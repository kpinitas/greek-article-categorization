Την εσχάτη... των ποινών, τη διάσπαση δηλαδή της Microsoft στα δύο, αποφάσισε να επιβάλει τελεσίδικα ο δικαστής Τόμας Πένφιλντ.
 Η απόφαση του δικαστή αναμενόταν να κοινοποιηθεί στα μέσα ενημέρωσης αργά χθες το βράδυ (ώρα Ελλάδας). Αν η απόφαση επικυρωθεί και από το Ανώτατο Δικαστήριο των ΗΠΑ, στο οποίο αναμένεται να προσφύγει η Microsoft, θα είναι η σκληρότερη που έχει επιβληθεί σε αμερικανική εταιρεία τις δύο τελευταίες δεκαετίες, για παραβίαση της αντιμονοπωλιακής νομοθεσίας.
 Ανάλογη σκληρή ποινή είχε επιβληθεί το 1984 στην αμερικανική εταιρεία τηλεπικοινωνιών AT&T, η οποία διατάχθηκε να διασπαστεί σε επτά περιφερειακές εταιρείες.
 Η αμερικανική κυβέρνηση, που μαζί με 19 άλλες πολιτείες, ηγήθηκε της εκστρατείας κατά της Microsoft, προτείνει τη διάσπαση της εταιρείας σε μία που 
θα παράγει και θα διανέμει λειτουργικά προγράμματα, όπως τα δημοφιλή «παράθυρα» (Windows) και σε μια άλλη που θα παράγει και θα πουλά τα προγράμματα πλοήγησης στο Διαδίκτυο (browser κ.λπ.) 
 Η δικαστική αντιπαράθεση της αμερικανικής κυβέρνησης με τη Microsoft άρχισε το 
 Η Microsoft εμφανίζεται πάντως αισιόδοξη ώς την τελευταία στιγμή ότι μπορεί να 
αποτρέψει τη διάσπασή της και να δικαιωθεί με την προσφυγή της στο Ανώτατο Δικαστήριο.
 Στην ουσία επιδιώκει να κωλυσιεργήσει, ελπίζοντας πως με την αλλαγή σκηνικού στο Λευκό Οίκο το Νοέμβριο, η υπόθεση θα κλείσει χωρίς μεγάλες ζημιές γι' αυτήν.
 Είναι γνωστό άλλωστε ότι ο Μπιλ Γκέιτς καλλιεργεί σχέσεις «διαπλοκής» με το πολιτικό κατεστημένο της Ουάσιγκτον, χρηματοδοτώντας επίσημα τόσο τους Δημοκρατικούς όσο και τους Ρεπουμπλικάνους.
 Το άλλο της όπλο είναι η κινδυνολογία, προκειμένου να εξευμενίσει την κοινή γνώμη. «Μια διάσπαση της Microsoft, εκτιμώ, ότι θα είναι κάτι πολύ άσχημο για τους καταναλωτές και τη βιομηχανία. Το πραγματικό ζήτημα της διάσπασης είναι η 
ζημιά που θα επιφέρει στην καινοτομία», δήλωσε χθες από το Οσλο ο διευθύνων σύμβουλος της εταιρείας Στιβ Μπάλμερ.
 Η αμερικανική κυβέρνηση, πάντως, ελπίζει ότι με το διαχωρισμό των επιχειρηματικών δραστηριοτήτων της Microsoft (άλλη εταιρεία για Windows, άλλη για τα browser), δίνεται η δυνατότητα ανάπτυξης του ανταγωνισμού και της καινοτομίας στο χώρο του Ιντερνετ.
 Τελευταίο όπλο είναι ο εκβιασμός. Προ ημερών διέρρευσε πληροφορία σε ιστοσελίδα του BBC ότι η Microsoft μελετά το ενδεχόμενο μεταφοράς της έδρας της από το Σιάτλ στον Καναδά. Είδηση βέβαια που διαψεύστηκε, αλλά που ίσως να ενέχει κάποια δόση αλήθειας. Στην εποχή της παγκοσμιοποίησης άλλωστε ποια εταιρεία διαθέτει εθνικές ευαισθησίες, αν κρίνει ότι, ακόμη και αν πρόκειται για τη χώρα προέλευσης, κάποιος θίγει τα συμφέροντά της.
