 Εντυπωσιακά έκλεισε την ομπρέλα της επιφυλακτικότητας χθες η χρηματιστηριακή αγορά, αφήνοντας μετά από πολύ καιρό τη βροχή των καλών ειδήσεων να διαποτίσει 
με αισιοδοξία τις επενδυτικές προσδοκίες για το μέλλον της Σοφοκλέους. 
 Το θετικό κλίμα που είχε αρχίσει να προδιαγράφεται από την προχθεσινή συνεδρίαση με επίκεντρο την αναζωπύρωση του ενδιαφέροντος για τα blue chips, όχι μόνο είχε συνέχεια και χθες, αλλά εξαπλώθηκε με ένταση και ταχύτητα σε όλο το φάσμα της αγοράς, προκαλώντας ευεργετικές συνέπειες τόσο στην ψυχολογία των επενδυτών, όσο και στις τιμές 317 μετοχών που έκλείσαν σε σημαντικά υψηλότερα επίπεδα. 
 Ως δια μαγείας λες, οι πωλητές και οι κερδοσκόποι είχαν εξαφανιστεί κατά τη χθεσινή τελευταία συνεδρίαση της εβδομάδας, δίνοντας άπλετο χώρο δράσης σε όσους ήταν διατεθειμένοι να προχωρήσουν σε νέες τοποθετήσεις. Και φυσικά η εικόνα αυτή «έλυσε τα χέρια» της αγοράς καθώς, θεσμικοί και ιδιώτες επενδυτές ενίσχυσαν τις αγορές τους, ωθώντας το Γενικό Δείκτη κατά 2, 03% πάνω από τις 4.000 μονάδες αλλά και τους επιμέρους κλάδους σε κέρδη που είχαν καιρό να καταγράψουν. 
 Αυτό που επί ημέρες κυκλοφορούσε με τη μορφή της φημολογίας στα χρηματιστηριακά γραφεία, ότι δηλαδή οι θεσμικοί επενδυτές του εξωτερικού παρακολουθούν στενά τις εξελίξεις στη Σοφοκλέους και σύντομα θα «δράσουν», φαίνεται ότι τις δύο τελευταίες ημέρες είναι γεγονός.
 Συγκλίνουσες πληροφορίες από αξιόπιστες πηγές μεγάλων χρηματιστηριακών γραφείων μιλούν για ενεργοποίηση ξένων χαρτοφυλακίων, η οποία εξελίσσεται σταδιακά τις τρεις τελευταίες ημέρες και έχει ως επίκεντρο μετοχές από την μεσαία και κυρίως τη μεγάλη κεφαλαιοποίηση της Σοφοκλέους.
 Παράγοντες της χρηματιστηριακής αγοράς υπολογίζουν ότι από το χθεσινό τζίρο του Xρηματιστηρίου, που αισίως προσέγγισε τα 71 δισ. δρχ., περισσότερα από 10 δισ. δρχ. αφορούσαν τοποθετήσεις ξένων θεσμικών επενδυτών, οι οποίοι επενδύουν σε ώριμες αγορές. Αναμένουν δε ότι η εισροή κεφαλαίων από το εξωτερικό θα συνεχιστεί και τις επόμενες ημέρες, τονώνοντας σημαντικά τη συναλλακτική δραστηριότητα, αλλά και ενεργοποιώντας τα ανακλαστικά των Eλλήνων θεσμικών επενδυτών. 
 Η ένταση των τοποθετήσεων (και κυρίως η απουσία ρευστοποιήσεων) επέτρεψαν στον τραπεζικό κλάδο να διατηρήσει κέρδη 2, 05%, στις βιομηχανίες 2, 18%, αλλά και στη μεσαία κεφαλαιοποίηση (FTSE 40) να κινηθεί υψηλότερα κατά 2, 47%. Η δυναμική που αναπτύχθηκε επεκτάθηκε και στα χαρτιά της περιφέρειας, ωθώντας την Παράλληλη Αγορά κατά 4, 39%, τις κατασκευές σε κέρδη 3, 56% και τα leasing στο 
 Σύμφωνα, άλλωστε, με τις απόψεις κάποιων χρηματιστών, οι θεσμικοί του εξωτερικού φαίνεται να δίδουν μεγαλύτερο βάρος στην προώθηση (που όπως φαίνεται επιταχύνονται) των θεσμικών αλλαγών στη λειτουργία της Σοφοκλέους (margin account, απευθείας συναλλαγές, έλεγχος βασικών μετόχων, market makers, short selling), παρά στον εάν ο δείκτης βρίσκεται στις 3.900 ή στις 4.100 μονάδες. 
 Σε κάθε περίπτωση, πάντως, αυτό που διεφάνη από τη χθεσινή συνεδρίαση είναι ότι η χρηματιστηριακή αγορά έχει τις δυνατότητες να αναπτύξει την απαραίτητη δυναμική ώστε να εξασφαλίσει την παραμονή της σε επίπεδα πλησίον των 4.000 μονάδων, εκτός βέβαια εάν οι εξελίξεις τις επόμενες ημέρες διαψεύσουν τις προσδοκίες.
