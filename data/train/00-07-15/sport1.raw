 Τον Οτσαλάν Αλπάι ή τίποτα». Ο Τούρκος αμυντικός φέρεται να είναι η μόνη ορατή λύση για τον Ολυμπιακό στη μεταγραφή του ξένου αμυντικού και δεν αποκλείεται στην πειραϊκή ομάδα να παραμείνουν τελικά ως έχουν. Με τους Καραταΐδη, Αμανατίδη, Ανατολάκη δηλαδή στο κέντρο της άμυνας. Οπως υποστήριξε χθες στην «Ε» κορυφαίο στέλεχος της πειραϊκής ΠΑΕ, «όλες οι εναλλακτικές λύσεις που υπήρχαν απορρίφθηκαν από τον προπονητή και παλεύουμε μόνο την περίπτωση του Αλπάι», που σημαίνει ότι ο Ολυμπιακός θα εξαντλήσει όλα τα περιθώρια για τον 27χρονο Τούρκο αμυντικό.
 Τα ΜΜΕ της Τουρκίας, όπως και ο πρόεδρος Φαρούκ Αγκιντούζ και οι εκπρόσωποι της εταιρείας «S. Jetpa» στην οποία ανήκει ο Οτσαλάν Αλπάι, επέμεναν και χθες ότι «ο παίκτης θα αγωνίζεται στον Ολυμπιακό τη νέα περίοδο και θα τελειώσουν όλα την επόμενη εβδομάδα σε συνάντηση που θα έχουμε στην Αθήνα». Ωστόσο, από την πειραϊκή ομάδα τηρούν στάση αναμονής και χθες έλεγαν ότι «όλα θα ξεκαθαρίσουν στις αρχές της προσεχούς εβδομάδας».
 Τη Δευτέρα ή την Τρίτη λοιπόν θα γνωρίζουν στον Ολυμπιακό αν θα μπορούν να αποκτήσουν τον Αλπάι, μια μεταγραφή η οποία (αν ολοκληρωθεί) θα στοιχίσει συνολικά στον Ολυμπιακό περίπου 3 δισεκατομμύρια δραχμές. Ο Τούρκος αμυντικός, πάντως, δήλωσε και χθες στη «Σαμπάχ» πως «είναι καλή η πρόταση του Ολυμπιακού, αλλά θέλω να τελειώσω την καριέρα μου στη Φενερμπαχτσέ».
 Η μεταγραφή όμως του Αλπάι στον Ολυμπιακό είναι σε συνάρτηση και με την παραχώρηση του Ζλάτκο Ζάχοβιτς στη Βαλένθια ή σε άλλο ισπανικό σύλλογο, καθώς χθες ο Τύπος στη Βαρκελώνη ανέφερε ότι «για τον Ζάχοβιτς ενδιαφέρεται η Μπαρτσελόνα». Ισως ο Ολυμπιακός περιμένει να πωλήσει πρώτα το Σλοβένο σε ισπανικό σύλλογο και έπειτα να προχωρήσει την περίπτωση του Αλπάι, έτσι ώστε να μην τον εκβιάζει ύστερα ο Ζάχοβιτς και η ομάδα που θέλει να μεταγραφεί.
 Η πειραϊκή ΠΑΕ, πάντως, ζητάει 10 εκατομμύρια δολάρια (περίπου 3, 6 δισεκατομμύρια δραχμές) για να παραχωρήσει τον 29χρονο μεσοεπιθετικό, καθώς έχει καταβάλει περίπου 2, 5 δισ. δρχ. στην Πόρτο και ένα δισεκατομμύριο στον ποδοσφαιριστή, αλλά προς το παρόν δεν υπάρχει ανάλογη επίσημη πρόταση. Η καλύτερη για την ώρα είναι αυτή της Βαλένθια με 2, 5 δισ. δρχ., αλλά ίσως μπει σφήνα στην υπόθεση η Μπαρτσελόνα, η οποία φέρεται να προσφέρει περίπου 3 δισ. δρχ.
 Μέσα στο Σαββατοκύριακο ή το αργότερο έως τη Δευτέρα το βράδυ αναμένονται εξελίξεις για την παραχώρηση του Ζλάτκο Ζάχοβιτς. 
 Συνάντηση με τον Γιώργο Λούβαρη είχαν χθες το πρωί οι Γρηγόρης Γεωργάτος, Κυριάκος Καραταΐδης και υπέγραψαν τα συμβόλαιά τους. Ο Γεωργάτος για τέσσερα χρόνια θα εισπράξει περίπου 1, 2 δισεκατομμύρια δραχμές, ενώ ο Καραταΐδης υπέγραψε μονοετές συμβόλαιο αντί του ποσού των 100 εκ. δρχ. Στην πειραϊκή ΠΑΕ ασχολήθηκαν χθες και με τα συμβόλαια των Αμανατίδη, Αλεξανδρή, που ανανέωσαν και αυτοί (για τρία χρόνια) με τον Ολυμπιακό.
 Με διπλές προπονήσεις συνεχίστηκε χθες η προετοιμασία του Ολυμπιακού. Οι «ερυθρόλευκοι» έτρεξαν το πρωί στο Γκολφ της Γλυφάδας 8 χιλιόμετρα, ενώ το απόγευμα στο Ρέντη έκαναν ασκήσεις με μπάλα. Ο Γιάννης Μαντζουράκης έχει ρίξει το βάρος στην φυσική κατάσταση, ορισμένοι παίκτες βγάζουν δύσκολα το πρόγραμμα, αλλά ο «Ρουμάνος» τεχνικός είναι ιδιαίτερα ικανοποιημένος από τη διάθεση που παρουσιάζουν οι ποδοσφαιριστές. Σήμερα θα γίνουν επίσης δύο προπονήσεις, ενώ αύριο οι παίκτες του Ολυμπιακού θα έχουν το πρώτο ρεπό.
