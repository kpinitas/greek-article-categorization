 «Για να παίζει κάποιος στην Μπόκα Τζούνιορς, σημαίνει ότι είναι πάρα πολύ καλός παίκτης. Οποιος παίζει στην Μπόκα, δεν μπορεί να μην κάνει για την ΑΕΚ! ».
 Στην άλλη άκρη της τηλεφωνικής γραμμής, ο Μίλτον Βιέρα. Από το Μοντεβιδέο, τη μόνιμη έδρα του τα τελευταία χρόνια. Οι πιτσιρικάδες μόνο ακουστά έχουν τον 54χρονο σήμερα Ουρουγουανό, η πλειονότητα όμως των φίλων της ΑΕΚ θυμάται το πέρασμα του Βιέρα από τη Ν.Φιλαδέλφεια. Δυο χρονιές (1977-79), δύο πρωταθλήματα, ένα Kύπελλο με την καταπληκτική ομάδα τότε της ΑΕΚ. Ο Βιέρα, πριν πάει στον Ολυμπιακό του Γουλανδρή, είχε παίξει και στο πρωτάθλημα Αργεντινής. Με τα χρώματα της Μπόκα Τζούνιορς, το 1968. Το λατινοαμερικανικό ποδόσφαιρο το γνωρίζει απέξω και ανακατωτά. Και λόγω της τωρινής (επαγγελματικής) ιδιότητάς του: μάνατζερ ποδοσφαίρου, συχνά ταξίδια από το Μοντεβιδέο στο Μπουένος Αϊρες (ένα 20λεπτο όλο κι όλο), στη Βραζιλία, στην Κεντρική Αμερική.
 «Οποιος κάνει καριέρα στο "Μπομπονέρα" δεν είναι τυχαίος παίκτης. Απ' αυτήν την άποψη η ΑΕΚ νομίζω ότι έκανε διάνα με τις μεταγραφές».
 - Να τους πάρουμε έναν έναν. Πολλά καλά λόγια ακούγονται για τον Νάβας...
 «Ο Νάβας είναι ένα νέο παιδί, που παίζει κυρίως από τα άκρα της μεσαίας γραμμής. Πιο πολύ στην αριστερή πλευρά. Το γεγονός ότι σε πολλά παιχνίδια της Μπόκα ήταν βασικός, πιστοποιεί την αξία του. Δεν είναι στατικός, αλλά θα 'λεγα ιδιαίτερα γρήγορος με και χωρίς την μπάλα».
 - Δεν είναι δηλαδή ο παίκτης που θα οργανώσει το παιχνίδι...
 «Οχι, ο Νάβας δεν είναι το κλασικό δεκάρι. Η τεχνική του είναι πολύ καλή, του αρέσουν οι κατά μέτωπο επιθέσεις, ντριμπλάρει έναν και δύο αντιπάλους διαδοχικά. Δεν είναι όμως αυτό το κύριο χαρακτηριστικό του. Η ταχύτητα, η κίνηση, και η προσαρμογή του στο σύνολο είναι τα στοιχεία που τον διακρίνουν. Δουλεύει πολύ ο Νάβας στο κέντρο, είναι ένας εργάτης που ξέρει και σπουδαία μπάλα! ».
 «Αυτός δεν ήταν ποτέ βασικός στην Μπόκα. Τούτο βεβαίως δεν μειώνει την αξία του. Η Μπόκα έχει πολλούς καλούς επιθετικούς, τον Παλέρμο, τον Μορένο, τον Μπαρίχο και δεν είναι το ευκολότερο πράγμα να γίνεις παίκτης ενδεκάδας. Στα λίγα ματς που τον έχω δει είναι ένας κυνηγός στο στιλ των παλιών καλών εξτρέμ. Εξω δεξιά παίζει, ντριμπλάρει, βγάζει σέντρες, γκολ σπανίως σημειώνει, δεν είναι αυτός ο ρόλος του. Ο Ρουίς πιο πολύ δημιουργεί, δίνει τα γκολ στους κυνηγούς. Εμεινε αρκετά πίσω πρόπερσι εξατίας ενός αυτοκινητικού ατυχήματος».
 - Η Μπόκα έδωσε και δύο δανεικούς στην ΑΕΚ. Τον Κάλβο και τον Ρέι.
 «Δεν έχω άποψη, διότι έπαιζαν δανεικοί από την Μπόκα σε ομάδες β' κατηγορίας».
 - H ΑΕΚ έκλεισε και το Βραζιλιάνο Φερούζεμ της Παλμέιρας.
 «Ούτε γι' αυτόν μπορώ να έχω ολοκληρωμένη άποψη, διότι έχει παίξει σε ελάχιστα ματς της Παλμέιρας».
 - Από την ίδια ομάδα κυκλοφόρησε ότι πάει να πάρει η ΑΕΚ τον Γκαλεάνο...
 «Λίγα πράγματα. Για αμυντικό χαφ καλός είναι. Παίζει και στα άκρα της άμυνας. Για Βραζιλιάνος δεν έχει καλή τεχνική κατάρτιση. Κάνει τη "βρώμικη" δουλειά, χωρίς να ξέρει καλή μπάλα, έτσι όπως το εννοούμε όλοι για τους Βραζιλιάνους».
 - Η ΑΕΚ προσπάθησε, αλλά απέτυχε, να πάρει τον Μάνσο...
 «Πολύ δύσκολα θα έπαιρνε τέτοιο παίκτη. Ο Μάνσο ξέρει μπάλα όσο λίγοι. Ομως μπορεί να της βγει και σε καλό που δεν τον πήρε. Εχω κάποιες αμφιβολίες. Κατά πόσο δηλαδή μπορεί να κάνει καριέρα στην Ευρώπη ένας παίκτης που ζυγίζει μόλις 60 κιλά. Λίγο να τον...φυσήξεις θα πέσει κάτω! ».
 «Ερχομαι συχνά στην Ελλάδα και βλέπω παιχνίδια της. Την είχα δει στον τελικό Κυπέλλου με τον Ιωνικό. Μ' άρεσε πολύ η ΑΕΚ, έχει ομάδα που μπορεί να παίξει καλό ποδόσφαιρο. Νομίζω ότι οι Αργεντινοί θα της αλλάξουν προς το καλύτερο την εικόνα. Εχει και εξαιρετικούς παίκτες η ΑΕΚ. Τον Νικολαΐδη τον έχω δει σε πολλά ματς. Παίκτης για Ευρώπη είναι. Στον τελικό ξεχώρισα άλλους δύο. Τον Ζήκο και τον Λάκη».
 - Τον κ. Παθιακάκη, τον προπονητή της, τον γνωρίζετε; 
 'Τον Γιάννη; Φυσικά, πολλά χρόνια. Εχουμε παίξει αντίπαλοι, έχουμε βγει έξω με παρέα πολλές φορές. Το παράπονό μου είναι ότι δεν μου έκανε ποτέ ένα τηλέφωνο. Να ρωτήσει τη γνώμη μου, να τον βοηθήσω σε ό,τι χρειαστεί. Δεν πειράζει όμως, κι έτσι όπως έγιναν τα πράγματα, εγώ τον αγαπάω τον Γιάννη και του εύχομαι από την καρδιά μου το καλύτερο».
