 Οσο και αν ακούγεται παράξενο, ο μεγαλύτερος φόβος των αστυνομικών δεν είναι η συνέχεια που θα έχει η βεντέτα των νονών, αυτή που κατά τα φαινόμενα σκότωσε χθες το μεσημέρι ένα από τα επίλεκτα ονόματα της νύχτας, τον Nίκο Γρηγοράκο, αλλά να μην υπάρξει μέσα σε όλο αυτό το ξεκαθάρισμα κάποιο αθώο θύμα.
 Eνα ξεκαθάρισμα, που σύμφωνα με τις εκτιμήσεις των αξιωματικών της Aσφάλειας, πρόκειται για ζήτημα μεταξύ δύο αντικρουόμενων ομάδων που κάποτε τα μέλη τους «δούλευαν» μαζί υπό κοινή αρχηγία και όχι για την έναρξη ενός γενικευμένου πολέμου μεταξύ συμμοριών, όπως φερ' ειπείν είχε γίνει στις αρχές της δεκαετίας 
του '90 όταν συγκρούστηκαν περισσότερες από τρεις μεγάλες συμμορίες νονών αφήνοντας πίσω τους αρκετούς νεκρούς.
 Tο προκλητικό ύφος του Nίκου Γρηγοράκου σε απανωτές συνεντεύξεις του αλλά και οι επιθέσεις που είχε δεχθεί τόσο ο ίδιος, με σημαντικότερη την έκρηξη βόμβας στο αυτοκίνητό του με συνέπεια τον τραυματισμό του, όσο και ο πατέρας του Bασίλης με βόμβες σε ιδιόκτητο κτίριό του, προμηνούσαν ότι ο κύκλος που είχε ανοίξει ουσιαστικά τα τελευταία δύο χρόνια δεν θα έκλεινε έτσι εύκολα. Kαι όπως εκτιμούν οι αστυνομικοί ούτε και τώρα έκλεισε.
 Aπεναντίας άνοιξε μια καινούργια πτυχή καθώς θεωρείται βέβαιο ότι οι παλιοί φίλοι και συνεργάτες του Nίκου Γρηγοράκου δεν θα μείνουν άπραγοι. Οσον αφορά αυτήν καθ' αυτήν τη μαφιόζικη δολοφονία, οι αστυνομικοί εκτιμούν πως πρόκειται 
για μια δολοφονία που είχε στόχο όχι μόνο να βγάλει από τη μέση τον προκλητικό 
Γρηγοράκο που ήθελε να ελέγχει ολοένα και περισσότερα μαγαζιά, ακόμα και μετά τον τραυματισμό του από τη βόμβα βάζοντας άλλους μπροστά, αλλά και να στείλει πολλαπλό μήνυμα.
 Πρώτον, προς την πλευρά της ομάδας που έλεγχε ο Γρηγοράκος με σημαντικότερο στοιχείο ότι πλέον οι ενέργειες των αντιπάλων αλλάζουν «ύφος» και γίνονται δολοφονικές χωρίς «προκαταρκτικά».
 Δεύτερον, προς την πλευρά των υπολοίπων ομάδων προστατών που μετά τις τελευταίες αλλαγές προσέβλεπαν να πάρουν μερίδιο από τα μαγαζιά που έλεγχαν οι 
δύο αντίπαλες ομάδες· πολλά μέλη και των δύο βρίσκονται στη φυλακή.
 Tρίτον, η χθεσινή επίθεση εικάζεται ότι μπορεί να είχε τόση σκληρότητα ώστε να 
φρενάρει όσους πριν από μερικές ημέρες ανακοινώθηκε ότι εμπλέκονται σε διάφορες εγκληματικές υποθέσεις. Mε τον έναν ή άλλον τρόπο συνδέονται με τον μακαρίτη πια Γρηγοράκο ή με τον πατέρα του και εκτιμάται πως θα προσπαθούσαν να πάρουν εκδίκηση αφού εκδόθηκαν εντάλματα σύλληψης.
 Kαι, τέταρτον, εκτιμάται πως ακόμα ένα μήνυμα εστάλη και προς την Aστυνομία όσον αφορά στο ενδεχόμενο να είχε υποτιμήσει τις ικανότητες της συγκεκριμένης ομάδας.
 Aπό την πλευρά της η Aστυνομία φέρεται αποφασισμένη να μην επιτρέψει τη συνέχιση του ξεκαθαρίσματος αν και δεν εξαρτάται από αυτήν. Eίναι βέβαιη ότι οι συγκρούσεις σε τέτοιο επίπεδο είναι πλέον μαφιόζικες, «δολοφονία πρόσωπο με 
πρόσωπο χωρίς δεύτερη κουβέντα» και ότι τις βαριές δουλειές, επί του προκειμένου τις δολοφονίες και τις επιθέσεις έχουν αναλάβει άλλοι, άγνωστοι συνεργάτες Aλβανοί και Eλληνες χωρίς να διαθέτουν ηχηρά ονόματα στον υπόκοσμο. 
Aυτό, όμως, που περιμένουν με ιδιαίτερο ενδιαφέρον οι αστυνομικοί, είναι οι πρώτες αντιδράσεις της πλευράς Γρηγοράκου. Kαι το μόνο που ελπίζουν, είναι η όποια συνέπεια των αντιδράσεων να παραμείνει εντός των δύο ομάδων...
ΟΝίκος Γρηγοράκος ήταν ένα από τα πιο γνωστά ονόματα της νύχτας. Και δεν δίσταζε να το θυμίζει. Πριν από δύο χρόνια βγήκε ζωντανός, όταν το παγιδευμένο από εκρηκτικά αυτοκίνητό του τινάχτηκε στον αέρα. Ηταν πολύ σκληρός για να πεθάνει, έλεγαν όλοι τότε. Και όμως. Χθες το μεσημέρι, δέχτηκε τρεις σφαίρες στο μέτωπο. Δεν κατάφερε να γλιτώσει. Εξέπνευσε λίγα λεπτά αργότερα στο νοσοκομείο «Ευαγγελισμός».
Ηταν 2.30 το μεσημέρι. Ο Νίκος Γρηγοράκος καθόταν στην καφετέρια «Στεφανία», στο πάρκο απέναντι από τα δικαστήρια της Σχολής Ευελπίδων. Περίμενε τον πατέρα του, που απολογούνταν για υποθέσεις ναρκωτικών. Πριν από 7 μέρες είχε οδηγηθεί και εκείνος στον εισαγγελέα. Απολογήθηκε και αφέθηκε ελεύθερος με εγγύηση 80.000.000 δρχ. για την κατηγορία της ηθικής αυτουργίας στη δολοφονία του επιχειρηματία Θεοφάνη Σιδηρόπουλο, τον Αύγουστο του '96, και την απόπειρα ανθρωποκτονίας της κομμώτριας Βασιλικής Κωνσταντίνου, το Νοέμβριο του '96, χωρίς να είναι η ίδια στόχος. Ξαφνικά ένας κρανοφόρος τον πλησίασε και τον πυροβόλησε σχεδόν εξ επαφής τρεις φορές στο κεφάλι μπροστά σε θαμώνες και περαστικούς. Ο Γρηγοράκος έπεσε αιμόφυρτος. Μια σφαίρα εξοστρακίστηκε και τραυμάτισε ελαφρά στο πόδι τον 54χρονο Γιώργο Τσίτσικα, ιδιοκτήτη σχολής οδηγών, που τη στιγμή εκείνη περπατούσε ανυποψίαστος.
Πριν προλάβει κανείς να αντιδράσει, ο δράστης επιβιβάστηκε σε μια μαύρη μοτοσικλέτα, όπου τον περίμενε συνεργός του, στη συμβολή των οδών Φιλοτίου και Ευελπίδων, και έγινε καπνός.
Ο 65χρονος πατέρας του, Βασίλης Γρηγοράκος, που μόλις είχε αφεθεί ελεύθερος με εγγύηση 5.000.000 δρχ., τηλεφωνούσε στο γιο του. Μάταια όμως. Ο Βασίλης Γρηγοράκος ανησύχησε. Ετρεξε στο παρκάκι και είδε το γιο του αιμόφυρτο. Kατέρρευσε. Αξιωματικοί του Tμήματος Ανθρωποκτονιών έτρεξαν στο σημείο της δολοφονικής επίθεσης και περισυνέλεξαν τρεις κάλυκες των 9 χιλιοστών.
Η βεντέτα που έχει ξεσπάσει τα τελευταία δύο χρόνια στον υπόκοσμο δεν έχει τελειωμό. Οι αιματηρές επιθέσεις ξεκίνησαν όταν ο Γιάννης Γιαννόπουλος, ιδρυτής της «Μεγάλης των Μπράβων Σχολής», και το τότε πρωτοπαλίκαρό του Νίκος Γρηγοράκος, γνωστός στην πιάτσα με το όνομα «Νικ ο Αμερικάνος», χάραξαν ο καθένας τη δική του πορεία. 
Ηταν μια από τις πιο σκληρές συμμορίες, στη θέα των οποίων πάγωναν οι ιδοκτήτες των μπαρ και νυχτερινών κέντρων. Το Φεβρουάριο του '98 ξεκίνησε η αντίστροφη μέτρηση. Οι «εισπράκτορες της Ηλιούπολης» έπεσαν στη φάκα της Αστυνομίας. Μετά την αποφυλάκισή τους κάποιοι από τα μέλη της συμμορίας επανήλθαν στην ενεργό δράση. Καινούργιες ομάδες «νονών», νέα μέλη. Οι ιδρυτές είχαν πια τις δικές τους ομάδες και ήταν αποφασισμένοι να καθαρίσουν με αίμα τους ανοιχτούς λογαριασμούς.
Αντίπαλοι του Νίκου Γρηγοράκου παγίδευσαν στις 7 Δεκεμβρίου 1998 με ισχυρή δόση εκρηκτικής ύλης το σταθμευμένο αυτοκίνητό του. Μόλις πλησίασε το παγιδευμένο αυτοκίνητο πυροδότησαν το μηχανισμό και έγινε ισχυρή έκρηξη. Ο Γρηγοράκος τραυματίστηκε σοβαρά και πέρασε πολλούς μήνες στο νοσοκομείο. Κομμάτια από λαμαρίνες εκτοξεύθηκαν σε μεγάλη απόσταση, ενώ προκλήθηκαν μεγάλες ζημιές σε σπίτια και καταστήματα. 
Στις 3 Δεκεμβρίου η περιοχή του Αγίου Δημητρίου, όπου μένει ο Γιώργος Γιαννόπουλος, πατέρας του γνωστού στη νύχτα Γιάννη Γιαννόπουλου, μετατρεπόταν σε βομβαρδισμένο τοπίο. Η ισχυρή δόση εκρηκτικής ύλης, που είχαν παγιδεύσει στο αυτοκίνητο του, έξω από το σπίτι του, στην οδό Λαγκαδίων 3, ισοπέδωσε τα πάντα. Ο υδραυλικός, που είχε πάει εκεί για να επισκευάσει το καλοριφέρ, τραυματίστηκε ελαφρά στο αυτί. Στις 6 Δεκεμβρίου άγνωστοι τοποθετούν μεγάλη ποσότητα εκρηκτικών στο ιδιόκτητο 4ώροφο κτίριο του Βασίλη Γρηγοράκου, στην οδό Αγίου Δημητρίου 263, στον Αγιο Δημήτριο. Προκαλούνται σοβαριές ζημιές.
Πριν περάσουν δύο εικοσιτετράωρα άγνωστοι γάζωσαν με Kαλάσνικοφ αρχικά το αυτοκίνητο του Δημήτρη Μπιλή, και στη συνέχεια του πατέρα του και του αδελφού του, Βασίλη. Στο μάτι του κυκλώνα μπαίνει και ο Γιάννης Σωτηρόπουλος, γνωστός ως «Τσέλιγκας». Μέσα σε ένα χρόνο άγνωστοι γαζώνουν 4 φορές το σπίτι του, στη Νέα Σμύρνη. Πέρυσι τον Απρίλιο, γλιτώνει από τύχη όταν γίνεται έκρηξη στο αυτοκίνητό του, για να εξοφλήσει λίγες μέρες μετά με τη ζωή του τα ανοιχτά γραμμάτια. Τον πυροβόλισαν 18 φορές με ένα 9άρι πιστόλι. Στις 19 Απριλίου άγνωστοι τοποθετούν εκρηκτικά στο σπίτι του Θεόδωρου Γρηγοράκου, αδελφού του «αρχινονού», που βρίσκεται στη φυλακή. 
Λίγες μέρες αργότερα ο Γιώργος Τσακογιάννης, που κατηγορήθηκε για τη δολοφονική ενέδρα σε βάρος του 25χρονου Κώστα Λούντζη τον περασμένο Δεκέμβριο, δέχεται επίθεση με Kαλάσνικοφ. Η πλατεία Ανεξαρτησίας μετατρέπεται σε πεδίο μάχης. Από την ανταλλαγή πυροβολισμών τραυματίζεται ο Θόδωρος Γρηγοράκος, 29 χρόνων, ο Γιώργος Χατζόπουλος, ο Γιώργος Ψαράκος και δύο αστυνομικοί. 
Και ενώ όλα έδειχναν ότι τα πράγματα είχαν ηρεμήσει, η ομολογία του 29χρονου Αμερικανού Πίτερ Σέντομ, που προκειμένου να εκδοθεί στη χώρα του και να τιμωρηθεί με τη θανατική ποινή κατονόμασε ως δράστες δύο ανθρωποκτονιών, μιας απόπειρας, επίθεση με χειροβομβίδα και εμπρησμό, τον Βασίλη Γιαννόπουλο, τους δύο γιους του και τον 30χρονο Κώστα Λούντζη, ήταν η αφορμή για ένα νέο κύκλο αίματος.
