 Περισσότερη από μισή ώρα τα έλεγαν χθες τετ α τετ ο Γιώργος Παπανδρέου με τον Τούρκο ομόλογό του Ισμαήλ Τζεμ, σε μια ανεπίσημη συνάντηση που είχαν κάτω από τη σκιά ενός δένδρου στο περιθώριο της συνόδου των υπουργών Εξωτερικών των βαλκανικών χωρών, που έγινε στην πόλη της Οχρίδας στα Σκόπια.
 Μετά τη συνάντηση, ο Eλληνας υπουργός δήλωσε ότι στη συνάντησή του με τον Iσμαήλ Τζεμ έγινε μια ευρεία ανασκόπηση των «καυτών» επίκαιρων προβλημάτων που απασχολούν τις 2 χώρες και φυσικά τέθηκε και το θέμα της Kύπρου, για το οποίο «ο καθένας μετέφερε τις θέσεις της χώρας του», όπως είπε ο Γ. Παπανδρέου, χωρίς καμία άλλη διευκρίνηση.
 Πριν από τη συνάντηση αυτή, ο Ελληνας υπουργός Εξεωτερικών είχε μια αντίστοιχη, αν και μικρότερη σε διάρκεια, συνάντηση με την υπουργό Εξωτερικών της Βουλγαρίας, Ναντέζντα Μιχαήλοβα, ενώ αργότερα συναντήθηκε επίσης με τον Αλβανό υπουργό, Πασκάλ Μίλο.
 Eπίσης, στη διάρκεια επίσημου γεύματος που είχε προσφερθεί από τον πρωθυπουργό των Σκοπίων Λ. Γκεοργκίεφσκι ο κ. Παπανδρέου είχε την ευκαιρία για μια σύντομη συνάντηση μαζί του καθώς και με τον αντιπρόεδρο της κυβέρνησης B. Tουπούρκοφσκι.
 Στη συνάντηση αυτή οι τρεις άνδρες συζήτησαν για τις καλές και συνεχώς αναπτυσσόμενες σχέσεις των 2 χωρών και, όπως ήταν φυσικό, συζητήθηκε και το θέμα της διένεξης για το όνομα, για το οποίο, όπως είπε ο κ. Παπανδρέου, διαπίστωσε ότι υπάρχει θετική διάθεση, ότι υπάρχει βούληση για λύση, που όμως -όπως τόνισε- δεν έχει βρεθεί ακόμη.
 Πέρα από αυτό, στη σύνοδο των υπουργών, στην οποία όπως είναι γνωστό συμμετέχουν η Ελλάδα, τα Σκόπια, η Αλβανία, η Βουλγαρία, η Τουρκία, η Ρουμανία και η Βοσνία-Ερζεγοβίνη με την Κροατία, συζητήθηκαν όλα τα θέματα που συνδέονται με τη διασφάλιση της σταθερότητας στα Βαλκάνια και με την ενδυνάμωση και διεύρυνση της συνεργασίας μεταξύ των χωρών της περιοχής.
 Ηδη όμως το στίγμα της συνόδου είχε δώσει, προχθές το βράδυ, ο Αλβανός υπουργός Εξωτερικών, ο οποίος φθάνοντας αργά το βράδυ στην Οχρίδα δήλωσε ότι δεν μπορεί να υπάρξει καμιά σταθερότητα στα Βαλκάνια όσο παραμένει στην εξουσία ο Γιουγκοσλάβος πρόεδρος Σλόμπονταν Μιλόσεβιτς.
 Επίσης αναφερόμενος στην παρουσία στη σύνοδο του συντονιστή του Συμφώνου Σταθερότητας, Μπόντο Χόμπαχ, δήλωσε ότι «δεν θα πρέπει κατά τη σύνοδο ο Χόμπαχ να μας δώσει απλώς μαθήματα, αλλά να μας παρουσιάσει συγκεκριμένες δραστηριότητες για τη διασφάλιση αυτής της σταθερότητας και την ανάπτυξη της συνεργασίας στην περιοχή».
 Τελικά όμως, όπως έγινε γνωστό, συγκεκριμένα βήματα και δραστηριότητες παρουσίασε κατά την ομιλία του ο Ελληνας υπουργός Εξωτερικών, σε αντίθεση με τους ομολόγους του, οι οποίοι αναλώθηκαν κυρίως στην περιγραφή και ανάλυση της κατάστασης στα Βαλκάνια και στη διατύπωση ευχών σε σχέση με την επιδωκόμενη απ' όλους ένταξη στις ευρωατλαντικές δομές.
 Συγκεκριμένα ο κ. Παπανδρέου, με στόχο τη διεύρυνση του περιεχομένου του Συμφώνου σταθερότητας πρότεινε τη συνεργασία όλων των χωρών της περιοχής. Σε επίπεδο κοινοβουλίων και μη κυβερνητικών οργανώσεων νεολαίας κουλτούρας και αθλητισμού προτείνοντας μάλιστα για το τελευταίο την εφαρμογή της ολυμπιακής εκεχειρίας για τους Ολυμπιακούς Aγώνες του 2004, που οργανώνει η Eλλάδα, καλώντας μάλιστα όλες τις χώρες της περιοχής να συμμετάσχουν σ' αυτούς, στο πλαίσιο μιας πολιτιστικής ολυμπιάδας.
 Σε πολιτικό επίπεδο ο κ. Παπανδρέου πρότεινε να προσκληθούν αντιπρόσωποι των Aλβανών και των Σέρβων του Kοσσυφοπεδίου, που αυτή τη στιγμή συμμετέχουν στην προσωρινή διοίκησης της επαρχίας αυτής, ώστε να υπάρξει είναι απευθείας διαλόγους μαζί τους και επίσης την έναρξη ενός ευρύτερου διαλόγου για όλες τις πολιτικές δυνάμεις της Σερβίας και του Mαυροβουνίου, θεωρώντας ότι θα πρέπει να τερματιστεί η απομόνωση της Γιουγκοσλαβίας που υπάρχει αυτή τη στιγμή.
 Ο κ. Παπανδρέου τόνισε ότι είναι καιρός οι Bαλκανικοί Λαοί να πάρουν στα χέρια τους την ευθύνη των εξελίξεων, πράγμα που θα δυναμώσει τη βαλκανική φωνή προς τη διεθνή κοινότητα. Eίπε επίσης ότι θα πρέπει όλες οι χώρες της περιοχής να εργαστούν από κοινού για να αυξηθεί η πίεση προς τη διεθνή κοινότητα ώστε να προσφέρει πραγματική βοήθεια για την εφαρμογή του Συμφώνου Σταθερότητας.
 Tέλος, ο κ. Παπανδρέου με αφορμή τις πολλαπλές πυρκαγιές που αυτή τη στιγμή πυρπολούν ολόκληρα σχεδόν τα Bαλκάνια, πρότεινε τη συνεργασία όλων των χωρών της περιοχής για την αντιμετώπιση των φυσικών καταστροφών, μια πρόταση που έγινε ευνοϊκά δεκτή απ' όλους, ενώ ιδιαίτερα ο Iσμαήλ Tζεμ δήλωσε ότι η χώρα του είναι έτοιμη να προσφέρει όση βοήθεια μπορεί προς την Eλλάδα για την αντιμετώπιση των τελευταίων πυρκαγιών.
 Από την πλευρά της Αλβανίας, ο Πασκάλ Μίλο περιορίστηκε να ζητήσει περισσότερη βοήθεια για την εφαρμογή των μεταρρυθμίσεων στη χώρα του, ενώ η υπουργός Εξωτερικών της Βουλγαρίας, Ναντέζντα, ζήτησε τη γρήγορη εφαρμογή των προγραμμάτων που ήδη έχουν σχεδιαστεί στο πλαίσιο του Συμφώνου Σταθερότητας, με στόχο τα αμέσου προτεραιότητας να τερματιστούν ακόμη και μέχρι το τέλος αυτού του χρόνου.
 Σημειώνεται ότι οι υπουργοί της Βουλγαρίας, των Σκοπίων και της Αλβανίας επέμειναν στην άμεση παροχή βοήθειας για την εφαρμοφή του προγράμματος, που προβλέπει τη δημιουργία της γνωστής παραεγνατίας, δηλαδή του «διαδρόμου 8», που συνδέει τη Μαύρη Θάλασσα με την Αδριατική.
 Τέλος, ο Τούρκος υπουργός Ισμαήλ Τζεμ τάχθηκε αντίθετος με την υιοθέτηση όρων, όπως ανατολικά και δυτικά Bαλκάνια, ή τον προσδιορισμό «πρώην» για οποιαδήποτε περίπτωση, εν όψει, όπως είπε, μιας επικείμενης ένταξης στις ευρωατλαντικές δομές. Στη διάρκεια των εργασιών της συνόδου ζητήθηκε επίσης να ενταχθούν στην πρωτοβουλία αυτή η Μολδαβία και η Ουκρανία.
 Να σημειωθεί ότι στην αίθουσα που γίνονταν οι εργασίες της συνόδου υπήρχε κενή καρέκλα εμπρός, στην οποία βρισκόταν η γιουγκοσλαβική σημαία.
 Φυσικά η Γιουγκοσλαβία δεν είχε προσκληθεί στη σύνοδο, παραμένει όμως ως συμμετέχουσα χώρα στην πρωτοβουλία των συναντήσεων των Βαλκανικών χωρών, την οποία είχε ξεκινήσει ο Ελληνας πρωθυπουργός Κώστας Σημίτης στην Κρήτη το 1997 και της οποίας συνέχεια αποτελεί και η σύνοδος των υπουργών Εξωτερικών στην Οχρίδα, το πλαίσιο της Διαδικασίας Συνεργασίας της Νοτιοανατολικής Ευρώπης (SEECP).
