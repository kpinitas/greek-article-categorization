 Ο Νίκος Κωστένογλου δεν φεύγει από την ΑΕΚ. Συναντήθηκε και χθες με τον προπονητή του στον οποίο τόνισε την πρόθεσή του να μη φύγει από τη Ν. Φιλαδέλφεια. «Εχω δεθεί συναισθηματικά με την ΑΕΚ. Θα προσπαθήσω να εκμεταλλευτώ τις όποιες ευκαιρίες μού δώσεις», είπε μεταξύ άλλων στον Παθιακάκη. «Αφού θέλεις να μείνεις, μείνε», του απάντησε ο προπονητής του.
 Η υπόθεση Κωστένογλου αντιμετωπίστηκε μάλλον επιπόλαια από τον Παθιακάκη, ο οποίος γνώριζε εκ των προτέρων ότι ο ποδοσφαιριστής έχει άλλα δύο χρόνια συμβόλαιο με 110 εκ. δρχ. μικτές ετήσιες αποδοχές. Ο Κωστένογλου δεν ζητάει να μείνει τόσο για τα χρήματα όσο επειδή έχει πεισμώσει και πιστεύει ότι αδικείται από τον προπονητή του. Το ζήτημα δεν είναι τόσο απλό, από την άποψη ότι έχει λόγο και η Netmed, η οποία θα έπρεπε να αποζημιώσει τον παίκτη αν έφευγε. Σε πρόσφατη σύσκεψη στη Netmed στελέχη της εταιρείας δεν έκρυψαν τη δυσαρέσκειά τους για ορισμένους χειρισμούς του προπονητή (και στη Νότιο Αμερική και στο θέμα των αποδεσμεύσεων) που άπτονται οικονομικών ζητημάτων. «Σε μερικά πράγματα κάνει του κεφαλιού του, χωρίς να ρωτάει καθόλου», ειπώθηκε χαρακτηριστικά σ' αυτή τη σύσκεψη. 
 Ως προς τα μεταγραφικά, ο Πέτρος Στάθης περιμένει σήμερα τους Νάβας και Ρουίς να βάλουν υπογραφές στα 5ετή συμβόλαια. Και ώς το τέλος της εβδομάδας να κλείσει Βραζιλιάνο αμυντικό. 
 * Δεν αποκλείεται να μη φύγει από την ΑΕΚ και ο Δημήτρης Μάρκος, που έχει άλλο ένα χρόνο συμβόλαιο! Τουλάχιστον κάτι τέτοιο υποστήριζε χθες ο 29χρονος χαφ.
