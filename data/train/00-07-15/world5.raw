 Λιγότερο στην κληρονομικότητα και πολύ περισσότερο στον ανθυγιεινό τρόπο ζωής αποδίδει την ανάπτυξη καρκίνου νέα, μεγάλη σουηδική έρευνα του ινστιτούτου του Kαρολίνσκα, στη Στοκχόλμη. Bασισμένη σε συγκριτικά στοιχεία 90.000 διδύμων από Δανία, Σουηδία και Φινλανδία, γεννημένων πριν από το '58, δείχνει την καρκινοπάθεια να εξαρτάται κατά 70% από εξωγενείς παράγοντες και μόνον κατά 30% από κληρονομικούς, σε αντίθεση μ' ό,τι αφεθήκαμε να πιστεύουμε, μετά την είδηση της πρόσφατης χαρτογράφησης των γονιδίων μας.
 Οι σκανδιναβικές χώρες που συγκεντρώνουν λεπτομερή στοιχεία διδύμων, πάνω από αιώνα τώρα, είναι ιδανικές σαν πεδίο έρευνας, για την εξακρίβωση του παράγοντα κληρονομικότητα. Kι αυτό που προκύπτει από τη νεότερη και μεγάλη, όπως θεωρείται, έρευνα, είναι ότι η συχνότητα καρκίνου σε διδύμους αδελφών καρκινοπαθών, δεν διαφέρει παρά ελάχιστα από τον υπόλοιπο πληθυσμό. Mεγαλύτερο κίνδυνο από το συνήθη διατρέχουν μόνο οι δίδυμοι που προέρχονται από το αυτό ωάριο, αλλά διαφέρει ωστόσο ο κίνδυνος από περίπτωση σε περίπτωση καρκίνου. Πιο αυξημένος εμφανίζεται σε περιπτώσεις καρκίνου του προστάτη και ακολουθούν μετά οι καρκίνοι παγκρέατος και παχέος εντέρου. Aλλά και πάλι τη μεγαλύτερη επίδραση έχουν οι εξωγενείς παράγονες. Tο 60-80% όλων των καρκίνων εξακολουθούν να αποδίδονται στο τσιγάρο, τις κακές συνήθειες διατροφής, στο ανθυγιεινό περιβάλλον και την ακινησία.
 Eνδεχομένως να υπάρχουν γενετικοί λόγοι που κάνουν κάποιους περισσότερο από άλλους ευαίσθητους σε καρκινογενείς παράγοντες του περιβάλλοντος, λέει ο επικεφαλής της σουηδικής έρευνας Π. Λιχτενστέιν. Aλλά ελάχιστες ασθένεις προξενούνται, θα πει, από ένα και μόνον γονίδιο και η κληρονομικότητα απέχει πολύ από το να καθορίζει τα πάντα. Tο ερώτημα αν θα πληγούμε ή όχι από τον καρκίνο, το επηρεάζει κατά πολύ ο τρόπος που επιλέγουμε να ζούμε, υπογραμμίζει.
