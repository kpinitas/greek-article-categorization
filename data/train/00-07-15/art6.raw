Φανταστείτε τους φοιτητές ενός ελληνικού Πανεπιστημίου, αντί για τις καθιερωμένες ετήσιες εκδρομές στα νησιά, να οργανώνουν εξορμήσεις στο Γεντί-Κουλέ ή στις παλιές φυλακές της Αίγινας, όπου θα έχουν τη χαρά να μεταμφιεστούν σε καταδίκους και να πάρουν μέρος σε σκηνοθετημένες εξεγέρσεις, σε συνεργασία με την Ελληνική Αστυνομία και τους σωφρονιστικούς υπαλλήλους. Αυτό το σενάριο επιστημονικής φαντασίας είναι πραγματικότητα στις ΗΠΑ, όπου εδώ και 4 χρόνια διοργανώνεται το «Μock Prison Riot» ή αλλιώς «Εξέγερση-μαϊμού», κάθε χρόνο με μεγαλύτερη επιτυχία
Το φεστιβάλ «Eξέγερση-μαϊμού 2000» ολοκληρώθηκε το Μάιο σε ειδικά διαμορφωμένη πτέρυγα πρώην φυλακών της Δυτικής Βιρτζίνια, που για τους σκοπούς της πρωτότυπης αυτής άσκησης μετατράπηκαν σε ένα προσωρινό «κολέγιο καταστολής». Η 
διοργανώτρια υπηρεσία υπάγεται στο υπουργείο Δικαιοσύνης των ΗΠΑ και μελετά «τη χρήση της τεχνολογίας στην εφαρμογή του νόμου». Στη φετινή ψευτο-εξέγερση έλαβαν μέρος 1.315 εθελοντές, που συνέρρευσαν από όλη την επικράτεια για να πάρουν μέρος στο τετραήμερο πανηγύρι του σκηνοθετημένου σαματά. Οι εθελοντές δεν ήταν μόνο αστυνομικοί και σωφρονιστικοί υπάλληλοι, αλλά φοιτητές από κολέγια και απλοί πολίτες, που θέλησαν να παίξουν το ρόλο των εξεγερμένων.
 Συνολικά «ανεβάστηκαν» 20 διαφορετικά σενάρια εξεγέρσεων-φυλακής, κατά τη διάρκεια των οποίων δοκιμάστηκε η ισχύς και η αποτελεσματικότητα των πιο σύγχρονων μέσων καταστολής και ελέγχου: από ασπίδες-λέιζερ μέχρι συστήματα παρακολούθησης με ραντάρ, όλα τα χάι-τεκ κατασταλτικά τσουμπλέκια έγιναν για λίγο παιχνίδι στα χέρια των συμμετεχόντων. Ο πραγματικός πρωταγωνιστής της Eξέγερσης-μαϊμού 2000 ήταν τα νέα όπλα της ειρήνης, ο καρπός μιας ακμάζουσας βιομηχανίας που διατηρεί στενούς δεσμούς με το περίφημο «στρατιωτικο-βιομηχανικό σύμπλεγμα» της εποχής του Ψυχρού Πολέμου.
 Τα σενάρια που ακολουθούν, ένα φτωχό δείγμα των «μίνι-παραστάσεων» που ανεβάστηκαν στο πλαίσιο του «Mock-Prison Riot 2000», θα μπορούσαν να είναι σκηνές από ταινία με θέμα «Eξέγερση στις φυλακές». Πολύ περισσότερο θα μπορούσαν να είναι σκηνές «προσεχώς» από πραγματικές εξεγέρσεις, που πιθανόν να ξεσπάσουν στις ασφυκτικά γεμάτες, αλλά σιδηρόφραχτες ιδιωτικές και δημόσιες 
φυλακές των ΗΠΑ. To ειρωνικό είναι ότι, παρά την αυξανόμενη δημοτικότητα του θεσμικού αυτού σόου (οι συμμετέχοντες έχουν εκατονταπλασιαστεί από το '97) και 
παρά τον εκτινασσόμενο τζίρο της βιομηχανίας «ειδών σωφρονισμού» (πάνω από ένα 
δισ. δολάρια ετησίως, σύμφωνα με τα επίσημα στοιχεία), οι πραγματικές εξεγέρσεις στις αμερικανικές φυλακές μειώνονται, ενώ δεν ισχύει το ίδιο για τον πληθυσμό τους, που έχει φτάσει στο δυσθεώρητο ύψος των 2 εκατομμυρίων κρατουμένων.
 Σενάριο πρώτο: Ομάδα φυλακισμένων με γκρίζες φόρμες κλοτσούν μια μπάλα στο προαύλιο. Μια «αμφισβητούμενη φάση» εξελίσσεται σε καβγά. Στόχος τους, ένας συγκρατούμενος που τους έχει «καρφώσει» στους φρουρούς. Και ενώ τον λούζουν με 
φυλακόβιες βρισιές, όλοι μαζί επιτίθενται να λιντσάρουν τον «προδότη». Ξαφνικά 
μια ομάδα φρουρών με αντιασφυξιογόνες μάσκες εισβάλλει στο προαύλιο με συγχρονισμένο βήμα: με πυροβόλα περασμένα στα μπράτσα τους, ρεβόλβερ να προεξέχουν από τις ζώνες τους και χειροβομβίδες δακρυγόνων να κρέμονται από τις στολές τους, ουρλιάζουν εν χορώ: «Ολοι στο έδαφος, τώρα». Είναι τα μέλη της ειδικής Ομάδας Αντιμετώπισης Κρίσεων που έχει διορίσει η πολιτεία. Οι έγκλειστοι αρνούνται να παραδοθούν. Κάποιοι πλησιάζουν τους φρουρούς κάνοντας άσεμνες χειρονομίες. Μια μίνι εξέγερση ξεσπά και η ομάδα των φρουρών καλείται να αποκαταστήσει την τάξη. Μετά τη λήξη της «εξέγερσης», οι δήθεν κρατούμενοι -σωφρονιστικοί υπάλληλοι από το Κολοράντο- συγκρίνουν τις σημειώσεις τους και ανταλλάσσουν παρατηρήσεις.
 Σενάριο δεύτερο: Το φαγητό δεν τρωγόταν σήμερα και οι φυλακισμένοι χτυπάνε τις 
καρέκλες στο πάτωμα του «εστιατορίου», φωνάζοντας: «Θέλουμε φαΐ». Ενας αστυνομικός ανοίγει την πόρτα της καφετέριας και πετάει μέσα μια εξελιγμένη κροτίδα, που τυφλώνει προσωρινά το στόχο, ενώ παράλληλα κάνει εκκωφαντικό θόρυβο. Ενώ οι φυλακισμένοι φράζουν τα αυτιά τους, η ομάδα Ελέγχου Ενοχλήσεων με κράνη, αλεξίσφαιρα γιλέκα και όπλα με «σφαίρες πιπεριού», ακινητοποιεί τους 
παραλίγο εξεγερμένους και μέσα σε δύο λεπτά τους έχει ρίξει στο τσιμέντο, χώνοντάς τους τα μούτρα μέσα στον πουρέ και τα μπιζέλια που αρνήθηκαν να φάνε. 
Στο συγκεκριμένο σενάριο, το ρόλο των εγκλείστων έπαιξαν φοιτητές της Nομικής, 
που συνέδραμαν από γειτονικό κολέγιο, ενώ το μόνο που πρόδιδε την πραγματική ταυτότητά του ήταν οι ωτασπίδες που φορούσαν και μερικοί πόντοι τζιν παντελονιού που εξείχαν κάτω από τις γκρίζες στολές τους.
 Στόχος της άσκησης ήταν πρώτα απ' όλα να «τεσταριστεί» και να αξιολογηθεί ο νέος εξοπλισμός των σωφρονιστικών οργάνων και να εξοικειωθούν οι «ειδικοί φρουροί» με τα καινούργια όπλα. Οι ψευδοκρατούμενοι από την άλλη, δεν καλούνταν απλώς να κάνουν τα πειραματόζωα, αλλά να παίξουν πειστικά και ρεαλιστικά το ρόλο τους, οργανώνοντας ψεύτικες αποδράσεις, επιδεικνύοντας ψεύτικη ανυπακοή και εκστομίζοντας ψεύτικες απειλές και βρισιές (σε άψογη όμως 
αργκό) στους φύλακες. Σε αυτή την υπερσύγχρονη και με τις ευλογίες του κράτους 
παραλλαγή τού «Κλέφτες και Αστυνόμοι», δοκιμάστηκαν μεταξύ άλλων τα ακόλουθα: 
 Σφαίρες πιπεριού: Αυτόματα και ημιαυτόματα όπλα εκσφενδονίζουν σφαίρες που διαλύονται σε νέφη πιπεριού. ανάλογα των σπρέι που χρησιμοποίησε η αστυνομία στις διαδηλώσεις του Σιάτλ και της Ουάσιγκτον.
 Ασπίδα λέιζερ: Ενα λέιζερ, προσαρμοσμένο σε πλαστική ασπίδα, εκπέμπει εκτυφλωτικό κόκκινο φως. Τυφλώνει και ακινητοποιεί προσωρινά το στόχο, προλαμβάνοντας βίαιη αντίδραση. Το αξεσουάρ πλασάρεται με το σλόγκαν: «Λέιζερ πειθούς».
 Radarvision 1000: Ειδικά σχεδιασμένο ραντάρ ανιχνεύει μέσα από τοίχους την ανθρώπινη παρουσία. Στόχος του, να εντοπίζει ομήρους ή κρατουμένους που προσπαθούν να αποδράσουν. Διαφημιστικό σλόγκαν: «Ο παλμός του μέλλοντος».
 Υδρο-δύναμη: Σύστημα σωφρονιστικού ελέγχου μέσω υδραντλίας. Εφαρμόζεται στους τοίχους των φυλακών και «σουτάρει» πίδακα νερού με μεγάλη πίεση. Σε πραγματικά 
έκρυθμες καταστάσεις, το νερό εμπλουτίζεται με σπρέι πιπεριού ή δακρυγόνα αέρια.
 Τα παραπάνω μέσα έχουν ως σκοπό την αναίμακτη καταστολή τυχόν εξεγέρσεων και την αντιμετώπιση «κρουσμάτων ανυπακοής» στις φυλακές. Κοινός στόχος είναι να κοπεί ο τσαμπουκάς των φυλακισμένων χωρίς να κοπεί το νήμα της ζωής τους. Και ενώ τα κύματα εξεγέρσεων στις αμερικανικές φυλακές ανήκουν πια στο παρελθόν (με ορόσημο την πολιτικοποιημένη, πολύνεκρη εξέγερση στις φυλακές της «Αττικα» 
το '71), οι δαπάνες του σωφρονιστικού εξοπλισμού γιγαντώνονται, στο πλαίσιο ενός ακήρυχτου, αλλά εξαιρετικά επικερδούς κοινωνικού πολέμου.
