 Σε ναυάγιο οδηγείται, οριστικά και αμετάκλητα, σύμφωνα με όλες τις ενδείξεις το ενδεχόμενο απόκτησης του Bραζιλιάνου Τιάγκο από την ΑΕΚ. Η εμμονή της Παλμέιρας να πάρει ως οικονομικό αντάλλγμα για την παραχώρηση του 20χρονου κεντρικού αμυντικού πολύ περισσότερα από 400 εκατομμύρια δραχμές, φρενάρει την επιθυμία (μετά και την έντονη πίεση εκ μέρους του Γιάννη Παθιακάκη που θέλει τον παίκτη) της «Ενωσης» να τον εντάξει στο έμψυχο δυναμικό της.
 Αιτία, βεβαίως, ότι το ποσό που θέλει η Παλμέιρας αλλά και τα χρήματα που πρέπει να δοθούν στον Τιάγκο (σ.σ. τα έχει βρει με την ΑΕΚ ο ίδιος σε λογικά επίπεδα), θα οδηγήσουν σε σημαντική υπέρβαση του μπάτζετ που είχε καθορίσει στην αρχή της μετεγγραφικής περιόδου η ιδιοκτήτρια εταιρεία για την απόκτηση ποδοσφαιριστών. Εάν η Παλμέιρας έριχνε τις απαιτήσεις της κάτω από τα 400 εκατομμύρια δραχμές, τότε ήταν πιθανό να αποκτηθεί ο Τιάγκο από την ΑΕΚ έστω κι αν θα γινόταν υπέρβαση (μικρή όμως) του μετεγγραφικού μπάτζετ.
 Πάντως, οι κινήσεις της ΑΕΚ για την απόκτηση ακόμη ενός αμυντικού δεν έχουν τελειώσει. Πέραν της δηλώσεως του Πέτρου Στάθη κατά την επίσημη παρουσίαση του Ντόντσεφ («ελπίζω ότι δεν είναι η τελευταία φορά που παρουσιάζουμε μετεγγραφικό απόκτημα»), υπάρχουν πληροφορίες που αναφέρουν ότι η ΑΕΚ θα προσπαθήσει να πάρει άλλον έναν αμυντικό. Σαφώς, όμως, ο παίκτης αυτός δεν θα είναι πρώτης γραμμής αλλά κάποιος από την ευρωπαϊκή αγορά, που μπορεί να αποκτηθεί με μικρότερο ποσό. Στις σκέψεις των υπευθύνων της ΑΕΚ παραμένει πάντα ο Παναγιώτης Μπαχράμης. Δεν αποκλείεται ο παίκτης της Καλαμάτας να προτιμηθεί αντί κάποιου ξένου (σ.σ. ο ίδιος θέλει να παίξει στην ΑΕΚ) 
 Σε εκκρεμότητα, επίσης, παραμένει και το θέμα του Χρήστου Κωστή. Η συνάντησή του με τον Γιάννη Παθιακάκη, που δεν έγινε προχθές, μπορεί και να μη γίνει... ποτέ, εάν κι εφόσον ο διεθνής μεσοεπιθετικός δεν τα βρει πρώτα με τη διοίκηση της ΑΕΚ στο οικονομικό. Η ΑΕΚ του δίνει 40 εκατομμύρια (μάξιμουμ) το χρόνο, ενώ ο ίδιος ζητάει περισσότερα, υποστηρίζοντας ότι έχει προτάσεις τόσο από το εξωτερικό (Φαρένσε) όσο και την Ελλάδα (υποστήριξε ότι υπάρχει ενδιαφέρον του ΟΦΗ), με ποσά κοντά ή και πάνω από τα 100 εκατομμύρια δραχμές ετησίως.
 Αν και ο ποδοσφαιριστής έχει αποθεραπευτεί πλήρως από το σοβαρό τραυματισμό του (κάταγμα κνήμης περόνης) όπως φάνηκε και από τις εξετάσεις στις οποίες υποβλήθηκε, στην ΑΕΚ θεωρούν ότι αποτελεί ρίσκο η απόκτησή του, αφού ουδείς μπορεί να πει με βεβαιότητα ότι ο Κωστής θα ξαναπαίξει ποδόσφαιρο σε αρκετά καλό επίπεδο. Πέραν αυτού, είναι δεδομένη η τρίχρονη απουσία του, κάτι που σημαίνει ότι θέλει υπό τις παρούσες συνθήκες περί τους τρεις μήνες ώστε να μπορέσει να επανέλθει στη φυσική κατάσταση που απαιτείται. Το όλο ζήτημα δεν αποκλείεται να ξεκαθαρίσει μέσα στο Σαββατοκύριακο.
