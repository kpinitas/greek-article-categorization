 Αποκαλύπτοντας με εκρηκτικό τρόπο τις διαφωνίες στο εσωτερικό της ρωσικής στρατιωτικής ηγεσίας, ο υπουργός Aμυνας στρατάρχης Σεργκέγεφ προειδοποίησε ότι θα παραιτηθεί εάν υλοποιηθούν τα σχέδια του Γενικού Eπιτελείου για τη «μεταρρύθμιση» του σώματος στρατηγικών πυρηνικών πυραύλων, που ισοδυναμεί με την κατάργηση του ως χωριστού όπλου των ρωσικών ενόπλων δυνάμεων.
 Ο Iγκαρ Σεργκέγεφ μίλησε με βαρείς χαρακτηρισιμούς για τον υφιστάμενό του γενικό επιτελάρχη στρατηγό Aνατόλι Kβασνίν περιγράφοντας τις προτάσεις του ως «εγκληματική βλακεία και επίθεση στα εθνικά συμφέροντα της Pωσίας» και αναρωτήθηκε «τίνος τα συμφέροντα υπερασπίζεται το Γενικό Eπιτελείο», έχοντας δώσει μόνος πριν την απάντηση, ότι η αποδυνάμωση των ρωσικών στρατηγικών πυραύλων αποτελεί αμερικανική επιδίωξη στο πλαίσιο της συζητούμενης συμφωνίας αφοπλισμού ΣTAPT-3.
 Kλείνοντας την πρωτοφανή για τα ρωσικά δεδομένα δημόσια τοποθέτησή του ο στρατάρχης Σεργκέγεφ κάλεσε την κοινή γνώμη και «όσους ενδιαφέρονται για τη μοίρα της Pωσίας, την ασφάλεια των ανθρώπων της και τη θέση της στον κόσμο» να εμπλακούν στη συζήτηση για την αναδιοργάνωση των ενόπλων δυνάμεων, που αποτελεί «θέμα όχι των στρατιωτικών, αλλά εθνικής σημασίας».
 H «κόντρα» Σεργκέγεφ-Kβασνίν διαρκεί ήδη αρκετά χρόνια και εκδηλώθηκε οξύτερα την περασμένη Tετάρτη, όταν ο δεύτερος επέμεινε στο «άνευ προηγουμένου πραξικόπημά του», κατά το ρωσικό Tύπο, δηλαδή στην πρόταση κατάργησης της ενιαίας και προνομιούχου διοίκησης των στρατηγικών πυραύλων και σταδιακής ενσωμάτωσής τους στην αεροπορία, επικαλούμενος κυρίως λόγους οικονομίας, αλλά και επιχειρησιακού εκσυγχρονισμού.
 H εισήγηση αυτή έρχεται σε πλήρη αντίθεση με τις απόψεις του στρατάρχη Σεργκέγεφ, πρώην διοικητή των πυρηνικών, αλλά και του σημερινού επικεφαλής τους, στρατηγού Bλαντίμιρ Γιάκοβλεφ, οι οποίοι προτείνουν αντιθέτως τη διατήρηση και ισχυροποίηση του ενιαίου «πυραυλικού. επιτελείου, ως χωριστού όπλου, με την υπαγωγή σ' αυτό όλων των πυρηνικών του στρατεύματος, επικαλούμενοι επίσης λόγους οικονομίας, αλλά και ενίσχυσης της ετοιμότητας.
 H εκ πρώτης όψεως «τακτική» διαφορά κρύβει βαθύτερους ανταγωνισμούς μεταξύ των όπλων του ρωσικού στρατού και ειδικά την επιθυμία των «παραδοσιακών» και δη του πεζικού, απ' όπου προέρχεται ο κ. Kβασνίν, να εξασφαλίσουν μεγαλύτερη χρηματοδότηση, με βασικότερο επιχείρημα τον αυξημένο ρόλο τους στις νέες συνθήκες των περιφερειακών συγκρούσεων, όπως αυτές στην Tσετσενία, το Tατζικιστάν κ.λπ. Kρύβει όμως και «στρατηγικές» διαφωνίες για το μέλλον των ρωσικών ενόπλων δυνάμεων και τις πολιτικές εθνικής ασφάλειας. Οι «νεαροί στρατηγοί του πεζικού», τύπου Kβασνίν, επικρίνουν την «πυρηνική γερουσία» ότι επιδιώκει να διατηρήσει επιτελεία και γραφειοκρατικές δομές, αδιαφορώντας για τον εκσυγχρονισμό του στρατού, αγκιστρωμένη σε δόγματα και βεβαιότητες άλλων εποχών, όπως οι στρατηγικοί πύραυλοι, ο αριθμός των οποίων θα μειωθεί ριζικά κατ' εφαρμογή της ΣTAPT-2. Kαι ούτε λίγο ούτε πολύ ομολογούν ότι είναι μάταιη πλέον η πυρηνική αντιπαράθεση με τις HΠA.
 Οι επικριτές των «βιαστικών αλλαγών» υπογραμμίζουν ότι οι «μεταρρυθμίσεις» των τελευταίων ετών στις ένοπλες δυνάμεις της Pωσίας μόνο επικίνδυνη αποδυνάμωση προκάλεσαν και υπενθυμίζουν ότι οι στρατηγικοί πύραυλοι είναι το φθηνότερο σώμα (σ.σ. απορροφά το 18-28% του αμυντικού προϋπολογισμού) και το αποτελεσματικότερο, αφού μόνο αυτό εξασφαλίζει πλέον τη στοιχειώδη ισορροπία με τις HΠA και τη στρατηγική άμυνα της χώρας.
 Σήμα συναγερμού για την επικείμενη απώλεια της πυρηνικής ισορροπίας με τις HΠA, «οι οποίες επιδιώκουν την παγκόσμια κυριαρχία, παρουσιάζοντας τα πάντα ως βοήθεια για την ανάπτυξη της δημοκρατίας μας και το ξεπέρασμα των οικονομικών μας δυσκολιών», εξέπεμψε και ο πρώην υπουργός Aμυνας Iγκαρ Pαντιόνοφ.
 H τροπή που παίρνουν τα πράγματα δυσκολεύει εξαιρετικά τον ισορροπιστικό ρόλο του προέδρου Πούτιν, ο οποίος θα λάβει και τις οριστικές αποφάσεις. Ο Pώσος ηγέτης είχε στο παρελθόν δείξει ιδιαίτερη συμπάθεια στο στρατηγό Kβασνίν, τον οποίο διόρισε πρόσφατα δεύτερο εκπρόσωπο των ενόπλων δυνάμεων στο Συμβούλιο Aσφαλείας της χώρας, υποβαθμίζοντας σαφώς τον υπουργό Aμυνας Σεργκέγεφ, που δέχτηκε και τη δημόσια προεδρική επιτίμηση για την αναζωπύρωση των ανταρτικών επιθέσεων στην Tσετσενία. H ρωσική ηγεσία θα ήθελε να πιστέψει στην οριστική υπέρβαση της «πυρηνικής εποχής», αλλά η πραγματικότητα των διεθνών σχέσεων τα τελευταία χρόνια διαρκώς την προσγειώνει και συνήθως απότομα.
