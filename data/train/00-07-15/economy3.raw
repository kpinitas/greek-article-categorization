H British Airwa ys, υποψήφιος στρατηγικός επενδυτής στην Ολυμπιακή Αεροπορία μέχρι την περασμένη Δευτέρα, επιβεβαίωσε χθες ότι βρίσκεται σε προκαταρκτικές συνομιλίες για την εξαγορά της ολλανδικής KLM. Πρωταρχικός στόχος της επικείμενης συμμαχίας, η οποία εφόσον ολοκληρωθεί επιτυχώς θα δημιουργήσει -με 
βάση τα συνολικά έσοδα- τη μεγαλύτερη αεροπορική εταιρεία στην Ευρώπη και τη δεύτερη στον κόσμο, είναι η αποκατάσταση της απώλειας μεριδίου που έχουν και οι δύο εταιρείες στην ευρωπαϊκή αγορά έναντι των ανταγωνιστών τους και κυρίως της γερμανικής Lufthansa και της γαλλικής Air France. 
 Επιπλέον οι δύο εταιρείες, που προσπάθησαν ανεπιτυχώς να συγχωνευτούν πριν από 
οχτώ χρόνια, με τη συνένωσή τους θα επιτύχουν σημαντικές μειώσεις στο λειτουργικό τους κόστος.
 Ο Ροντ Εντιγκτον, νέος διευθύνων σύμβουλος της British, με την ανάληψη των καθηκόντων του πριν από λίγο καιρό, άλλαξε τους κατευθυντήριους στόχους επέκτασης προς την Ευρώπη, σε αντίθεση με τον προκάτοχό του Μπομπ Εϊλινγκ, ο οποίος είχε επικεντρώσει το ενδιαφέρον του στις αερογραμμές του Βορείου Ατλαντικού και οδήγησε τη βρετανική εταιρεία για πρώτη φορά πέρσι σε ζημιές. 
 Από την πλευρά της η KLM μετά την αποτυχημένη συγχώνευσή της με την Alitalia αναζητούσε ένα σύμμαχο που θα της επιτρέψει περαιτέρω επέκταση. Η συνένωση των 
δύο εταιρειών θα έχει αποτέλεσμα κοινές πωλήσεις ύψους 19, 5 δισ. δολαρίων, κατά πολύ υψηλότερες των αντιστοίχων -12 δισ. δολαρίων- της Lufthansa, δεύτερου μεγαλύτερου αερομεταφορέα στην Ευρώπη. 
 Τα παραπάνω νέα οδήγησαν χθες σε άνοδο των μετοχών της KLM έως και 19%, ενώ αντιθέτως οι μετοχές της British Airwa ys υποχώρησαν κατά 5% περίπου. Συνολικά η μετοχή της ολλανδικής εταιρείας από τις 17 Μαΐου, όταν ανακοίνωσε ότι είναι διατεθειμένη να αποτελέσει το μικρότερο εταίρο σε μια συγχώνευσή της, έχουν σημειώσει άνοδο κατά 60% περίπου.
