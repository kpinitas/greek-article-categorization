 Τρεις επιθέσεις δέχτηκε μέσα σε 24 ώρες η σερβική αστυνομία κοντά στο Κόσοβο, σε ένα μάλιστα περιστατικό -σύμφωνα με το γιουγκοσλαβικό πρακτορείο Μπέτα- ένας από τους επιτιθέμενους σκοτώθηκε. Η γενικότερη κατάσταση στο Κόσοβο και οι εκλογές που προγραμματίζονται είναι στο επίκεντρο αντιπαράθεσης εντός της επικράτειας της βασανισμένης επαρχίας αλλά και στο πλαίσιο του Συμβουλίου Ασφαλείας. 
 Οι επιθέσεις σημειώθηκαν κοντά στη νοτιοσερβική πόλη Βράνιε εναντίον περιπόλων της σερβικής αστυνομίας και ενός φυλακίου που βρίσκεται κοντά στο παραμεθόριο χωριό Κόντσουλι το οποίο κατοικείται από Αλβανούς. Το ανεξάρτητο πρακτορείο Μπέτα, επικαλούμενο κύκλους της σερβικής αστυνομίας, μετέδωσε ότι για τις επιθέσεις ευθύνονται Αλβανοί αντάρτες, ένας από τους οποίους σκοτώθηκε, σύμφωνα με την ίδια πηγή. Ωστόσο ο ανακριτής Μιχαΐλοβιτς, ο οποίος διερευνά τα περιστατικά, διέψευσε τα περί θανάτου του Αλβανού.
 Η νότια Σερβία συνορεύει με το Κόσοβο και έχει μεγάλο αλβανικό πληθυσμό. Τους τελευταίους μήνες έχει αποτελέσει πεδίο σύγκρουσης, καθώς οι σερβικές διωκτικές αρχές προσπαθούν να ελέγξουν «την αλβανική τρομοκρατία». Μια ένοπλη αλβανική ομάδα που αυτοαποκαλείται Απελευθερωτικός Στρατός του Πρέσεβο, της Μεντβέτζα και του Μπουγιάνοβατς -των κύριων δήμων της περιοχής-, πιστεύεται ότι δρα στην περιοχή.
 Στο μεταξύ, ο διοικητής των αμερικανικών δυνάμεων στο Κόσοβο υποστράτηγος Τίσζεν διατύπωσε χθες την καταγγελία ότι πράκτορες της γιουγκοσλαβικής κυβέρνησης δρουν εντός των σερβικών κοινοτήτων του Κοσόβου, ενθαρρύνοντας το μποϊκοτάζ της επικείμενης εκλογικής διαδικασίας από τους Σέρβους. Την ίδια ώρα, ο Ρώσος πρεσβευτής στο Συμβούλιο Ασφαλείας Σεργκέι Λαβρόφ εξέφραζε την αντίθεση της χώρας του στη διενέργεια εκλογών στο Κόσοβο με το επιχείρημα ότι η επιδείνωση των συνθηκών ασφαλείας εκεί εμποδίζει την ελεύθερη, δίκαιη και δημοκρατική εκλογική αναμέτρηση. Αν οι εκλογές γίνουν φέτος, είπε ο Λαβρόφ, οι Αλβανοί σκληροπυρηνικοί θα πάρουν νόμιμα την εξουσία και θα χαθεί η ευκαιρία για τη δημιουργία μιας πραγματικής πολυεθνικής και δημοκρατικής κοινωνίας στο Κόσοβο. Πρόσθεσε δε ότι η κατάσταση αυτή θα έχει αποσταθεροποιητικές συνέπειες όχι μόνο στο Κόσοβο αλλά και στη γύρω περιοχή. 
 Στον αντίποδα, οι ΗΠΑ εξέφρασαν χθες την άποψη του αντιπροσώπου τους στον ΟΗΕ, Τζέιμς Κάνινγκαμ, ότι το μόνο διέξοδο από τη βία είναι οι εκλογές και μια υπεύθυνη κυβερνητική υποδομή. Κρίσιμης σημασίας χαρακτήρισε τη διενέργεια εκλογών σε σύντομο διάστημα και ο Βρετανός διπλωμάτης Στούαρτ Ελντον. Ο βοηθός γ.γ. του ΟΗΕ Χέντι Ανάμπι πληροφόρησε χθες ότι οι εγγραφές των ψηφοφόρων στο Κόσοβο είχαν προχωρήσει αρκετά, Σέρβοι και τουρκικός πληθυσμός της επαρχίας όμως επιμένουν στο μποϊκοτάζ. Η ημερομηνία διεξαγωγής των τοπικών εκλογών θα αποφασιστεί από το διοικητή του ΟΗΕ στο Κόσοβο, Μπερνάρ Κουσνέρ, σε συνεργασία με τον Κόφι Ανάν. 
 Εχοντας διατυπώσει τις καταγγελίες του για τη δραστηριοποίηση Σέρβων πρακτόρων στο Κόσοβο, ο Αμερικανός διοικητής παραδέχτηκε πάντως ότι οι σχέσεις Αμερικανών και σερβικής κοινότητας βελτιώνονται. 
 Με στόχο τη στήριξη των προσπαθειών εκδημοκρατισμού του Μαυροβουνίου, οι ΗΠΑ θα προσφέρουν στην κυβέρνησή του βοήθεια ύψους 16, 5 εκατ. δολάρια. Η προσφορά γνωστοποιήθηκε σε τηλεφωνική επικοινωνία της Μάντλεν Ολμπράιτ με τον Μαυροβούνιο πρόεδρο Μίλο Τζουγκάνοβιτς. 
