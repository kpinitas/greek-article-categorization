 Την ώρα που αρχιεπίσκοπος Χριστόδουλος, χθες το πρωί, από τη Νάξο, κατά τη διάρκεια κηρύγματος έκανε αναφορά σε ρήσεις του Χριστού, η επιτροπή των μητροπολιτών που έχει αναλάβει να μελετήσει τους τρόπους διεξαγωγής του «άτυπου δημοψηφίσματος» της Εκκλησίας αποφάσιζε τις προτάσεις που επρόκειτο να υποβάλει στην Ιερά Σύνοδο σχετικά με τη συλλογή υπογραφών. 
 Οι μητροπολίτες Ναυπάκτου Ιερόθεος, Δημητριάδος Ιγνάτιος και Καισαριανής Δανιήλ, με τη συνεργασία νομικών αποφάσισαν ότι θα προτείνουν στην Ιερά Σύνοδο «να γίνη συλλογή υπογραφών διά των οποίων θα εκφράζεται η επιθυμία Ελλήνων πολιτών, όπως διεξαχθή δημοψήφισμα διά την προαιρετικήν αναγραφήν ή μη του θρησκεύματος εις τα νέα Δελτία Ταυτοτήτων, συμφώνως προς τας διατάξεις του άρθρου 44 του ισχύοντος Συντάγματος».
 Στην πρόταση σημειώνουν ότι ζητούν «η διαδικασία συλλογής υπογραφών να αρχίση από 1ης Σεπτεμβρίου». Τέλος, ζητούν τη συγκρότηση δύο επιτροπών. Μία επιτροπή που θα αποτελείται από αρχιερείς και θα αναλάβει το συντονισμό των ενεργειών και μία από νομικούς που θα αναλάβουν να εγγυηθούν την εγκυρότητα της διαδικασίας συλλογής των υπογραφών. 
 Οι ιεράρχες, ωστόσο, δεν αναφέρθηκαν σε αριθμό υπογραφών που επιθυμούν να συγκεντρώσουν. «Δεν έχουμε ορίσει κάποιο στόχο. Θα προσπαθήσουμε να συγκεντρώσουμε όσες περισσότερες μπορούμε», δήλωσε στην «Ε» ένας από τους ιεράρχες, μέλος της επιτροπής που υπέβαλε τις προτάσεις της στη Σύνοδο. 
 Ας σημειωθεί ότι για να υποβάλουν τις προτάσεις ζήτησαν τις συμβουλές πολλών νομικών. Ενας από αυτούς, ο καθηγητής Συνταγματικού Δικαίου Ανδρέας Δημητρόπουλος, έλαβε μέρος και στην πρώτη συνεδρίαση της επιτροπής και είχε καθοριστικό λόγο στις προτάσεις που υπέβαλαν οι τρεις αρχιερείς. 
 Αξίζει να σημειωθεί ότι στο κείμενο που θα κληθούν να υπογράψουν οι πολίτες θα δηλώνουν ότι: «Θέλω να γίνει δημοψήφισμα για να εκφράσω την άποψή μου στο θέμα των ταυτοτήτων». Στόχος είναι να υπογράψουν το κείμενο όχι μόνο ορθόδοξοι χριστιανοί, αλλά και πιστοί και άλλων δογμάτων ή και άθεοι. Εκείνο που φαίνεται να ενδιαφέρει την Ιεραρχία, αλλά και τον αρχιεπίσκοπο ιδιαίτερα, είναι η συντήρηση του θέματος των ταυτοτήτων για όσο μεγαλύτερο χρονικό διάστημα γίνεται.
 Σε ό,τι αφορά το άρθρο 44 του Συντάγματος, την παράγραφο 2 την οποία επικαλούνται οι ιεράρχες, αναφέρει: «Ο Πρόεδρος της Δημοκρατίας προκηρύσσει με διάταγμα δημοψήφισμα για κρίσιμα εθνικά θέματα, ύστερα από απόφαση της απόλυτης πλειοψηφίας του όλου αριθμού των βουλευτών, που λαμβάνεται με πρόταση του Υπουργικού Συμβουλίου. Δημοψήφισμα προκηρύσσεται από τον Πρόεδρο της Δημοκρατίας με διάταγμα και για ψηφισμένα νομοσχέδια που ρυθμίζουν σοβαρό κοινωνικό ζήτημα, εκτός από τα δημοσιονομικά, εφ' όσον αυτό αποφασιστεί από τα τρία πέμπτα του συνόλου και όπως ορίζουν ο Kανονισμός της Βουλής και νόμος για την εφαρμογή της παραγράφου αυτής. Δεν εισάγονται κατά την ίδια περίοδο της Βουλής περισσότερες από δύο προτάσεις δημοψηφίσματος για νομοσχέδιο». 
 Σύμφωνα με πληροφορίες, εκείνο που συνεχίζει να προβληματίζει είναι η εγκυρότητα ενός τέτοιου «δημοψηφίσματος» που θέλει να κάνει η Ιεραρχία. Τα ζητήματα που προβληματίζουν αφορούν τόσο την οργάνωση της συγκέντρωσης των υπογραφών όσο και πού και πώς θα υπογράφουν όλοι όσοι το επιθυμούν. Το ερώτημα που έχει τεθεί και από ιεράρχες είναι «πόσο συνάδει με τους ιερούς κανόνες να διεξαχθεί ένα "άτυπο δημοψήφισμα" έξω από τους ναούς». Aλλος ένας από τους προβληματισμούς που έχει αναπτυχθεί είναι τι θα γίνει με τις μητροπόλεις που δεν θα δεχτούν να ζητήσουν από τους πιστούς να υπογράψουν κείμενο με το οποίο θα καλούν την κυβέρνηση να κάνει δημοψήφισμα. 
 Στο μεταξύ, ο αρχιεπίσκοπος χθες το πρωί από τη Νάξο, όπου έγινε αρχιερατικό συλλείτουργο στον ιερό ναό του Αγίου Νικοδήμου, επικαλούμενος το Χριστό είπε ότι «οι άνθρωποι που θα αναλάμβαναν να φέρουν ενώπιον εθνών και βασιλέων το όνομα του Ιησού Χριστού θα αποτελούσαν στόχο επιθέσεων και θα γίνονταν αντικείμενο λοιδωρίας από ανθρώπους που θα ήταν ξένοι προς το πνεύμα και τη διάσταση της χριστιανικής αλήθειας. Από την πρώτη στιγμή η πρόβλεψη του Κυρίου έγινε πραγματικότητα και μάλιστα από τον πρώτο αιώνα μετά Χριστόν». Και συνέχισε το κήρυγμα δίνοντας άλλο τόνο. Απευθυνόμενος στους πιστούς που ήταν στο ναό είπε ότι «θα σας απωθήσουν στο περιθώριο, θα σας περιφρονήσουν» και συνέχισε: «Η Αγία Γραφή μάς δίνει την απάντηση στο ερώτημα γιατί μας μισεί ο κόσμος. Και μας μισεί επειδή δεν έχουμε τις ίδιες νοοτροπίες και αντιλήψεις εμείς. Ακολουθώντας αυτό που θέλει ο Θεός ερχόμαστε σε σύγκρουση με τη θέληση του κόσμου, ο οποίος βρίσκεται στην αμαρτία, όπως μας λέει η Αγία Γραφή». 
