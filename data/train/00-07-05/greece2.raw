 Στα ύψη εκτινάχθηκε εφέτος τον Ιούνιο ο υδράργυρος στο σταθμό του Θησείου στο Εθνικό Αστεροσκοπείο Αθηνών, σπάζοντας ένα ρεκόρ που άντεχε για 103 χρόνια.
 Πρόκειται για το όριο της μέσης μέγιστης θερμοκρασίας που έφτασε τους 33 βαθμούς Κελσίου ως αποτέλεσμα των υψηλών θερμοκρασιών που είχαμε τον περασμένο
μήνα. Οπως εξηγούν οι μετεωρολόγοι, αυτό δεν σημαίνει ότι και του χρόνου θα έχουμε ίδιες ή μεγαλύτερες θερμοκρασίες. Αξιοσημείωτο είναι ότι η απόλυτα μέγιστη θερμοκρασία του φετινού Ιουνίου ήταν 39, 2 βαθμοί.
 «Δεν είναι η απόλυτη θερμοκρασία που θα καταγραφεί όλη την ημέρα, αλλά η μέση τιμή», εξηγεί ο Μιχάλης Πετράκης, μετεωρολόγος-περιβαλλοντολόγος, ερευνητής Α 
του Ινστιτούτου Ερευνών Περιβάλλοντος και Βιώσιμης Ανάπτυξης, του Εθνικού Αστεροσκοπείου Αθηνών. 
 «Προσθέτουμε τις μέγιστες θερμοκρασίες του μήνα και τις διαιρούμε διά του αριθμού των ημερών. Για παράδειγμα, από τους πίνακες που ετοιμάσαμε βλέπουμε ότι το 1921 η μέση μέγιστη θερμοκρασία τον Ιούνιο ήταν 26 βαθμοί, ενώ το 1916 είχαμε μία από τις μεγαλύτερες μέσες μέγιστες θερμοκρασίες, 33 βαθμοί». 
 Οπως υποστηρίζουν οι ερευνητές του Εθνικού Αστεροσκοπείου Αθηνών, γίνονται στατιστικές αναλύσεις και επεξεργασίες των στοιχείων τα τελευταία 100 χρόνια. «Από τα συμπεράσματα βλέπουμε τις μέρες που είχαμε υψηλές θερμοκρασίες τα τελευταία χρόνια. Πότε είχαμε "επεισόδια καύσωνα", ποιες μέρες είχαμε διαδοχικές μεγάλες θερμοκρασίες, τρεις ημέρες τουλάχιστον. Πάνω από 40 βαθμούς
είχαμε το 1987, το 1957 και το 1999. Ημέρες που είχαμε επεισόδια με υψηλότερους βαθμούς από τους 38, τρεις διαδοχικές ημέρες, ήταν το 1910, το 1917, το 1921, το 1939, είχαμε αρκετές χρονολογίες, κοντά στα τέλη του 1980, διαδοχικές περιπτώσεις καύσωνα, το 1987, 1986, 1988, το 1998, το 1999 και εάν εξετάσουμε τις ημέρες κατά τις οποίες είχαμε όχι επεισόδια, αλλά μεμονωμένες ημέρες με μεγάλες απόλυτες μέγιστες θερμοκρασίες βρίσκουμε ένα σχετικά μεγάλο αριθμό. Τα χρόνια κατά τα οποία είχαμε ημέρες με μεγάλες μέγιστες θερμοκρασίες
βλέπουμε ότι είναι σχετικά ισοκατανεμημένα με περιοδικές εξάρσεις. Το 1987, που είχαμε το μεγάλο καύσωνα, ήταν εφτά διαδοχικές ημέρες, δηλαδή μία εβδομάδα
με θερμοκρασίες πάνω από 40 βαθμούς, το 1999 είχαμε 4 ημέρες, το 1998 δύο ημέρες. Μιλάμε πάντα για δεδομένα του Αστεροσκοπείου Αθηνών, που είχε πάντοτε μικρότερες θερμοκρασίες απ' ό,τι άλλες περιοχές της Αθήνας, όπως η Φιλαδέλφεια. Δεν αναφερόμαστε στον εκτός Aττικής ελλαδικό χώρο, όπου αποδεδειγμένα η Λάρισα, οι Σέρρες, η Λαμία έχουν μεγάλες τιμές θερμοκρασιών».
 «Στο φαινόμενο του θερμοκηπίου, μια υπόθεση που βασίζεται στην εκπομπή του διοξειδίου του άνθρακα και θεωρείται υπεύθυνη για μακροχρόνια μικρή αύξηση της
παγκόσμιας θερμοκρασίας. Δεν ξέρουμε αν αυτό θα συνεχιστεί και με τι ρυθμό, ούτε αν η μείωση των ανθρωπογενών εκπομπών του διοξειδίου του άνθρακα, θα έχει
κάποια βαρύτητα και πόση στην υπόθεση της συγκέντρωσης του διοξειδίου του άνθρακα. Και η αστικοποίηση μεταβάλλει το περιβάλλον. Δεν φταίει για τον καύσωνα το θερμοκήπιο και η αστικοποίηση μόνο. Αυτά τον επιτείνουν». 
 «Εχουμε ελάχιστα στοιχεία για την ιστορία του κλίματος», μας λέει η Δήμητρα Φουντά, φυσικός, μετεωρολόγος του Εθνικού Αστεροσκοπείου Αθηνών. «Δεν γνωρίζουμε τι ίσχυε πριν από χιλιάδες χρόνια. Είναι σαν να έχουμε μια γραμμή τεσσάρων χιλιομέτρων και από αυτή γνωρίζουμε μόνο τα είκοσι εκατοστά. Ο σταθμός του Θησείου είναι ο πιο παλιός των Βαλκανίων. Λειτουργεί από το 1848, όπου τα όργανα καταγραφής είχαν Αθηναίοι εθελοντές. Οι μετρήσεις γίνονταν τότε
το πρωί, το μεσημέρι και το βράδυ. Τότε υπήρχαν σποραδικές καταγραφές, με χρήση υδραργυρικών θερμομέτρων, βαρογράφων, υγρογράφων. Σήμερα τα πράγματα είναι πολύ πιο εξελιγμένα με αυτόματες καταγραφές και στατιστικές αναλύσεις της βάσης των δεδομένων από πανίσχυρους υπολογιστές».
