 Xαρούμενοι, ξένοιαστοι και σίγουροι. Οι τρεις Αργεντινοί παρουσιάστηκαν χθες από την ΑΕΚ στους δημοσιογράφους, παρουσία και του γενικού διευθυντή της Μπόκα
Τζούνιορς. Ο Φερνάντο Νάβας από τις πρώτες του κιόλας κουβέντες ξεχώριζε, ήταν
ο σταρ της παρέας από το Μπουένος Αϊρες. Ο Εμανουέλ Ρουίς κουβάλησε από την Αργεντινή και τον πατέρα του. Ο τρίτος της παρέας, ο Εμιλιάνο Ρέι έδειχνε πιο... μάγκας και λόγω ηλικίας (25άρης αυτός, 22χρονοι οι άλλοι δύο) και με τη
βραχνή φωνή του. Προορίζεται για δανεικός στην ΑΕΚ από την Μπόκα, και ίσως τον
δούμε δανεικό από την ΑΕΚ σ' άλλη ελληνική ομάδα.
 Η ουσία είναι ότι ο Παθιακάκης δεν έδειχνε ιδιαίτερα ευχαριστημένος που ο Ρέι κάθησε στο πάνελ των Αργεντινών. Και δεν έκρυψε τη δυσφορία του όταν δημοσιογράφος ρώτησε τον Ρέι, αν είναι ενήμερος για την πιθανότητα να μην παίξει στην ΑΕΚ, αλλά δανεικός (του...δανεικού) σε άλλο ελληνικό σύλλογο. Από
την επίσημη παρουσίαση έλειπε ο τέταρτος της παρέας. Ο Λουίς Κάλβο, που ενισχύει αυτές τις μέρες την Μπάνφιλντ σε αγώνες-μπαράζ στην Αργεντινή. Παίζει
δανεικός (κι αυτός) από την Μπόκα στην Μπάνφιλντ, θα έρθει δανεικός στην ΑΕΚ, και αν δεν πείσει τον Παθιακάκη ο δανεισμός θα έχει και συνέχεια, προς άλλη κατεύθυνση.
 Μέσα σε οικογενειακή ατμόσφαιρα λοιπόν (παρόντες εκτός του πατέρα Ρουίς και ο αδερφός του Νάβας, αλλά και η επίσημη μεταφράστρια της Μπόκα), οι τρεις Αργεντινοί εμφανίστηκαν ικανοποιημένοι από την ένταξή τους στην ΑΕΚ και επισήμαναν ότι η συμετοχή τους στο ελληνικό Πρωτάθλημα και κατ' επέκταση στην Ευρώπη, αποτελεί για τους ίδιους πρόκληση και ξεχωριστή εμπειρία. Διψάνε για τίτλους με την ΑΕΚ όπως είπαν, και ουσιαστικά γι'αυτούς το ελληνικό Πρωτάθλημα
είναι ένα σκαλοπάτι για μελλοντική καριέρα σε άλλους ευρωπαϊκούς συλλόγους.
 «Είμαστε ευτυχισμένοι που βρισκόμαστε εδώ. Ενδιαφερόμαστε αρχικά να δουλέψουμε
στην Ελλάδα, να κάνουμε καλή καριέρα και να παίξουμε όσο το δυνατό καλύτερα και στη συνέχεια θα δούμε για τη μετέπειτα καριέρα μας», τόνισε ο Φερνάντο Νάβας, που προορίζεται για την αριστερή πλευρά μαζί με τον Κασάπη. Μετά του ζητήθηκε να εξηγήσει για ποιο λόγο διάλεξε τη χώρα μας: «Το ευρωπαϊκό ποδόσφαιρο αποτελεί νέα εμπειρία για μένα και δεν ξέρω πόσο χρόνο θα μου πάρει
για να προσαρμοστώ. Οσο πιο γρήγορα, τόσο το καλύτερο. Η πρόταση της ΑΕΚ ήρθε την πιο κατάλληλη στιγμή, αφού ήταν ευκαιρία για μένα να αποχωριστώ την Μπόκα Τζούνιορς, ως κάτοχο του Κόπα Λιμπερταδόρες. Είναι πρόκληση για μένα να αγωνιστώ στην ευρωπαϊκή αγορά. Γνωρίζω ότι το ελληνικό ποδόσφαιρο έχει παρουσιάσει βελτίωση, αφού τα τελευταία χρόνια είχα τη δυνατότητα να το παρακολουθήσω, μέσω της δορυφορικής τηλεόρασης».
 Ο Εμανουέλ Ρουίς που αποκτήθηκε για να γίνει παρτενέρ του Ντέμη στην επίθεση, είπε: «Μου αρέσει πολύ η προοπτική να παίξω στην Ελλάδα. Αποτελεί τιμή για μένα η πρόταση της ΑΕΚ και θέλω να κερδίσω τίτλους με τη νέα μου ομάδα. Η ευρωπαϊκή πρόκληση στην καριέρα μου ήρθε πιο γρήγορα απ' ό,τι περίμενα και είναι σημαντικό να προσαρμοστώ όσο πιο γρήγορα γίνεται, για να μπορέσω να συνεισφέρω. Αποφάσισα να έρθω στην ΑΕΚ, γιατί γνωρίζω ότι η ελληνική ομάδα κυνηγάει το Πρωτάθλημα στη χώρα και την καλή πορεία στην Ευρώπη».
 Ο Εμιλιάνο Ρέι παρουσιάστηκε αισιόδοξος ότι θα πείσει τον προπονητή της ΑΕΚ να
τον κρατήσει στην ομάδα: «Είμαι συνηθισμένος στο σκληρό συναγωνισμό. Προέρχομαι από ομάδα που διαθέτει πολλούς καλούς ποδοσφαιριστές και έχω δουλέψει με μεγάλους προπονητές, όπως ο Μπιλάρδο και ο Μπιάνκι. Πιστεύω ότι θα
πείσω τον προπονητή μου ότι έχω την αξία για να μείνω στην ομάδα. Στην καριέρα
μου έχω κατακτήσει αρκετούς τίτλους και ήθελα να δοκιμάσω κάτι διαφορετικό. Μου αρέσουν οι προκλήσεις και η ΑΕΚ αποτελεί πρόκληση για μένα. Θα δουλέψω σκληρά, για να αποδείξω την αξία μου και ελπίζω να κερδίσω κάποιον τίτλο».
 Ο Πέτρος Στάθης εξέφρασε την ικανοποίησή του που η ΑΕΚ κατάφερε να αποκτήσει ποδοσφαιριστές που είχαν (όπως υποστήριξε) προτάσεις και από άλλες ευρωπαϊκές ομάδες, ενώ ο γενικός διευθυντής της Μπόκα, Χόρχε Κλεμέντε αναφέρθηκε στη γενικότερη συνεργασία που θα έχουν οι δυο σύλλογοι σε τμήματα υποδομής και σε επαγγελματικό επίπεδο. «Αποφασίσαμε να προχωρήσουμε στη συμφωνία, κυρίως λόγω της επαγγελματικότητας που έδειξαν οι άνθρωποι της ΑΕΚ. Η συνεργασία μας στη συνέχεια θα δυναμώσει, με το φιλικό παιχνίδι που έχουμε συμφωνήσει να γίνει στην Αθήνα (σ.σ. προς τα τέλη Αυγούστου) με την ΑΕK».
 Οσο για τα υπόλοιπα μεταγραφικά, η συμφωνία με την Παλμέιρας για τον Τιάγκο πρέπει να θεωρείται δεδομένη και ίσως να απομένουν κάποιες εκκρεμότητες στο διακανονισμό των χρημάτων. Περί Τσάρτα ουδέν νεώτερον και όσο περνούν οι μέρες, στην ΑΕΚ δίνουν την εντύπωση ότι δεν καίγονται και πολύ για την απόκτηση του διεθνή άσου. Ο Στάθης πάντως έλεγε χθες ότι η ΑΕΚ θα κάνει ακόμη μία μεταγραφή (πέραν των Βραζιλιάνων και του Μπαχράμη, που ίσως υπογράψει ώς την Παρασκευή). Τέλος ο Ντράγκαν Τσίριτς αποτελεί και τυπικά παρελθόν για την ΑΕΚ, μετά την υπογραφή που έβαλε χθες στη Βαγιαδολίδ.
 *Αρχές Οκτωβρίου μετακομίζει η ΑΕΚ στο ΟΑΚΑ, σύμφωνα με τον Γιάννη Γρανίτσα που δεσμεύτηκε προχθές βράδυ στο Δ.Σ. της ερασιτεχνικής ότι ώς το τέλος του μήνα θα παρουσιάσει τα σχέδια και κυρίως τους χρηματοδότες του νέου γηπέδου στη Ν. Φιλαδέλφεια. Τα έργα, όπως είπε, θα ξεκινήσουν τον Οκτώβριο.
