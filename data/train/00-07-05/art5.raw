Πρεμιέρα της on line επικοινωνίας με Eλληνες καλλιτέχνες, την οποία εγκαινιάζει η EPT μέσω του site της
 Τελικά όχι ένα, μα πολλά, πάρα πολλά ήταν τα θέματα που συζήτησε η μεγάλη παρέα που τελικά στήθηκε στο site της ΕΡΤ, προχθές Δευτέρα, στις 11 το βράδυ με τον Λάκη Λαζόπουλο και τα 768 άτομα που κατέφθασαν στη σελίδα της ΕΡΤ από πολλά, μα πολλά μέρη της Ελλάδας και του κόσμου. Εγκαινίασαν την «ψυχαγωγία του μέλλοντος» που έχει σκοπό να προσφέρει η ΕΡΤ on line. Κάθε Δευτέρα, στη μικρή οθόνη του υπολογιστή, σε πραγματικό χρόνο, on line επικοινωνία με Eλληνες καλλιτέχνες. 
 Τόσο...άνετα τα είπαν κι ας ήταν η πρώτη φορά. Μερικοί βέβαια ήταν παλιοί φίλοι του Λάκη Λαζόπουλου που έσπευσαν να τον δουν και να τον ακούσουν στο chat room της ΕΡΤ on line. Οι περισσότεροι όμως κίνησαν να τον συναντήσουν από
πολλές άκρες του κόσμου. Μέχρι και από το Κατάρ κατέφθασαν για να εγκαινιάσουν
την πιο πρωτότυπη τελικά κουβέντα που μπόρεσε μέχρι τώρα να οργανώσει ένας ελληνικός τηλεοπτικός σταθμός. Ισως γιατί δεν έγινε σε στούντιο, δεν είχε κάμερες, δεν είχε παρουσιαστή, δεν είχε σκηνοθέτη. Ηταν μια συζήτηση σε συνθήκες νέων τεχνολογιών μέσω του Internet που τελικά η ΕΡΤ κατάφερε να το αξιοποιήσει στο έπακρο, αν όχι για τους τηλεθεατές της, σίγουρα για τους χρήστες του Internet.
 Και τι δεν είπαν. Ο ένας μετά τον άλλον και πολλές φορές όχι μόνο για να ρωτήσουν αλλά και για να ενημερώσουν τον Λάκη και τους υπολοίπους της παρέας ακόμη και για τρόπους αντιμετώπισης του καύσωνα. «Εχω μια κινεζική συνταγή για
τον καύσωνα, την θέλετε»; ρώτησε ένας. «Την θέλω κι εγώ αυτή τη συνταγή» έσπευσε ο Λάκης. 
 Ο ίδιος όμως ήταν το τιμώμενο πρόσωπο της παρέας και σιγά σιγά στράφηκαν όλοι σ' εκείνον. «Λοιπόν, να κάνετε και τον 11ο Μήτσο... Τον παπα-Μήτσο. Καιρός δεν
είναι να γυριστεί ένα επεισόδιο με την επικαιρότητα»; ρώτησε στο πληθυντικό της ευγενείας ένας. «Ο παπα-Μήτσος είναι μια πάρα πολύ καλή ιδέα», απάντησε ο Λάκης, για να δηλώσει αργότερα ότι «θα ήταν καλύτερα να κάνω Μήτσους το Νοέμβρη». 
 Αναπόφευκτα η κουβέντα έφτασε στις ταυτότητες και στον Χριστόδουλο. Για τον αρχιεπίσκοπο είπε μόνο ότι τον θεωρεί «δυνατή προσωπικότητα». Για τις ταυτότητες απέφευγε να απαντήσει. Μέχρι που τα «άκουσε»: «ΤΑΥΤΟΤΗΤΕΣ. Γιατί αποφεύγεις το θέμα»; Απάντηση: «Για τις ταυτότητες απλώς να πω ότι είμαι υπέρ της προαιρετικής αναγραφής». Δεν επέμειναν, είχαν πολλά να πουν. Ακόμη και για
σοβαρά εθνικά θέματα, όπως την ελληνοτουρκική προσέγγιση και την πολιτική που ακολουθείται. Αλλά και για άλλα προσωπικά, τρυφερά, ψυχαγωγικά. Μέχρι που τραγούδησε on line αγαπημένους του στίχους της Χαρούλας Αλεξίου. 
 Πέρασαν δύο ώρες. Δεν προλάβαιναν να ρωτήσουν, δεν προλάβαινε να απαντά. Οι ψύχραιμοι συνιστούσαν: «Na prolabainei na diabasei.... na xalarosei». Χαλάρωσε, αλλά... μετά το δίωρο. Ηταν πρωτόγνωρο, του άρεσε. Αλλωστε, εγκαινίασε κάτι αντικειμενικά πρωτόγνωρο. Δεν έχει ξαναγίνει και, όπως έχουμε ήδη επισημάνει, αν και πολλές υπηρεσίες της ΕΡΤ θα μπορούσαν να είναι πολύ καλύτερες, οι on line υπηρεσίες της όμως είναι οι...καλύτερες. 
 Για την ιστορία: Καθ' όλη τη διάρκεια της ημέρας η σελίδα του Λάκη δέχθηκε 1.697 επισκέψεις, ενώ η ομογένεια διακρίθηκε στις συμμετοχές. Ειδικά της Αμερικής. Σημεία του πλανήτη που συνδέθηκαν με την ΕΡΤ; ΗΠΑ, Γερμανία, Βουλγαρία, Βέλγιο, Βρετανία, Κύπρο, Αυστραλία, Ελβετία, Ιταλία, Σουηδία, Ολλανδία, Καναδά, Ρουμανία, Νέα Ζηλανδία, Γαλλία, Ν. Αφρική, Αυστρία, Φινλανδία, Κατάρ! 
 Την ερχόμενη Δευτέρα, την ίδια ώρα (ακριβώς για τη διευκόλυνση των Ελλήνων της
Διασποράς) το λόγο έχουν οι συντελεστές της παράστασης «Εδουάρδος ο Β » που ανεβαίνει στο Ηρώδειο, στις 17 Ιουλίου από το θέατρο του Νέου Κόσμου. Σκηνοθέτης Βαγγέλης Θεοδωρόπουλος, ηθοποιοί Κωνσταντίνος Μαρκουλάκης, Δημήτρης
