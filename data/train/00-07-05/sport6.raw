 Πάνω που οι τρεις ισπανικές ομάδες (Μπανταλόνα, Κάχα, Βαλένθια), οι οποίες εκδηλώθηκαν ανοιχτά υπέρ της Σουπρολίγκα, έγιναν τέσσερις με την προσθήκη της Μάλαγα, οι παράγοντες της ισπανικής λίγκας (ACB) κατάφεραν με τις απειλές τους
 Σύμφωνα με τις πληροφορίες που μας έφτασαν αργά το βράδυ, η κρίσιμη σύσκεψη της ΑCB έληξε με απόφαση της ολομέλειας να «σαμποτάρουν» την κορυφαία διοργάνωση της FIBA, γεγονός που ανάγκασε τον πρόεδρο της ισπανικής ομοσπονδίας, Σεγκούρα ντε Λούνα, να δηλώσει για τις μεθοδεύσεις της ULEB: «Ολη
αυτή η ιστορία είναι ένα τεράστιο λάθος, που θα την πληρώσει το ευρωπαϊκό μπάσκετ στο σύνολό του»! 
 Βγήκε επίσης η είδηση ότι η Ταουγκρές ενδεχομένως να κινηθεί δικαστικά εναντίον της FIBA για την απόφασή της να ακυρώσει τη διεξαγωγή του επόμενου φάιναλ φορ στην πόλη της, τη Βιτόρια. 
 Οτι οι δύο πλευρές, FIBA και ULEB, έχουν πλέον πολλά να χωρίσουν, σε σημείο που να συναντάμε και υπερβολές, φαίνεται και από τη χθεσινή απόφαση του Ολυμπιακού να μην αφήσει τον Αλεξέι Ζεβροσένκο να πάρει μέρος, με την εθνική ομάδα της Ρωσίας, στους Ολυμπιακούς Αγώνες του Σίδνεϊ. Επισήμως, η θέση των «ερυθρολεύκων» είναι ότι ο παίκτης υπολογίζεται στο ρόστερ της επόμενης περιόδου, άρα δεν πρέπει να λείψει από την προετοιμασία του Ολυμπιακού. Το «μπλόκο» όμως στήθηκε για να μην εμπλακεί ο παίκτης του Ολυμπιακού στην εθνική
ομάδα μιας χώρας που συμπλέει με τη FIBA, και αρνείται τη συμμετοχή της στο «πραξικόπημα» της Βαρκελώνης! 
 Ανάλογες πιέσεις δέχτηκε, σύμφωνα με ξένα δίκτυα, ένας ακόμα Ρώσος διεθνής, ο Μιχαΐλ Μιχαΐλοφ. Επειδή παίζει με ισπανικό διαβατήριο στη Ρεάλ Μαδρίτης, η ισπανική λίγκα του συνέστησε να μην πάρει μέρος στους Ολυμπιακούς Αγώνες για να μη χάσει το προνόμιο συμμετοχής του στο πρωτάθλημα! Και ο Μιχαΐλοφ, τι να κάνει, το σκέφτεται...
 Η ULEB προετοιμάζεται και για την, επί ελληνικού εδάφους, κλήρωση της Ευρωλίγκα, την επόμενη Τετάρτη. Και για να μας αποδείξει τη φερεγγυότητα του βασικού χορηγού της, κάλεσε εκπροσώπους της ισπανικής εταιρίας Telefonica να βρίσκονται στη Θεσσαλονίκη, και να δηλώσουν σε συνέντευξη Τύπου ότι ισχύει ακόμα η προσφορά που είχαν κάνει (35 εκατ. δολάρια) για τα τηλεοπτικά δικαιώματα της διοργάνωσης, κι ότι δεν υπάρχει πρόθεση για περικοπή του μπάτζετ. Παρ' όλο που εγγυήσεις δεν έχουν πάρει ακόμη στα χέρια τους τα σωματεία...
 Στο τελετουργικό της επόμενης εβδομάδας (το σκηνικό θα κρατήσει δύο 24ωρα, αφού έχει οριστεί συνέντευξη Τύπου για την Τρίτη) έχουν κληθεί και οι πρόεδροι
όλων των σωματείων που θα πάρουν μέρος σ' αυτό το ανεξάρτητο πρωτάθλημα.
 Θα είναι όμως 24 οι ομάδες, όπως ακριβώς προβλέπεται από την αρχική σύνθεση, ή
θα επιχειρήσει η ULEB να κάνει καινούργιο άνοιγμα (υποστηρίζει ότι η προσφορά είναι μεγάλη, κι ότι ίσως πρέπει να γίνει τελικά με 32 ομάδες το πρωτάθλημα) για να μας δείξει τη δύναμή της; 
