 Μία από τις δεκάδες επιτροπές που έχει συστήσει η Ιερά Σύνοδος και η Αρχιεπισκοπή είναι και αυτή που έχει σκοπό την αναθεώρηση και ρύθμιση «των περί ιδρύσεως, συγκροτήσεως, αρμοδιότητος και λειτουργίας των Εκκλησιαστικών Δικαστηρίων ισχυουσών διατάξεων...».
 Η επιτροπή συγκροτήθηκε στις 19 Ιανουαρίου 1999. Συνεδρίασε μόνο μία φορά λίγο
καιρό αργότερα και από τότε περιμένει άγνωστο τι.
 Μέχρι σήμερα δεν έχει παράγει το παραμικρό έργο. Από την άλλη, τον Οκτώβριο του 1999 η Ιεραρχία ανακοίνωσε μέσω του μητροπολίτη Aνθιμου απόφαση σύμφωνα με
την οποία «η Εκκλησία δεν πρέπει να δέχεται στα εκκλησιαστικά δικαστήρια λαϊκό
συνήγορο». Και όπως είχε πει τότε ο κ. Aνθιμος, αυτό μπορεί να γίνεται ανεξάρτητα από το γεγονός ότι «υπάρχει ο κίνδυνος οι δικαζόμενοι να καταφεύγουν στο Συμβούλιο της Επικρατείας».
 Από την άλλη, ο πρόεδρος του Ιερού Συνδέσμου Kληρικών Ελλάδας (ΙΣΚΕ), πατέρας Ευστάθιος Κολλάς, θεωρεί το νόμο που ισχύει σήμερα αναχρονιστικό και για το λόγο αυτό έχει ζητήσει την αλλαγή του.
 Ανάμεσα στις αλλαγές που προτείνει, μάλιστα, είναι η κατάργηση του όρκου των μαρτύρων στα εκκλησιαστικά δικαστήρια και την αντικατάστασή του με απλή διαβεβαίωση.
 Ο πατέρας Ευστάθιος, μιλώντας στην «Ε», είπε ότι η πρόταση για αλλαγή του νόμου «αρχικά έγινε δεκτή, αλλά στη συνέχεια ο σημερινός αρχιεπίσκοπος αποφάσισε τον ορισμό μιας επιτροπής, χωρίς όμως ανάμεσα στα μέλη της να υπάρχει εκπρόσωπος του ΙΣΚΕ». Και ρωτά: «Η επιτροπή που συστάθηκε τι κάνει; Στέλνει το θέμα στις καλένδες ή απλώς έκανε δεκτό το αίτημα του εφημεριακού κλήρου για να τον φιμώσει; »
 Σύμφωνα με τον πατέρα Ευστάθιο, πρέπει να αλλάξει και ο Καταστατικός Χάρτης της Εκκλησίας, γιατί «δεν λύνει τελεσίδικα τα προβλήματα του εφημεριακού κλήρου».
 Κρίνοντας όμως το νόμο για την εκκλησιαστική δικαιοσύνη εξηγεί: 
 «Οι Ιεροί Κανόνες είναι σαφείς. Σύμφωνα με τον 20ό κανόνα της εν Καρθαγένη Συνόδου, όταν πέσει σε παράπτωμα ένας πρεσβύτερος δικάζεται από έξι μητροπολίτες, εκτός του ιεράρχη της μητροπόλεως στην οποία υπάγεται. Ο δε διάκονος δικάζεται από τρεις επισκόπους συν τον δικό του. Ο νόμος, λοιπόν, είναι αντικανονικός. Με βάση αυτό, πρέπει να καταργηθούν τα Επισκοπικά Δικαστήρια».
 Σύμφωνα με τον πατέρα Ευστάθιο, «οι Ιεροί Κανόνες δεν προβλέπουν συνήγορο, αλλά προβλέπουν να επιλέγει ο κατηγορούμενος τους δικαστές του».
 Ο Ιερός Σύνδεσμος Κληρικών Ελλάδας κάνει και ορισμένες προτάσεις. Και ζητά: 
- Κατάργηση των επισκοπικών δικαστηρίων και μετατροπή τους σε επισκοπικές επιτροπές.
- Οι πρεσβύτεροι και οι διάκονοι να δικάζονται απευθείας από το Συνοδικό Δικαστήριο.
- Συγκρότηση σώματος ανακριτών και δικαστών από επισκόπους και έγγαμους πρεσβυτέρους.
- Συγκρότηση Δικαστικού Συμβουλίου από κληρικούς που θα λειτουργεί κατά τον τύπο του ποινικού δικαστηρίου.
- Αυστηρή τιμωρία των δικαστών αν αποδειχτεί ότι δίκασαν εχθρικά, φιλικά, χαριστικά ή δωροδοκήθηκαν.
- Ορίζεται διάστημα ενός ή δύο μηνών για την έκδοση απόφασης του εκκλησιαστικού δικαστηρίου.
- Η εκκλησιαστική δικαιοσύνη ουδεμία δικαστική ή διοικητική εξουσία έχει επί των συνταξιούχων πρεσβυτέρων. Μόνο για πνευματικά ζητήματα να εγκαλούνται.
- Καταργείται η ποινή της επιβολής της αργίας. Δεν μπορεί κάποιος να είναι κακός για τα καθήκοντά του για ένα μήνα και μετά να μην είναι καλός.
- Οι μάρτυρες κατηγορίας ή υπεράσπισης οφείλουν να παρίστανται ενώπιον και της
- Εάν μία από τις κατηγορίες που προσάπτονται κατά του κατηγορουμένου δεν μπορέσει να την αποδείξει ο κατήγορος, να μη γίνονται δεκτές και οι άλλες κατηγορίες.
- Να επιτρέπεται έφεση, ανεξάρτητα από την ποινή που επιβάλλεται από την απόφαση.
- Κατάργηση της ποινής της στέρησης του μισθού.
- Απαγορεύεται η επιβολή της διπλής ποινής, επιβολή επιτιμίων και πνευματικών δοκιμασιών.
- Καταργείται ο όρκος στους μάρτυρες και αντικαθίσταται με τη διαβεβαίωση της τιμής τους.
