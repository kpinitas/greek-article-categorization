Τις αναμενόμενες αντιδράσεις εκ μέρους του Ισραήλ αλλά και των ΗΠΑ προκάλεσε η προχθεσινή απόφαση των Παλαιστίνιων για ανακήρυξη ανεξάρτητου κράτους με πρωτεύουσα την Ιερουσαλήμ στις 13 Σεπτεμβρίου.
 Η απόφαση του Kεντρικού Συμβουλίου της Οργάνωσης για την Απελευθέρωση της Παλαιστίνης για ανακήρυξη ανεξάρτητου κράτους την ημέρα κατά την οποία λήγει η
μεταβατική περίοδος που προβλέπεται από την ειρηνευτική διαδικασία, έχει περισσότερο την έννοια της πίεσης για ταχύτερη πρόοδο και ελήφθη ενώ ο πρόεδρος των ΗΠΑ, Μπιλ Κλίντον, προσπαθεί να συγκαλέσει τριμερή συνάντηση κορυφής. Ομως Ισραηλινοί, Αμερικανοί αλλα και πολλοί Παλαιστίνιοι θεωρούν ότι μπορεί να προκαλέσει νέα όξυνση, ακόμη και βίαιη αντιπαράθεση με το Ισραήλ.
 Ο Ισραηλινός πρωθυπουργός, Εχούντ Μπάρακ, προειδοποίησε ότι σε περίπτωση ανακήρυξης ανεξάρτητου κράτους, το Ισραήλ θα απαντήσει με την προσάρτηση των παλαιστινιακών εδαφών που εξακολουθούν να βρίσκονται υπό τον έλεγχό του. 
 Κατά την εφημερίδα «Χααρέτζ», ο ισραηλινός στρατός ανέσυρε από τις αποθήκες του τα ειδικά ελαφρά οχήματα που χρησιμοποιούσε κατά τη διάρκεια της παλαιστινιακής εξέγερσης «Ιντιφάντα», προετοιμαζόμενος για το ενδεχόμενο νέων συγκρούσεων.
 Ο υπουργός Εξωτερικών του Ισραήλ, Νταβίντ Λεβί, προειδοποίησε ότι «η μονομερής
απόφαση περί κράτους συνεπάγεται στην πραγματικότητα την αποχώρηση των Παλαιστινίων από την ειρηνευτική διαδικασία και εγκατάλειψη των υποχρεώσεων που απορρέουν απ' αυτή».
 Παρατήρησε ακόμη ότι πρόκειται «για μια σοβαρή κλιμάκωση. Είναι πιθανόν οι Παλαιστίνιοι να χρησιμοποιούν την πολιτική διαδικασία ως μια τακτική για να βελτιώσουν τη θέση τους με την προοπτική μιας κρίσης που σχεδιάζουν».
 Σύμφωνα με τον Ισραηλινό υπουργό Δικαιοσύνης, Γιόσι Μπέιλιν, παρατήρησε ότι «ακόμη και αν όλος ο κόσμος αναγνωρίσει ένα τέτοιο κράτος που θα ανακηρυχθεί μονομερώς, δεν θα είναι είναι ανεξάρτητο όσο δεν το αναγνωρίζουμε εμείς».
 Στις ΗΠΑ, ο πρόεδρος Μπιλ Κλίντον είχε τηλεφωνική επαφή τόσο με τον Παλαιστίνιο ηγέτη, Γιασέρ Αραφάτ, όσο και με την Iσραηλινό πρωθυπουργό, Εχούντ
Μπάρακ, χωρίς κατά τα φαινόμενα να πετύχει κάποια προσέγγιση των θέσεών τους. Ο εκπρόσωπος του Λευκού Οίκου δήλωσε ότι «η θέση μας δεν έχει αλλάξει. Οι μονομερείς πράξεις εκτός των διαπραγματεύσεων είναι σε βάρος της ειρηνευτικής διαδικασίας».
 Αντιθέτως, η παλαιστινιακή πλευρά χαρακτήρισε «επικίνδυνη κλιμάκωση» τις αντιδράσεις του Ισραήλ. Οπως είπε ο σύμβουλος του Γιάσερ Αραφάτ, Ναμπίλ Αμπού Ρουντέινα, «οι Παλαιστίνιοι έχουν το δικαίωμα να ανακηρύξουν κράτος. Ακόμη περισσότερο αυτό προβλέπεται από τις συμφωνίες».
 Σχολιάζοντας τις δηλώσεις του Iσραηλινού υπουργού Εξωτερικών, είπε ότι «το Ισραήλ προσπαθεί να βρει δικαιολογίες για να αποφύγει την εφαρμογή των συμφωνιών και να καταστρέψει τις αμερικανικές προσπάθειες με στόχο τη διάσωση της ειρηνευτικής διαδικασίας».
 Πάντως ο Παλαιστίνιος υπουργός Ταχυδρομείων και Τηλεπικοινωνιών, Ιμάντ αλ Φαλούζι, κάλεσε τους συμπατριώτες του να ετοιμασθούν για «μια σύγκρουση με το Ισραήλ».
