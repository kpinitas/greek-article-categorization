 Ακριβώς μία εβδομάδα μετά την πολλοστή ανακοίνωση περί σταδιακής αποχώρησης του ρωσικού στρατού από την Τσετσενία, οι επιθέσεις αυτοκτονίας εναντίον στρατιωτικών στόχων υποχρεώνουν τους Ρώσους στρατηγούς να κηρύξουν σε ολόκληρη
τη Δημοκρατία αυστηρή απαγόρευση κυκλοφορίας και να αυξήσουν τα μέτρα ασφαλείας σε στρατώνες και διοικήσεις. Οι τοπικές αρχές προειδοποιούν ότι θα ανοίγουν πυρ εναντίον κάθε κινούμενου οχήματος μετά τις εννέα το βράδυ και ώς τις επτά το πρωί. Η ρωσική αεροπορία, μάλιστα, επανέλαβε χθες επιλεκτικές επιδρομές εναντίον ορεινών στόχων, ενώ δεκάδες τσετσενικές κωμοπόλεις και χωριά «χτενίζονται» για την ανακάλυψη ανταρτών, που έχουν «μεταμφιεστεί» σε αμάχους. 
 Οι ρωσικές δυνάμεις συνέλαβαν ήδη 18 άτομα, ως εμπλεκόμενα στην προετοιμασία των βομβιστικών επιθέσεων, που στοίχισαν τη ζωή σε τουλάχιστον 44 στρατιωτικούς και 3 πολίτες. Ο εκπρόσωπος των Τσετσένων ανταρτών Μαβλάντι Ουντούγκοφ κατηγόρησε τις ρωσικές αρχές ότι κρύβουν επιμελώς το πραγματικό μέγεθος των απωλειών, εκτιμώντας ότι αυτές ανέρχονται σε εκατοντάδες νεκρούς. Μιλώντας τηλεφωνικά από άγνωστη τοποθεσία, ο Ουντούγκοφ ζήτησε να παραδοθεί στους αντάρτες ο συνταγματάρχης Γιούρι Μπουντάνοφ, που έχει συλληφθεί για βιασμό και δολοφονία γυναίκας τσετσενικής καταγωγής και να απελευθερωθούν 450 γυναικόπαιδα, διαφορετικά οι επιθέσεις θα επεκταθούν και σε στόχους στην υπόλοιπη Ρωσία από 500 ορκισμένους στο Κοράνι «καμικάζι».
 Ο Μουφτής της Τσετσενίας Αχμάντ Καντίροφ, που διορίστηκε πρόσφατα από τη Μόσχα
πολιτικός διοικητής της Δημοκρατίας, απέδωσε τις τελευταίες επιθέσεις σε φανατικούς ξένης προέλευσης, από το στρατόπεδο του ιορδανικής καταγωγής Χατάμπ
και τις χαρακτήρισε «τελευταία αγωνία των δυνάμεων, που παρέσυραν την Τσετσενία στον πόλεμο και την αιματοχυσία».
 Προσπαθώντας να κλείσει έστω κάποια απ' τα μέτωπα που έχει μπροστά του, ο πρόεδρος Πούτιν συνομίλησε χθες με τον Γιεγκόρ Στρόγεφ, πρόεδρο της Aνω Βουλής, την ανασύνθεση της οποίας προωθεί το Κρεμλίνο και συμφώνησαν σ' ένα σχέδιο συγκρότησης «συμβιβαστικής επιτροπής» από τα δύο σώματα της Βουλής, που
θα συζητήσει τις διαφωνίες και θα αποτρέψει την απευθείας σύγκρουσή τους. Ο Β.
Πούτιν φέρεται έτοιμος να αποδεχθεί μερικές από τις τροποποιήσεις που προωθούν
οι κυβερνήτες, οι οποίοι κινδυνεύουν να χάσουν πολλές από τις εξουσίες τους προς όφελος της κεντρικής εξουσίας, αλλά παραμένει ανένδοτος ως προς τη δυνατότητα ανάκλησής τους, εάν παραβιάζουν τους ομοσπονδιακούς νόμους. Σε κάθε
περίπτωση οι συζητήσεις και το «παζάρι» των διαπραγματεύσεων θα συνεχιστεί ολόκληρο το καλοκαίρι.
