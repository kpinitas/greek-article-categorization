 Tης KYPAΣ AΔAM Η4η Ιουλίου θα πρέπει να μπει στο εθνικό εορτολόγιο, πλέον. Ετσι μόνον θα αιτιολογηθεί η μεγάλη επιθυμία και η φανερή αίσθηση καθήκοντος των Αθηναίων επιφανών και μη να επισκεφθούν την αμερικανική πρεσβευτική κατοικία και να σφίξουν το χέρι του Aμερικανού πρέσβη για τον εορτασμό της ημέρας της ανεξαρτησίας των ΗΠΑ. Kαύσωνας-ξεκαυσωνας, χθες το απόγευμα έγινε «λαϊκό προσκύνημα» στην αμερικανική πρεσβευτική κατοικία. Επί τρεις περίπου ώρες, ο κος και η κα Μπερνς έσφιγγαν τα χέρια των προσκεκλημένων τους, που σχημάτιζαν υπομονετικά μια τεράστια ουρά έξω και μέσα στην πρεσβεία, προκειμένου να δώσουν τα συγχαρητήριά τους. Βουλευτές και ορισμένοι πολιτικοί αρχηγοί, λίγοι τον αριθμό υπουργοί (Παπανδρέου, Τσοχατζόπουλος, Σταθόπουλος, Πρωτόπαπας, Αποστολάκη, Λαΐου κ.ά.), επιχειρηματίες (Κόκκαλης, Εμφιετζόγλου κ.ά.) και ένα μεγάλο πλήθος προσκεκλημένων συνωστίζονταν επί τρίωρο και πλέον μέσα στη ζέστη, με άνεση κινήσεων και μετακίνησης στους κήπους της πρεσβείας, όπως ακριβώς οι φίλαθλοι που συνωστίζονται έξω από την αγαπημένη τους θύρα στο γήπεδο... H μεγάλη «ατραξιόν» της χθεσινής δεξίωσης, όμως, ήταν ο αρχιεπίσκοπος Χριστόδουλος, που έφτασε στην πρεσβεία λίγο μετά τις 8 το βράδυ. Από τη στιγμή εκείνη και μετά ξεχάστηκε η δεξίωση για την 4η Ιουλίου και η ατμόσφαιρα άρχιζε να θυμίζει κάτι από Δεκαπενταύγουστο... Mε τις κάμερες καρφωμένες επάνω του, ο κ. Χριστόδουλος δεν χρειάστηκε να απομακρυνθεί και πολύ από το «στρατηγικό σημείο» που είχε καταλάβει στον κήπο... Ο ελιγμός Πρώτα πρώτα συνομίλησε με τον Κ. Μητσοτάκη... * Πρέπει να γίνει ένας ελιγμός, είπε ο επίτιμος. * Θα κάνω πρόταση να μην υπάρξει ονομαστική ψηφοφορία στη Βουλή, ανταπάντησε ο αρχιεπίσκοπος, αναφερόμενος προφανώς στην πρόταση νόμου που φέρνει η Ν.Δ. στη Βουλή για την προαιρετική αναγραφή του θρησκεύματος στις ταυτότητες. Λίγο αργότερα «προσκύνησε» ο υφυπουργός Εργασίας Χρ. Πρωτόπαπας. Αποχωρών από τη δεξίωση, ο υπουργός Εξωτερικών Γ. Παπανδρέου, φυσικά «έπεσε» πάνω στον κ. Χριστόδουλο. Ο αρχιεπίσκοπος παρατήρησε το βαρύ έργο που επωμίζεται ο υπουργός στα εθνικά θέματα. Ο κ. Παπανδρέου ανταπάντησε ότι γι' αυτό χρειάζεται ενότητα και αλληλεγγύη και ο κ. Χριστόδουλος συμφώνησε. Ο Κ. Παπανδρέου αναφέρθηκε στη συνέχεια στη δυσμενή εξέλιξη στο Κυπριακό με τις προκλητικές κινήσεις Ντενκτάς, επισημαίνοντας ότι όλα εξαρτώνται από τον ΟΗΕ. Ο κ. Xριστόδουλος παρατήρησε ότι είναι στο χέρι του ΟΗΕ η εξέλιξη, υπενθυμίζοντας τη στάση του στην υπόθεση του Περσικού Κόλπου και τονίζοντας ότι τέτοιες περιπτώσεις αντιμετωπίζονται με κανόνια... Σιγοψιθύριζε Την ίδια στιγμή, δίπλα στην υπογράφουσα, ένας ιερωμένος σιγοψιθύριζε στο κινητό του: Τώρα συναντάται με τον Παπανδρέου και κλείνεται η συνάντηση (σ.σ. προφανώς με τον Κ. Σημίτη). Στη συνέχεια, αφού τελειωσε η τηλεφωνική αυτή συνομιλία, η συζήτηση συνεχίστηκε σε άψογα αγγλικά με άλλον, νεότερο ιερωμένο, που στεκόταν δίπλα του... Η «συνάντηση» μπορεί να μην κλείστηκε εκείνη τη στιγμή, αλλά ο επόμενος πολιτικός στην πασαρέλα ήταν ο υπουργός Δικαιοσύνης Μ. Σταθόπουλος. Ο κ. Σταθόπουλος, στο ουδέτερο και στέρεο έδαφος της αμερικανικής πρεσβείας, πλησίασε θαρρετά τον κ. Χριστόδουλο με διάθεση θερμού ασπασμού. Ο κ. Χριστόδουλος κοντοστάθηκε. Ο κ. Σταθόπουλος παρατήρησε: «Μα καλά δεν μπορούμε να ανταλλάξουμε ασπασμόν; » και ασπάστηκαν ο ένας τον άλλον. «Να επικεντρωθούμε σ' ένα θέμα, το μείζον και να αφήσουμε τα άλλα», πρότεινε ο κ. Σταθόπουλος. «Nα επικεντρωθούμε σ' αυτό», συμφώνησε ο κ. Χριστόδουλος, παρατηρώντας ότι αυτός δεν είναι λόγος να χαλάσουν οι προσωπικές σχέσεις και τονίζοντας ότι πρέπει να επικεντρωθούν οι προσπάθειες στην ουσία. Η συνάντηση δεν προχώρησε παρακάτω. Πάντως, αν δημιουργηθεί μια «ενδιάμεση συμφωνία» κυβέρνησης-Eκκλησίας, οι Aμερικανοί θα μπορούν να ισχυριστούν ότι ήταν οι καλύτεροι ενδιάμεσοι (σ.σ. το έχουν ήδη κάνει στη συμφωνία με τα Σκόπια)... Υστερόγραφο: Σε μια γωνία του τεράστιου κήπου στέκονταν μόνοι τους οι δύο μουφτήδες από τη Θράκη. Οχι, αυτούς δεν τους πλησίασε κανείς και δεν τους μίλησε κανείς. Kαι αυτοί κοίταζαν μόνοι τους και από μακριά τον «άλλο
