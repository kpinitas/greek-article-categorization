Tων ΓΙΩΡΓΗ ΜΕΡΜΗΓΚΑ-ΒΑΣΙΛΗ ΓΕΩΡΓΑ  Στα όρια της καθολικής απαξίωσης κινείται πια το ελληνικό χρηματιστήριο, με την κεφαλαιοποίησή του να έχει μειωθεί συνολικά κατά 24 τρισ. δρχ. από το τέλος του περασμένου χρόνου.  Η αξία των συναλλαγών, υπό το βάρος της παντελούς έλλειψης ενδιαφέροντος, υποχωρεί ημέρα με την ημέρα σε δραματικά χαμηλά επίπεδα απειλώντας τη βιωσιμότητα των τιμών αλλά και των επαγγελματιών της αγοράς, που βλέπουν να μειώνονται δραστικά οι αποδόσεις και τα έσοδα των εταιρειών τους.  Ο γενικός δείκτης, όπως φάνηκε και από τη χθεσινή νέα πτωτική συνεδρίαση κατά 1, 03% ­την 12η κατά σειρά με μία και μοναδική ανάπαυλα στο ενδιάμεσο­ εμφανίζει πλήρη αδυναμία να συντηρηθεί πάνω από το «οχυρό» των 4.000 μονάδων, καθώς η κακή ψυχολογία δείχνει να έχει καταλάβει καθολικά πια το σώμα της χρηματιστηριακής αγοράς. Από χθες ατενίζει πάλι τις 3.978, 98 μονάδες, επίπεδα που είχε αγγίξει φευγαλέα στις 18 Απριλίου, ύστερα από μια φρενιτιώδη κατηφορική πορεία 1.000 μονάδων σε μια χρηματιστηριακή εβδομάδα. Aπό τα 600   στα 65 δισ. Ενδεικτικό της επενδυτικής άπνοιας που έχει καταλάβει πλήρως την αγορά είναι ότι, κατά τις δύο τελευταίες συνεδρίασεις, ο τζίρος δεν υπερέβη τα 65 δισ. δρχ., και αυτό με τη βοήθεια «πακέτων», επίπεδα, δηλαδή, στα οποία εκινείτο το
Δεκέμβριο του 1998, με το γενικό δείκτη στις 2.600 μονάδες! Την εποχή δηλαδή που γύρω από το κάγκελο της Σοφοκλέους δραστηριοποιούνταν ένας πολύ μικρός αριθμός επενδυτών, σε σύγκριση τουλάχιστον με το μέγα πλήθος που ακολούθησε κατά τη χρηματιστηριακή άνοιξη του 1999, για να οδηγήσει την αξία των ημερήσιων συναλλαγών μέχρι και τα 600 δισ. δραχμές στο φόρτε της ανόδου. Η εικόνα πλήρους εγκατάλειψης, που επικρατεί εδώ και αρκετές εβδομάδες στη Σοφοκλέους, έχει κονιορτοποιήσει και τα τελευταία αποθέματα αισιοδοξίας που διέθεταν ακόμη και οι ισχυροί επαγγελματίες της αγοράς σε ό,τι αφορά τη βραχυπρόθεσμη πορεία των τιμών. Συγκλίνουσες πληροφορίες αναφέρουν ότι οι βασικότεροι Eλληνες θεσμικοί επενδυτές, που παρακολουθούν βήμα προς βήμα τη διαμόρφωση της αγοράς, δεν είναι διατεθειμένοι να προχωρήσουν σε μαζικές τοποθετήσεις τουλάχιστον μέσα στον Ιούλιο (δεν θα σταματήσουν όμως και να προβαίνουν σε επιλεκτικές αγορές όταν κρίνουν ότι τους συμφέρει), εκτιμώντας ότι οι συνθήκες ενδέχεται να μεταβληθούν από τις αρχές Αυγούστου, κάτι που φαίνεται να ενστερνίζονται και ορισμένοι παράγοντες του οικονομικού επιτελείου
της κυβέρνησης. Η δεύτερη ­μέσα στο 2000­ υποχώρηση του γενικού δείκτη κάτω από τα επίπεδα των
4.000 μονάδων, που μέχρι πρότινος εθεωρούντο ως ισχυρό σημείο στήριξης της αγοράς, προβληματίζει εντονότατα τους χρηματιστηριακούς παράγοντες και, σε συνδυασμό με την παντελή έλλειψη αγοραστικού ενδιαφέροντος, τους οδηγεί στην εκτίμηση ότι ο δείκτης δεν είναι πια καθόλου δύσκολο να προσεγγίσει ακόμη και την (περίεργη όταν διατυπώθηκε) εκτίμηση της Morgan Stanle yγια τις 3.500 μονάδες. Και τι ειρωνεία, μόλις προχθές ο γνωστός αναλυτής του διεθνούς αυτού επενδυτικού οίκου, Ρικάρντο Μπαρμπιέρι, διατύπωνε την άποψη ότι οι τιμές των ελληνικών μετοχών κινούνται σε ικανοποιητικά επίπεδα.  «Από τον Αύγουστο αναμένουμε βελτίωση», λέει ο πρόεδρος της International Life
ΑΕΔΑΚ, Φ. Μπράβος, υποστηρίζοντας ωστόσο ότι «οι κακές συνθήκες που έχουν διαμορφωθεί στην αγορά ενδέχεται να οδηγήσουν το δείκτη σε ακόμη χαμηλότερα επίπεδα, προς τα όρια των 3.500 μονάδων, κάτι όμως το οποίο θα αποδειχθεί εντελώς συγκυριακό, δεδομένου ότι τα πραγματικά επίπεδα της αγοράς είναι σαφώς
υψηλότερα».  Zητείται...σοκ Από την πλευρά του, ο επικεφαλής της Σίγμα Α.Χ.Ε., Γιάννης Μαρκόπουλος πιστεύει ότι η Σοφοκλέους χρειάζεται ένα «ισχυρό σοκ» ώστε να αφυπνισθούν τα επενδυτικά ανακλαστικά και να ενισχυθεί το αγοραστικό ενδιαφέρον. Κατά την άποψή του, η καχεξία της αγοράς «δεν είναι θέμα ούτε υψηλών τιμών ούτε έλλειψης θεσμικών μέτρων, όπως θέλουν να προβάλλουν κάποιοι ως δικαιολογία. Η αγορά δείχνει ξεκάθαρα ότι δεν θέλει να κινηθεί ανοδικά γιατί δεν υπάρχει κάποια εξέλιξη που να την τροφοδοτεί με δυναμική». Προσθέτει, πάντως ότι από τον Αύγουστο και μετά οι συνθήκες είναι πιθανό να μεταβληθούν εν όψει της αναβάθμισης που θα ακολουθήσει το φθινόπωρο. Σε κάθε περίπωση, πάντως, ουδείς είναι σε θέση να αποκλείσει μια αιφνίδια
αναστροφή της αγοράς, η οποία έχει δείξει ότι όταν όλοι συμφωνούν ότι έρχονται χειρότερα (ή και καλύτερα) πράττει τα αντίθετα.
