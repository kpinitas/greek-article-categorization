 Οι 12 βασικοί σπόνσορες με τους οποίους συνεργάζεται η ΔΟΕ πιέζουν να δοθούν σε
άλλη πόλη οι Ολυμπιακοί του 2004. Κι έχουν τη διακριτική υποστήριξη της ίδιας της κυβέρνησης των ΗΠΑ! Αυτό τουλάχιστον μας λέει στις 5.000 λέξεις του βασικού της άρθρου η χθεσινή Wall Street Journal...
 Οπως καταλαβαίνετε, το παιχνίδι χοντραίνει άσχημα. Μέχρι και τον Τζέιμς Γούλσι, το πρώην αφεντικό της CIA επιστρατεύει η αμερικανική εφημερίδα! «Δεν υπάρχει αμφιβολία ότι οι χορηγοί στέλνουν τους ανθρώπους τους στο στόμα του λύκου. Οι πιθανότητες να δολοφονηθεί κάποιος στην πορεία προς τους αγώνες είναι πολύ μεγάλες. Κι αν η ΔΟΕ πιστεύει το αντίθετο, είναι το ίδιο σαν να σφυρίζει αδιάφορα», δηλώνει ο αξιότιμος μίστερ Γούλσι. Και συνιστά ανερυθρίαστα στους χορηγούς, «να καταφύγουν σε απειλές ότι θα αποσύρουν τα χρήματά τους, ώστε να τρομάξουν οι Ελληνες και να πάρουν σοβαρά μέτρα»! 
 Δυστυχώς, αρκετοί απ' αυτούς είναι στ' αλήθεια τρομαγμένοι, αν και αποφεύγουν να εκδηλώνονται δημόσια («επειδή φοβούνται ότι θα γίνουν στόχοι», συμπεραίνει ο συντάκτης, A. Craig Copetas).
 Σύμφωνα με την «Journal», ένας τουλάχιστον από τους 12 κορυφαίους χορηγούς επιθυμεί να δοθεί αλλού το χρίσμα για το 2004. Και άλλοι δύο σκέπτονται να περικόψουν τον αριθμό των εκπροσώπων που θα στείλουν στην Αθήνα. Η Coca-Cola, η Xerox και η Eastman Kodak επισημαίνουν προς τον δημοσιογράφο ότι «τα συμβόλαια με τη ΔΟΕ δεν απαγορεύουν τη μεταφορά των Αγώνων». Και ο σπόουκσμαν της Visa, ένας μίστερ Σέρμαν, απειλεί ευθέως: «Εμείς οι Ολυμπιακοί χορηγοί δεν
διστάζουμε να μεταφέρουμε στη ΔΟΕ τις επιθυμίες μας. Η κατάσταση μας ανησυχεί πολύ».
 Η Journal υπενθυμίζει το πρόσφατο ραπόρτο του αμερικανικού Κογκρέσου περί τρομοκρατίας στην Ελλάδα και δίνει το λόγο σ' έναν (ανώνυμο) «έμπειρο αξιωματούχο των ΗΠΑ» για τα περαιτέρω: «Εάν οι Ελληνες δεν καθαρίσουν το σπίτι
τους μέσα στους επόμενους μήνες, τότε θα αναγκαστούμε να το ξανασκεφτούμε».
 Ο υπαινιγμός είναι σαφής: «Η κυβέρνηση Κλίντον ίσως πιέσει για τη μεταφορά των
Αγώνων», τονίζει ο δημοσιογράφος. Και προσθέτει με νόημα ότι ούτε η Γιάννα Αγγελοπούλου-Δασκαλάκη και οι συνεργάτες της ούτε ο πρόεδρος της ΔΟΕ δέχθηκαν να του μιλήσουν για το θέμα. 
 Αντίθετα, κατέθεσαν ασμένως την άποψή τους ο Ανδρέας Ανδριανόπουλος («οι Ελληνες δεν βλέπουν την τρομοκρατία ως δικό τους πρόβλημα, αφού τα θύματα είναι ξένοι ή πλούσιοι») και οι Στηβ Γιαννόπουλος, εκτελεστικός διευθυντής του
Ελληνοαμερικανικού Επιμελητηρίου («η 17 Νοέμβρη απειλεί τους Αγώνες, συμμερίζομαι τις ανησυχίες της κυβέρνησης των ΗΠΑ»).
 Οι άνθρωποι της ΔΟΕ κρατούν επιφυλάξεις («ο κίνδυνος είναι μεγαλύτερος απ' ό,τι σε προηγούμενες Ολυμπιάδες», λέει ο πολύς Ζακ Ρογκ), ενώ ο κυβερνητικός εκπρόσωπος μιλά στον «πάτο» του ρεπορτάζ για «ανθελληνικά κατασκευάσματα που δεν έχουν σχέση με την πραγματικότητα». Ολα αυτά, κάτω από τον τίτλο: «Η ελληνική τρομοκρατία σκεπάζει με σύννεφα τους αγώνες της Αθήνας».
 Πίσω στην Αθήνα, ο απερχόμενος διευθύνων σύμβουλος Κώστας Μπακούρης αποχαιρέτισε το προσωπικό του Οργανισμού με κήρυγμα ενότητας. Και η Γιάννα Αγγελοπούλου-Δασκαλάκη ζήτησε «εντονότερους ρυθμούς» από τους εργαζομένους στο
«Αθήνα 2004»: «Να κερδίσουμε χρόνο και να αυξήσουμε την αποδοτικότητα της εταιρείας. Σημασία δεν έχει να κοιτάμε πίσω, αλλά να προχωρήσουμε. Γρηγορότερα. Καλύτερα, Αποδοτικότερα. Δεν είμαστε εδώ για τους εαυτούς μας, είμαστε εδώ για μια υπόθεση εθνική που αφορά όλους τους Ελληνες».
