Ο πρωθυπουργός έχει ήδη δώσει τις κατευθύνσεις για τους στόχους του νέου προϋπολογισμού, οι οποίοι συγκλίνουν σε ένα σημείο, τη «διατηρησιμότητα» της ελληνικής οικονομίας στο περιβάλλον της περιοχής του εύρω. Οι ανησυχίες έχουν να κάνουν με τις παρεκκλίσεις τρέχοντος προϋπολογισμού, καθώς τα όποια ελλείμματα και υπερβάσεις δεν μπορούν πλέον να «μεταφερθούν» στα επόμενα χρόνια, γιατί θα επιβαρύνουν τους στόχους του προγράμματος σταθερότητας και «θα υπονομεύσουν» τη διατηρησιμότητα, όπως παρατηρούν στο οικονομικό επιτελείο της κυβέρνησης. Ενα βασικό σημείο ανησυχίας προέρχεται από την αύξηση των δαπανών για τόκους του δημόσιου χρέους. Αν και ο υφυπουργός κ. Δρυς έχει δηλώσει ότι η απόκλιση στο κονδύλι πληρωμών τόκων είναι μόνο 40 δισ. δρχ. Mέχρι σήμερα εν τούτοις από τα επίσημα στοιχεία του Γενικού Λογιστηρίου προβάλλει μια διαφορετική τάση. Συγκεκριμένα μέσα στο πρώτο εξάμηνο η αύξηση των δαπανών για τόκους εξυπηρέτησης του δημόσιου χρέους τρέχουν με 10, 1%, ενώ η αρχική πρόβλεψη που έχει καταγραφεί στον προϋπολογισμό που ψηφίστηκε «έβλεπε» μείωση των δαπανών για τόκους κατά 3%... Μέχρι σήμερα η όποια υπέρβαση στο κονδύλι αυτό ακολουθούσε την οδό της μεταφοράς σε προϋπολογισμούς επόμενων ετών. Συνήθως κάθε χρόνο το Δεκέμβριο ο εκάστοτε αρμόδιος υπουργός «μετέφερε» σε επόμενους προϋπολογισμούς περίπου 250 - 350 δισ. δραχμές. Τώρα αυτό δεν μπορεί πλέον να γίνει, καθώς ο έλεγχος των δημοσιονομικών και της διαχείρισής τους θα γίνεται κάθε χρόνο από την Οικονομική και Δημοσιονομική Επιτροπή και τέτοιες λογιστικές «λύσεις» δεν είναι αποδεκτές. Τα στοιχεία εξαμήνου δείχνουν ότι οι πληρωμές για τόκους έχουν ξεπεράσει τα 2, 07 τρισ.δρχ. έναντι συνολικής ετήσιας πρόβλεψης 3, 2 τρισ. δρχ. Οπως όλα δείχνουν, όμως, οι τόκοι θα ξεπεράσουν το ποσόν αυτό, καθώς το δημόσιο χρέος είναι κατά 50% σε δολάρια και γεν. Η άνοδος του δολαρίου και του γεν έχει προκαλέσει αύξηση των δαπανών εξυπηρέτησης του δημόσιου χρέους και ο Οργανισμός Διαχείρισης του Δημοσίου αναζητεί «εργαλεία» για να αντιμετωπίσει την επιβάρυνση αυτή προκειμένου να εκτονωθεί η πίεση του προϋπολογισμού. Πέραν όμως των δαπανών για τόκους με υψηλούς ρυθμούς (9, 7) έτρεχαν στο εξάμηνο και οι συνολικές δαπάνες του γενικού κρατικού προϋπολογισμού, αν και η αρχική πρόβλεψη ήθελε τις δαπάνες αυτές αν μην ξεπερνούν το 4, 2% σε ρυθμό αύξησης. Υπάρχει βεβαια και η άλλη πλευρά της αλήθειας, τα έσοδα τα οποία στο ίδιο χρονικό διάστημα τρέχουν με ρυθμό αύξησης διπλάσιο από αυτόν που προέβλεπε ο προϋπολογισμός. Συγκεκριμένα ο ρυθμός αύξησης είναι 12, 6%, ενώ το υπουργείο Οικονομικών είχε προβλέψει αύξηση μόλις 5, 8%. Η αύξηση αυτή αποδίδεται στην καταγραφή των μεγάλων κερδών των Α.Ε. που έχουν αρχίσει να αποδίδουν στα φορολογικά έσοδα. Σε ετήσια βάση, όπως υπολογίζει το υπουργείο Οικονομικών, στο τέλος του έτους αναμένεται να έχουν αυξηθεί τα έσοδα κατά 11% τουλάχιστον. Σ' αυτό υπολογίζεται ότι θα συμβάλει η έναρξη της λειτουργίας των τοπικών ελεγκτικών κέντρων τα οποία θα «καθαρίσουν» με τις εκκρεμείς ανέλεγκτες υποθέσεις από τις οποίες υπολογίζεται ότι θα υπάρξουν σημαντικά έσοδα. Ολα αυτά βεβαια δίνουν κάποια ελπίδα στο υπουργείο Οικονομικών, για περιορισμό των αποκλίσεων, αλλά οι «απαισιόδοξοι» του Γενικού Λογιστηρίου θυμίζουν στους «αισιόδοξους» τη μεγάλη διαφορά του τρέχοντος προϋπολογισμού από τους άλλους. Ο τρέχων προϋπολογισμός σε διαφορά από τους άλλους αφ' ενός δεν μπορεί να μεταφέρει τις «αμαρτίες» του στους επόμενους και αφ' ετέρου ο προϋπολογισμός του 2001, όντας ο πρώτος εντός ευρωζώνης προϋπολογισμός, θα πρέπει να προβλέπει για πρώτη φορά πλεόνασμα 0, 5% του ΑΕΠ αντί του αρχικού ελλείμματος 0, 2% του ΑΕΠ που είχε καταγραφεί για το 2001 στο Πρόγραμμα Σύγκλισης με το οποίο μπήκε η δραχμή στο ευρώ... Γ. AΓΓEΛHΣ
