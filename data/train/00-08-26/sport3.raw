«Πράσινοι»   και «κόκκινοι» συμφώνησαν ότι   για τους πρώτους ήταν μια σαφώς   πιο δύσκολη κλήρωση, αλλά και ότι όλα είναι ανοιχτά... Σίγουρα, δεν ήταν και ό,τι καλύτερο για τον Παναθηναϊκό η κλήρωση, όμως, μετά το πρώτο μούδιασμα που προκάλεσε το βάρος των ονομάτων των Γιουβέντους, Λα Κορούνια, Αμβούργο, άρχισαν οι αναλύσεις, οι οποίες, σε θεωρητικό επίπεδο βέβαια, γέννησαν ελπίδες. Το πιο άσχημο ήταν ότι οι πράσινοι δεν γλίτωσαν το Αμβούργο, το μόνο που δεν ήθελαν από το τέταρτο... αδύναμο γκρουπ, ώστε στην περίπτωση που τερματίσουν στην τρίτη θέση του ομίλου τους να έχουν μία ακόμη ευκαιρία στο ΟΥΕΦΑ. «Εδώ που φτάσαμε, δεν υπάρχουν εύκολες και δύσκολες ομάδες», υποστήριξε ο Γιώργος Καραγκούνης, λίγα μόλις λεπτά μετά το άκουσμα των αντιπάλων του ΠΑΟ. Επιχειρώντας μια πιο κριτική ματιά, στη συνέχεια τόνισε:  «Για τη Γιουβέντους, τι να πω; Είναι μία από τις μεγαλύτερες ευρωπαϊκές δυνάμεις και πέρυσι έχασε το Πρωτάθλημα Ιταλίας την τελευταία αγωνιστική από τη Λάτσιο. Το Αμβούργο επίσης έκανε μια πάρα πολύ καλή χρονιά πέρυσι και τερμάτισε τρίτο. Θα προτιμούσα να το είχαμε αποφύγει, να αντιμετωπίζαμε δηλαδή μια άλλη ομάδα από το θεωρητικά αδύναμο τέταρτο γκρουπ. Τη Λα Κορούνια την ξέρουμε. Μέσα στο Ολυμπιακό Στάδιο τη φέραμε σε δύσκολη θέση πέρυσι, αυτό όμως δεν λέει τίποτα. Δεν παύει να είναι η πρωταθλήτρια Ισπανίας. Ολα θα εξαρτηθούν από το τι θα κάνουμε εμείς. Στο χέρι μας είναι να πάμε καλά. Η σειρά των αγώνων δεν παίζει κατά τη γνώμη μου ιδιαίτερο ρόλο». Ο πρόεδρος του ΠΑΟ, Αγγελος Φιλιππίδης, παρών στην κλήρωση που έγινε στο Μονακό, σχολίασε το αποτέλεσμα ως εξής:  «Ολες οι ομάδες είναι δύσκολες σε αυτή τη φάση. Ο Παναθηναϊκός διαθέτει ευρωπαϊκή πείρα και μπορεί να διακριθεί. Ολα, πιστεύω, θα πάνε καλά με τη συμπαράσταση του κόσμου μας. Θα ήταν προτιμότερο, βέβαια, αν αποφεύγαμε το Αμβούργο, όμως τι να κάνουμε; » Ο προπονητής, Αγγελος Αναστασιάδης, από την πλευρά του τόνισε:  «Ολα εξαρτώνται από εμάς, πόσο έτοιμοι θα είμαστε. Για κάθε ματς θα προετοιμαστούμε ξεχωριστά». Ο Βέλιμιρ Ζάετς, που παρέστη επίσης στην κλήρωση εκπροσωπώντας την Ντιναμό Ζάγκρεμπ, επεσήμανε:  «Ο Παναθηναϊκός έπεσε σε δύσκολο όμιλο. Πολλά θα εξαρτηθούν από το πρώτο ματς. Αν κερδίσει τη Λα Κορούνια, θα πάει καλά στη συνέχεια. Ασχημο που έτυχε το Αμβούργο, το οποίο φυσικά δεν είναι το... παλιό, παίζεται». Από σήμερα κιόλας πιάνει δουλειά ο «κατάσκοπος» Στράτος Αποστολάκης. Πρώτο του ταξίδι, η Λα Κορούνια... ΠΛATIA XAMΟΓEΛA  ΣTΟ ΛIMANI Mε ένα πλατύ χαμόγελο υποδέχθηκαν στον Ολυμπιακό το αποτέλεσμα της κληρωτίδας στο Mόντε Kάρλο για το Champions League. Kορυφαίο διοικητικό στέλεχος της πειραϊκής ΠAE υποστήριξε ότι «πέσαμε σ' έναν όμιλο που είναι στα μέτρα μας και έχουμε τις δυνατότητες πλέον να κάνουμε μια καλή πορεία στο Champions League», ενώ ο Πέτρος Kόκκαλης από το Mόντε Kάρλο δήλωσε: «Ο Ολυμπιακός θα παλέψει όλα τα παιχνίδια και θέλουμε να κάνουμε την πορεία που είχαμε και πριν από δύο χρόνια στην Eυρώπη. Θα αντιμετωπίσουμε τον Zάχοβιτς και τη Bαλένθια, όπως οποιονδήποτε άλλον αντίπαλο. Eλπίζω να πάμε καλά». Eυχαριστημένοι από την κλήρωση έδειχναν και οι ποδοσφαιριστές του Ολυμπιακού. Ο Aνδρέας Nινιάδης μάλιστα υποστήριξε: «Σκοπός μας είναι να παρουσιαστούμε έτοιμοι για αυτά τα παιχνίδια και όλα θα φανούν μέσα στο γήπεδο. Aυτή τη στιγμή μπορεί να είμαστε ενθουσιασμένοι, αλλά όλα είναι στα χαρτιά. Eίναι ένας καλός όμιλος, αλλά πολλά θα εξαρτηθούν από την τύχη και από το πώς θα παρουσιαστούμε στα πρώτα παιχνίδια».
