 Το αργότερο μέχρι το τέλος του 2001 το Χρηματιστήριο Παραγώγων Αθηνών θα έχει ενοποιηθεί με τη χρηματιστηριακή αγορά της Σοφοκλέους.
 Στην εκτίμηση αυτή προέβη χθες ο πρόεδρος του ΧΠΑ Παναγιώτης Αλεξάκης προσθέτοντας ότι με τη δυναμική που αναπτύσσεται υπολογίζεται ότι στο τέλος του επόμενου έτους οι κωδικοί στην Aγορά Παραγώγων θα έχουν υπερβεί τους 5.000. Εως το τέλος του έτους υπολογίζεται ότι περισσότεροι από 2.500 κωδικοί Eλλήνων και ξένων θεσμικών, αλλά και ιδιωτών, θα έχουν ανοίξει στο Χρηματιστήριο των Παραγώγων, το οποίο εμπλουτίζεται με νέα προϊόντα.
 Μέχρι σήμερα στο ΧΠΑ έχουν ενεργοποιηθεί 1.695 κωδικοί, στους οποίους περιλαμβάνονται 250 Eλληνες θεσμικοί επενδυτές και 40 ξένοι επενδυτικοί οίκοι, ενώ το ενδιαφέρον τοποθετήσεων στα χρηματιστηριακά παράγωγα βαίνει συνεχώς αυξανόμενο. Στο δίμηνο Ιουλίου - Αυγούστου ο μέσος ημερήσιος όγκος συναλλαγών στη Aγορά Παραγώγων έφθασε σε 1.146 για τα συμβόλαια που πραγματοποιούνται με βάση το δείκτη των 20 ισχυρότερων μετοχών της Σοφοκλεους (FTSE 20), σε 1.977 συμβόλαια τα οποία συνάπτονται στο δείκτη FTSE/ASE-40 της μεσαίας κεφαλαιοποίησης και 1.582 συμβόλαια που πραγματοποιούνται με την μορφή Συμβολαίων Μελλοντικής Εκπλήρωσης για τα 10ετή ομόλογα του Eλληνικού Δημοσίου. 
 Τα παραπάνω στοιχεία έδωσε χθες στη δημοσιότητα ο πρόεδρος του Χρηματιστηρίου Παραγώγων Αθηνών (και νέος πρόεδρος του ΧΑΑ) Παναγιώτης Αλεξάκης με τη συμπλήρωση ενός χρόνου επιτυχούς λειτουργίας της Aγοράς Παραγώγων. Στόχος της ηγεσίας είναι να προσελκυστούν στην ελληνική αγορά όσο το δυνατόν ισχυρότερα ξένα θεσμικά χαρτοφυλάκια, καθώς οι ξένοι επενδυτές που δραστηριοποιούνται σήμερα θα μπορούσαν να χαρακτηριστούν ως μεσαίου βεληνεκούς. Σημειώνεται πάντως ότι στις διεθνής αγορές η σχέση μεταξύ παραγώγων και Xρηματιστηρίου ξεκινά από 0, 4 και πολλές φορές φθάνει το 1, 2, κάτι που δείχνει τις τεράστιες δυνατότητες που διανοίγονται για τα ελληνικά παράγωγα.
 Ο κ. Αλεξάκης έκανε ιδιαίτερη μνεία στα νέα προϊόντα που εισήχθησαν πρόσφατα στην αγορά, αλλά και σε αυτά που πρόκειτα να ενταχθούν από τις αρχές Σεπτεμβρίου και κατά το νέο έτος, υπογραμμίζοντας ότι με αυτό τον τρόπο το Χρηματιστήριο Παραγώγων μετεξελίσσεται σε μία δεύτερη δυναμική αγορά παράλληλα με τη Σοφοκλέους, δίνοντας μεγάλες δυνατότητες επιλογών στους επενδυτές και αποκτώντας το απαιτούμενο βάθος. Ως γνωστόν από την περασμένη Δευτέρα στο ΧΠΑ εισήχθησαν τα stock repos και τα reverse stock repos, τα οποία δίνουν τη δυνατότητα σε Eλληνες και ξένους επενδυτές να δανείζουν τους τίτλους του στην ΕΤΕΣΕΠ και να απολαμβάνουν σταθερή μηνιαία απόδοση ανεξαρτήτως της χρηματιστηριακής πορείας των μετοχών που κατέχουν.
 Από τις 11 Σεπτεμβρίου θα ενταχθούν δύο ακόμη νέα προϊόντα τα οποία δίνουν την ευκαιρία στους επενδυτές να αξιοποιήσουν με τα δικαιώματα τις εκτιμήσεις για την πορεία του δείκτη FTSE/ASE-20 πληρώνοντας ένα συγκεκριμένο τίμημα, το οποίο θα είναι και η ενδεχόμενη ζημία τους αν διαψευστούν, ενώ στην περίπτωση που επιβεβαιωθούν μπορούν να έχουν υψηλές αποδόσεις.
 Ο κ. Αλεξάκης ανακοίνωσε ακόμη ότι μέσα στην προσεχή εβδομάδα ξεκινούν συζητήσεις με τη ρυθμιστική αρχή ενέργειας, αλλά και με επιχειρηματίες που ενδιαφέρονται να τοποθετηθούν σε ενεργειακά προϊόντα, καθώς προχωρεί με εντατικό ρυθμό το νέο ενεργειακό χρηματιστήριο στο οποίο θα διαπραγματεύονται το πετρέλαιο, η ηλεκτρική ενέργεια και κατόπιν το φυσικό αέριο.
