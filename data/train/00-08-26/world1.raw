 H Mεσόγειος φλέγεται - η Aμερική δεν σβήνει Μετά την Κροατία και τη Βουλγαρία, και η Ιταλία βρέθηκε το τελευταίο διήμερο στο έλεος της φωτιάς. Μόνο την Πέμπτη κάηκαν 9.000 στρέμματα δάσους και θαμνωδών εκτάσεων, ενώ από την αρχή του καλοκαιριού έχουν καταστραφεί 660.000 στρέμματα. Οι περισσότερες πυρκαγιές ήταν χθες σε εξέλιξη στο νότιο τμήμα της χώρας, ενώ ανεξέλεγκτη παρέμενε η μεγαλύτερη φωτιά, στη Μάκια Λούνγκα της κεντρικής Ιταλίας. Οι πυροσβέστες προσπαθούσαν να σβήσουν δεκάδες φωτιές στη Σικελία, τη Σαρδηνία και την Καλαβρία, ενώ οι φλόγες απειλούσαν και δύο φυσικά πάρκα. Ο υπουργός Γεωργίας της Ιταλίας, Αλφόνσο Πεκοράρο Σκάνιο, ζήτησε από τις τοπικές αρχές να αναβάλουν την έναρξη της κυνηγετικής περιόδου προκειμένου να μπορέσουν τα ζώα να επανέλθουν στις περιοχές τους. Τρομακτικές διαστάσεις έχουν πάρει οι φωτιές και στις Δυτικές Πολιτείες των ΗΠΑ, όπου οι σφοδροί άνεμοι συμβάλλουν στην εξάπλωση των πυρκαγιών σε εκατοντάδες χιλιάδες στρέμματα. Κρίσιμη είναι η κατάσταση στη Μοντάνα, που φλέγεται πάνω από ένα μήνα και όπου βρίσκονται σε εξέλιξη 25 μεγάλες πυρκαγιές. Οι φωτιές σε όλη τη χώρα φτάνουν τις 78. Πρόκειται για τη χειρότερη περίοδο πυρκαγιών τα τελευταία πενήντα χρόνια, ενώ οι μετεωρολογικές προβλέψεις για τις επόμενες μέρες δεν είναι ευνοϊκές, αφού αναμένεται ενίσχυση των ανέμων μέσα στο Σαββατοκύριακο.
