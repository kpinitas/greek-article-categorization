TZΟPTZEBITΣ: «Aπό εμάς εξαρτάται τι θα γίνει στον όμιλο  του Tσάμπιονς Λιγκ. Του ΔΗΜ. ΧΡΙΣΤΟΦΙΔΕΛΛΗ «Οκαλύτερος σύμμαχος σε αγώνες όπως είναι το Champions League, είναι η τύχη. Ελπίζουμε να την έχουμε στο πλευρό μας και από εκεί και πέρα εξαρτάται και από εμάς πώς θα παρουσιαστούμε στο γήπεδο. Εχουμε εμπειρία από σπουδαίους αγώνες και θα κάνουμε το καλύτερο δυνατό». Στην εμπειρία των τριών προηγούμενων ετών θα στηριχθεί ο Ολυμπιακός, κατά τον Πρέντραγκ Τζόρτζεβιτς, στη «μάχη» που θα δώσει από τα μέσα Σεπτεμβρίου στο Champions League, ο οποίος υποστήριξε στην «Ε» ότι χρειάζεται και αρκετή τύχη για να υλοποιήσουν οι «ερυθρόλευκοι» τους στόχους τους. «Πρώτα απ' όλα, να πάμε καλά στον όμιλο και μέσα από τους αγώνες θα δούμε αν μπορούμε να προκριθούμε στην επόμενη φάση», είπε ο Σέρβος μεσοεπιθετικός του Ολυμπιακού από τον οποίο περιμένει πολλά ο Γιάννης Μαντζουράκης στην Ευρώπη, ενώ στο ίδιο μήκος κύματος και η τοποθέτηση του Αλέξη Αλεξανδρή. «Τα πράγματα φέτος θα είναι πολύ πιο δύσκολα για τον Ολυμπιακό απ' ό,τι πέρυσι και αυτό διότι όλες οι ομάδες γνωρίζουν τις δυνατότητές μας. Δεν θα είναι εύκολα τα πράγματα. Χρειάζεται μεγάλη προσπάθεια και τύχη. Ο Ολυμπιακός, όμως, έχει αποδείξει ότι μπορεί να τα καταφέρει και στα δύσκολα». ΤA ΦIΛIKA Ο Γιάννης Μαντζουράκης γνωρίζει πλέον τους τρεις αντιπάλους του Ολυμπιακού και στους δύο φιλικούς αγώνες σήμερα με την Ράμπα Ετο Γκιόρ (8 μ.μ.) στο ΟΑΚΑ και τη Δευτέρα με την Ιντερ στο Μιλάνο («Μεάτσα»), θα κάνει τις τελικές του επιλογές για την ενδεκάδα. Οι δοκιμές και τα πειράματα ήταν αρκετά ώς σήμερα και ο «Ρουμάνος» τεχνικός έχει αποφασίσει να προχωρήσει στο ξεκαθάρισμα. Στο φιλικό ματς με την Ιντερ, βέβαια, ο «ερυθρόλευκος» τεχνικός δεν θα έχει στη διάθεσή του τέσσερις διεθνείς (Πουρσανίδη, Μαυρογενίδη, Αμανατίδη, Χούτο) και λογικά θα έχει στραμμένο το βλέμμα του και στις εναλλακτικές λύσεις. Θα απουσιάζουν, άλλωστε, από το Μιλάνο η μισή άμυνα (Αμανατίδης, Μαυρογενίδης), ο ένας αμυντικός χαφ και ο δεύτερος σέντερ φορ.  Ο Τζόρτζεβιτς, πάντως, θα φορέσει την φανέλα του Ολυμπιακού κόντρα στην Ιντερ, καθώς θα αναχωρήσει την Τρίτη το πρωί από το Μιλάνο για το Βελιγράδι, όπου θα ενσωματωθεί με την αποστολή της Εθνικής Γιουγκοσλαβίας. H ENΔEKAΔA Ωστόσο, ο Μαντζουράκης έχει απόψε την ευκαιρία να δοκιμάσει την ενδεκάδα που προσανατολίζεται να χρησιμοποιήσει στο Champions League, αν τελικά μπορέσει να αγωνιστεί ο Γιώργος Αμανατίδης. Ο αμυντικός του Ολυμπιακού θα επιχειρήσει σήμερα το πρωί στην προπόνηση να πάρει μέρος στις ασκήσεις με μπάλα και αν τα καταφέρει, θα είναι το βράδυ στην αρχική σύνθεση. Με τα έως σήμερα δεδομένα και τις προθέσεις του Γιάννη Μαντζουράκη, ο Ολυμπιακός θα αγωνίζεται με σύστημα 4-5-1, που ανάλογα με τις ανάγκες θα μετατρέπεται σε 4-4-2 και στο ξεκίνημα της ευρωπαϊκής του περιπέτειας, οι έντεκα θα είναι οι εξής:  Τερματοφύλακας ο Δημήτρης Ελευθερόπουλος και στην άμυνα οι Μαυρογενίδης (δεξιά), Γεωργάτος (αριστερά) και κεντρικό δίδυμο οι Αμανατίδης, Ανατολάκης, με εναλλακτική λύση τον Πατσατζόγλου. Στα χαφ θα παίξουν οι Ζε Ελίας, Πουρσανίδης (αμυντικά χαφ), Ζέτερμπεργκ (επιτελικός μέσος), Τζόρτζεβιτς (αριστερά), Γιαννακόπουλος (δεξιά), με σέντερ φορ τον Τζιοβάνι.  Οταν ο «Ρουμάνος» προπονητής παρατάσσει δεύτερο επιθετικό, αυτός θα είναι ο Λάμπρος Χούτος, ο οποίος δείχνει να βρίσκεται σε εξαιρετική κατάσταση.
