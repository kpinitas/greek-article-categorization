Του ΜΑΝ. ΔΡΑΚΟΥ «Κάναμε ένα σπριντ, αλλά έχουμε μπροστά μας έναν μαραθώνιο», είπε η Γιάννα Αγγελοπούλου στην εισαγωγή της. «Θα πρέπει πλέον η όλη κατάσταση να αντιμετωπιστεί σαν να τρέχουμε σπριντ και όχι...μαραθώνιο» έκλεισε την τοποθέτησή του ο δρ Ζακ Ρογκ, στη χθεσινή (γεμάτη επαίνους, αλλά και υποδείξεις για σεβασμό των χρονοδιαγραμμάτων από το «Αθήνα 2004») συνέντευξη Τύπου της Συντονιστικής Επιτροπής της ΔΟΕ. Η εικόνα ήταν λίγο-πολύ αναμενόμενη. Ο Βέλγος αντιπρόεδρος, εξέφρασε την πλήρη ικανοποίησή του για την πρόοδο των 100 τελευταίων ημερών.Χαρακτηριστικά, είπε ότι η Αθήνα ξαναβρίσκεται πάνω στο τρένο αλλά επέμεινε στην πιστή τήρηση των χρονοδιαγραμάτων και δεν έκρυψε ότι ζήτησε από στελέχη της κυβέρνησης (ιδίως τον Κ. Λαλιώτη) να συντομεύσουν το διάστημα κατασκευής των έργων, ώστε να παραδοθούν πολύ πριν από τον Απρίλιο του 2004. «Δεν μπορούμε να φέρουμε πίσω το χρόνο. Υπήρχε, και το είχαμε τονίσει σε αρκετές από τις επισκέψεις μας στην Αθήνα, μια καθυστέρηση στη λήψη των αποφάσεων. Δεν θα επιτρέψουμε άλλες καθυστερήσεις, γιατί δεν υπάρχει ούτε μία μέρα για χάσιμο», υπογράμμισε ο Ζακ Ρογκ, όταν του ζητήθηκε να σχολιάσει την «ικανοποίηση της ΔΟΕ» σε σχέση με το γεγονός ότι ακόμη και σήμερα ο σχεδιασμός του εγχειρήματος βρίσκεται στο στάδιο του προγραμματισμού. «Σε κάθε πόλη -συμπλήρωσε- υπάρχει μια μεγάλη περίοδος σχεδιασμού. Η Αθήνα είχε μεγαλύτερο ποσοστό αθλητικών εγκαταστάσεων από το Σίδνεϊ αλλά το Σίδνεϊ, ήταν έτοιμο πολύ καιρό πριν από τους Ολυμπιακούς Αγώνες». Η «είδηση» της χθεσινής συνάντησης του Ρογκ με τους δημοσιογράφους αφορούσε το ενδεχόμενο κατασκευαστικής εμπλοκής του διπλού έργου του Ιπποδρόμου στο Φάληρο και το Μαρκόπουλο. Η Γιάννα Αγγελοπούλου παραδέχθηκε πως αν το έργο, για τον «άλφα» ή «βήτα» λόγο, δεν προχωρήσει όπως έχει σχεδιαστεί, τότε η κυβέρνηση έχει εγγυηθεί στη ΔΟΕ ότι θα το χαρακτηρίσει ως «δημόσιο» και θα το εντάξει στο πρόγραμμα του κρατικού προϋπολογισμού!  «Βάλατε γερά θεμέλια σε αυτό το διάστημα» ισχυρίστηκε ο Ζακ Ρογκ για την πορεία των 100 ημερών και απέδωσε την πρόοδο στην προσωπική εμπλοκή του Κώστα Σημίτη, στη συνεργασία των αρμοδίων υπουργών και στο δυναμισμό της Γιάννας Αγγελοπούλου.  ΟI ΠPΟΘEΣMIEΣ Ο Βέλγος επέμεινε ιδιαίτερα στις «σφιχτές» προθεσμίες. «Για να είμαστε έτοιμοι στον καθορισμένο χρόνο δεν επιτρέπονται άλλες καθυστερήσεις», επανέλαβε δύο και τρεις φορές σχετικά, ενώ διευκρίνισε ότι τα test events «δεν είναι απαραίτητο να γίνουν σε άρτιες εγκαταστάσεις» γιατί, όπως συμπλήρωσε, «διοργανώνονται για τους κριτές, τους διαιτητές και για να διαπιστωθεί πώς λειτουργεί το σύστημα». Πάντως, ο αντιπρόεδρος της ΔΟΕ δεν έκρυψε την πρόθεσή του να πιέσει προς κάθε κατεύθυνση για να γίνουν γρηγότερα τα κατασκευαστικά έργα και όχι λίγες μέρες πριν από την έναρξη των Αγώνων. Ο Ρογκ παρείχε πλήρη κάλυψη στο «Αθήνα 2004» για την υπέρβαση του χρονοδιαγράμματος για τα ραδιοτηλεοπτικά, καθώς υποστήριξε ότι οι τέσσερις ενδιαφερόμενες εταιρείες ζήτησαν και πήραν παράταση από την εταιρεία για να καταθέσουν τις προτάσεις τους.  Πάντως, σε κάθε περίπτωση, κατέστησε σαφές ότι ώς τις 31 Οκτωβρίου (πριν από την επίσκεψη της Συντονιστικής, το Νοέμβριο) θα πρέπει να έχει λήξει το θέμα. «Δεν μιλάμε πια για κίτρινες κάρτες. Η κατάσταση έχει αλλάξει. Ζήτησαμε από την κυβέρνηση να επιταχύνει τους ρυθμούς. Τα πράγματα σήμερα είναι διαφορετικά. Δεν μιλάμε για χρώματα (το κίτρινο της κάρτας του Σάμαρανκ) αλλά για χρόνους».
