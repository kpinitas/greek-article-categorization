Ως επίδειξη ισχύος εκ μέρους των στρατιωτικών και προκλητική στάση έναντι της πολιτικής ηγεσίας ερμηνεύτηκε στη Χιλή η παρουσία ενός εν ενεργεία στρατηγού στο πλευρό του Αουγκούστο Πινοσέτ, σε επίσημη τελετή του ιδρύματος που φέρει το όνομα του πρώην Xιλιανού δικτάτορα.
 Ο πρόεδρος της Χιλής, Ρικάρντο Λάγος, ζήτησε εξηγήσεις από το στρατό για την παρουσία του στρατηγού Σέρτζιο Κάντια, επικεφαλής της στρατιωτικής φρουράς του
Σαντιάγο, στα εγκαίνια μνημείου για τους 500 στρατιώτες και αστυνομικούς που σκοτώθηκαν από αριστερούς «τρομοκράτες» στη διάρκεια της δικτατορίας του Πινοσέτ. «Αυτό που συνέβη», δήλωσε ο Ρ. Λάγος την Πέμπτη στους δημοσιογράφους,
«έχει στα μάτια της κυβέρνησης πολιτικό χαρακτήρα». Ενας εν ενεργεία στρατιωτικός δεν μπορεί να συμμετέχει σε «ενέργειες πολιτικής χροιάς» εκτιμά από την πλευρά του ο υπουργός Αμυνας, Μάριο Φερνάντεζ, ο οποίος και απέστειλε στον αρχηγό του ενόπλων δυνάμεων, στρατηγό Ρικάρντο Ισουριέτα, επιστολή σχετικά με τον «προβληματισμό» της κυβέρνησης. 
 Σύμφωνα με ανώτατη στρατιωτική πηγή, ο στρατηγός Ισουριέτα, που διαδέχτηκε τον
Πινοσέτ στην ηγεσία του στρατού το Μάρτιο του 1998, έστειλε στον πρόεδρο Λάγος
μια απάντηση η οποία δεν έχει δημοσιοποιηθεί. Ο εκπρόσωπος του στρατού, συνταγματάρχης Πέντρο Πάμπλο Μπούστος, δήλωσε πάντως ότι η τελετή που διοργανώθηκε στο Ιδρυμα Πινοσέτ δεν είχε κανέναν πολιτικό χαρακτήρα και ότι ο στρατηγός Κάντια παρευρέθη ως εκπρόσωπος του επικεφαλής των ενόπλων δυνάμεων. Στην τελετή αυτή ο στρατηγός Πινοσέτ έκανε την πρώτη του δημόσια εμφάνιση μετά
την άρση της βουλευτικής του ασυλίας από το Ανώτατο Δικαστήριο της Χιλής. Ο ανακριτής Χουάν Γκούζμαν Τάπια, αρμόδιος για τις μηνύσεις που έχουν κατατεθεί στη Χιλή εναντίον του πρώην δικτάτορα, έχει ορίσει ως ημερομηνία της πρώτης ανάκρισης του Πινοσέτ την 9η Οκτωβρίου.
 Εσωτερική διαμάχη φαίνεται ότι έχει ξεσπάσει στο μεταξύ στην αμερικανική υπηρεσία πληροφοριών (CIA) εν όψει του αποχαρακτηρισμού και της δημοσιοποίησης
χιλιάδων απόρρητων αμερικανικών εγγράφων για τη δράση των στρατιωτικών δικτατοριών της Νότιας Αμερικής. Η διαφωνία μεταξύ των αξιωματούχων της CIA αφορά είκοσι περίπου έγγραφα σχετικά με τη 17χρονη δικτατορία του Πινοσέτ, καθώς ορισμένοι υποστηρίζουν τη δημοσιοποίησή τους, ενώ άλλοι επιθυμούν τη διατήρηση του απορρήτου προκειμένου να προστατευτούν πληροφορίες για τις πηγές
και τις μεθόδους των Αμερικανών πρακτόρων. Η απόφαση αποχαρακτηρισμού των εγγράφων σε μαζική κλίμακα ελήφθη πέρσι από τον πρόεδρο Κλίντον.
