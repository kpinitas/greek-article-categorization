 Πιστεύουμε ή όχι στις συμπτώσεις, το θέμα είναι ότι η Iστορία επαναλαμβάνεται. Ο Ολυμπιακός θα βρει στο δρόμο του τον «ατίθασο» Ζλάτκο Ζάχοβιτς, ακριβώς όπως ο Σλοβένος, στο περσινό του ευρωπαϊκό ντεμπούτο με τον Ολυμπιακό είχε βρεθεί αντίπαλος της αμέσως προηγούμενης ομάδας του, της Πόρτο. Κάπως έτσι και ο Παναθηναϊκός, που «ψάρεψε» την πρωταθλήτρια Ισπανίας Λα Κορούνια, δηλαδή την ομάδα που τον είχε αποκλείσει στον περσινό 2ο γύρο του Kυπέλλου UEFA.
 Εάν όμως για τον Ολυμπιακό με Βαλένθια (περσινή φιναλίστ του Champions League με τη Ρεάλ Μαδρίτης, από την οποία συνετρίβη 3-0), Λιόν (3η πέρυσι στη Γαλλία) και Χερενφέιν (η ομάδα-έκπληξη, με τη 2η θέση στην Ολλανδία), ο όμιλος δείχνει να είναι βατός, δεν θα μπορούσε να πει κανείς το ίδιο και για τον Παναθηναϊκό, που μαζί με τους Ισπανούς και το Αμβούργο βρίσκει για μία ακόμη φορά στο δρόμο του τη Γηραιά Κυρία του ιταλικού calcio, εν ολίγοις τη Γιουβέντους. 
 «Φαινομενικά δείχνει να είναι ένας βατός όμιλος», σχολίασε ο Ηλίας Πουρσανίδης, «αλλά παράλληλα και επικίνδυνος, ιδιαίτερα για τη νοοτροπία που επικρατεί στην Ελλάδα, η οποία όταν ακούει για ομάδες σαν τη Λιόν και τη Χερενφέιν σπεύδει να βγάλει το συμπέρασμα ότι περάσαμε. Ας μη βιαζόμαστε: όλες οι ομάδες, φυσικά κι ο Ολυμπιακός, βρίσκονται ακόμη πολύ πίσω στην προετοιμασία και για να πούμε ότι περάσαμε θέλει πολύ δουλειά και σοβαρότητα».
 Αναπόφευκτη η ερώτηση για τον Ζλάτκο Ζάχοβιτς, αναπόφευκτη και η (με νόημα) απάντηση του Πουρσανίδη: «Θα συναντήσουμε έναν φίλο και είμαι βέβαιος ότι και αυτός θα μας περιμένει με ανοικτές... αγκάλες», κατέληξε ο διεθνής λίμπερο, που εκτός των Ζάχοβιτς και τον Μεντιέτα θα πρέπει να προσέξει πολύ και τους Κίλι Γκονθάλες και Τζον Κάριου.
 Οσον αφορά το αντίπαλο στρατόπεδο, ο διεθνής Νο 1 του Παναθηναϊκού, Αντώνης Νικοπολίδης, αποκωδικοποίησε τη σκέψη του με τη φράση: «Ας γίνει ό,τι πρέπει να γίνει, με την έννοια ότι στο σημείο που φτάσαμε ήταν αναμενόμενο να πέσουμε με μια μεγάλη ομάδα σαν τη Γιουβέντους». H οποία, αφού κατέκτησε το Champions League του '96, έχασε αυτό του '97 από την Ντόρτμουντ και του '98 από τη Ρεάλ Μαδρίτης, αποδεικνύοντας ωστόσο ότι οι Μπιανκονέρι παραμένουν πάντα ανάμεσα στις μεγάλες δυνάμεις του ευρωπαϊκού ποδοσφαίρου. Ασχετα εάν έχασαν την τελευταία, κυριολεκτικά, αγωνιστική το Campionato από τη Λάτσιο, την οποία φέτος ευελπιστεί να συναγωνιστεί, πάντα με τα γκολ των Ιντσάγκι, Ντελ Πιέρο, Κοβάσεβιτς, κυρίως όμως του τελευταίου αποκτήματός της, Γάλλου Νταβίντ Τρεζεγκέ...
 Aξίζει να σημειωθεί ότι ο δυσκολότερος όμιλος είναι ο τελευταίος.
 1ος) Ρεάλ Μαδρίτης, Σπάρτακ Μόσχας, Μπάγερ Λεβερκούζεν, Σπόρτινγκ Λισαβόνας. 
 6ος) Μπάγερν Μονάχου, Παρί Σεν Ζερμέν, Ρόζενμποργκ, Χέλσινγκμποργκ. 
