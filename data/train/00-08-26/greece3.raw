 Ενα από τα πιο σπάνια αρπακτικά πουλιά της Ευρώπης, ο γυπαετός, απειλείται με εξαφάνιση και ένα πρόγραμμα διατήρησης και προστασίας του βρίσκεται ήδη σε εξέλιξη στην Κρήτη. Οταν ολοκληρωθεί, αναμένεται να τεθεί σε εφαρμογή ένα μόνιμο νομικό καθεστώς για τις περιοχές διαβίωσης του είδους.
 Ο πληθυσμός του σπάνιου αυτού αρπακτικού μειώθηκε σημαντικά στο νησί τα τελευταία τέσσερα χρόνια. Το 1996 είχαν καταμετρηθεί 10 περίπου ζευγάρια και 35 μόνοι τους γυπαετοί. Σήμερα ζουν στην Κρήτη μόνο 4 ζευγάρια και άλλοι 16 μόνοι τους.
 Ηδη, πάντως, εφαρμόζεται ένα πρόγραμμα για την προστασία του είδους, από το Μουσείο Φυσικής Ιστορίας του Πανεπιστημίου Κρήτης και την Ελληνική Ορνιθολογική Εταιρεία. Εξάλλου, στο παλιό λιμάνι των Χανίων λειτουργεί και φέτος (7-11 μ.μ.) περίπτερο ενημέρωσης του κόσμου, ενώ σχεδιάζεται η εκπόνηση ειδικών περιβαλλοντικών μελετών και διαχειριστικών σχεδίων στις ορεινές περιοχές του νησιού, όπως στα Λευκά Ορη.
 Σύμφωνα με τον ερευνητή -συνεργάτη του Μουσείου Φυσικής Ιστορίας του Πανεπιστημίου Κρήτης Μιχάλη Προπονά, η μείωση του πληθυσμού του γυπαετού οφείλεται σε λαθροθηρία και σε διάφορα δολώματα. Οσον αφορά το γεγονός, ότι πέρα από τα 4 ζευγάρια γυπαετών, ζουν στην Κρήτη άλλοι 16 μόνοι τους, οφείλεται στο ότι το είδος αυτό είναι μονογαμικό. Οι 16 αυτοί γυπαετοί έχασαν το ταίρι τους, οπότε ζουν σήμερα τελείως μόνοι.
 Ο υπεύθυνος του περιπτέρου Οδυσσέας Χιλιτίδης μας είπε ότι από τον Ιούνιο που ξεκίνησε φέτος η λειτουργία του, το έχουν επισκεφθεί χιλιάδες ντόπιοι και επισκέπτες του νομού.
 - Το πρόγραμμα θα ολοκληρωθεί το Νοέμβριο του 2001. Υλοποιείται σε 10 ορεινές περιοχές. 7 είναι στην Κρήτη (Ορη Σελίνου, Λευκά Ορη, Ασφάνδου - Καλλικράτης, Ψηλορείτης, Κέδρος, Αστερούσια, Δίκτη) και 3 στην ηπειρωτική Ελλάδα (Παρνασσός, Γκιώνα, Ολυμπος).
 - Ο γυπαετός είναι ένα από τα σπανιότερα αρπακτικά πουλιά της Ευρώπης. Ζει αποκλειστικά σε ημιορεινά και ορεινά οικοσυστήματα (500-4.000 μέτρα), συνήθως πάνω από το δασοόριο, σε βραχώδεις περιοχές με απότομες σάρες, ορθοπλαγιές και αλπικά λιβάδια. Φτάνει σε μέγεθος τα 1, 10 μέτρα (από το κεφάλι έως την άκρη της ουράς), το άνοιγμα στις φτερούγες του είναι γύρω στα 2, 80 μέτρα και το βάρος του κυμαίνεται από 5-7 κιλά. Τα ενήλικα πουλιά αναγνωρίζονται εύκολα από τις μακριές, μυτερές φτερούγες και τη ρομβοειδή ουρά που θυμίζουν τεράστιο γεράκι.
