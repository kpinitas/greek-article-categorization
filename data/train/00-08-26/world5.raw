 Διαφέρουν οι απόψεις των μελών του Συμβουλίου Ασφαλείας για τις πρώτες, υπό διεθνή εποπτεία, δημοτικές εκλογές που θα γίνουν στο Κοσσυφοπέδιο τον Οκτώβριο, όπως άλλωστε διαφορετική ήταν και η στάση που είχαν τηρήσει κατά την περσινή κρίση στην περιοχή.
 Η Ρωσία προειδοποίησε ότι οι τοπικές εκλογές, που έχουν προγραμματιστεί για τις 28 Οκτωβρίου, μπορεί να απειλήσουν τη σταθερότητα στην ευρύτερη περιοχή και να αποτελέσουν ένα ισχυρό πλήγμα εναντίον των προσπαθειών για εδραίωση μιας πραγματικά δημοκρατικής και πολυεθνούς κοινωνίας στο Κοσσυφοπέδιο.
 Aντιθέτως, οι Ηνωμένες Πολιτείες και η Βρετανία χαιρέτισαν την προοπτική των δημοτικών εκλογών του Οκτωβρίου ως ένα σημαντικό βήμα για την οικοδόμηση της δημοκρατίας στην επαρχία, έναν χρόνο μετά την απόσυρση των γιουγκοσλαβικών δυνάμεων μετά τη ΝΑΤΟϊκή επιχείρηση, που διήρκεσε 78 μέρες.
 Ο Ρώσος πρεσβευτής στα Ηνωμένα Εθνη, Σεργκέι Λαβρόφ, κατηγόρησε τον προσωρινό διοικητή του ΟΗΕ στο Κοσσυφοπέδιο, Μπερνάρ Κουσνέρ, ότι όρισε ημερομηνία διεξαγωγής των εκλογών χωρίς να ζητήσει τη γνώμη του Συμβουλίου και αγνόησε τους διεθνείς εμπειρογνώμονες, που είχαν εκφράσει «πολύ σοβαρές αμφιβολίες», για τη διεξαγωγή των εκλογών, χωρίς τη συμμετοχή της σερβικής και της τουρκικής μειονότητας.
 «Ανησυχούμε πράγματι πολύ σοβαρά ότι αυτή η ιδέα, να διεξαχθούν οι εκλογές με οποιοδήποτε κόστος στις 28 Οκτωβρίου, θα μπορούσε να υποδαυλίσει τις προσπάθειες εγκαθίδρυσης μιας πραγματικής δημοκρατίας και μιας πολυεθνούς κοινωνίας στην περιοχή», τόνισε ο Λαβρόφ. Μάλιστα, ο ίδιος κατηγόρησε τα Ηνωμένα Εθνη ότι υπονομεύουν την κυριαρχία του Βελιγραδίου και προετοιμάζουν το έδαφος για την απόσχιση του Κοσσυφοπεδίου από τη Γιουγκοσλαβία.
 Είναι χαρακτηριστική η εντελώς αντίθετη αντίδραση του Αμερικανού πρεσβευτή στα Ηνωμένα Εθνη, Τζέιμς Κάνινγκαμ, που δήλωσε ότι οι εκλογές «έχουν την ισχυρή υποστήριξή μας». Τόνισε επίσης πως οποιαδήποτε καθυστέρηση θα διευκολύνει απλώς την επιθυμία του Βελιγραδίου να μην εφαρμόσει την απόφαση του Συμβουλίου Ασφαλείας.
 Ο αναπληρωτής πρεσβευτής της Βρετανίας στον ΟΗΕ, Στιούαρτ Ελντον, χαρακτήρισε τις εκλογές «σημαντικό βήμα για την οικοδόμηση ενός δημοκρατικού πλαισίου στο Κοσσυφοπέδιο και κλειδί για να πάρει κανονική μορφή μια κοινωνία που παραπαίει».
 Ο βοηθός γενικός γραμματέας, υπεύθυνος της ειρηνευτικής αποστολής, Χεντί Ανάμπι, επισήμανε ότι ο εκφοβισμός από σκληροπυρηνικούς Σέρβους, με ανοιχτές απειλές, λειτουργεί αποτρεπτικά για την πλειονότητα των Σέρβων του Κοσσυφοπεδίου, που φοβούνται να εγγραφούν για να ψηφίσουν.
 Εν τω μεταξύ, ο Μπερνάρ Κουσνέρ επισήμανε ότι οι προγραμματισμένες για τις 24 Σεπτεμβρίου γιουγκοσλαβικές ομοσπονδιακές εκλογές δεν θα ήταν δυνατόν να διεξαχθούν και στο Κοσσυφοπέδιο, χωρίς να τεθεί σε κίνδυνο η διαδικασία εκδημοκρατισμού και να προκληθεί σοβαρή αποσταθεροποίηση στην περιοχή.
