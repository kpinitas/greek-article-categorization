 Πιο ενεργό ρόλο σε θέματα προετοιμασίας των Ολυμπιακών Αγώνων θα διεκδικήσει η Ν.Δ. και για λογαριασμό ολόκληρης της αντιπολίτευσης, όπως προκύπτει από δήλωση που έκανε χθες στην «Ε» ο βουλευτής Μανώλης Κεφαλογιάννης.
Θεωρεί επίσης ότι ο δήμαρχος Αθηναίων, ως ανώτατη αρχή της διοργανώτριας πόλης των Αγώνων, θα πρέπει να αναλάβει αυξημένες αρμοδιότητες, διευκρινίζοντας ότι ο Δημήτρης Αβραμόπουλος είναι στέλεχος της Ν.Δ., αλλά σε αυτό τον τομέα αναλαμβάνει πρωτοβουλίες με την ιδιότητα του αιρετού εκπρόσωπου της Aυτοδιοίκησης.
 Ο εκπρόσωπος της Ν.Δ. προτείνει συγκεκριμένα μέτρα ώστε να κατοχυρωθεί η ουσιαστική συμμετοχή όλων των κομμάτων στο σχεδιασμό και την υλοποίηση των προγραμμάτων με την απαιτούμενη εγκυρότητα και κυρίως διαφάνεια. Τρία είναι τα βασικά μέτρα: 
 *ΕΝΗΜΕΡΩΣΗ της Bουλής σε τακτά χρονικά διαστήματα, με εκθέσεις και συζητήσεις.
 *ΑΝΑΣΥΓΚΡΟΤΗΣΗ της συντονιστικής επιτροπής με τη συμμετοχή όλων των υπουργών, του δημάρχου Αθηναίων, του προέδρου της επιτροπής «Αθήνα 2004» κ.ά.
 *ΔΗΜΙΟΥΡΓΙΑ εκτελεστικής επιτροπής στο πλαίσιο της σημερινής πολυμελούς εθνικής ολυμπιακής επιτροπής. Προτείνεται να είναι ένα ολιγομελές, ευέλικτο σχήμα στο οποίο θα μετέχουν οπωσδήποτε εκπρόσωποι της Ν.Δ. αλλά και όλων των κομμάτων της αντιπολίτευσης.
 «Θέλουμε να βοηθήσουμε δημιουργικά και σε κλίμα συναίνεσης σε αυτή την εθνική υπόθεση των Ολυμπιακών Αγώνων και να μη μείνουμε στην κριτική. Θα προσπαθήσουμε, παρά τις καθυστερήσεις, να συμβάλλουμε ώστε να βρεθεί ένα μπούσουλας που θα μας βγάλει την υπόθεση από το σημερινό τέλμα», δήλωσε στην «Ε» ο κ. Κεφαλογιάννης, διευκρινίζοντας ότι σε αυτό το πνεύμα είχε μιλήσει τόσο ο πρόεδρος του κόμματος Κ. Καραμανλής όσο και ο Μ. Εβερτ.
 Η διεύρυνση των οργάνων που έχουν ρόλο στην προετοιμασία των Αγώνων είναι μια πρόταση που προωθείται και από ορισμένους κυβερνητικούς κύκλους. «Η τελική απόφαση ανήκει στον πρωθυπουργό», δηλώνει σε όλους τους τόνους ο Κώστας Λαλιώτης. Σύμφωνα με ορισμένες πληροφορίες, ο υπουργός ΠΕΧΩΔΕ δέχτηκε πρόταση από τον Κώστα Σημίτη να μετέχει ο ίδιος στη διυπουργική επιτροπή, στην οποία προεδρεύει ο εκάστοτε υπουργός Πολιτισμού. Εως τώρα το υπουργείο εκπροσωπούσε ο υφυπουργός Χρ. Βερελής. Στο νέο σχήμα λέγεται ότι θα μετέχουν, εκτός του Κώστα Λαλιώτη, οι υπουργοί Εξωτερικών, Μεταφορών και Ανάπτυξης. Υπάρχει επίσης η σκέψη να προεδρεύει στην επιτροπή ο υπουργός ΠΕΧΩΔΕ όταν κύριο θέμα συζήτησης θα είναι τα ολυμπιακά έργα.
 Ανοιχτό είναι το θέμα Μπακούρη. Ο Κώστας Λαλιώτης επαναλαμβάνει την παλιότερη φράση του «ομάδα που νικά δεν αλλάζει», η οποία ερμηνεύεται ως έμμεση πρόταση για επαναφορά του σχήματος που είχε φέρει σε πέρας την υπόθεση της διεκδίκησης των Ολυμπιακών Αγώνων. Ομως η κυρία Δασκαλάκη-Αγγελοπούλου δεν φαίνεται διατεθειμένη να επανέλθει παρά μόνον αν της εξασφαλιστούν «αυτοκρατορικές» αρμοδιότητες, ενώ ο αρχιτέκτων του φακέλου Πέτρος Συναδινός ανέλαβε ήδη καθήκοντα γενικού γραμματέα στο υπουργείο Ναυτιλίας. 
 Υπάρχουν πληροφορίες για το σύμβουλο του πρωθυπουργού Γ. Στουρνάρα, ο οποίος όμως δεν φαίνεται διατεθειμένος να εγκαταλείψει τα αυξημένα καθήκοντα που συνεπάγεται η ένταξη στην ΟΝΕ.
