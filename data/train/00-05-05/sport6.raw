 Τριάντα πολύτιμοι μήνες έχουν περάσει από τότε που η Αθήνα ανέλαβε την πολυπόθητη διοργάνωση των Ολυμπιακών Αγώνων του 2004 και τα πιο μεγάλα θέματα βρίσκονται σε σημείο μηδέν. Ολα σχεδόν τα πολιτογραφημένα «ολυμπιακά έργα» είναι ακόμη στη φάση των σχεδιασμών, ενώ τα χρονοδιαγράμματα που περιλαμβάνονται στο φάκελο της ελληνικής υποψηφιότητας έχουν παραβιαστεί κατάφωρα.
 Μικρές καθυστερήσεις σημειώνονται και σε σχέση με το νέο χρονικό προγραμματισμό που εκπόνησε πριν από ένα χρόνο ομάδα καθηγητών του Πολυτεχνείου για λογαριασμό του υπουργείου ΠΕΧΩΔΕ. Και όλα αυτά όταν τα έργα πρέπει να είναι έτοιμα ένα χρόνο πριν για να φιλοξενήσουν διεθνείς αθλητικές διοργανώσεις που έχει αναλάβει η χώρα μας.
 Σε αυτό το διάστημα έγιναν βέβαια αλλαγές επί αλλαγών σε ορισμένες χωροθετήσεις εγκαταστάσεων, ενώ το τελευταίο εξάμηνο προωθήθηκαν δύο τροποποιήσεις νόμων που αφορούν αθλητικά έργα, κυρίως το Ολυμπιακό Χωριό, την παραλιακή ζώνη Φαλήρου και το σημερινό Ιππόδρομο. Συγκεκριμένα: 
 * Το Ολυμπιακό Χωριό, που είχε διαφημιστεί ως το «φιλέτο» των έργων, έμεινε τελικά στα αζήτητα, αφού ο ιδιωτικός τομέας θεώρησε επισφαλή την επένδυση των περίπου 100 δισ. δραχμών. Ετσι, επιστρατεύτηκε ο Οργανισμός Εργατικής Κατοικίας (ΟΕΚ), που είχε από την αρχή εκδηλώσει ενδιαφέρον, αλλά κανένας δεν είχε ασχοληθεί με την προσφορά του.
 Η σημερινή κατάσταση παρουσιάζει δύο επίμαχα σημεία: Το πρώτο έχει σχέση με τη δημιουργία θυγατρικής εταιρείας, που θα αναλάβει το έργο. Το γεγονός ότι θα λειτουργεί με το καθεστώς ανώνυμης εταιρείας αφήνει ανοιχτό το δρόμο για να προχωρήσουν τα έργα με απευθείας αναθέσεις, με δεδομένη και τη στενότητα του χρόνου. Το δεύτερο αφορά τη λεγόμενη διεθνή ζώνη, όπου οι θεσμοθετημένοι όροι δόμησης υπερκαλύπτουν τις ανάγκες της ολυμπιακής κοινότητας, επομένως ενδιαφέρουν περισσότερο τη μετα-ολυμπιακή χρήση.
 * Ο σημερινός Ιππόδρομος, όπως και η παραλιακή ζώνη απελευθερώθηκαν από πολλές αθλητικές εγκαταστάσεις, οι οποίες θα μεταφερθούν κυρίως σε υφιστάμενα κτίρια στο Ελληνικό.
 Μέσα στον Απρίλιο σημειώθηκαν δύο θετικές εξελίξεις. Η πρώτη αφορά την έγκριση από το ΣτΕ -έστω και με το τρικ της Ολομέλειας και της παράκαμψης του «σκληρού» Ε' τμήματος- του προεδρικού διατάγματος για τις εγκαταστάσεις στο Σχινιά. Η δεύτερη αναφέρεται στα πέντε «ορφανά» έργα, που κατακυρώθηκαν τελικά στο υπουργείο ΠΕΧΩΔΕ και τη δρομολόγηση έξι μελετών για τα βασικά οδικά έργα, κυρίως τον ολυμπιακό δακτύλιο.
 Ολο αυτό το διάστημα έμειναν ξεχασμένα δύο βασικά έργα, που περιλαμβάνονται στο φάκελο υποψηφιότητας, αλλά δεν φαίνεται να υπάρχουν μέχρι τους Αγώνες. Ο λόγος για το τραμ της πρωτεύουσας και τον προαστειακό σιδηρόδρομο.
 Θολό είναι το τοπίο και των επεκτάσεων του Mετρό. Ο Κώστας Λαλιώτης δήλωσε πρόσφατα ότι το φθινόπωρο θα δημοπρατηθεί η επέκταση της γραμμμής προς το Αιγάλεω, ενώ ώς το τέλος του χρόνου προβλέπεται να ολοκληρωθούν οι μελέτες για τις νέες γραμμές προς Ηλιούπολη και Σταυρό Αγίας Παρασκευής, ενώ φαίνεται πως καθυστερεί η διακλάδωση από την Πανόρμου ώς τον Παράδεισο Αμαρουσίου, μέσω λεωφόρου Κηφισίας, που θα εξυπηρετούσε με τον καλύτερο τρόπο το ΟΑΚΑ.
