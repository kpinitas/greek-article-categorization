Της ΣΟΦΙΑΣ ΝΕΤΑ Σε 15.000 ανέρχονται οι νεκροί εξαιτίας του καπνίσματος κάθε χρόνο στη χώρα μας, ενώ σε όλο τον κόσμο πεθαίνουν ετησίως περίπου 3 εκατομμύρια άνθρωποι λόγω αυτής της ολέθριας συνήθειας! Δυστυχώς, η εξάρτηση που προκαλεί το κάπνισμα είναι πολύ δυνατή: τα 2/3 περίπου των καπνιστών επιθυμούν να σταματήσουν το τσιγάρο, πολύ λιγότεροι όμως το καταφέρνουν...
 Η ψυχολογική και συμπεριφεριολογική εξάρτηση συνδέεται με επαναλαμβανόμενες κινήσεις (αναζήτηση του πακέτου και του αναπτήρα, άναμμα του τσιγάρου, εισπνοές, εκπνοές του καπνού, σβήσιμο). Καθώς οι κινήσεις αυτές επαναλαμβάνονται 5, 10, ή 15.000 φορές το χρόνο, αποκτούν ένα χαρακτήρα ιεροτελεστίας, γίνονται αυτόματα και πολλές φορές συσχετίζονται ασυνείδητα με ορισμένες ειδικές καταστάσεις: το πρώτο τσιγάρο το πρωί, το τσιγάρο με τον καφέ, το τσιγάρο με τους φίλους, το τσιγάρο μπροστά στην τηλεόραση. Η φαρμακολογική εξάρτηση αφορά την εξάρτηση από τη νικοτίνη. Οταν τα επίπεδα της νικοτίνης στο αίμα μειώνονται, εμφανίζεται το αίσθημα της στέρησης και η ακατανίκητη παρόρμηση για το άναμμα ενός τσιγάρου. Ο καπνιστής καταναλώνει με τέτοιο τρόπο τα τσιγάρα του, ώστε να διατηρεί σε συγκεκριμένα επίπεδα τη νικοτίνη στο αίμα του.
 Τα παραπάνω επισημαίνονται στον πολύ χρήσιμο οδηγό διακοπής καπνίσματος, με τίτλο «Ζωή χωρίς τσιγάρο», που εξέδωσε το Εργαστήριο Υγιεινής και Επιδημιολογίας της Ιατρικής Σχολής του Πανεπιστημίου Αθηνών και η Ελληνική Εταιρεία Προαγωγής και Αγωγής Υγείας.
 Το καλύτερο είναι να μην αρχίσει κανείς να καπνίζει, τονίζει στον πρόλογο ο επίκ. καθηγητής Κοινωνικής Ιατρικής Γιάννης Τούντας και πρόεδρος της Εταιρείας. Για όσους όμως ήδη καπνίζουν, ο οδηγός περιέχει χρήσιμες συμβουλές για να σταματήσουν το κάπνισμα.
 Βέβαια, προσθέτει, δεν υπάρχουν σίγουροι τρόποι και εξασφαλισμένες συνταγές για να σταματήσει κάποιος το κάπνισμα. Κάθε άνθρωπος έχει διαφορετική προσωπικότητα, συνήθειες και τρόπο ζωής, επομένως στον κάθε καπνιστή αντιστοιχεί και διαφορετικό σχέδιο δράσης.
 Αν πάλι δεν τα καταφέρετε να κόψετε από μόνοι σας το τσιγάρο, μπορείτε να απευθυνθείτε για βοήθεια στα προγράμματα διακοπής καπνίσματος που οργανώνει το 
Εργαστήριο Υγιεινής και Επιδημιολογίας της Ιατρικής Σχολής του Πανεπιστημίου Αθηνών (Αλεξανδρουπόλεως 25, 115 27 Αθήνα, τηλ.: 7482015, φαξ: 7485872, e-mail: chsr@med.uoa.gr), σε συνεργασία με την Ελληνική Εταιρεία Προαγωγής και 
 «Και μην ξεχνάτε», καταλήγει ο κ. Τούντας, «πως σχεδόν κανείς δεν τα κατάφερε με την πρώτη»! 
