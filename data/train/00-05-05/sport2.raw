 Την ώρα που στ' αποδυτήρια της Προοδευτικής, παίκτες, παράγοντες και τεχνική ηγεσία έπαιρναν βαθιά ανάσα και πανηγύριζαν για τις (έστω ελάχιστες) ελπίδες που τους έμειναν, μετά το 1-0 επί του ΠΑΟΚ, να παίξουν μπαράζ για την παραμονή τους, στ' αποδυτήρια του ΠΑΟΚ... άστραφτε και βρόνταγε.
 Εκτός εαυτού μετά τη νέα αποτυχία της ομάδας του, ο Ντούσαν Μπάγεβιτς κατακεραύνωσε τους υφισταμένους του, για την απαράδεκτη εμφάνισή τους στον Κορυδαλλό, που δεν αποκλείεται να τους στοιχίσει ακριβά στην προσπάθεια που κάνουν να βγουν στο Κύπελλο UEFA της επόμενης περιόδου.
 Είναι χαρακτηριστικό, ότι ο Σερβοέλληνας τεχνικός εκνευρίστηκε τόσο πολύ από τον τρόπο με τον οποίο αγωνίστηκαν οι παίκτες του, που έφτασε στο σημείο να βρίζει με άσχημα λόγια (όπως παλιόπ...α, αρχ...) τον πρώτο βοηθό διαιτητή, με αποτέλεσμα να τον γράψει στο Φύλλο Αγώνα ο διαιτητής Γιανναδάκης και να κινδυνεύει πλέον με καμπάνα από τον αθλητικό δικαστή.
 Βέβαια, μετά το ματς στην καθιερωμένη συνέντευξη Τύπου, ο Μπάγεβιτς είπε πως «δεν θέλω να σχολιάσω τη διαιτησία. Είπα κάποια πράγματα στην ένταση της στιγμής και ζητάω συγγνώμη». Για το καθαρά αγωνιστικό μέρος, ο τεχνικός του ΠΑΟΚ υποστήριξε πως «κάναμε ένα άσχημο παίχνίδι. Δεν υπάρχουν δικαιολογίες. Το μόνο που έχω να πω για τη φάση του γκολ είναι πως δεν είμαι σίγουρος αν υπήρξε παράβαση».
 Για την ίδια φάση, δηλαδή το φάουλ που καταλογίστηκε στο 63ο λεπτό υπέρ της Προοδευτικής και με το οποίο ο Αγγελος Βιλανάκης νίκησε τον Σαμοτούλσκι (καταπληκτική απ' ευθείας εκτέλεση), ο Σούλης Παπαδόπουλος είπε πως «είμαι σίγουρος ότι υπάρχει παράβαση, αλλά νομίζω ότι ο διαιτητής έπρεπε να να καταλογίσει πέναλτι, γιατί το φάουλ ήταν πάνω στη γραμμή». Ο προπονητής της Προοδευτικής τόνισε ακόμη πως «είπα στο ημίχρονο στους παίκτες ότι το ματς θα κριθεί στο γκολ και τους ζήτησα να πιέσουν περισσότερο και να αξιοποιήσουν τις αντεπιθέσεις».
 Μέτρια η διαιτησία του Μανώλη Γιανναδάκη, που παρατήρησε με κίτρινες κάρτες τους Καραναστάση, Γούτη, Τόγια, Ανδράλα, Γεωργιάδη, Χασιώτη.
 * Οι αριθμοί δίπλα στα ονόματα των παικτών αφορούν στην απόδοσή τους με άριστα το 10.
