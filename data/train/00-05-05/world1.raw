 Οι χθεσινές εξελίξεις στο θέμα των ομήρων που κρατούνται από τους μουσουλμάνους αντάρτες της οργάνωσης Αμπού Σαγιάφ, στο νησί Χόλο, στις νότιες Φιλιππίνες, μοιάζουν απλώς να αποτελούν ένα ακόμη επεισόδιο στο σίριαλ της ομηρίας, που εξελίσσεται με τραγικά σκαμπανεβάσματα.
 Οπως μετέδωσε χθες τοπικός ραδιοφωνικός σταθμός, δύο από τους 21 ομήρους δραπέτευσαν και οι αντάρτες που προσπάθησαν να τους εντοπίσουν συγκρούστηκαν με στρατιώτες που έχουν περικυκλώσει την περιοχή. Την πληροφορία διέψευσε αργότερα και ο Φιλιππινέζος υπουργός Δικαιοσύνης. Το σίγουρο είναι, πάντως, πως κατά τις χθεσινές συγκρούσεις έχασε τη ζωή του ένας από τους αρχηγούς των μουσουλμάνων ανταρτών. Πρόκειται για τον Γκαλίμπ Μουτζίντ, όπως δήλωσε ο συνταγματάρχης Ραφαέλ Ρομέρο.
 Προκειμένου να καταστήσουν δυσκολότερο το έργο των ενόπλων δυνάμεων των Φιλιππίνων, οι αντάρτες έχουν χωρίσει τους ομήρους σε πέντε ομάδες. Καθεμία από αυτές προσπαθεί να διαφύγει ξεχωριστά από τον κλοιό, που έχει σχηματίσει ο στρατός γύρω από το κρησφύγετο των ανταρτών στη ζούγκλα, προκαλώντας σποραδικές ανταλλαγές πυρών. Σύμφωνα με δηλώσεις του υπουργού Δικαιοσύνης των * Φιλιππίνων, Ορλάντο Μερκάντο, όλοι οι όμηροι είναι ζωντανοί και εξακολουθούν να βρίσκονται στα χέρια των ανταρτών. Ο στρατηγός Μερκάντο, πρόσθεσε ότι η κυβέρνηση των Φιλιππίνων απέρριψε την πιθανότητα να κηρύξει μονομερή εκεχειρία, προκειμένου να δώσει τέλος στις σφοδρές συγκρούσεις που μαίνονται στη χώρα. Οπως τόνισε, όσες φορές στο παρελθόν η κυβέρνηση είχε συνάψει συμφωνίες για εκεχειρία με τους αντάρτες, αυτές παραβιάστηκαν από την πλευρά των ανταρτών.
 Χθες, γιατρός των τοπικών αρχών δήλωσε ότι ένας από τους 21 ξένους ομήρους, κινδυνεύει να πεθάνει εάν δεν νοσηλευθεί άμεσα, αφού πάσχει από σοβαρή καρδιοπνευμονική ασθένεια. Αποστολή βοήθειας προς τους ομήρους αναχώρησε χθες, 
με την πρόθεση να ζητήσει από τους αντάρτες να απελευθερώσουν όλους τους άρρωστους αιχμαλώτους τους.
 Σημειώνεται ότι πηγές των μυστικών υπηρεσιών προειδοποίησαν ότι η ομάδα Αμπού Σαγιάφ, υπάρχει ενδεχόμενο να στραφεί κατά δημοσιογράφων και να πραγματοποιήσει τρομοκρατικές επιθέσεις, προκειμένου να αποτρέψει στρατιωτικές 
επιχειρήσεις εναντίον τους. Αρκετοί ξένοι δημοσιογράφοι αναμένεται να καταφθάσουν στη Χόλο εξαιτίας της μεγάλης έκτασης που λαμβάνει το θέμα παγκοσμίως στα μέσα ενημέρωσης.
 Αλλη ομάδα της οργάνωσης Αμπού Σαγιάφ, που είχε συλλάβει 27 ομήρους και τους κρατά στο γειτονικό νησί Μπαζιλάν, πυροβόλησε την Τετάρτη ομάδα ομήρων, όταν αιφνιδιάστηκε από επιχείρηση διάσωσης του στρατού, σκοτώνοντας τουλάχιστον 4, μεταξύ τους και έναν ιερέα.
