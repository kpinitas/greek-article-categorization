 Σε αντίθεση με τα στελέχη της Ρηγίλλης, που εξακολουθούν εμμέσως να συνδέουν την εκλογική ήττα με το θέμα των παράνομων ελληνοποιήσεων, ο Κ. Μητσοτάκης χθες από την Κρήτη δήλωσε πως «το κόμμα που κυβερνά σήμερα, κυβερνά δημοκρατικά χωρίς καμία αμφιβολία».
 Αν στις δηλώσεις Μητσοτάκη προστεθεί η επίσης έμμεση και μη εκφρασθείσα δημόσια ενόχληση της Ντόρας Μπακογιάννη για το γεγονός ότι αν και αρμόδια τομεάρχης, δεν μετέχει στην αποστολή της Ν.Δ. στη Ρώμη όπου συνεδριάζει το Ευρωπαϊκό Λαϊκό Kόμμα, τότε γίνεται κατανοητό πως η περίοδος νηνεμίας στη Ρηγίλλης έχει αρχίσει να παρέρχεται.
 Παρ' όλα αυτά, ο πρόεδρος της Ν.Δ. προσπαθεί, παραμονές συνεδρίου, να προλάβει ενδεχόμενες δημόσιες εσωκομματικές τριβές και τοποθέτησε στην οργανωτική επιτροπή του εκπροσώπους όλων των τάσεων, συμπεριλαμβανομένης της Ντόρας Μπακογιάννη. Αλλά, απάντηση η πλευρά Καραμανλή έδινε και στην ενόχληση Μπακογιάννη, λέγοντας, αφενός πως πρόκειται για μια κομματική εκδήλωση και όχι 
πολιτική, με την έννοια της ευρείας συζήτησης του μέλλοντος της Ευρωδεξιάς στην Ευρώπη, αφετέρου πως όταν είχε καθοριστεί η σύνθεση της αποστολής που θα μετέβαινε στη Ρώμη, η κ. Μπακογιάννη δεν είχε οριστεί ακόμη τομεάρχης επί θεμάτων Eξωτερικών και Aμυνας.
 Πάντως, ανεξαρτήτως όλων αυτών, η Ρηγίλλης δεν διακρίνεται για την καλή οργάνωσή της. Οταν ο κ. Καραμανλής ανακοίνωσε ως χρόνο διεξαγωγής του συνεδρίου στις 3 και 4 Ιουνίου, δεν είχε προβλέψει πως εκείνες τις ημερομηνίες 
το Στάδιο Ειρήνης και Φιλίας, που θα επραγματοποιείτο το συνέδριο, ήταν κλειστό για άλλες εκδηλώσεις. Τώρα που το πληροφορήθηκε, μετέθεσε το χρόνο συνεδρίου για τις 9, 10 και 11 Ιουνίου, προσθέτοντας μάλιστα μια ημέρα, προκειμένου να δείξει ότι επιθυμεί μεγαλύτερη και διεξοδικότερη συζήτηση και να καλύψει έτσι το οργανωτικό σφάλμα.
 Εν τω μεταξύ για τις δηλώσεις Μητστοάκη από τα Χανιά, ο ανταποκριτής της «Ε» Γ. Λυβιάκης μεταδίδει: 
 «Το κόμμα που σήμερα κυβερνά, κυβερνά δημοκρατικά, αφού χωρίς αμφιβολία κέρδισε τις εκλογές».
 Αυτό τόνισε χθες από το Καστέλι Κισσάμου Χανίων, όπου βρέθηκε ο πρώην πρωθυπουργός και επίτιμος πρόεδρος της Ν.Δ. Κωνσταντίνος Μητσοτάκης.
 Συγκεκριμένα, απαντώτας σε προσφώνηση του δημάρχου Κισσάμου Νίκου Κατζουράκη, ο κ. Μητσοτάκης ανέφερε μεταξύ άλλων: 
 «Αυτήν την ώρα στην Ελλάδα υπάρχει μια ισορροπία υποχρεωτική. Δύο κόμματα περίπου ισοδύναμα έλαβαν μέρος στις εκλογές. Το κόμμα που κυβερνά σήμερα, κυβερνά δημοκρατικά χωρίς καμία αμφιβολία. Κέρδισε (τις εκλογές). Υπάρχει και ένα δεύτερο κόμμα δίπλα. Παίζει και αυτό το δικό του ρόλο».
 Λίγο αργότερα στο Δήμο Μηθύμνης ο επίτιμος πρόεδρος της Ν.Δ., κάνοντας κριτική 
στις συνενώσεις των δήμων, υποστήριξε ότι ήταν πρόοδος η δημιουργία μεγαλύτερων δήμων και θα ήταν μεγαλύτερη αν γινόταν χωρίς υστεροβουλίες και πολιτικές σκοπιμότητες που έβλαψαν το θεσμό.
 Πέρα από τις πολιτικές αναφορές, ο κ. Μητσοτάκης ανέλαβε συγκεκριμένες δεσμεύσεις για ανάληψη πρωτοβουλιών, ώστε να ανακουφιστούν οι πληγέντες από τη 
θεομηνία που εκδηλώθηκε στο νομό στις 21 Απριλίου και να αποκατασταθούν οι ζημιές στους δήμους Κισσάμου, Μηθύμνης, Ιναχωρίου και Πελεκάνου, στο πλαίσιο της χθεσινής περιοδείας του στις πληγείσες περιοχές. Σε συναντήσεις με τους δημάρχους των περιοχών αυτών έγινε αποδέκτης αιτημάτων τους για προώθηση έργων 
που αφορούν κυρίως τις υποδομές, τονίζοντας ότι η κατασκευή μονάδων βιολογικού 
καθαρισμού, λιμνοδεξαμενών και του νοτίου οδικού άξονα πρέπει να αποτελέσουν τις πρώτες προτεραιότητες.
