 Τρεις νέες ταινίες, The Million Dollar Hotel του Γερμανού Βιμ Βέντερς, η καναδική «Το κόκκινο βιολί» του Φρανσουά Ζιράρ και το δικαστικό δράμα «Χιόνι πάνω στους κέδρους» του Σκοτ Χικς ξεχωρίζουν από τις ταινίες που προβάλλονται αυτή τη βδομάδα. * Ακολουθούν η περιπέτεια επιστημονικής φαντασίας «Αποστολή στον Aρη» του Μπράιαν ντε Πάλμα και η αδιάφορη κωμωδία The Next Best Thing του 
Τζον Σλέσιντζερ, που η προβολή της αναβλήθηκε από την περασμένη βδομάδα (κριτική μας στο φύλλο της 28ης Απριλίου). Για τους φανατικούς κινηματογραφόφιλους υπάρχει το τακτικό ετήσιο «Ταινιόραμα» με ταινίες σκηνοθετών όπως των Λουίς Μπουνιουέλ, Ορσον Γουέλς, Φραντσέσκο Ρόζι, Ηλία Καζάν, Ζαν-Λικ Γκοντάρ, Αντρέι Ταρκόφσκι, κ.ά. (στους κινηματογράφους Art Studio, Αλφαβίλ, Art Ecran 1 και 2).
 Γερμανία, 2000. Σκηνοθεσία: Βιμ Βέντερς. Σενάριο: Νίκολας Κλάιν από μια ιστορία του ίδιου και του Μπόνο. Ηθοποιοί: Τζέρεμι Ντέιβις, Μελ Γκίμπσον, Μίλα 
Γιόβοβιτς, Τζίμι Σμιτς, Πίτερ Στορμέαρ, Αμάντα Πλάμερ, Γκλόρια Στιούαρτ. Διάρκεια: 122 λεπτά.
 *** Η ανθρώπινη μοναξιά συνδυασμένη με μια αστυνομική ίντριγκα μέσα από την ιστορία των εκκεντρικών πελατών ενός αλλόκοτου ξενοδοχείου σε μια ποιητική, διανθισμένη με χιούμορ, ταινία.
 Ευπρόσδεχτη επιστροφή του Βιμ Βέντερς σε μια ταινία που θυμίζει μερικές από τις 
καλύτερές του (ιδιαίτερα την «Αλίκη στις πόλεις» και το «Παρίσι-Τέξας»). Χώρος, ένα μίζερο, ρημαγμένο ξενοδοχείο, το ονομαζόμενο «Ξενοδοχείο του ενός εκατομμυρίου» και πρωταγωνιστές, ένας ασυνήθιστος πράκτορας του Εφ Μπι Αϊ (ένας πολύ καλός Μελ Γκίμσπον), παρωδία των ιδιωτικών ντετέκτιβ των αστυνομικών μυθιστορημάτων του Ρέιμοντ Τσάντλερ, που αναλαμβάνει να εξιχνιάσει 
την περίεργη αυτοκτονία ενός πρεζάκια, που με το θάνατό του αποκαλύπτεται ότι ήταν γιος ενός πάμπλουτου μαικήνα των μίντια, κι ένας αγαθιάρης, με παιδική αφέλεια, τύπος, ο Τομ-Τομ (Τζέρεμι Ντέιβις), πάντα πρόθυμος να εξυπηρετήσει τους πελάτες του ξενοδοχείου. 
 Κύριοι ύποπτοι, εκτός από τον Τομ-Τομ, για τον υποτιθέμενο φόνο, οι υπόλοιποι εκκεντρικοί πελάτες: ο μαχητής Τζερόνιμο (έξοχος στο ρόλο ο Τζίμι Σμιτς), η «τρελή» πόρνη Ελοϊζ (μια Μίλα Γιόβοβιτς, που εκτός από την ελκυστική ομορφιά δείχνει να διαθέτει και ταλέντο), ο μιμητής των Μπιτλς (Πίτερ Στορμέαρ), η Βίβιαν (Αμάντα Πλάμερ), η γριά Τζέσικα (η παλαίμαχη Γκλόρια Στιούαρτ) και διάφοροι άλλοι.
 Η 20ή αυτή ταινία του Βέντερς, βασισμένη σε μια ιστορία του γνωστού μουσικού (μέλους του συγκροτήματος U-2) Μπόνο και του Νίκολας Κλάιν, γυρίστηκε στο Λος Αντζελες (η ιστορία εκτυλίσσεται το 2001), με ευρωπαϊκά όμως χρήματα, καταφέρνοντας να κρατήσει την ευρωπαϊκή της ατμόσφαιρα και προσφέροντάς μας μίαν από τις καλύτερες ταινίες που μας έδωσε τα τελευταία χρόνια ο σκηνοθέτης.
 Πρόκειται για την ιστορία βασικά, μιας φιλίας κι ενός παθιασμένου, απραγματοποίητου έρωτα, που αφηγείται ο ήδη νεκρός από την αρχή της ταινίας Τομ-Τομ, δίνοντας την ευκαιρία στον Βέντερς και τον Ελληνα διευθυντή φωτογραφίας Φαίδωνα Παπαμιχαήλ να φτιάξουν εικόνες εικαστικά συναρπαστικές, με 
την κάμερα σε συνεχή κίνηση, να μας αποκαλύπτει άγνωστες πτυχές μιας μεγαλούπολης, με πλούσιους, αδρά σκιτσαρισμένους χαρακτήρες και κυριαρχικό στοιχείο, το χιούμορ. Ταυτόχρονα, ο Βέντερς κατάφερε να δώσει την ατμόσφαιρα της μοναξιάς και της απομόνωσης, αλλά και της έλλειψης ανθρώπινης επαφής, κάνοντας ένα πικρό σχόλιο πάνω στο άπιαστο τελικά Αμερικανικό Ονειρο και τη συνεχή διαστρέβλωσή του.
 The Red Violin/Le violon rouge. Καναδάς, 1998. Σκηνοθεσία: Φρανσουά Ζιράρ. Σενάριο: Φρανσουά Ζιράρ, Ντον ΜακΚέλρα. Ηθοποιοί: Σάμιουελ Λ. Τζάκσον, Γκρέτα Σκάκι, Τζέισον Φλέμινγκ, Κάρλο Τσέκι, Ιρένε Γκρατσιόλι, Κολμ Φεόρε, Σίλβια Τσανγκ. Διάρκεια: 131 λεπτά.
 *** Η πορεία ενός σπάνιου βιολιού στη διάρκεια 300 χρόνων μέσα από ιστορίες δοσμένες με συγκίνηση, χιούμορ, λεπτότητα και ρυθμό.
 ταινία του Καναδού Φρανσουά Ζιράρ (δημιουργού του θαυμάσιου «32 μικρές ταινίες 
για τον Γκλεν Γκουλντ») ακολουθεί την ιστορία ενός σπάνιου, με έξοχη ακουστική, βιολιού, από τον 17ο αιώνα που φτιάχνεται στην Κρεμόνα της Ιταλίας μέχρι τις μέρες μας, που πωλείται σε πλειστηριασμό στο Μοντρεάλ, περνώντας από 
διάφορες χώρες και διάφορα χέρια (το δημιουργό του, Νικολό, κάποιους μοναχούς στις Ελβετικές Aλπεις, ένα ορφανό παιδί, Tσιγγάνους, ένα Aγγλο λόρδο που παίζει το βιολί ενώ κάνει έρωτα και μια Κινέζα στη διάρκεια της πολιτιστικής επανάστασης) για να καταλήξει στον Καναδά και τη δημοπρασία. Παράλληλα, η ταινία παρουσιάζει την ιστορία ενός εκτιμητή βιολιών (Σάμιουελ Λ. Τζάκσον) που 
 Η αφήγηση φέρνει στο νου παρόμοιες ταινίες που εστιάζονται σ' ένα αντικείμενο για να αφηγηθούν διάφορες ιστορίες, όπως το κλασικό «Ιστορίες του Μανχάταν» του Ζιλιέν Ντιβιβιέ, που παρακολουθούσε την ιστορία ενός φράκου μέσα από τα διάφορα πρόσωπα που το αποκτούσαν. Ο Ζιράρ, όπως και στην προηγούμενη ταινία του, ακολουθεί μια παρόμοια γραφή, χρησιμοποιώντας φλας-μπακ και φλας-φόργουορντ, αναπλάθοντας με ξεχωριστή αγάπη τις ιστορίες του, με λεπτότητα, συγκίνηση, αλλά και χιούμορ, δημιουργώντας ταυτόχρονα το σασπένς, ιδιαίτερα στην ιστορία του παθιασμένου εκτιμητή που θέλει με κάθε τρόπο ν' αποκτήσει το ποθητό βιολί.
 Ταυτόχρονα, αποσπά πολύ καλές ερμηνείες από το διεθνές καστ του: τον Σάμιουελ Τζάκσον (ο φτωχός εκτιμητής), τον Τζέισον Φλέμινγκ (ο Aγγλος λόρδος), την Γκρέτα Σκάκι (η ερωμένη του), τη Σίλβια Τσανγκ (η Kινέζα μουσικός που διακινδυνεύει τη ζωή της για να σώσει το βιολί), τον Κάρλο Τσέκι (ο Iταλός τεχνίτης), την Ιρένε Γκρατσιόλι (η γυναίκα του) και όλους τους άλλους.
 Snow Falling on Cedars. ΗΠΑ, 1999. Σκηνοθεσία: Σκοτ Χικς. Σενάριο: Ρον Μπας, Σκοτ Χικς, από μυθ. Ντέιβιντ Γκάτερσον. Ηθοποιοί: Ιθαν Χοκ, Γιούκι Κούντο, Ρικ 
Γιουν, Μαξ φον Σίντοβ, Τζέιμς Ρέμπχορν, Σαμ Σέπαρντ. Διάρκεια: 130 λεπτά.
 *** Δικαστικό δράμα στην Αμερική του 1950, γύρω από ένα Ιάπωνα, που κατηγορείται για το φόνο ενός συναδέλφου του. Πολύ φροντισμένη, με ωραία ατμόσφαιρα, αν και κάπως αποσπασματική, διασκευή ενός μυθιστορήματος.
 Συνέβη και στην Αμερική. Μέχρι τώρα μπορεί να τονίζονταν μόνο τα στρατόπεδα συγκέντρωσης της χιτλερικής Γερμανίας και της σταλινικής Ρωσίας, στη διάρκεια όμως του δεύτερου παγκοσμίου πολέμου οι Αμερικανοί είχαν στήσει τα δικά τους στρατόπεδα συγκέντρωσης όπου, μπορεί να μη σκότωναν ή να εξόντωναν τους κρατούμενους, αλλά τους φέρονταν ως επικίνδυνους κατασκόπους, αναγκάζοντάς τους σε σκληρή καταναγκαστική δουλειά. Πρόκειται βέβαια για τους ιαπωνικής καταγωγής Αμερικανούς που, μετά το βομβαρδισμό του Περλ Χάρμπορ, η αμερικανική 
κυβέρνηση μάζεψε και μάντρωσε, μαζί με τις οικογένειές τους, σε ειδικά στρατόπεδα, με την υποψία ότι όλοι ήταν Γιαπωνέζοι κατάσκοποι που ήθελαν την ανατροπή του καθεστώτος - μια παρόμοια φοβία δημιουργήθηκε για τους κομμουνιστές αμέσως μετά το τέλος του πολέμου και οδήγησε στον ψυχρό πόλεμο.
 Θέμα με το οποίο είχε καταπιαστεί, πριν από μερικά χρόνια και ο Αλαν Πάρκερ στην ταινία του «Ελα να δεις τον Παράδεισο» και που τώρα, παρουσιάζει από μια άλλη σκοπιά, ο Αυστραλός Σκοτ Χικς (δημιουργός του συγκινητικού «Shine, ο σολίστας»). Η ταινία ξεκινά το 1950, λίγα δηλαδή χρόνια μετά το τέλος του πολέμου, ενώ ακόμη κυριαρχούσε η μισαλλοδοξία και ο ρατσισμός, όταν ένας Γιαπωνέζος ψαράς, σε μια απομακρυσμένη παραθαλάσσια πόλη που βλέπει στον Ειρηνικό, κατηγορείται για την υποτιθέμενη δολοφονία ενός συναδέλφου του, κι αυτό επειδή κάποτε ο ύποπτος και το θύμα είχαν έρθει σε ρήξη, εξαιτίας ενός χωραφιού. Ενα μεγάλο μέρος της ταινίας αναφέρεται στη δίκη που ακολουθεί και τις προσπάθειες του Ισμαήλ (Ιθαν Χοκ), ενός δημοσιογράφου, εκδότη της τοπικής εφημερίδας, να κρατήσει μυστικές κάποιες πληροφορίες που ίσως βοηθήσουν τον κατηγορούμενο, μόνο και μόνο επειδή κάποτε ήταν ερωτευμένος με τη Χατσούε, τη γυναίκα του τελευταίου, πριν αυτή παντρευτεί και που ο πόλεμος ανάγκασε να χωρίσουν.
 Η ταινία βασίζεται σ' ένα μυθιστόρημα του Ντέιβιντ Γκάτερσον κι ο Χικς καταφέρνει να συλλάβει κάτι από την πολυπλοκότητα του βιβλίου - με τα συνεχή φλας-μπακ (με συγκλονιστικές σκηνές γύρω από τη μεταφορά των Γιαπωνέζων στα στρατόπεδα συγκέντρωσης), τη χρήση των χρωμάτων και του μαυρόασπρου φιλμ (η εξαιρετική, ατμοσφαιρική φωτογραφία είναι του Ρόμπερτ Ρίτσαρντσον), τους μισοειπωμένους διαλόγους, τις αναμνήσεις και γενικά ένα ρυθμό που κυλάει με άνεση, αφήνοντας το δράμα να βγει σταδιακά στην επιφάνεια. Μερικά από τα καλύτερα επεισόδια εκτυλίσσονται στο δικαστήριο, με τον Μαξ φον Σίντοβ στο ρόλο του δικηγόρου υπεράσπισης να προσπαθεί να πείσει το ακροατήριο και τους ενόρκους για την ανάγκη απονομής πραγματικής δικαιοσύνης και τον Τζέιμς Ρέμπχορν στο ρόλο του κατηγόρου να προσπαθεί να εκμεταλλευτεί την «ιαπωνικότητα» του κατηγορουμένου για να αποδείξει τη δήθεν ενοχή του. Παρά την κάποια αποσπασματικότητα (τόσο γύρω από το ειδύλλιο ανάμεσα στον Ισμαήλ και τη Χατσούε όσο και στην ανάπτυξη του χαρακτήρα του Iάπωνα συζύγου της), η ταινία έχει και ομορφιά και δύναμη - μαζί και συγκίνηση.
 Mission to Mars. ΗΠΑ, 2000. Σκηνοθεσία: Μπράιαν ντε Πάλμα. Σενάριο: Τζιμ Τόμας, Τζον Τόμας και Γκρέαμ Γιοστ. Ηθοποιοί: Γκάρι Σινίζ, Τιμ Ρόμπινς, Ντον Τσιντλ, Κόνι Νίλσεν, Τζέρι Ο'Κόνελ, Διάρκεια: 112 λεπτά.
 ** Μια ομάδα διάσωσης φτάνει στον πλανήτη Aρη κι αντιμετωπίζει αναπάντεχες περιπέτειες σε μια άνιση περιπέτεια επιστημονικής φαντασίας.
 πλανήτης Aρης επανέρχεται στην οθόνη, τη φορά αυτή όχι με επικίνδυνους, θανάσιμους Αρειανούς, αλλά με καλοκάγαθα όντα που θέλουν να βοηθήσουν εμάς τους συνήθως παράλογους γήινους. Η ιστορία της ταινίας είναι, πρέπει να πω, πολύ ενδιαφέρουσα: βρισκόμαστε στο έτος 2020, όταν μια αποστολή αστροναυτών καταφθάνει στον Aρη και αντιμετωπίζει μια παράξενη ανεμοθύελλα που κυριολεκτικά καταβροχθίζει όλα τα μέλη της εκτός από έναν, τον Λουκ Γκρέαμ (Ντον Τσιντλ), Ανεμοθύελλα που θ' αποκαλύψει μια τεράστια ανθρώπινη κεφαλή λαξευμένη πάνω στο βουνό. Ο διεθνής διαστημικός σταθμός ελέγχου λαμβάνει μέρος 
του μηνύματος SΟS των αστροναυτών κι αποφασίζει να στείλει μίαν αποστολή διάσωσης, μ' επικεφαλής τον Γούντι Μπλέικ (Τιμ Ρόμπινς) και με μέλη της, τη γιατρό γυναίκα του (Κόνι Νίλσεν), τον επιστήμονα Ολμάιερ (Τζέρι Ο' Κόνελ) και τον άσο πιλότο και μοναδικό, όπως πιστεύεται, για να επιτύχει μια τέτοια αποστολή, Τζιμ MακΚόνελ (Γκάρι Σινίζ). Yστερα από διάφορες περιπέτειες φτάνουν 
τελικά στον Aρη όπου αντιμετωπίζουν μίαν εξωγήινη μορφή ζωής.
 Ενα μεγάλο μέρος της ταινίας, που είναι και το πιο ενδιαφέρον, καταπιάνεται με 
το ταξίδι της αποστολής διάσωσης, τα προβλήματα που τα μέλη αντιμετωπίζουν στο 
Διάστημα (η έκρηξη μιας από τις μηχανές κι οι προσπάθειες των μελών να βρουν εναλλακτική λύση για την απογείωση). Δυστυχώς, από το πρώτο μέρος, με τους αστροναύτες στη Γη και την όλη προετοιμασία, λείπει ο ρυθμός και το σασπένς, στοιχείο που θα περίμενε κανείς σε μια ταινία του Ντε Πάλμα. Υπάρχουν σκηνές που φέρνουν στο νου τόσο το «2001: Μια οδύσσεια του Διαστήματος» του Κιούμπρικ 
όσο και το «Τη μέρα που η Γη σταμάτησε» του Ρόμπερτ Γουάιζ: το περπάτημα και ο 
χορός (πρέπει να πω καλογυρισμένος) στο διαστημόπλοιο που στριφογυρίζει, η τελική αποκάλυψη με την εξωγήινη μορφή (μαζί και αναφορές στο «Στενές επαφές τρίτου τύπου»), ενώ η μουσική του Ενιο Μορικόνε δημιουργεί την κατάλληλη ατμόσφαιρα, το σύνολο όμως δεν ικανοποιεί αρκετά ούτε τους οπαδούς του Ντε Πάλμα ούτε τους θιασώτες των ταινιών επιστημονικής φαντασίας.
