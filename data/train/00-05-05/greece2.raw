 «Οι Γερμανοί, για να εκδικηθούν την ενέδρα των Ελλήνων ανταρτών, κύκλωσαν το Δίστομο, τοποθέτησαν στις εξόδους φρουρούς και άρχισαν την ομαδική σφαγή, όμοια της οποίας σε θηριωδία, δεν γνώρισε η ανθρωπότητα στο πέρασμα των αιώνων. Αφού εκτέλεσαν τους 12 ομήρους που είχαν μαζί τους, διαμοιράστηκαν σε ομάδες και περιερχόμενοι τις οικίες, ενέπιπταν ως αγρια θηρία κατά των δύστυχων κατοίκων του Διστόμου, σφάζοντας, σκοτώνοντας, βιάζοντας γυναίκες και 
παρθένους, ξεκοιλιάζοντας εγκύους. Γέροι, νέοι, γυναίκες, ανήλικα αγόρια και κορίτσια και νήπια ήταν τα θύματα της αιμοβόρας μανίας τους».
 Είναι απόσπασμα από την ιστορική απόφαση για τις γερμανικές πολεμικές αποζημιώσεις, που δημοσίευσε χθες η Ολομέλεια του Αρείου Πάγου. Απόφαση που άνοιξε το δρόμο για τη διεκδίκηση των πολυσυζητημένων αποζημιώσεων από τη Γερμανία όχι μόνον υπέρ των συγγενών των θυμάτων του Διστόμου, αλλά και των 150.000 περίπου Ελλήνων που υπέστησαν τις θηριωδίες των ναζί κατά τη διάρκεια της Kατοχής και οι αγωγές τους εκκρεμούν στα δικαστήρια.
* Οι αρεοπαγίτες επικύρωσαν κατά πλειοψηφία την αρμοδιότητα των ελληνικών δικαστηρίων να εκδικάζουν αγωγές αποζημιώσεων, αφού δέχθηκαν ότι το δικαίωμα της ετεροδικίας, σύμφωνα με το διεθνές έθιμο που έχει διαμορφωθεί, δεν καλύπτει εγκλήματα κατά της ανθρωπότητας, όπως η σφαγή του Διστόμου. «Οι ειδεχθείς ανθρωποκτονίες, οι οποίες κατά αντικειμενική κρίση δεν ήταν σε καμία 
περίπτωση αναγκαίες για τη διατήρηση της στρατιωτικής κατοχής ή την καταστολή της αντιστασιακής δράσης, τελέστηκαν σε ελληνικό έδαφος από όργανα του γερμανικού Γ' Ράιχ κατά κατάχρηση της κυριαρχικής τους εξουσίας» και «έγιναν ως αντίποινα για πράξεις δολιοφθοράς αντιστασιακών ομάδων, σε βάρος συγκεκριμένου αριθμού παντελώς αμέτοχων και αθώων πολιτών», αναφέρουν στο σκεπτικό τους, για να θεμελιώσουν τη θέση ότι τα αδικήματα αυτά εξαιρούνται από το προνόμιο της ετεροδικίας. Στη νομική επιχειρηματολογία τους επικαλούνται την Ευρωπαϊκη Σύμβαση του 1972, που προβλέπει το σύστημα της περιορισμένης ετεροδικίας, το κείμενο της Επιτροπής Διεθνούς Δικαίου των Ηνωμένων Εθνών και παραπέμπουν σε αποφάσεις αμερικανικών δικαστηρίων που δεν αναγνώρισαν την αρχή της ετεροδικίας, όπως στις περιπτώσεις της δολοφονίας του 
πρώην πρεσβευτή της Χιλής σε βομβιστική επίθεση στις ΗΠΑ, που είχε διαταχθεί από την τότε κυβέρνηση της Χιλής και της εκτέλεσης σε αμερικανικό έδαφος του Tαϊβανού διαφωνούντος από πράκτορες της Κίνας.
 Τέσσερα μέλη του δικαστηρίου, ο πρόεδρος του Αρείου Πάγου Στ. Ματθίας και οι αρεοπαγίτες Γ. Ρήγος, Θ. Μπάκας και Κ. Βαρδαβάκης μειοψήφησαν, εκφράζοντας την 
άποψη ότι «δεν φαίνεται να υπάρχει καμία σε ολόκληρο τον κόσμο δικαστική διεκδίκηση αποζημίωσης από πολεμικά γεγονότα και μάλιστα κατ' απόκλιση από τον 
κανόνα της ετεροδικίας (κρατικής ασυλίας) ». Με άλλα λόγια, δεν δέχονται τη δικαιοδοσία της ελληνικής δικαιοσύνης να αποφαίνεται για τις γερμανικές αποζημιώσεις.
