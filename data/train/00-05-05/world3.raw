 Επιφυλακτικός ως προς την ικανότητα της Ευρωπαϊκής Ενωσης να αντιμετωπίσει τις 
προκλήσεις μετά τη διεύρυνση εμφανίστηκε χθες με δηλώσεις του ο Γερμανός υπουργός Eξωτερικών.*
Ο Γιόσκα Φίσερ κάλεσε τη Γαλλία να καθορίσει «ρεαλιστική αντζέντα» για την προεδρία της. Η Γαλλία, από την πλευρά της, επαναλαμβάνει τη 
βούλησή της να δει την Ε.Ε. έτοιμη να υποδεχτεί τα πρώτα νέα μέλη μετά το τέλος του 2002. Θέματα που αφορούν την ταυτότητα της Ε.Ε. μετά τη διεύρυνση θα 
συζητηθούν και στο Συμβούλιο Υπουργών το Σαββατοκύριακο στις Αζόρες. 
 Μιλώντας σε γερμανική εφημερίδα, ο Φίσερ διατύπωσε την εκτίμηση ότι ακόμη κι αν λυθούν τα τρία κύρια προβλήματα που αφορούν τη μεταρρύθμιση των θεσμών -μέγεθος και σύνθεση της Κομισιόν, στάθμιση ψήφων και αποφάσεις με πλειοψηφία- 
η πρόοδος δεν θα είναι επαρκής ώστε η Ευρωπαϊκή Ενωση να είναι έτοιμη για μια νέα διεύρυνση. «Η Ε.Ε. δεν θα διαθέτει τη σταθερότητα και τον απαραίτητο δυναμισμό για μια συμμαχία 27 κρατών», δήλωσε ο Γερμανός υπουργός. Θα πρέπει να προχωρήσουμε περαιτέρω την ενσωμάτωση, είπε, προαναγγέλλοντας ότι θα διατυπώσει συγκεκριμένες προτάσεις σε ομιλία του σε γερμανικό πανεπιστήμιο. Είπε επίσης ότι θέλει να συζητήσει το θέμα με το Γάλλο ομόλογό του Ιμπέρ Βεντρίν, ξεκαθάρισε όμως ότι Γαλλία και Γερμανία δεν επιθυμούν να παίξουν το ρόλο των «αποκλειστικών κινητήρων», αντίθετα θεωρούν ότι όλα τα μέρη θα πρέπει 
να συμμετάσχουν στο διάλογο. Ο Φίσερ εκτίμησε ακόμη ότι οι πρώτες υποψήφιες χώρες πράγματι «θα εργαστούν με όλες τους τις δυνάμεις» ώστε να είναι έτοιμες το 2002. Ξεχωρίζοντας την Τουρκία τέλος, ο Γερμανός υπουργός είπε ότι δεν θα πρέπει να περιμένει ένταξή της στην Ε.Ε. σε σύντομο διάστημα. 
 Σε ό,τι αφορά το χρονοδιάγραμμα ένταξης των πρώτων χωρών της διεύρυνσης, ο Γάλλος πρωθυπουργός Λιονέλ Ζοσπέν τόνισε χθες για μία ακόμη φορά ότι η Ε.E. «θα πρέπει να είναι έτοιμη ώς το τέλος του 2002» αν και παραδέχτηκε την αναγκαιότητα να δρομολογηθεί σωστά η μεταρρύθμιση των θεσμών ώστε να επιτευχθεί ο στόχος. Ο Ζοσπέν αναφερόμενος στη διεύρυνση έκανε λόγο για «ιστορικό εγχείρημα» και «ευκαιρία να κλείσει οριστικά η σελίδα του Ψυχρού Πολέμου». Οι δηλώσεις του Γάλλου πρωθυπουργού έγιναν στη Βουδαπέστη, κατά τη συνάντηση του ομίλου του Βίσεγκραντ, στον οποίο λαμβάνουν μέρος οι πρωθυπουργοί της Ουγγαρίας, της Τσεχίας, της Πολωνίας και της Σλοβακίας, χωρών 
 Από τις διάφορες δηλώσεις Ευρωπαίων ηγετών και τις συζητήσεις που γίνονται σε εθνικό επίπεδο ανά τη γηραιά ήπειρο, προκύπτει σαφώς ο προβληματισμός περί το μέλλον της Ε.Ε. μετά τη διεύρυνση. Το θέμα απασχολεί και την πορτογαλική προεδρία, η οποία αύριο και μεθαύριο φιλοδοξεί να εκμεταλλευτεί τη γαλήνη των Αζορών για να δώσει στους Ευρωπαίους υπουργούς τη δυνατότητα να συζητήσουν ένα 
νέο όραμα για την Ε.Ε., «πέρα από τις τρέχουσες διαπραγματεύσεις», για τη θεσμική μεταρρύθμιση και τη διεύρυνση. Εκπρόσωπος των Πορτογάλων πληροφόρησε μάλιστα ότι οι υπουργοί θα κληθούν «σε μια ελεύθερη και ανοιχτή συζήτηση κατά την οποία θα εξεταστούν επιλογές ανάπτυξης της Ε.Ε. σε βάθος χρόνου».
 Στις «λύσεις» που εξετάζονται προκειμένου να προχωρήσει η Ευρώπη προς τα εμπρός είναι οι λεγόμενες «ενισχυμένες συνεργασίες» που θα επιτρέπουν σε μια ομάδα κρατών να επιταχύνει και να διευρύνει τις δραστηριότητές της σε ορισμένους τομείς. Η Ευρωπαϊκή Επιτροπή και η Γαλλία που αναλαμβάνει την προεδρία την 1η Ιουλίου, θεωρούν κεφαλαιώδους σημασίας να λάβουν οι 15 αποφάσεις για να καταστεί εφικτή μια τέτοια προοπτική. Κορυφαίοι Ευρωπαίοι όμως εκφράζουν σοβαρές επιφυλάξεις. Μεταξύ αυτών ο Ζακ Ντελόρ, ο οποίος προβλέπει πως με τη «μέθοδο αυτή θα οδηγηθούμε στη διάλυση ή σε μια μορφή διακυβέρνησης από τα μεγάλα κράτη». 
