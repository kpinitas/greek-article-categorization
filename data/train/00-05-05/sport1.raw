 Οσα έχτιζε ο καλός Ολυμπιακός όλο το χειμώνα, τα γκρέμισε ο -αποτρόπαιος- κακός εαυτός του μέσα σε 40 λεπτά. Ο γενναίος ΠΑΟΚ πλησίασε το δικό του «άριστα» κι έφυγε από το Φάληρο με μια νίκη πολύτιμη σαν χρυσάφι: 69-66.
 Αν κερδίσει και την Κυριακή στο ηφαίστειο Αλεξάνδρειο, περνάει στον τελικό με το εισιτήριο για τη Σουπρολίγκα στην τσέπη. Και βέβαια εξιλεώνεται για το δικό του, αλλοπρόσαλλο χειμώνα...
 «Είναι άθλος αυτή η νίκη ύστερα απ' όσα ζήσαμε φέτος», έλεγε τεντωμένος σαν λάστιχο από την υπερένταση, παρά το θρίαμβο, ο Κώστας Φλεβαράκης. Και συνέχισε τις αιχμές κατά του...Σκάνσι, με αμείωτη ένταση: «Εμείς και ο Ολυμπιακός δουλεύουμε με τρόπο παραπλήσιο. Το δυστύχημα για μας είναι ότι μπήκαμε σ' αυτό το ρυθμό στα μισά της χρονιάς, πριν από 6 μήνες»! Ναι, αυτός ο ΠΑΟΚ άλωσε το ΣΕΦ. Ο ΠΑΟΚ που ταξίδεψε από τη Θεσσαλονίκη με 9 παίκτες και έπαιξε με εφτά, εκ των οποίων ο ένας (Γιαννούλης) αποβλήθηκε με φάουλ από το 27' κιόλας. Ο ΠΑΟΚ, που όμως έπαιξε ορθόδοξα, σοβαρά και αποφασισμένα.
 Ο Ολυμπιακός κινδυνεύει πλέον να βρεθεί στο Κύπελλο Κόρατς της επόμενης περιόδου! Αν βρεθεί στο μικρό τελικό αντιμέτωπος του Παναθηναϊκού (ο οποίος προφανώς θα...γουστάρει), μένει έξω από την κορυφαία διοργάνωση στην οποία μετέχει ανελλιπώς από το 1992. «Είμαστε άξιοι της μοίρας μας», τόνισε ο Γιάννης Ιωαννίδης. Και υποσχέθηκε ότι η ομάδα του θα πολεμήσει μέχρις εσχάτων την Κυριακή στη Θεσσαλονίκη.
 Πράγματι, άξιος της μοίρας του ο Ολυμπιακός. Επέτρεψε στους Εντουαρντς - Μπαλογιάννη να βομβαρδίζουν με βροχηδόν τρίποντα (5/5 στο διάστημα 20'-24', όταν το 36-36 έγινε 45-52), απέτυχε να εκμεταλλευτεί την υπεροχή του μες στη ρακέτα, επέμενε με παράλογα μακρινά σουτ ακόμα και όταν το σταυρόλεξο ήταν για εύκολους λύτες.
 Πάρτε την τελευταία επίθεση για παράδειγμα: Ο ΠΑΟΚ κέρδιζε 68-66 (με το εύκολο, ελεύθερο τρίποντο του Μπαλογιάννη στα 45''), ο Μπαζάρεβιτς είχε βάλει τον Ολυμπιακό στο παιχνίδι με την...πατροπαράδοτη γκάφα του (βήματα κάπου στη σέντρα, στα 16''), αλλά τους παίκτες του Ιωαννίδη κυρίευσε τρικυμία εν κρανίω. Ο Εντουαρντς σπατάλησε 4-5 δευτερόλεπτα ψάχνοντας δεξιά-αριστερά, ο Τάρλατς ζητούσε την μπάλα του κάκου για να στείλει τον ημιτελικό στην παράταση, ο Τόμιτς αναγκάστηκε να μπουμπουνίσει τρίποντο της πυρκαγιάς υπό την πίεση του χρονόμετρου. Αστοχο φυσικά, αφού και τα θαύματα κάποτε τελειώνουν. Ο απίθανος «Ντόλαρ Μπιλ» Εντουαρντς άρπαξε το ριμπάουντ, σκόραρε και μία βολή στην εκπνοή, έβαλε τη σφραγίδα του στη νίκη.
 «Αλλα είπαμε κι άλλα κάναμε», μεμψιμοιρούσε μία ώρα αργότερα ο Ιωαννίδης. «Τι να λέμε, όμως; Εδώ φτάσαμε στο σημείο να χάνουμε τέτοιο παιχνίδι από ελεύθερο τρίποντο μες στην έδρα μας. Οταν ο αντίπαλος είναι ζεστός, οφείλεις να τον κυνηγάς ακόμα και στο κέντρο του γηπέδου». Μη φανταστείτε ότι οι παίκτες του είχαν κουραστεί από την υπερπροσπάθεια για την ανατροπή. Το ντέρμπι ήρθε στα ίσα πολύ πριν από την τελευταία πράξη του δράματος, από το 27ο λεπτό κιόλας, όταν ισοφάρισε με τρίποντο ο Τόμιτς (54-54).
 Επτά χιλιάδες φίλαθλοι έφυγαν από το ΣΕΦ παγωμένοι, σαν να είχαν παρακολουθήσει μνημόσυνο. «Δεν υπάρχουν δικαιολογίες, έπρεπε να παρουσιαστούμε έτοιμοι και να σκοτωθούμε μες στο γήπεδο», απέσεισε τα άλλοθι ο Ιωαννίδης. Τι να έλεγε, άλλωστε; Για τους διαιτητές, που δεν άφησαν το «δικέφαλο» να εκτελέσει παρά μόνο 6 βολές σε 40 λεπτά; «Εμείς επιτρέψαμε στον ΠΑΟΚ να πιστέψει στη νίκη», τόνισε ο προπονητής του Ολυμπιακού. Δίπλα του ο Φλεβαράκης δεν προλάβαινε να μοιράζει συχαρίκια. «Πιστέψτε με, θα το έκανα ακόμα κι αν είχαμε χάσει», είπε. «Αλλά η σειρά δεν έχει τελειώσει ακόμα. Το λέω και το πιστεύω. Απέναντί μας έχουμε μια ομάδα έμπειρη, δυνατή και πολύ καλά δουλεμένη». Ναι, αλλά με το ηθικό στο μηδέν.
