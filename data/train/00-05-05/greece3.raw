 «Αν η Aστυνομία είχε δείξει κατά το παρελθόν μεγαλύτερη σοβαρότητα στην υπόθεση του παρανοϊκού δολοφόνου που έσπειρε προχθές τη φρίκη και το θάνατο στην εθνική οδό Πάτρας-Τρίπολης, το κακό...θα είχε αποτραπεί».*
Αυτό κατήγγειλε με τηλεφώνημά της στην «Ε», αργά χθες το μεσημέρι, η πολιτική υπάλληλος του Στρατολογικού Γραφείου Πάτρας Ιωάννα Μπάρκα-Σταυροπούλου τονίζοντας ότι η Aστυνομία -παρά τις επανειλημμένες καταγγελίες της ιδίας αλλά 
και των κατοίκων της περιοχής για τις ενοχλήσεις τους από το δράστη- έδειξε μια περίεργη «ελαστικότητα» που άγγιζε τα όρια της αδιαφορίας. 
 Εμφανώς σοκαρισμένη από την προχθεσινή εν ψυχρώ εκτέλεση του άτυχου Γιώργου Τραγότσαλου και το βιασμό της φίλης του από τον 33χρονο Ιωάννη Κούλη, με τρεμάμενη φωνή εξιστόρησε το «δράμα» που, όπως μας είπε, ζει με την οικογένειά 
της καθώς οι απίστευτες σκηνές φρίκης συνέβησαν μόλις 200 μέτρα μακριά από το εξοχικό τους! 
 Στο σημείο εκείνο ο δράστης του προχθεσινού φονικού είχε εγκαταστήσει πριν από 
ένα χρόνο το «λημέρι» του, σκορπώντας στους περίοικους τον τρόμο.
 «Εννέα φορές μπήκε στο σπίτι μας και το έκλεψε... Πυροβόλησε χωρίς αιτία όλα τα έπιπλα του σπιτιού μας. Σε άλλες περιπτώσεις πυροβολούσε με το κυνηγετικό του όπλο τους περαστικούς ή τα κεραμίδια των σπιτιών... Επί ένα χρόνο ζούσαμε ένα δράμα», δήλωσε στην «Ε» η κ. Μπάρκα, υπογραμμίζοντας ότι παρά τις συνεχείς 
καταγγελίες της ιδίας και του συζύγου της στο Αστυνομικό Τμήμα Χαλανδρίτσας ουδείς έδειξε το ανάλογο ενδιαφέρον και ποτέ η Aστυνομία δεν προσπάθησε έστω να αφοπλίσει τον Κούλη.
 «Ενας μάλιστα αστυνομικός έφτασε σε σημείο να με συμβουλεύσει να πωλήσω το σπίτι μου και να αλλάξω γειτονιά για να γλιτώσω... Κάποιος άλλος πρότεινε στο σύζυγό μου να στήσει μόνος του ενέδρα. Ολοι αντιμετώπιζαν τις καταγγελίες μας με ανευθυνότητα», είπε η κυρία Μπάρκα. 
 Την ίδια άποψη εξέφρασε και η Χαρά Καρακάση, η οποία διατηρεί εξοχικό στην περιοχή όπου συνέβη το φονικό. «Ο δράστης μπήκε στο σπίτι μας τους τελευταίους 
μήνες εφτά φορές. Πυροβόλησε χωρίς λόγο τα ντουλάπια, τις πόρτες και τις κουβέρτες και μας έκλεψε διάφορα πράγματα! Οταν απευθυνθήκαμε στο Α.Τ. Χαλανδρίτσας, μας αντιμετώπισαν επιπόλαια», τόνισε στην «Ε» η κ. Καρακάση. 
 Ο Ιωάννης Κούλης περιέγραψε με ανατριχιαστικές λεπτομέρειες όλες τις φρικιαστικές πράξεις του, κατά τη διάρκεια της αναπαράστασης που πραγματοποιήθηκε νωρίς χθες το πρωί. 
 Ο δράστης, όταν ρωτήθηκε από τους αστυνομικούς για τα κίνητρα της πράξης του, είπε ότι «ήθελε να δει το ζευγάρι να κάνει έρωτα» και η άρνηση του θύματος «θόλωσε το μυαλό του...».
 Παράλληλα, αποκάλυψε ότι θα κρατούσε την κοπέλα όμηρο στην καλύβα για πολλές ημέρες και μέχρι να την εντοπίσουν οι αστυνομικοί. Ο ιατροδικαστής Ιωάννης Ανδρεόπουλος ανέφερε ότι το έγκλημα είχε καθαρά σεξουαλικά κίνητρα. Ο Κούλης πήρε προθεσμία και σήμερα θα προσαχθεί εκ νέου στην τρίτη ανακρίτρια για να απολογηθεί. 
 Με βάση τη δικογραφία που σχηματίστηκε από την Aστυνομία, αντιμετωπίζει ήδη κατηγορίες σε βαθμό κακουργήματος, όπως ανθρωποκτονία από πρόθεση κατά τρόπο ιδιαζόντως ειδεχθή, ληστεία, βιασμό, παράνομη οπλοφορία και οπλοχρησία.
 Εξω από το δικαστικό μέγαρο χθες το μεσημέρι είχε συγκεντρωθεί πολύς κόσμος που αποδοκίμασε τον Κούλη, ο οποίος αρνήθηκε να πει οτιδήποτε. 
 Στο μεταξύ, κηδεύτηκε χθες στη γενέτειρά του, το Μεγάλο Μποντιά Καλαβρύτων, ο 32χρονος Γιώργος Τραγότσαλος. Τα μέλη της οικογένειάς του, συνάδελφοί του από την εταιρεία κλιματιστικών όπου εργαζόταν, αλλά και σύσσωμο το χωριό τον «κατευόδωσε» στην τελευταία του κατοικία, ενώ όλοι καταριούνταν το δράστη. 
