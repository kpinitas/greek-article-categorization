Σε «κλεφτοπόλεμο» επιδίδονται η πολιτική ηγεσία του υπουργείου Μεταφορών και η διοίκηση της «Ολυμπιακής», με αφορμή την πρόσφατη απόφαση της τελευταίας να προχωρήσει την εκποίηση 17 αεροσκαφών σε τιμές και με διαδικασίες που δεν είναι επωφελείς για τον εθνικό μας αερομεταφορέα. Πρόκειται για 11 «Μπόινγκ» 737-200, τέσσερα 747 (γνωστότερα ως Τζάμπο) και δύο 
727. Το πιο ενδιαφέρον στην υπόθεση είναι ότι την ίδια εποχή η Ο.Α. αποφάσιζε να νοικιάσει 16 αεροσκάφη, μεταξύ των οποίων περιλαμβάνονται και τα 11 «Μπόινγκ» 737-200 που πρόκειται να πουληθούν.
 Χθες, σε μια προσπάθεια να τηρηθούν τα προσχήματα, συνεδρίασε το διοικητικό συμβούλιο της Ο.Α. και αποφάσισε να αναθέσει σε «εταιρεία εγνωσμένου κύρους νέα πρόσθετη εκτίμηση των προς εκποίηση παλαιών αεροσκαφών και κινητήρων». Σύμφωνα με ορισμένες πληροφορίες, η κίνηση αυτή -που προωθήθηκε από τον πρόεδρο του ΔΣ Γ. Ζυγογιάννη- έχει την έγκριση της νέας πολιτικής ηγεσίας του υπουργείου Μεταφορών.
 Η απόφαση αυτή είναι δυνατόν να αποτελέσει τη βάση για αναθεώρηση των όρων πώλησης του υλικού της εταιρείας, η οποία επιχειρείται με ιδιαίτερα επαχθείς για την Ολυμπιακή όρους. Αν η διαφορά είναι μεγάλη, δεν αποκλείεται να ακυρωθεί η πώληση. Επίσημη χθεσινή ανακοίνωση της Ο.Α. κάνει λόγο για ριζική ανακαίνιση της καμπίνας επιβατών στα αεροσκάφη της.
 Πρόκειται για ένα πρόγραμμα το οποίο περιλαμβάνει και τα προς εκποίηση αεροσκάφη. Θα γίνει αντικατάσταση ζωνών και καθισμάτων, κουκετών, κουρτινών και πλαστικών πατωμάτων, ενώ θα τοποθετηθούν δερμάτινα καθίσματα και θα δημιουργηθούν χώροι business class κ.λπ.
 Το μεγάλο θέμα, όμως, είναι η πραγματική αξία και η τιμή πώλησης των 17 αεροσκαφών. Μέσα σε διάστημα τριών μηνών, οι Βρετανοί μάνατζερ του εθνικού μας 
αερομεταφορέα έδωσαν δύο διαφορετικές τιμές, που διαφέρουν μεταξύ τους κατά 8, 5 δισ. δραχμές περίπου! Στο επιχειρησιακό σχέδιο που υπέβαλαν τον περασμένο Νοέμβριο και υποβλήθηκε σε όλα τα συναρμόδια υπουργεία, ανέφεραν ότι η πώληση των 17 αεροσκαφών και του υλικού υποστήριξης θα απέφερε στα ταμεία της Ο.Α. έσοδα της τάξης των 23 δισ. δραχμών. Ωστόσο τον περασμένο Μάρτιο υπέβαλαν πρόταση στη διοίκηση της εταιρείας να πωληθούν τα αεροσκάφη στην εταιρεία «Γκέκας» στο ποσόν των 14, 5 δισ. δραχμών.
 Χθες έγινε γνωστό άλλο ένα ενδιαφέρον στοιχείο. Σύμφωνα με πληροφορίες, υπάρχει συμφωνία με την αγοράστρια εταιρεία να αναλάβει η Ολυμπιακή την επισκευή τουλάχιστον των 4 Τζάμπο, καθώς και των 22 κινητήρων, επεμβάσεις που αποτιμώνται σε ποσά της τάξης των 3 δισ. δραχμών.
 Υπενθυμίζεται ότι η απόφαση για την πώληση των αεροσκαφών είχε ληφθεί παραμονές των πρόσφατων εκλογών με τη θετική ψήφο μόνον 7 μελών, σε σύνολο 13. 
Την απόφαση δεν είχαν ψηφίσει οι 3 εκπρόσωποι του Δημοσίου στο ΔΣ της Ο.Α. Επίσης, ότι θέμα έχει παραπεμφθεί στη δικαιοσύνη έπειτα από προσφυγή μιας από τις εταιρείες που είχαν πάρει μέρος στο διαγωνισμό για την πώληση των αεροσκαφών.
