 Ο Τζιοβάνι πέταξε προχθές στο ΟΑΚΑ το... μπαλάκι στη διοίκηση του Ολυμπιακού και εκείνη δεν πρόκειται να το αφήσει να πέσει στο έδαφος. Ο πρόεδρος της πειραϊκής ΠΑΕ Σωκράτης Κόκκαλης, σύμφωνα με καλά πληροφορημένες πηγές, φέρεται διατεθειμένος να κρατήσει για αρκετά χρόνια ακόμα το Βραζιλιάνο μεσοεπιθετικό στο Πειραιά και θα του προτείνει το καλοκαίρι πρόωρη ανανέωση του συμβολαίου του. Ο Τζιοβάνι έχει υπογράψει συνεργασία με τον Ολυμπιακό έως το καλοκαίρι του 2002 (με ετήσιες αποδοχές 600 εκ. δρχ.), αλλά στη διοίκηση σκέφτονται, αφού το επιθυμεί και ο ποδοσφαιριστής, να το επιμηκύνουν έως το 2004.
 Ο Κόκκαλης σκοπεύει να έχει συνάντηση με τον Τζιοβάνι την πρώτη εβδομάδα του Ιουνίου στην οποία θα συζητήσουν και την ανανέωση του συμβολαίου του Βραζιλιάνου, καθώς ο πρόεδρος του Ολυμπιακού θέλει να πράξει ό,τι και στην περίπτωση των Μαυρογενίδη, Γιαννακόπουλου, Ανατολάκη, Οφορίκουε, Γεωργάτου, Νινιάδη, Ελευθερόπουλου τον περασμένο Ιούνιο. Ετσι ώστε ακόμα και στο ενδεχόμενο που φτάσει πρόταση από εξωτερικό για τον Τζιοβάνι, η διοίκηση να έχει «δέσει» το Βραζιλιάνο με τους όρους που θέλει και στη χειρότερη περίπτωση να τον πουλήσει στο ποσόν που επιθυμεί η ίδια.
 Ο 28χρονος μεσοεπιθετικός έλεγε και χθες ότι «είμαι πολύ ευχαριστημένος στον Ολυμπιακό και θέλω να πάμε ψηλά του χρόνου στην Ευρώπη», ενώ ικανοποιημένος από την παρουσία του Τζιοβάνι έδειχνε και ο Γιάννης Ματζουράκης ο οποίος για τη διαφορά των τεσσάρων βαθμών από τον Παναθηναϊκό και τις δηλώσεις του Γιάννη Κυράστα είπε: «Αυτός κοιτάει τη δουλειά του και εμείς τη δική μας. Δεν είναι σοβαρή αντιμετώπιση των πραγμάτων να πανηγυρίζουμε, ενώ δεν έχει τελειώσει το πρωτάθλημα. Εχουμε ακόμα τέσσερα παιχνίδια στα οποία πρέπει να δείξουμε σοβαρότητα και προσοχή. Αξίζουν συγχαρητήρια στους παίκτες μου για τη θέληση και την πίστη να αντεπεξέλθουν στην πίεση».
 Προσγειωμένοι, σοβαροί και αποφασισμένοι για ακόμα τέσσερις νίκες -όπως και ο Ματζουράκης- παρουσιάστηκαν χθες οι ποδοσφαιριστές του Ολυμπιακού, οι οποίοι είχαν διάθεση για να... απαντήσουν στον Γιάννη Κυράστα για τα περί συγχαρητηρίων για το πρωτάθλημα. «Ευχαριστούμε πολύ τον κ. Κυράστα για τα καλά του λόγια, θα προσπαθήσουμε να πάρουμε το πρωτάθλημα όχι μόνο φέτος, αλλά και του χρόνου», έλεγαν χθες οι «ερυθρόλευκοι», μεταξύ των οποίων και ο σκόρερ του πρώτου τέρματος κόντρα στον Ιωνικό Στέλιος Γιαννακόπουλο ο οποίος δήλωσε στην »Ε»: «Στόχος μας είναι να κάνουμε τέσσερις ακόμα νίκες. Δεν μας απασχολεί τι κάνει ο Παναθηναϊκός. Ο προπονητής ξέρει την αξία μου, έχω εμπιστοσύνη στις δυνατότητές μου και δεν έχω να αποδείξω σε κανέναν τίποτα».
 Ο Γιώργος Αμανατίδης τόνισε: «Να μην πέσουμε στην παγίδα των τεσσάρων πόντων και χαλαρώσουμε. Να μην παραμυθιαστούμε από αυτά που λέει ο Κυράστας». 
 Ο Αλέξης Αλεξανδρής σε δηλώσεις του στον «9, 84» υποστήριξε: «Αν κερδίσουμε Αρη και ΟΦΗ, θα είμαστε σίγουροι πρωταθλητές. Η κατάκτηση του τίτλου μάς έχει γίνει πλέον συνήθεια. Οταν έχεις πάρει τρεις σερί τίτλους παίζεις με άλλον αέρα, έχεις σιγουριά και εμπιστοσύνη στις δυνάμεις σου. Μας έχει γίνει βίωμα η κατάκτηση του τίτλου».
 Οι «ερυθρόλευκοι» είχαν χθες ρεπό και επιστρέφουν σήμερα στις 5 μ.μ. στου Ρέντη για να ξεκινήσουν την προετοιμασία τους εν όψει του αγώνα με τον Αρη. 
 *Υποχώρησε έντεκα θέσεις ο Ολυμπιακός το μήνα Απρίλιο στην παγκόσμια κατάταξη των συλλόγων, έτσι όπως αυτή ανακοινώνεται από τη διεθνή ομοσπονδία ιστορίας και στατιστικής του ποδοσφαίρου. Από 37η η πειραϊκή ομάδα βρέθηκε στην 48η θέση.
