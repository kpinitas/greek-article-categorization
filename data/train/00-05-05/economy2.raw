Διαγωγή «κοσμιωτάτη» δείχνει αυτές τις ημέρες η χρηματιστηριακή αγορά, πείθοντας ολοένα και περισσότερους διστακτικούς επενδυτές ότι ο πανικός και η μανία των αναιτιολόγητων πωλήσεων αποτελεί, πιθανότατα, παρελθόν.
 Τα παρόντα επίπεδα στα οποία διαμορφώνεται ο γενικός δείκτης -4.358, 26 μονάδες με το χθεσινό κλείσιμο, μετά την ελαφρά πτώση κατά 0, 52%- κρίνονται από αναλυτές της αγοράς ως μια «γερή βάση» για ανέλιξη της αγοράς σε υψηλότερες βαθμίδες, με μπροστάρηδες κυρίως τα blue chips της μεσαίας κεφαλαιοποίησης (βιομηχανίες, εμπορικές, συμμετοχές κ.ά.) και βεβαίως τις τραπεζικές αξίες που 
θα διεκδικήσουν φέτος μια καλύτερη χρονιά σε σχέση με πέρσι.
 Η ψυχολογία, πάντως, παραμένει ακόμη «εύθραυστη» και αυτό αντικαθρεπτίζεται στα εξαιρετικά χαμηλά επίπεδα του τζίρου συναλλαγών -μόλις 74 δισ. δρχ. χθες- καθώς εκλείπουν ακόμη από το προσκήνιο εκείνες οι επιχειρηματικές κινήσεις που 
θα μπορούσαν να αφυπνίσουν το αγοραστικό ενδιαφέρον μικρών και μεγάλων επενδυτών. Για την ώρα οι περισσότεροι από όσους συμμετέχουν στο χρηματιστηριακό παιχνίδι ρευστοποιούν τα βραχυχρόνια κέρδη τους, λαμβάνοντας ωστόσο θέσεις με μεσομακροπρόθεσμο ορίζοντα.
 Στο παρασκήνιο, βεβαίως, υπάρχει έντονη κινητικότητα τόσο στον ιδιωτικό όσο και στο δημόσιο τομέα, όπου καθ' όλο το τελευταίο διάστημα έχουν φουντώσει διεργασίες, σχέδια και συζητήσεις για ευρύτερες συνενώσεις και υλοποίηση των μετοχοποιήσεων δημόσιων επιχειρήσεων και τραπεζών με πολύ γρήγορα πλέον βήματα.
 Στην υπόθεση λ.χ. της Εμπορικής Τράπεζας, που ουσιαστικά εκτιμάται ότι θα αποτελέσει και τον καταλύτη για ένα νέο κύκλο τακτικών κινήσεων στον τραπεζικό 
τομέα, θα υπάρξει κατάληξη ίσως και εντός του Μαΐου ή το αργότερο εντός των αρχών Ιουνίου, όπως επισημαίνουν προς την «Ε» αρμόδια κυβερνητικά στελέχη, για 
εκχώρηση ποσοστού έως και 10% σε στρατηγικό σύμμαχο. Κατά πληροφορίες, στελέχη 
της γαλλικής πολυμετοχικής τράπεζας Credit Agricole έχουν ήδη έρθει σε επαφή με παράγοντες του οικονομικού επιτελείου, διαμηνύοντας την πρόθεσή τους για επίσπευση των διαδικασιών.
 Ανάλογες διεργασίες γίνονται και σε άλλες υπό μετοχοποίηση ΔΕΚΟ, ενώ, έπειτα από ένα μεγάλο διάστημα παραλυσίας λόγω των αρνητικών χρηματιστηριακών συνθηκών, αναζωπυρώνονται πάσης φύσεως σενάρια γύρω από μετοχές εταιρειών που είχαν πρωταγωνιστήσει και στο παρελθόν ή που για πρώτη φορα κεντρίζουν τα ανακλαστικά των ριψοκίνδυνων επενδυτών. 
 Το ενδιαφέρον αυτό διαφάνηκε έντονα και στη χθεσινή συνεδρίαση, κατά την οποία διέπρεψαν μετοχές της περιφέρειας (Μακλω, Γιαννούσης, Αλυσίδα, Ξιφίας κ.ά.) φτάνοντας στο απόλυτο όριο ανόδου, προσφέροντας μια μικρή «γεύση» από το παρελθόν.
 Παρα το γεγονός ότι παρατηρείται γενικότερα το φαινόμενο αναδιαρθρώσεων χαρτοφυλακίων με βαρύτερες μετοχές να παίρνουν τη θέση των μικρότερων εταιρειών, ωστόσο είναι πολύ πιθανόν κάποιες μετοχές, που έχουν διαμορφώσει εξαιρετικά χαμηλά επίπεδα τιμών, να «πάρουν κεφάλι» καταγράφοντας γρήγορες και 
σημαντικές αποδόσεις, ασχέτως θεμελιωδών μεγεθών ή γενικότερων προοπτικών τις οποίες προσφέρουν.
 Αλλωστε η «στενότητα» που αναμένεται να σημειωθεί στην είσοδο νέων εταιρειών στο Χρηματιστήριο εκτιμάται ότι θα αποτελέσει μιας πρώτης τάξεως αφορμή για την πλοκή νέων σεναρίων γύρω από μετοχές εταιρειών που προσφέρονται να μετατραπούν σε «οχήματα». Κάτι τέτοιο, βέβαια, δεν είναι και κακό εκ πρώτης όψεως, αφού μπορεί να λειτουργήσει εξυγιαντικά στην αγορά, υποβοηθώντας μικρές 
εταιρείες να προσελκύσουν ή και να απορροφηθούν από ισχυρότερες εταιρείες ή ομίλους.
 Χρειάζεται, ωστόσο, αυξημένη προσοχή από πλευράς επενδυτών, δεδομένου ότι οι τοποθετήσεις σε αυτού του είδους τις μετοχές ενέχουν υψηλό ρίσκο και μεγάλες πιθανότητες να ναυαγήσουν οι όποιες συνεννοήσεις παρασκηνίου και να βρεθούν πολλαπλώς εκτεθειμένοι όσοι σπεύσουν να τα αγοράσουν με «κλειστά μάτια».
