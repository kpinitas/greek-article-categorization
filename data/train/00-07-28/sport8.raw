Δεν ήταν ένας απλός εργάτης του μπάσκετ ο Νότης Μαστρογιάννης, που έφυγε χθες πλήρης ημερών και έργων, σε ηλικία 81 ετών. Ηταν, για να δανειστούμε τα λόγια του Γ. Βασιλακόπουλου, «ο μεγάλος δάσκαλος, ο πρωτεργάτης της άνοιξης, όχι μόνο του μπάσκετ, αλλά και όλου του ελληνικού αθλητισμού».
 Σεμνός και ταπεινός, ο κυρ-Νότης δίδαξε ήθος, ιδανικά, ιδέες. Γαλούχησε γενιές και γενιές νέων αθλητών στο αγαπημένο του Παγκράτι, στάθηκε δίπλα τους σαν στοργικός πατέρας, άδειαζε την ψυχή του, το χρόνο του, ακόμη και τις όχι πλούσιες τσέπες του για να στηρίξει τους μαθητές του. Ελαφρύ θα είναι το χώμα που τον σκεπάζει...
 Δεν αφοσιώθηκε μόνο στο μπάσκετ αυτός ο ακούραστος εργάτης. Ο ίδιος διετέλεσε βολεϊμπολίστας και αθλητής στίβου στο Παγκράτι, ενώ έχτισε το τμήμα καλαθόσφαιρας του συλλόγου, πέτρα πέτρα, από το 1939 κιόλας: Κοντοβουνήσιος, Μάγλος, Λάνθιμος, Σισμανίδης, ήταν όλοι τους παιδιά του. Αργότερα υπήρξε εξέχον στέλεχος της Ομοσπονδίας μπάσκετ, της οποίας ήταν αντιπρόεδρος από το 1980 ώς το 1991, ενώ ανακηρύχθηκε επίτιμος πρόεδρος το 1993.
 Ο Νότης Μαστρογιάννης γεννήθηκε το 1919 και φοίτησε στο Μαθηματικό του Πολυτεχνείου. Τον καιρό του πολέμου ανέπτυξε αντιστασιακή δράση και υπέστη διώξεις, εξαιτίας των οποίων δεν κατάφερε να αποφοιτήσει. Μεταπολεμικά, εργάστηκε σε οικογενειακή επιχείρηση μαζί με τα αδέλφια του. Ωσπου αποφάσισε να αφοσιωθεί ολοκληρωτικά στον αθλητισμό...
 Τα τελευταία χρόνια της ζωής του αντιμετώπισε προβλήματα υγείας και χθες έφυγε ήσυχα, ταπεινά, όπως έζησε. «Ηταν ένας από τους μεγαλύτερους, ανιδιοτελείς εργάτες του ελληνικού αθλητισμού», έβγαλε το καπέλο με σεβασμό ο γ.γ. της ΕΟΚ Π. Καπαγέρωφ. «Θα τον θυμόμαστε πάντα για τις αστείρευτες ιδέες, την εργατικότητα και τη σεμνότητά του», πρόσθεσε ο επίτιμος πρόεδρος της Ομοσπονδίας Ζαχ. Αλεξάνδρου.
 Η ΕΟΚ εξέδωσε ψήφισμα και αποφάσισε να αφιερώσει το φετινό τουρνουά «Ακρόπολις» στη μνήμη του και να δώσει το όνομά του στην αίθουσα συνεδριάσεων στο ΟΑΚΑ.
 Η κηδεία του θα γίνει σήμερα στις 5 μ.μ. στο νεκροταφείο του Βύρωνα.
 Χρήμα ζεστό ζητάει από την πολιτεία ο ΣΕΓΑΣ! «Δεν θα μπορέσουμε να καλύψουμε τα έξοδα μετακίνησης των σωματείων που θα πάρουν μέρος στους Διασυλλογικούς Αγώνες το Σαββατοκύριακο», προειδοποιεί με χθεσινή της ανακοίνωση η αρχαιότερη των Ομοσπονδιών, και μιλάει για άδικη μεταχείριση: «Εκκρεμούν εδώ και μήνες οι αποφάσεις χρηματοδοτήσεων συνολικού ύψους 130 εκατ. δραχμών, που αφορούν τη συμβολή της ΓΓΑ σε διεθνείς αγώνες και μίτιγκ, ενώ οφείλονται οδοιπορικά 4 μηνών στους πρωταθλητές μας, μισθοί 6 μηνών στους ομοσπονδιακούς προπονητές» και πάει λέγοντας.
 Η έκκληση καταλήγει με κορόνες περί Σίδνεϊ: «Οι αθλητές μας που έχουν πιάσει τα όρια είναι περισσότεροι από 50 και αποτελούν το 40% της Ολυμπιακής ομάδας, με ελπίδες μάλιστα σημαντικών διακρίσεων. Αξίζουμε, λοιπόν, ιδιαίτερης προσοχής και μεταχείρισης από την πολιτεία».
 PΟΔΟΣ: Στη μαγευτική Λίνδο της Ρόδου μεταφέρεται από σήμερα το «Beach Soccer Οpel Zafira Hellas», με τους Δημήτρη Σαραβάκο, Στέλιο Μανωλά, Νίκο Βαμβακούλα, Λύσσανδρο Γεωργαμλή, Κώστα Μπατσινίλα και άλλους άσους του πρόσφατου παρελθόντος, να είναι έτοιμοι να χαρίσουν μοναδικές στιγμές ποδοσφαιρικής πανδαισίας στους φιλάθλους. Σήμερα και αύριο θα γίνουν οι προκριματικοί αγώνες, στους οποίους έχουν δηλώσει συμμετοχή 22 ομάδες. Την Κυριακή στις 6 μ.μ. θα γίνει ο τελικός, όπου η ομάδα των Σαραβάκου, Μανωλά, θα αντιμετωπίσει την πρώτη ομάδα του τουρνουά, που σημειωτέον τελεί υπό την αιγίδα του Δήμου Λινδίων.
