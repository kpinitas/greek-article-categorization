Σε αναζήτηση νέου επικοινωνιακού σχεδιασμού βρίσκεται η κυβέρνηση, καθώς οι επόμενοι μήνες θεωρούνται δύσκολοι, αφού θα βρίσκονται στο προσκήνιο ανοιχτά όλα τα μεγάλα θέματα (εργασιακά, υγεία, ασφαλιστικό, παιδεία κ.ά.), όπως διαπίστωσε χθες το επικοινωνιακό επιτελείο, που συνεδρίασε υπό τον Κ. Σημίτη.
 Αφετηρία του νέου κυβερνητικού σχεδιασμού αποτελεί και φέτος η Διεθνής Εκθεση Θεσσαλονίκης, όπου ο πρωθυπουργός θα εξαγγείλει τη νέα οικονομική πολιτική και, ίσως, θα προϊδεάσει για νέα οικονομικά και φορολογικά μέτρα. 
 Μέσα στο 2001 πρέπει να έχουν κλείσει όλα τα «μέτωπα», δηλαδή να έχουν ληφθεί όλες οι αποφάσεις στα κρίσιμα θέματα, να έχουν ψηφιστεί οι νόμοι από τη Βουλή, ώστε να υπάρχει το χρονικό περιθώριο να αποδώσουν εν όψει εκλογικών αναμετρήσεων το 2002 (νομαρχιακές και δημοτικές) και πιθανότατα το 2003 (εθνικές εκλογές).
 Στη χθεσινή σύσκεψη ακούστηκαν απόψεις για το ποια νέα κεντρική ιδέα πρέπει να προβάλει η κυβέρνηση και το ΠΑΣΟΚ τώρα που τελείωσε η υπόθεση της ΟΝΕ. Γενική είναι η αντίληψη ότι στη νέα κυβερνητική περίοδο θα κυριαρχήσει η κοινωνική πολιτική, που αποτέλεσε και βασικό προεκλογικό «όπλο» του ΠΑΣΟΚ. 
 Στη συνεδρίαση προσήλθε και ο υπουργός ΠΕΧΩΔΕ Κ. Λαλιώτης, ο οποίος υπογράμμισε την ανάγκη να αποκτήσει η κυβέρνηση ενιαίο πολιτικό και επικοινωνιακό σχεδιασμό. Το θέμα θα συζητηθεί ξανά στις 21 Αυγούστου, δηλαδή με τη λήξη των διακοπών.
 Aντιπροσωπεία πρώην στελεχών της Αριστεράς, που έχουν ήδη ενταχθεί ή πρόκειται να ενταχθούν στο ΠΑΣΟΚ, επισκέφθηκε χθες το γραμματέα Κ. Σκανδαλίδη. Hταν ο Δ. Σαράφογλου (Αττική), ο Δ. Παπάζογλου (Mακεδονία), ο Γ. Νισταζάκης (Κρήτη) και ο Σωτ. Κυριάκος (Θεσσαλία). Tα στελέχη αυτά, που προέρχονται κυρίως από τις γραμμές του ΚΚΕ μετά τη διάσπαση του 1991, έχουν συγκροτήσει πανελλαδική κίνηση. Ο κ. Σκανδαλίδης τους κάλεσε να ενταχθούν στις επιτροπές για τις θεματικές διασκέψεις του κόμματος.
