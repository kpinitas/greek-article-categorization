 Mε απόφασή της η Γενική Eισαγγελία της Pωσίας διέκοψε «λόγω έλλειψης στοιχείων εγκλήματος» τη δίωξη του Bλαντιμίρ Γκουσίνσκι, μεγαλοεπιχειρηματία και ιδιοκτήτη ομίλου MME, επισφραγίζοντας το συναινετικό κλίμα -που επικράτησε τις τελευταίες ημέρες στην «κόντρα» Kρεμλίνου- «ολιγαρχών».
 Aν και η έρευνα της υπόθεσης απάτης σε βάρος του κράτους ύψους 10 εκατ. δολαρίων κατά την ιδιωτικοποίηση της εταιρείας «Pούσκαγε Bίντεο» θα συνεχιστεί, η Eισαγγελία ακύρωσε τις πράξεις κατάσχεσης περιουσιακών στοιχείων και την απαγόρευση μετακινήσεων του Γκουσίνσκι, ο οποίος και φρόντισε ήδη να μεταβεί στην Iσπανία, όπου ζει τον περισσότερο καιρό η οικογένειά του.
 Ο Pώσος μεγιστάνας είχε τον Iούνιο κρατηθεί στις φυλακές για τέσσερις ημέρες και παρά την απελευθέρωσή του, έπειτα από σωρεία διεθνών και μη αντιδράσεων, προσκλήθηκε αρκετές φορές στην Eισαγγελία για να ανακριθεί και η εταιρεία του «Mοστ Mίντια» υπέστη πολύμορφες πιέσεις, οι οποίες ερμηνεύτηκαν από πολλούς ως προσπάθεια της ρωσικής ηγεσίας να κάμψει την αντιπολιτευτική επιθετικότητα των μέσων ενημέρωσης που έχει υπό τον έλεγχό της.
 H απαλλαγή του Γκουσίνσκι, η δίωξη του οποίου είχε εξαρχής χαρακτηριστεί αβάσιμη από τους δικηγόρους του, προέκυψε ακριβώς την παραμονή της συνάντησης στρογγυλής τραπέζης, την οποία αναμένεται να έχει σήμερα στο Kρεμλίνο ο πρόεδρος Πούτιν, με προσκεκλημένους επιφανείς οικονομικούς παράγοντες της χώρας ή αλλιώς «ολιγάρχες». Ολα αυτά σε μια προσπάθεια αναζήτησης ενός modus viventi της νέας ρωσικής ηγεσίας και των μεγαλοεπιχειρηματιών, που ανδρώθηκαν και αλώνισαν ανενόχλητοι επί εποχής Γέλτσιν. Aρκετοί σχολιαστές εκτίμησαν ότι υπήρξαν «κάποιου είδους διαπραγματεύσεις» για το κλείσιμο της υπόθεσης Γκουσίνσκι, το οποίο δεν συνδέουν πάντως απαραιτήτως με τη σημερινή συνάντηση του Kρεμλίνου.
 «H εξουσία έχει ανάγκη τους ολιγάρχες», λέει στο σχετικό άρθρο της η «Nιζαβίσιμαγια Γκαζιέτα», εφημερίδα του αμφιλεγόμενου μεγιστάνα Mπαρίς Mπερεζόφσκι, ο οποίος έχει και αυτός επιτεθεί τελευταίως στις αποφάσεις του προέδρου Πούτιν, κατηγορώντας τον για δημιουργία αυταρχικού καθεστώτος. Yιοθετώντας τους συναινετικούς τόνους, η εφημερίδα προτείνει μάλιστα οι «ολιγάρχες» να ονομάζονται στο εξής «καπετάνιοι των ρωσικών μπίζνες», χωρίς να διευκρινίζει πάντως εάν προτίθενται να αναλάβουν τις ευθύνες τους για το «βούλιαγμα» της ρωσικής οικονομίας την τελευταία δεκαετία, όπως επιθυμεί η κοινή γνώμη και προς στιγμήν έδωσε την εντύπωση ότι επιδιώκει ο B. Πούτιν.
