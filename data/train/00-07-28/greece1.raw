 Από ποιες ασθένειες κινδυνεύετε; Εξαρτάται από το επάγγελμά σας! Οι γεωργοί, για παράδειγμα, παρουσιάζουν σε μεγαλύτερη συχνότητα λοιμώξεις, οι διευθυντές καρδιοπάθειες και οι έμποροι νόσους του πεπτικού.
 Οι ασθένειες ανά επαγγελματική κατηγορία είναι από τα πολύ ενδιαφέροντα στοιχεία που περιέχονται στο κεφάλαιο «Κοινωνικές Ανισότητες και Υγεία» της έκθεσης για την «Υγεία στην Ελλάδα», που κατέθεσε στο υπουργείο Υγείας το Κέντρο Μελετών Υπηρεσιών Υγείας του Εργαστηρίου Υγιεινής και Επιδημιολογίας της Ιατρικής Σχολής του Πανεπιστημίου Αθηνών.
 Οι περισσότερες μελέτες, όπως τονίζεται στο πόρισμα, επισημαίνουν την αμεσότητα της σχέσης μεταξύ του κοινωνικοοικονομικού επιπέδου των ατόμων και της κατάστασης της υγείας τους, με τις κοινωνικοοικονομικές μάλιστα ανισότητες
να εκφράζονται τόσο σε σχέση με τη νόσο και το θάνατο όσο και σε σχέση με την πρόσβαση και κατανάλωση των προσφερόμενων υπηρεσιών. Ας δούμε, όμως, πώς περιγράφεται αναλυτικά το φάσμα των νοσολογικών καταστάσεων ανά επαγγελματική κατηγορία: 
 _ Οι εργαζόμενοι σε χειρωνακτική εργασία (γεωργοί-κτηνοτρόφοι και τεχνίτες-εργάτες) εμφανίζουν σε μεγαλύτερη συχνότητα προβλήματα από λοιμώξεις,
κακώσεις και ασθένειες του μυοσκελετικού συστήματος, ενώ είναι περισσότερο επιρρεπείς σε ατυχήματα.
 _ Για τους διευθυντές, τα ανώτερα στελέχη, τους επιστήμονες και τους ελεύθερους επαγγελματίες που ακολουθούν αστικό τρόπο διαβίωσης και έχουν έντονο στρες, οι συχνότερες ασθένειες είναι οι καρδιοπάθειες, τα νεοπλάσματα, οι νόσοι του πεπτικού συστήματος και τα τροχαία ατυχήματα.
 _ Οι υπάλληλοι γραφείου, οι έμποροι και οι εργαζόμενοι στην παροχή υπηρεσιών παρουσιάζουν συχνότερα προβλήματα από νόσους του πεπτικού συστήματος, του κυκλοφορικού, τροχαία ατυχήματα και αναπνευστικά προβλήματα.
 Οι παράγοντες, σύμφωνα με τους ειδικούς, που συντελούν στην ύπαρξη διαφοροποιήσεων και ανισοτήτων ως προς την πρόσβαση στις υγειονομικές υπηρεσίες, είναι κυρίως το εισόδημα και το μορφωτικό επίπεδο, ενώ σημαντική επίσης είναι η επίδραση της μορφής του συστήματος υγείας, αλλά και του τρόπου οργάνωσης και λειτουργίας του ασφαλιστικού συστήματος.
 Επιπρόσθετα, το κόστος μετακίνησης επηρεάζει περισσότερο τα χαμηλά εισοδήματα,
ενώ η έλλειψη πληροφόρησης σε άτομα με χαμηλό μορφωτικό επίπεδο, στερεί τη δυνατότητα εκτίμησης της κατάστασης της υγείας τους, με αποτέλεσμα πολλές φορές να γίνονται αντικείμενο εκμετάλλευσης ή, στην καλύτερη περίπτωση, να μην
αξιοποιούν το χρόνο της ιατρικής επίσκεψης στο βαθμό που θα την αξιοποιούσε ένας ενημερωμένος ασθενής.
 Επίσης, έχουμε υψηλότερους δείκτες νοσηρότητας σε ασθενείς που υπάγονται σε ασφαλιστικά ταμεία με χαμηλές παροχές. Το γεγονός αυτό, όπως σχολιάζεται στην έκθεση, εντάσσεται στο πλαίσιο των γενικότερων ανισοτήτων που παρατηρούνται μεταξύ των κοινωνικοοικονομικών ομάδων του πληθυσμού της χώρας μας, λόγω της αποσπασματικής ανάπτυξης του ασφαλιστικού συστήματος και των υφιστάμενων διαφοροποιήσεων στο βαθμό της ασφαλιστικής κάλυψης.
 Το πρόβλημα των ανισοτήτων στην υγεία δεν περιορίζεται στο πλαίσιο των κοινωνικοοικονομικών διαφοροποιήσεων των ατόμων, αλλά σε μεγάλο βαθμό εκδηλώνεται και σε γεωγραφικό επίπεδο, με την εμφάνιση περιφερειακών ανισοτήτων, ως προς τους δείκτες υγείας και ως προς την ποσότητα και την ποιότητα των παρεχόμενων υπηρεσιών.
 Από διάφορες πάντως μελέτες έχει διαπιστωθεί ότι οι κάτοικοι περιφερειών με υψηλούς ρυθμούς ανάπτυξης βρίσκονται σε καλύτερο επίπεδο υγείας, όπως εκφράζεται από τους δείκτες θνησιμότητας, νοσηρότητας και προσδοκώμενης ζωής, από τους κατοίκους περιφερειών που βρίσκονται σε οικονομική στασιμότητα και παρακμή.
 Παράλληλα, οι περιφέρειες της χώρας μας χαρακτηρίζονται από έντονες διαφοροποιήσεις, τόσο στο ποσοστό ανεργίας όσο και στο κατά κεφαλή ΑΕΠ, με αποτέλεσμα να ακολουθούν διαφορετική αναπτυξιακή πορεία.
 Ειδικότερα, η νησιωτική Ελλάδα βρίσκεται στη δυσμενέστερη θέση από πλευράς ανεργίας, με 31, 4% για τα νησιά του Ιονίου και 27, 1% για τα νησιά του Αιγαίου.
Αντίθετα, σε σχέση με το κατά κεφαλή ΑΕΠ, οι περιφέρειες που βρίσκονται στη χαμηλότερη θέση της σχετικής κλίμακας είναι αυτές της Πελοποννήσου και της Στερεάς Ελλάδας.
 Αντίστοιχες διαφοροποιήσεις παρουσιάζουν σε επίπεδο περιφερειών και οι δείκτες
παροχής υπηρεσιών υγείας, οι οποίοι διαμορφώνουν μία σημαντική ανισότητα ως προς την πρόσβαση και το βαθμό επάρκειας των υπηρεσιών.
 Στην έκθεση σημειώνεται ότι χωρίς οι διαφορές αυτές να σημαίνουν απαραίτητα πως οδηγούν και σε αντίστοιχες ανισότητες στο επίπεδο της υγείας, είναι σίγουρο πως οι διαφοροποιήσεις στην κατανομή των πόρων υγείας λειτουργούν ενάντια στον επιδιωκόμενο στόχο της ισότιμης παροχής υπηρεσιών υγείας σε όλους
τους πολίτες, και σίγουρα επηρεάζουν αρνητικά το επίπεδο υγείας του πληθυσμού.
 Οπως μάλιστα προκύπτει, σε ορισμένες περιφέρειες, όπως η Θράκη, η υψηλή γενική
και βρεφική θνησιμότητα συμβαδίζει με δυσμενείς συνθήκες επάρκειας των υπηρεσιών υγείας. Στη Θράκη έχουμε την υψηλότερη γενική και βρεφική θνησιμότητα, ενώ παράλληλα έχουμε ανεργία 12, 8%, που είναι η τέταρτη υψηλότερη
 Επίσης, από τις μελέτες προκύπτει ότι οι μοναδικές αυτοδύναμες υγειονομικά περιφέρειες της χώρας είναι αυτές της πρωτεύουσας, της Μακεδονίας (Θεσσαλονίκη) και της Ηπείρου. Η περιφέρεια της Ηπείρου έγινε αυτοδύναμη μετά την ίδρυση του Πανεπιστημιακού Νοσοκομείου των Ιωαννίνων, στο οποίο καταφεύγουν για νοσηλεία και ασθενείς από τις γύρω περιοχές.
 Τα ατυχήματα, κυρίως τα τροχαία, τα νοσήματα του κυκλοφορικού συστήματος και τα
κακοήθη νεοπλάσματα είναι οι τρεις κυριότερες αιτίες πρώιμων θανάτων στο σύνολο των ηλικιών (1-69 ετών) και στα δύο φύλα στη χώρα μας, αν και γενικότερα η απώλεια χαμένων χρόνων ζωής στις γυναίκες είναι μικρότερη.
 Στους θανάτους από νοσήματα του κυκλοφορικού συστήματος πιο ειδικά, για το σύνολο του πληθυσμού, την πρώτη θέση κατέχουν οι θάνατοι από παθήσεις των εγκεφαλικών αγγείων και ακολουθούν οι θάνατοι από ισχαιμική καρδιοπάθεια.
 Οσον αφορά στον καρκίνο, την πρώτη θέση κατέχουν οι θάνατοι από κακοήθη νεοπλάσματα του πεπτικού συστήματος και ακολουθούν οι θάνατοι από κακοήθη νεοπλάσματα του αναπνευστικού συστήματος. Ενώ πάντως στις χώρες της Ευρωπαϊκής
Ενωσης η θνησιμότητα από κακοήθη νεοπλάσματα παρουσιάζει μείωση στη δεκαετία του 1990, στη χώρα μας έχουμε μία μικρή αύξηση. 
 Οπως επισημαίνεται στην έκθεση του Κέντρου Μελετών Υπηρεσιών Υγείας του Εργαστηρίου Υγιεινής και Επιδημιολογίας της Ιατρικής Σχολής του Πανεπιστημίου Αθηνών, η συχνότητα των βασικότερων αιτιών θανάτου του ελληνικού πληθυσμού κατά τη δεκαετία του '90 -νοσήματα του κυκλοφορικού συστήματος, κακοήθη νεοπλάσματα και ατυχήματα- μπορεί να μειωθεί.
 Για το σκοπό αυτό, τονίζεται, ιδιαίτερο ρόλο θα διαδραματίσει η εφαρμογή κατάλληλων προγραμμάτων προαγωγής και αγωγής υγείας.
 Ετσι, η επιμονή στη λεγόμενη «μεσογειακή δίαιτα» θα βοηθήσει στη μείωση των θανάτων από ισχαιμική καρδιοπάθεια, γεγονός που έχει αποδειχθεί και από τη μικρότερη θνησιμότητα από ισχαιμική καρδιοπάθεια στις νότιες χώρες της Ευρώπης.
 Η εφαρμογή προγραμμάτων πρόληψης για την αποφυγή παραγόντων κινδύνου, αλλά και
προγραμμάτων για την έγκαιρη διάγνωση και θεραπεία των καρκίνων, θα οδηγήσει στη μείωση των θανάτων από αυτά, όπως και στην υπόλοιπη Ε.Ε. Η μείωση του καπνίσματος, που για την Ελλάδα δεν ακολουθεί τους πτωτικούς ρυθμούς της Ε.Ε.,
με την υλοποίηση προγραμμάτων προαγωγής και αγωγής υγείας, θα οδηγήσει στη βελτίωση των δεικτών θνησιμότητας για τα παραπάνω νοσήματα. Η κατανάλωση αλκοόλ στην Ελλάδα βρίσκεται σε χαμηλά επίπεδα σε σχέση με την υπόλοιπη Ευρώπη
 Τέλος, επισημαίνεται ότι ο σχεδιασμός και η πραγματοποίηση των απαραίτητων παρεμβάσεων -τόσο στο θέμα της αλλαγής στάσεων και συμπεριφορών όσο και στην υλικοτεχνική υποδομή- μπορεί οπωσδήποτε να οδηγήσει στη μείωση των θανάτων από τα ατυχήματα και ειδικότερα τα τροχαία, στο επίπεδο των χωρών της Ε.Ε. 
