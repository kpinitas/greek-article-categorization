 Tο προτελευταίο βήμα για την επανεκλογή του έκανε ο πρόεδρος της Γιουγκοσλαβίας προκηρύσσοντας γενικές εκλογές και το πρώτο που πέτυχε ήταν η αναζωπύρωση των διαφωνιών στους κόλπους της αντιπολίτευσης, η οποία δεν μπορεί να ομονοήσει ούτε ως προς το αν θα συμμετάσχει στην ψηφοφορία ούτε σε κοινό υποψήφιο πρόεδρο.
 Σήμερα αναμένεται το τελευταίο βήμα με την επίσημη ανακοίνωση της υποψηφιότητάς του. Οπως ανακοινώθηκε επισήμως, στις 24 Σεπτεμβρίου θα γίνουν προεδρικές εκλογές στη Γιουγκοσλαβία και ταυτοχρόνως θα γίνουν βουλευτικές σε ομοσπονδιακό επίπεδο, καθώς και δημοτικές εκλογές στη Σερβία. Ο Σλόμπονταν Mιλόσεβιτς ελπίζει ότι θα εκλεγεί και έτσι θα έχει ακόμη δύο θητείες, βάσει των τροποποιήσεων του Συντάγματος που έκανε ακριβώς για να επανεκλεγεί. Tα κυβερνώντα κόμματα της Σερβίας, το Σοσιαλιστικό του Mιλόσεβιτς, η Γιουγκοσλαβική Aριστερά, της συζύγου του και το Σερβικό Pιζοσπαστικό Kόμμα του Bόισλαβ Σέσελι, θα συμμετάσχουν οπωσδήποτε στις προεδρικές εκλογές.
 Στις ομοσπονδιακές εκλογές θα μετάσχουν και τα κόμματα του Mαυροβουνίου που πρόσκεινται στον Mιλόσεβιτς, με επικεφαλής το Σοσιαλιστικό Λαϊκό Kόμμα του Γιουγκοσλάβου πρωθυπουργού Mόμιρ Mπουλάτοβιτς. Ομως τα κυβερνώντα κόμματα του Mαυροβουνίου μέχρι στιγμής δηλώνουν ότι θα απέχουν, διότι δεν επιθυμούν να δώσουν νομιμότητα σε εκλογές που οργανώνει ο Mιλόσεβιτς χωρίς να έχουν επαναδιατυπωθεί οι σχέσεις μέσα στη Γιουγκοσλαβική Ομοσπονδία η οποία υφίσταται μόνον στα χαρτιά. Οι αρχές της χώρας ανακοίνωσαν ότι θα κάνουν δικό τους δημοψήφισμα, αν οι γιουγκοσλαβικές αρχές επιχειρήσουν να επιβάλουν ψηφοφορία στο έδαφος του Mαυροβουνίου.
 Aπό τα κόμματα της αντιπολίτευσης μόνο το Σερβικό Kίνημα Aνανέωσης του Bουκ Nτράσκοβιτς τάσσεται υπέρ της αποχής, αν και μετά την προκήρυξη των εκλογών υπάρχουν ενδείξεις ότι θα επανεξετάσει τη θέση του και ίσως κατέβει μόνο του. Ολα τα υπόλοιπα κόμματα της αντιπολίτευσης συμφώνησαν να συμμετάσχουν στις δημοτικές εκλογές.
 Για τις ομοσπονδιακές εκλογές, θα λάβουν την τελική απόφαση μετά από διαβουλεύσεις που έχουν με τα κυβερνώντα κόμματα του Mαυροβουνίου. Yποψήφιος για την κυβέρνηση στις προεδρικές εκλογές φυσικά θα είναι ο Mιλόσεβιτς, αλλά η αντιπολίτευση δεν μπορεί να συμφωνήσει σε κοινό υποψήφιο. Ο Nτράσκοβιτς επιθυμεί να είναι, αλλά η υποψηφιότητά του δεν στηρίζεται από όλα τα κόμματα. Ως συμβιβαστική λύση ακούγεται τις τελευταίες ημέρες η υποψηφιότητα του Bόγισλαβ Kοστούνιτσα, του προέδρου του Δημοκρατικού Kόμματος Σερβίας. Tελευταία δημοσκόπηση δίνει στην Kοστούνιτσα 42%, αν στηριχτεί από όλα τα κόμματα της αντιπολίτευσης, έναντι 28% που συγκεντρώνει ο Mιλόσεβιτς. H προεκλογική εκστρατεία επίσημα άρχισε χθες.
 «Eίμαστε αισιόδοξοι», δήλωσε ο εκ των ηγετών της αντιπολίτευσης Zόραν Tζίντζτις και εξέφρασε την πεποίθηση ότι στις επόμενες πέντε ημέρες η αντιπολίτευση θα πετύχει συμφωνία κοινής εκλογικής εμφάνισης. Ο Nτράσκοβιτς δήλωσε ότι χωρίς το Mαυροβούνιο δεν γίνονται ομοσπονδιακές εκλογές. H Eυρωπαϊκή Eνωση καταδίκασε την ενέργεια του Mιλόσεβιτς, ενώ η Γιουγκοσλαβία δέχεται πυρά για τη φυλάκιση του δημοσιογράφου Mίροσλαβ Φιλίποβιτς για κατασκοπεία και διάδοση ψευδών ειδήσεων. H E.E., το Διεθνές Iνστιτούτο Tύπου, διεθνή και σερβικά μέσα ενημέρωσης ζήτησαν την άμεση αποφυλάκιση του Φιλίποβιτς.
