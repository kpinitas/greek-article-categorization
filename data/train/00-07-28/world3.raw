 Εκ βάθρων αναμορφώνεται το Εθνικό Σύστημα Υγείας της Βρετανίας, ύστερα από μισό και πλέον αιώνα ζωής, ενώ αποκαλύπτεται ότι η κυβέρνηση του πρωθυπουργού Τόνι Μπλερ έχει σχεδόν αποφασίσει την ένταξη της χώρας στη ζώνη του ευρώ.
 Πιεζόμενος από την αποκάλυψη μνημονίου, που έφερε πολύ δυσαρεστημένους τους πολίτες για την αδράνεια της κυβέρνησης στη μεταρρύθμιση του χώρου της Υγείας, ο Τόνι Μπλερ αποκάλυψε τις γενικές γραμμές σχεδίου που προβλέπει την πρόσληψη γιατρών και νοσοκόμων, την ίδρυση νέων νοσοκομείων και την επιτάχυνση των διαδικασιών περίθαλψης. Προβλέπει, ακόμα, τη χρήση των εγκαταστάσεων ιδιωτικών νοσοκομείων, αν είναι απαραίτητο. Το κόστος του προγράμματος υπολογίζεται σε 10 τρισεκατομμύρια δραχμές επιπλέον των δαπανών του προϋπολογισμού.
 Είναι η πρώτη φορά που αλλάζει το ΕΣΥ στη Βρετανία, από το 1948, όταν θεσμοθετήθηκε. Βάσει του σχεδίου θα προσληφθούν 2.000 γιατροί γενικής ιατρικής, 7.500 ειδικευμένοι και 20 νοσοκόμοι και νοσοκόμες. Προβλέπει, ακόμα, στα επόμενα δέκα χρόνια την κατασκευή 100 νοσοκομείων δυναμικότητας 7.000 κρεβατιών, την αγορά 250 ανιχνευτών κάθε είδους και τον εκσυγχρονισμό του συστήματος πληροφορικής.
 Από τους βασικούς στόχους θα είναι να μειωθούν οι κατάλογοι αναμονής (λίστες), οι οποίοι μερικές φορές φτάνουν μερικά χρόνια. Από τώρα ώς το 2005, υποσχέθηκε ο Μπλερ, το 90% των ασθενών δεν θα περιμένει περισσότερο από 3 μήνες για μη επείγουσας μορφής περίθαλψη και όχι περισσότερο από έξι μήνες για εισαγωγή σε νοσοκομείο και παραμονή μερικών ημερών. Αν μία χειρουργική επέμβαση ακυρωθεί για μη ιατρικό λόγο, ο ασθενής θα πρέπει να μπορεί να χειρουργηθεί τον επόμενο μήνα. Το μνημόνιο ανέφερε ότι στον τομέα της Υγείας σημειώνονται σπατάλες, οι υπάλληλοι δεν έχουν κίνητρα και το σύστημα είναι αναποτελεσματικό.
 Xθες αποκαλύφθηκαν ακόμα δύο μνημόνια, ένα του Mπλερ και ένα συνεργατών του, σύμφωνα με τα οποία ο πρωθυπουργός έχει ήδη δεσμευτεί για την ένταξη της Βρετανίας στη ζώνη του ευρώ. Σύμφωνα με τις εφημερίδες «Τάιμς» και «Σαν», ο πρωθυπουργός φέρεται στο μνημόνο να υποστηρίζει ότι «στο (ζήτημα του) ευρώ πρέπει να είμαστε πιο σταθεροί, πιο σίγουροι, πιο σαφείς. Η αλήθεια είναι ότι οι πολιτικές (συνθήκες) είναι σαφώς ευνοϊκές, αλλά η οικονομία πρέπει να είναι σωστή, και προς το παρόν δεν είναι». Το υπόμνημα του Μπλερ γράφτηκε το Δεκέμβριο του 1999.
