 Σε ιογενείς παράγοντες ενδέχεται να οφείλεται η παχυσαρκία, σύμφωνα με νέα μελέτη Aμερικανών επιστημόνων, η οποία είδε το φως της δημοσιότητας μία ημέρα αφότου Bρετανοί ανακοίνωσαν ότι για πρώτη φορά κατάφεραν να αποδείξουν τη γονιδιακή προδιάθεση για παχυσαρκία με πειράματά τους σε ποντίκια.
 Στην έγκριτη Διεθνή Επιθεώρηση Παχυσαρκίας οι Αμερικανοί «αφήνουν να εννοηθεί» (σ.σ. η επισήμανση, από το Γαλλικό Πρακτορείο Eιδήσεων) ότι η παχυσαρκία είναι μια νόσος που μπορεί κανείς να κολλήσει, όπως ένα γερό κρυολόγημα. Σε άρθρό του με τίτλο «Eίναι η παχυσαρκία κολλητική; » ο καθηγητής Νιχίλ Ντουραντάρ του Πανεπιστημίου του Ουισκόνσιν αναφέρεται στις προόδους που έχουν γίνει γύρω από την υπόθεση ότι η παχυσαρκία μπορεί να είναι κολλητική. Για πρώτη φορά κατάφερε να παχύνει πουλερικά, αφού τους έβαλε με ένεση στον οργανισμό ανθρώπινο αδενοϊό. «Είναι πιθανόν, ωστόσο, η παχυσαρκία να είναι αυτή που προδιαθέτει για λοίμωξη και όχι το αντίθετο», γράφει ο Ντουραντάρ, σημειώνει όμως ότι θα ήταν «ανόητο» να απορρίψουμε εξαρχής την ιδέα ότι ιός ευθύνεται για την παχυσαρκία. «Σε τελευταία ανάλυση -καταλήγει ο Ντουραντάρ- η παχυσαρκία δεν θα ήταν η πρώτη χρόνια ασθένεια που συνδέεται με ιογενή λοίμωξη».
 Ενδιαφέρον στο ίδιο θέμα παρουσιάζει και η μελέτη Βρετανών επιστημόνων, οι οποίοι κατάφεραν για πρώτη φορά να «δημιουργήσουν» ποντίκια με το ανθρώπινο γονίδιο UCP3, χάρη στο οποίο μπορούν να τρώνε πολύ περισσότερο από το κανονικό και να παραμένουν αδύνατα. Το γονίδιο και ο ρόλος του στην πρόληψη κατά της παχυσαρκίας είχαν προσδιοριστεί εδώ και πολλούς μήνες. Είναι όμως η πρώτη φορά που καταδεικνύεται επιστημονικά το τι πραγματικά μπορεί να κάνει αυτό το γονίδιο. «Αν καταφέρουμε να αυξήσουμε τεχνητά τη δραστηριότητα αυτού του γονιδίου στον άνθρωπο, θα έχουμε μια πολλά υποσχόμενη προσέγγιση για τη θεραπεία της νόσου της παχυσαρκίας», αναφέρουν οι συντάκτες της μελέτης, που δημοσιεύεται στην επιθεώρηση Nature.
