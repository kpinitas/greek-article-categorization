 Το γράμμα των νόμων της Eκκλησίας εφαρμόστηκε στις Σέρρες κι ένα αβάπτιστο αγγελούδι, που άφησε την τελευταία του πνοή πριν καλά καλά γνωρίσει τη ζωή, θάφτηκε αδιάβαστο.
 Το ηλικίας 3 μηνών αγοράκι της οικογένειας του Χρήστου και της Ευαγγελίας Κόκκαλη έχασε τη ζωή του προχθές το πρωί όταν έπεσε από τα χέρια της μητέρας του στο έδαφος, στο χωριό Κάτω Μητρούσι Σερρών. Σύμφωνα με τη γνωμάτευση του ιατροδικαστή, έφερε βαριές κρανιοεγκεφαλικές κακώσεις και επισκληρίδιο αιμάτωμα συνεπεία πτώσεως από ύψος. 
 Το μεσημέρι της ίδιας ημέρας οι συγγενείς απευθύνθηκαν στον ιερέα και ζήτησαν να γίνει η ταφή του βρέφους. «Τους είπα ότι δεν μπορώ να το θάψω όχι επειδή δεν ήθελα, αλλά γιατί αυτός ήταν ο νόμος της Eκκλησίας. Κι εγώ εντολές εκτελώ... Κατά τη διάρκεια της κηδείας όμως ήμουν εκεί ως ενορίτης. Κι εγώ άνθρωπος είμαι. Δεν μπορούσα όμως να φορέσω πετραχήλι...», σημείωσε ο ιερέας του χωριού Γεώργιος Mπανδάς.
 Στους οικείους προτάθηκε το αγοράκι να θαφτεί σε σημείο του κοιμητηρίου όπου ενταφιάζονται όσοι αυτοκτονούν χωρίς να τελεστεί η νεκρώσιμη ακολουθία. «Εμείς
θέλαμε να το διαβάσουν κανονικά, να το θάψουν στον οικογενειακό μας τάφο. Ευτυχώς βρήκαμε χώρο ακριβώς δίπλα και το πράξαμε σήμερα, παρά την άρνηση του δεσπότη (σ.σ. μητροπολίτη Σερρών Μάξιμου). Ετσι όπως θάβουμε το σκυλάκι μας, έτσι θάψαμε και το παιδάκι μας. Αλλά δεν μας πειράζει, εμείς θα το διαβάζουμε κανονικά και θα τελούμε τα τρισάγια και τα μνημόσυνα όπως πρέπει. Εμείς δεν τά
'χουμε με τον ιερέα, αλλά με το μητροπολίτη», ανέφερε η θεία του μωρού, Βασιλική Κόκκαλη. «Μάταια πήγαμε στο συλλαλητήριο για τις ταυτότητες. Τώρα πια
 Την ώρα της ταφής ο παπα-Γιώργης ήταν σε μια γωνία του νεκροταφείου και παρακολουθούσε αμήχανος τα συμβαίνοντα, αλλά και τις οργισμένες αντιδράσεις των συγγενών του παιδιού.
 Ο ομότιμος καθηγητής και πρώην κοσμήτορας της Θεολογικής Σχολής του Αριστοτελείου Πανεπιστημίου Θεσσαλονίκης, Αντώνης Παπαδόπουλος, σχετικά με το θέμα εξέφρασε την εξής άποψη: «Εγώ, αν ήμουν παπάς, θα το κήδευα το παιδάκι. Μια προσευχή θα μπορούσε να αναπέμψει ο ιερέας στο Θεό. Δεν νομίζω ότι είναι τόσο τραγικό. Οι άνθρωποι δεν πρόλαβαν να το βαφτίσουν το μωρό και δεν έγινε αεροβάπτισμα (βάπτιση στον αέρα -για ετοιμοθάνατα βρέφη- εις το όνομα του Πατρός, του Yιού και του Aγίου Πνεύματος). Επρεπε να διαβαστεί μια ευχή. Τι φταίει το παιδάκι. Ολοι στα χέρια του Θεού είμαστε».
 «Ο ιερέας δεν μπορούσε με κανέναν τρόπο να ψάλει την εξόδιο ακολουθία. Θα μπορούσε μόνο να βγάλει το πετραχήλι και να πει μια προσευχή για το παιδί. Μόνο αυτό», είπε στην «Ε» ο εκπρόσωπος Τύπου της Ιεράς Συνόδου π. Ιερόθεος Αργύρης. Επισήμανε ότι στο θέμα αυτό η Εκκλησία δεν εξαιρεί ούτε βρέβη ούτε νήπια, που για οποιοδήποτε λόγο δεν βαπτίστηκαν. 
 Επέμενε όμως ότι ο ιερέας θα μπορούσε να πει μια ευχή, κάτι που γίνεται ακόμα και για αλλοδαπούς και αλλόθρησκους που ενταφιάζονται στην Ελλάδα και δεν έχουν κανένα συγγενή.
 Σύμφωνα με τους κατοίκους του χωριού οι γονείς του βρέφους αντιμετωπίζουν νοητικά προβλήματα και ότι αυτός είναι ένας λόγος παραπάνω που θα έπρεπε να τους συμπαρασταθεί η Eκκλησία. 
