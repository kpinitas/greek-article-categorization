Mια σύντομη EΠIΣKΟΠHΣH για την (δήθεν) Eλλάδα της τρομοκρατίας
 Οσοι παρακολουθούν έστω και ελάχιστα το διεθνή Tύπο (εφημερίδες, περιοδικά, αλλά και το Internet), έχουν γίνει μάρτυρες μιας, τουλάχιστον ενδιαφέρουσας, σειράς αρνητικά προδιατιθέμενων άρθρων που αφορούν τη μικρή μας Ελλάδα.
 Προσωπικά, θεωρώ αξιοπερίεργη την παρουσία τόσων πολλών άρθρων για την Ελλάδα το τελευταίο διάστημα. Ο γενικός κανόνας είναι να αγωνιούμε να εμφανιστεί κάτι, έστω και μικρό, που να αναφέρεται στην Ελλάδα, στον διεθνή Tύπο. Ας πάρουμε, για παράδειγμα, το περιοδικό Time. Στην αρχή, κυκλοφόρησε άρθρο για το βιβλίο του Μίμη Ανδρουλάκη «Mv». To άρθρο δεν ήταν θετικό και παρουσίαζε μια Ελλάδα αντίστοιχου οπισθοδρομισμού με τους «Σατανικούς Στίχους». Στις 29 Μαΐου, κυκλοφόρησε το περιοδικό Time με το άρθρο της κ. Ανθής Καρασάββα «Terrorism Unlimited» και πέρα των συγκεκριμένων υπερβολικών θέσεων της δημοσιογράφου, υπήρχε και άλλο ένα αξιοσημείωτο γεγονός: ο εκδότης του Time Atlantic, Chris Redman, θεώρησε σκόπιμο να προφυλάξει εκ των προτέρων την κ. Καρασάββα και συμπεριλήφθηκε ένα editorial στις πρώτες σελίδες του περιοδικού γεμάτο κομπλιμέντα για τη δημοσιογράφο και την εμπιστοσύνη που της έχει το Time. 
 Η ανθρώπινη αρχική αντίδραση σε όλα αυτά είναι ένα μεγαλοπρεπέστατο και εντελώς αμερικάνικο Οh! Come on... Η προσφιλής επιφωνηματική φράση που χρησιμοποιείται συχνά από τους Αμερικανούς μάλλον θα είχε ως αντίστοιχη την ελληνική έκφραση «Καλά, έλα τώρα...» (μας δουλεύεις;). Είναι πράγματι δυνατόν να πιστεύει η κ. Καρασάββα ότι δεν αισθάνεται ασφαλής στην Αθήνα; Λίγο αργότερα, κυκλοφόρησε νέο Time με άρθρο για τη διαμάχη του θρησκεύματος στις ταυτότητες. 
 Εκτός από το περιοδικό Τime, δεκάδες άρθρα έχουν δημοσιευτεί σε όλα τα μεγάλα διεθνή περιοδικά και τις εφημερίδες όπως τη New York Times, τη Washington Post, τη Wall Street Journal, το Economist και τη Financial Times. Στα περισσότερα άρθρα, είναι προφανής η προσπάθεια σύνδεσης ή ανάπτυξης του ζητήματος της τρομοκρατίας και της «οπισθοδρομικής χώρας» με την ανάληψη της Ολυμπιάδας στην Αθήνα το 2004.
 Στη διά του Tύπου διαμάχη ενεπλάκησαν ο πρέσβης των ΗΠΑ στην Αθήνα, Nicholas Burns και ο Phil Sp yropoulos, διευθυντής της εθελοντικής ομογενειακής οργάνωσης American Hellenic Media Project που εδρεύει στη Νέα Υόρκη. H μη κυβερνητική αυτή οργάνωση έχει ως στόχο την παρακολούθηση του διεθνούς Tύπου και την αντίδραση μέσω δημοσιευμάτων σε ανακρίβειες και προκαταλήψεις που εμπίπτουν στην αντίληψη των εθελοντών συνεργατών της.
 Ολα ξεκίνησαν με την εμφάνιση ανάλυσης του κ. Σπυρόπουλου στις αρχές Ιουνίου μέσω διαδικτύου με τον τίτλο «Τρομοκράτης Φάντασμα» όπου μεταξύ άλλων, ο κ. Σπυρόπουλος γράφει: 
 «Η ετήσια έκθεση του State Department για την τρομοκρατία σόκαρε τους διπλωμάτες και τον κόσμο των υπηρεσιών πληροφοριών φέτος το Μάιο αφού επέκρινε μια χώρα που κατέταξε δεύτερη παγκοσμίως σε αντιαμερικανικές τρομοκρατικές επιθέσεις το 1999. Το σοκ οφείλονταν στο γεγονός ότι η έκθεση δεν αναφερόταν στο Αφγανιστάν, στη Λιβύη ή στο Ιράν, αλλά σε μια προοδευτική Ευρωπαϊκή δημοκρατία και μια αφοσιωμένη σύμμαχο που έχει πολεμήσει στο πλευρό των ΗΠΑ σε κάθε σημαντικό αμερικανικό πόλεμο.
 Οι αποκαλύψεις του State Department και η έκθεση που ακολούθησε από επιτροπή του Κογκρέσου για την τρομοκρατία -η οποία συνιστούσε την επιβολή διπλωματικών και στρατιωτικών κυρώσεων κατά της Ελλάδας- ζητούσαν από τους Αμερικανούς να αγνοήσουν τη λογική τους, αφού η Ελλάδα εμφανίστηκε ως χώρα από τις πλέον επικίνδυνες του κόσμου σε σχέση με την αντιαμερικανική τρομοκρατία. Οι αναφορές έριχναν την ευθύνη για την κατάσταση στη μην αποτελεσματική και μη συνεργάσιμη ελληνική κυβέρνηση.
 Ομως, μια πιο προσεκτική εξέταση των γεγονότων αποκαλύπτουν ότι ουσιαστικά ένα πρόβλημα αστικής τρομοκρατίας χαμηλής βαθμίδας, κοινό στις περισσότερες δυτικές χώρες, έχει παρουσιαστεί στις εκθέσεις ως γίγας τρομοκρατίας».
 Στη συνέχεια ο Σπυρόπουλος δεν παραλείπει να αναφερθεί στα 20 πιο σοβαρά περιστατικά τρομοκρατίας που σημειώθηκαν, αναφέροντας το θάνατο μιας Ελληνίδας και τον τραυματισμό ενός άλλου ατόμου κατά την έκρηξη βόμβας στο Ιntercontinental, εννιά βομβιστικές επιθέσεις, πέντε περιστατικά εμπρησμού, δύο περιστατικά πυροβολισμών και διάφορες άλλες μικρού μεγέθους υλικές ζημιές που είχαν προκληθεί.
 «Ο λάθος χαρακτηρισμός της προσπάθειας μιας νοητικά προβληματικής γυναίκας που επιχείρησε να τινάξει γκαζάκι του καφέ στην είσοδο του Αμερικανικού προξενείου της Θεσσαλονίκης εμφανίστηκε στην έκθεση ως "προσπάθεια ανατίναξης του προξενείου" και τεκμηριώνει περαιτέρω την υπερβολική και παραπλανητική φύση της έκθεσης.
 Μέρος του προβλήματος είναι το γεγονός ότι πολλές από τις πληροφορίες που κυκλοφορούν για το θέμα προέρχονται από αναξιόπιστες πηγές, όπως από τον E. Wa yne Merr y, πρώην υπάλληλου του State Department, που έχει υπάρξει από τις πιο έντονες φωνές που κριτικάρουν την αντίδραση της ελληνικής κυβέρνησης στην τρομοκρατία. Ο Merr yξεπέρασε κάθε όριο σε άρθρο της Washington Post στις 9 Νοεμβρίου 1999, όπου χαρακτήρισε τους Eλληνες "φορείς βαθιά εθνοκεντρικών Βαλκανικών προκαταλήψεων" που ανέχονται την τρομοκρατία εξαιτίας του "λυσσασμένου αντιαμερικάνικου, αντι-ΝΑΤΟϊκού, αντι-ΕΕ, αντι-Τουρκικού, αντιδυτικού εθνικισμού" (που έχουν) ».
 Στη συνέχεια, ο Σπυρόπουλος δικαιολογεί την ανησυχία των Αμερικανών αφού το 1999 αυξήθηκαν τα περιστατικά τρομοκρατίας στην Ελλάδα, όμως δεν δικαιολογεί τα υπερβολικά συμπεράσματα και του State Department και της έκθεσης της επιτροπής του Κογκρέσου. Αναλύει δε την πιθανότητα η δολοφονική επίθεση κατά του Βρετανού Saunders, (μόλις τρεις μέρες μετά τη δημοσιοποίηση της έκθεσης) να οφείλεται και στις υπερβολικές αναφορές που έμμεσα ενθάρρυναν τη «17 Νοέμβρη» να προβεί σε δολοφονική επίθεση μετά από δύο ολόκληρα χρόνια. 
 Ο Σπυρόπουλος επισημαίνει ακόμα ότι πολλές από τις αντιαμερικάνικες ενέργειες συνέβησαν το 1999 ως αντίδραση στην πολιτική των ΗΠΑ στο Κόσοβο. Εξάλλου, οι ισχυρισμοί εθνικιστικών τάσεων στην Ελλάδα δεν ευσταθούν αφού ούτε τα ακροδεξιά κόμματα χαίρουν οπαδών που αντιστοίχως έχουν στη Γαλλία, Αυστρία, Ισραήλ και Γερμανία, ενώ η ανθρωπιστική και οικονομική βοήθεια της Ελλάδας προς την Αλβανία και τους πρόσφυγες του Κοσόβου υπήρξε από τις πιο φιλόδοξες εντός ΝΑΤΟ και Ε.Ε.
 Τέλος, ο κ. Σπυρόπουλος αναρωτιέται πώς κατηγορείται η ελληνική κυβέρνηση για απραξία αφού εδώ και χρόνια συνεργάζεται με τις αμερικανικές υπηρεσίες, ενώ παραθέτει εκτενή αναφορά στην Τουρκία που θα έπρεπε να θεωρείται αρχιτρομοκράτης αφού εκτελεί άμαχους Κούρδους και υποστηρίζει την εξτρεμιστική οργάνωση των Γκρίζων Λύκων.
 Ο Aμερικανός πρέσβης δεν έχασε καθόλου χρόνο και σε διάστημα λίγων ημερών έστειλε την ακόλουθη απάντηση στον κ. Σπυρόπουλο. Η «Ε» αναδημοσιεύει αποκλειστικά ολόκληρη την επιστολή με ημερομηνία 12 Ιουνίου.
 Ως Αμερικανός πρέσβης στην Ελλάδα, έχω με συνέπεια αγωνιστεί για δίκαιη αντιμετώπιση του Αμερικάνικου Tύπου και της κοινής γνώμης όταν αφορά τη σύμμαχό μας στην Αθήνα. Iσως να έχετε προσέξει ότι, στην πραγματικότητα, ήμουν το πρώτο άτομο που δημοσίως αντιτάχθηκα την περασμένη εβδομάδα όταν η Επιτροπή για την Τρομοκρατία του Κογκρέσου πρότεινε τη λήψη μέτρων κατά της Ελλάδας για την αποτυχία της να σταματήσει την τρομοκρατική οργάνωση «17 Νοέμβρη». Είμαι φίλος της Ελλάδας και πάντα θα υπερασπίζομαι τους Έλληνες όταν κρίνονται άδικα. Με αυτή την έννοια, έχω προ πολλού εκφράσει το θαυμασμό μου και για τις δικές σας προσπάθειες να ανυψώνετε τη φωνή σας όταν η Ελλάδα και οι Eλληνες δεν χαίρουν ηθικής και ιστορικά δίκαιης αντιμετώπισης στις ΗΠΑ.
 Πρέπει να σας πω, παρ' όλα αυτά, ότι σοκαρίστηκα ειλικρινά διαβάζοντας το άρθρο σας, "Τρομοκράτης Φάντασμα", στο οποίο υποστηρίζετε ότι "ο Βρετανός στρατιωτικός ακόλουθος Stephen Saunders ίσως και να υπήρξε εξίσου τόσο θύμα της παραπλανητικής υπερβολής εκ μέρους του State Department, όσο και της ίδιας της μη αποτελεσματικής αντιτρομοκρατικής προσπάθειας".
 Το να δηλώσετε ευθαρσώς ότι εμείς, στην κυβέρνηση των ΗΠΑ, φέρουμε οποιαδήποτε ευθύνη για τη δολοφονία του φίλου και συναδέλφου μας από τα πυρά μιας Μαρξιστικής-Λενινιστικής τρομοκρατικής οργάνωσης είναι ανάρμοστο και ανήθικο. Μου δημιουργεί φρίκη το γεγονός ότι εξαπολύετε μια τέτοια κατηγορία δημόσια, ειδικά ενάντια στην ίδια σας την κυβέρνηση. Θα ήλπιζα ότι τουλάχιστον θα προχωρήσετε σε μια ξεκάθαρη και άμεση συγγνώμη στα θύματα και όλους εμάς που εκπροσωπούμε τις ΗΠΑ στο εξωτερικό.
 Θεωρείτε ότι η δημόσια συζήτησή μας για την τρομοκρατία, στην ουσία προκάλεσε τη "17 Νοέμβρη" να δολοφονήσει τον Saunders, αλλά η ίδια η προκήρυξη της "17 Νοέμβρη" τεκμηριώνει τα αντίθετα. Εκεί, η οργάνωση ισχυρίζεται ότι παρακολουθούσε τον Saunders από τις 17 Μαρτίου, πριν εκδοθούν και οι δύο εκθέσεις. Ο τρόπος λειτουργίας της οργάνωσης είναι να σχεδιάζει τις επιθέσεις μήνες πριν, όχι να ανταποκρίνεται άμεσα σε όσα λέγονται από τις κυβερνήσεις.
 Aντίθετα με εσάς, οι συνάδελφοί μου και εγώ ζούμε στην Aθήνα ως στόχοι της "17 Nοέμβρη". Πέντε στελέχη της πρεσβείας μας έχουν δολοφονηθεί από την ομάδα αυτή τα τελευταία 25 χρόνια και 30 έχουν τραυματιστεί. Eίχαμε μια ρουκέτα που εκτινάχθηκε σε γραφείο της πρεσβείας μας πριν από 4 χρόνια. Kατά τη διάρκεια των 2, 5 τελευταίων ετών, 24 αμερικανικές επιχειρήσεις έχουν βομβαρδιστεί. Tην ευθύνη για πολλές από τις βομβιστικές επιθέσεις ανέλαβε η "17 Nοέμβρη". Aυτά είναι τα σκληρά και αναμφισβήτητα, όχι τα φανταστικά, γεγονότα.
 Yπονοείται ότι το State Department έχει υπερβάλει τις βομβιστικές επιθέσεις του προηγούμενου έτους. Για προσπαθήστε να το πείτε αυτό στους συναδέλφους μου στο Γενικό Προξενείο της Θεσσαλονίκης που άκουσαν από ειδικούς ότι μπορούσαν να είχαν σκοτωθεί από τη βόμβα γκαζιού με 20 κάνιστρα, αν δεν είχε εξουδετερωθεί από τους φρουρούς μας την άνοιξη του 1999. Για προσπαθήστε να το πείτε αυτό στους υπαλλήλους του Iδρύματος Fullbright, οι οποίοι θα είχαν όλοι σκοτωθεί αν δεν ήταν για τους γενναίους Eλληνες αστυνομικούς που εξουδετέρωσαν μια ισχυρή βόμβα τον ίδιο μήνα. H προσπάθειά σας να υποτιμήσετε τα γεγονότα αυτά απλά δεν συμβαδίζει με τα αντικειμενικά γεγονότα.
 H τρομοκρατία είναι θανατηφόρα υπόθεση στην Eλλάδα. Οι άνθρωποι που ευθύνονται για τις επιθέσεις είναι οι ίδιοι οι τρομοκράτες και κανείς άλλος. H τρομοκρατία είναι ανεξέλεγκτη στην Eλλάδα εδώ και πολύ καιρό. Πάρα πολλοί άνθρωποι, συμπεριλαμβανομένων και των συμπατριωτών σας, έχουν σκοτωθεί. Σας προτείνω να κατευθύνετε τη λογική και το αίσθημα ηθικής σας στο έργο που έχουμε εμπλακεί με την ελληνική κυβέρνηση. Nα νικήσουμε τους τρομοκράτες και όχι να παρέχουμε δικαιολογίες για τις δολοφονικές επιθέσεις τους. Οι αληθινοί φίλοι της Eλλάδας θα τη βοηθήσουν να στρέψει την αδιάλειπτη προσοχή της και όλη της την ενέργεια στη σύλληψη των δολοφόνων. H Eλλάδα δεν έχει ανάγκη από απολογίες, αλλά από ενθάρρυνση και υποστήριξη για να κάνει αυτό που είναι σωστό.
 H ελληνική Iστορία είναι γεμάτη από παραδείγματα που ενήργησαν βάσει του θάρρους των πεποιθήσεών τους για τη διατήρηση της εννόμου τάξεως και της ανθρώπινης αξιοπρέπειας. Θα ήλπιζα ότι θα προσθέσεις και τη δική σου φωνή σε αυτά.
 Eνδιαφέρουσα είναι η λίστα των κοινοποιήσεων της επιστολής, αφού είναι ενδεικτική των σημαντικών προσωπικοτήτων της ομογένειας στις HΠA: Aνδρέας Aθενς (πρόεδρος ΣAE), Aντι Mανάτος (επικεφαλής Eνωμένης Συντονιστικής Προσπάθειας), Iωάννης Σιτιλίδης (διευθυντής Eρευνητικού Kέντρου Δυτικής Πολιτικής), Γιώργος Σαββίδης (στέλεχος επικοινωνίας), Aγγελος Tσακόπουλος (μεγαλοεπιχειρηματίας), A. Διαμαντούρας («Eθνικός Kήρυκας» N. Yόρκης), Nanc yAgris Savage - Hellenic Chronicle Bοστώνης, Γρηγόρης Mανιάτης (εκδότης περιοδικού Οd ysse y), Greg Pappas, Γ. Γεωργόπουλος (πρόεδρος Ομοσπονδίας Eλληνικών Kοινοτήτων Mείζονος Nέας Yόρκης).
 H ανταπάντηση του κ. Σπυρόπουλου ήταν άμεση, όπου επικαλείται πλέον και διεθνείς ακαδημαϊκές πηγές τεκμηρίωσης της σχέσης τρομοκρατικών ενεργειών και δημοσιότητάς τους από τα MME. Ολόκληρη η απάντηση υπάρχει στο διαδίκτυο στο «www.ahmp.org».
 Aνεξάρτητα από τα συγκεκριμένα σχόλια που μπορούν να γίνουν εκατέρωθεν, σημαντικότατη είναι η ανάδειξη της μέγιστης συμβολής των αποδήμων Eλλήνων όπου Γης, και συγκεκριμένα όσων αφιερώνουν εθελοντικά το χρόνο τους στην αντιμετώπιση κρίσεων, έστω και μέσω MME. Οι απόδημοι Eλληνες έχουν το πλεονέκτημα (όπως διαφαίνεται και από την επιστολή Burns) να ομιλούν ως πολίτες στις χώρες υποδοχής και άρα ως ισότιμοι συνομιλητές των κυβερνήσεών τους.
 Eν κατακλείδι, βέβαια, είναι άξιο απορίας πώς οι προσπάθειες, όπως του American Hellenic Media Project, παραμένουν σχεδόν άγνωστες στο εθνικό κέντρο και αγωνίζονται χωρίς στήριξη από την άμεσα ενδιαφερόμενη μητρόπολη. Aς ελπίσουμε ότι στο μέλλον θα προστεθούν και οι φωνές από τις όπου Γης πρεσβείες μας που θα αντιδρούν άμεσα, έγκυρα, τεκμηριωμένα και άνευ υπερβολικών συναισθηματισμών σε περίεργα άρθρα που εμφανίζονται με τέτοια συχνότητα στα διεθνή MME.
 * H Mαρίνα Φράγκου είναι ομογενής από τις HΠA που εκπονεί διδακτορική διατριβή στο Πανεπιστήμιο Aιγαίου για τον ελληνισμό της διασποράς
