Σε αγώνα δρόμου ημιαντοχής (όπου κρίνεται η φυσική κατάσταση αλλά και η ταχύτητα των αθλητών) έχουν αποδυθεί η Ντ. Μπακογιάννη και ο Δημ. Αβραμόπουλος για το ποιος θα έχει τον πρώτο λόγο στις διαφαινόμενες εξελίξεις στην κεντροδεξιά. 
Ο δήμαρχος Αθηναίων φαίνεται αυτή τη στιγμή να προηγείται (χρονικά) στην κούρσα, αφού όλες οι πληροφορίες τον θέλουν να ετοιμάζει θεαματικά την επάνοδό του στην κεντρική πολιτική σκηνή με δικό του κόμμα. 
Η τομεάρχης Εξωτερικών της Ν.Δ. τρέχει σε άλλη σειρά: Δίνει τη μάχη στο εσωτερικό του κόμματός της και φαίνεται εξαιρετικά δύσκολο να εκτοπίσει τον Κ. Καραμανλή από το πρώτο σκαλί του βάθρου στην παράταξη. 
Ομως, έχει αρχίσει κι ανεβάζει το ρυθμό της, διαθέτει αρκετές δυνάμεις εφεδρικές και δυνατό φίνις κι ως εκ τούτου είναι δύσκολη η πρόγνωση για το αν θα είναι αυτή ή ο Δ. Αβραμόπουλος εκείνος που θα καλύψει ταχύτερα την απόσταση.
 Για το δήμαρχο Αθηναίων, θεωρείται σχεδόν δεδομένο ότι η κούρσα του στον πολιτικό στίβο θα γίνει εκτός Ν.Δ. Μάλιστα, σε αντίθεση με την περίοδο προ των ευρωεκλογών (όταν έσπευδε να «μαζέψει» τα σενάρια περί κόμματος), τώρα το γεγονός ότι το «κόμμα Αβραμόπουλου» προεξοφλείται, του στερεί μεν το στοιχείο της έκπληξης, όμως του επιτρέπει να εισπράττει αντιδράσεις και να «μετράει φίλους». 
Επίσης, σήμερα, από ελάχιστους θα θεωρηθεί «διασπαστής», της παράταξης αφού ουδείς αναμένει πλέον την επιστροφή του στη Ν.Δ. 
Το κλειδί για τον ίδιο είναι ο χρόνος που θα αναλάβει πρωτοβουλία. Καθοριστικός παράγοντας σ' αυτό θα είναι οι εξελίξεις στη Ρηγίλλης όσο κι αν ο ίδιος θέλει ν' αποσυνδέσει το ζήτημα από τα εσωκομματικά της Ν.Δ. 
Οι ανακατατάξεις στο γαλάζιο στρατόπεδο όμως συναρτώνται άμεσα με τις κινήσεις της Ντ. Μπακογιάννη. Η πρώην υπουργός απ' την πλευρά της έχει το άγχος ότι η αναταραχή από τη δική της σύγκρουση με τον Κ. Καραμανλή θα πριμοδοτήσει τα σχέδια του δημάρχου, ο οποίος θα εμφανιστεί τότε ως σωτήρια λύση για να σταματήσει ο εμφύλιος, κι όλα αυτά με δικές της πλάτες.
Ο Δ. Αβραμόπουλος έχει μικρά ερείσματα σε πολιτικά στελέχη ( δεν έχει δικούς του βουλευτές) και στηρίζεται σχεδόν αποκλειστικά στο χώρο της τοπικής αυτοδιοίκησης. Επίσης χρειάζεται χρόνο για να στήσει ένα πανελλαδικό δίκτυο και να συγκροτήσει επιτελείο που θα επεξεργαστεί πολιτικό πρόγραμμα, το οποίο θα δείχνει προς τα πού θέλει να κινηθεί. 
nΠάντως, εξακολουθεί να διατηρεί υψηλή δημοτικότητα και διεισδυτικότητα στο χώρο του ΠΑΣΟΚ, ενώ, όπως έδειξαν πρόσφατες μετρήσεις, ένα σημαντικό ποσοστό ψηφοφόρων δείχνει διατεθειμένο να τον ακολουθήσει.
 Η Ντ. Μπακογιάννη, με σκληρή δουλειά και συστηματική προσπάθεια τους τελευταίους μήνες, έχει ενισχύσει τα ερείσματά της στο εσωτερικό της Ν.Δ. 
Εχει δική της ομάδα βουλευτών κι έχει κάνει σημαντικά ανοίγματα σε συναδέλφους της που μέχρι πρόσφατα εθεωρούντο ακραιφνώς καραμανλικοί. 
Επίσης, έχει πανελλαδικούς οργανωμένους πυρήνες εντός κι εκτός Ν.Δ. (επιμελητήρια, φορείς), αξιοποιώντας και τις επαφές του Κ. Μητσοτάκη. 
Η τομεάρχης Εξωτερικών της Ν.Δ. έχει σαφές πολιτικό στίγμα και ξεκάθαρες θέσεις, γνωστές δημοσίως, για τα περισσότερα ζητήματα. Επίσης, διατηρεί μεγάλες συμπάθειες και στο χώρο του ΠΑΣΟΚ. 
Ομως βρίσκεται εντός του «κομματικού μαντριού» και δεν έχει απεριόριστα περιθώρια κινήσεων. Πρέπει να προετοιμαστεί για τη μάχη στο συνέδριο, κι αν τη χάσει πρέπει, να περιμένει αρκετά χρόνια για την επόμενη ευκαιρία. 
Αν δημιουργηθεί κόμμα από τον Δ. Αβραμόπουλο, τότε χάνεται για την ίδια μια σημαντική επιλογή, αφού δεν θα μπορεί να κάνει αντίστοιχη κίνηση η ίδια. Αν, από την άλλη, προχωρήσει εκείνη πριν από τον Δ. Αβραμόπουλο, τότε θα χρεωθεί το προσωνύμιο του «διασπαστή» και δεν είναι βέβαιο πόσους θα βρει πρόθυμους να την ακολουθήσουν σ' ένα δικό της κόμμα.
Οπως αναγνωρίζουν ακόμη και βουλευτές της Ν.Δ., οι εξελίξεις στην κεντροδεξιά θα μπορούσαν να έχουν εντελώς διαφορετικό χαρακτήρα, αν οι δυο ανταγωνιστές αποφάσιζαν να συνεργαστούν. 
Ομως, όσες σχετικές κρούσεις έχουν γίνει, δεν έχουν φέρει κανένα αποτέλεσμα, αφού ο καθένας θέλει τον πρώτο ρόλο για τον εαυτό του. 
 «Ο Δ. Αβραμόπουλος, αν ήταν να γίνει δεύτερος, θα επέστρεφε προεκλογικά στη Ν.Δ.», λένε πρόσωπα προσκείμενα στο δήμαρχο. 
 «Η Ντόρα τη θέση του Νο 2 την έχει και σήμερα, δίχως να χρεωθεί το κόστος της διάσπασης» λένε βουλευτές προσκείμενοι στην πρώην υπουργό. 
Τρόπος συμβιβασμού δεν φαίνεται, όμως στην πολιτική πολύ δύσκολα λέγεται η λέξη «ποτέ». 
Εστω κι αν κανείς από τους δύο δεν δείχνει να αρκείται στο ρόλο του δεύτερου.
