«Μόνον οι υψηλοί φόροι μπορούν να νικήσουν τους σοσιαλιστές στις εκλογές που έρχονται», είχε πει πέρυσι ο Λoράν Φαμπιούς. Τότε ήταν απλώς πρόεδρος της Βουλής.
 Την Παρασκευή το μεσημέρι, που τα μέλη του μεγαλύτερου συνδικάτου μεταφορών της Γαλλίας συμφώνησαν να τερματίσουν τον αποκλεισμό των διυλιστηρίων, ο Φαμπιούς, υπουργός Οικονομικών, συνηδειτοποίησε το βάρος αυτής της διαπίστωσης. 
Δεν είναι και πολύ μακριά οι εκλογές -δημοτικές την άνοιξη του 2001,  γενικές και προεδρικές το 2002- αλλά οι συνθήκες προοιωνίζονται φθινόπωρο θερμό. Παρ' όλο που και οι οδηγοί ταξί διέκοψαν τις κινητοποιήσεις, όλα δείχνουν πως η αναταραχή δεν θα κοπάσει αμέσως.
Εβδομάδα παθών για τη Γαλλία και όχι μόνο, ήταν αυτή που πέρασε. Μετά τους επαγγελματίες ψαράδες που έβγαλαν κυριολεκτικά τα ψάρια στους δρόμους διαμαρτυρόμενοι για τις αυξήσεις στις τιμές των καυσίμων, στη μάχη ρίχτηκαν οι οδηγοί φορτηγών, οι αγρότες με τα τρακτέρ , οι οδηγοί ταξί και οι οδηγοί ασθενοφόρων. 
Επί πέντε ημέρες καμιόνια και βυτία κράτησαν τη Γαλλία όμηρο, έχοντας αποκλείσει τις μεγάλες οδικές αρτηρίες και πάνω από εκατό διυλιστήρια και σταθμούς ανεφοδιασμού. Αυτοκίνητα, αεροπλάνα και βαπόρια καθηλώθηκαν.
Στις διαπραγματεύσεις με τους εκπροσώπους των συνδικάτων, η κυ-
παραχώρησε κάποιες επιδοτήσεις για να αντισταθμίσει την άνοδο στην τιμή του ντίζελ και της βενζίνης. Οι 
πιο μαχητικοί από τους απεργούς τις θεωρούν ωστόσο κοροϊδία, δεδομένου ότι η τιμή του ντίζελ έχει αυξηθεί κατά 160% μέσα σε ένα χρόνο
Η κυβέρνηση του Λιονέλ Ζοσπέν αντιμετωπίζει τη χειρότερη σε ένταση και πολυμέτωπη κρίση της θητείας της.  Η τραγική ειρωνεία είναι πως για το χάος που γέννησαν οι μαχητικές διαδηλώσεις  δεν φέρει ακέραια την ευθύνη. Η φορολογία στα καύσιμα στη Γαλλία είναι όντως πολύ υψηλή. Ομως η ασυγκράτητη άνοδος της τιμής του «μαύρου χρυσού», που οι χώρες του
ΟΠΕΚ δεν έχουν καμιά διάθεση να μειώσουν, την κάνει ακόμη επαχθέστερη. Την κατάσταση αυτή επιτείνει η καθίζηση της τιμής του ευρώ σε σχέση με το δολάριο επί του οποίου καθορίζεται η τιμή του πετρελαίου.
Από το τέλος του Αυγούστου, άρχισαν οι διαδηλώσεις στη Γαλλία. Οι ψαράδες, τάξη προνομιούχα που δεν πληρώνει φόρο στα καύσιμα, αποσύρθηκαν νωρίς με καλή ψαριά: πήραν οικονομικές ενισχύσεις. 
Την ίδια μεταχείριση απαίτησαν και οι υπόλοιπες επαγγελματικές τάξεις. 
Η κυβέρνηση Ζοσπέν -του οποίου η δημοτικότητα συρρικνώθηκε 4 με 5 μονάδες- μετά την παραίτηση Σεβενεμάν  και τη διαμάχη για την παραχώρηση αυτονομίας στην Κορσική υφίσταται διπλό σοκ: 
Η φορολογική μεταρρύθμιση που ανακοίνωσε την 1η Σεπτεμβρίου ο Φαμπιούς, που θεωρείται και δείγμα γραφής του γάλλου πολιτικού για τις εκλογές του 2002 οπότε μάλλον θα διαδεχθεί τον Ζοσπέν, δεν ικανοποίησε ούτε τους σοσιαλιστές ούτε τους εταίρους του κυβερνητικού συνασπισμού.
H αριστερή πτέρυγα των σοσιαλιστών του καταλογίζει «προδοσία», αφού οι περικοπές ωφελούν τα μεσαία και ανώτερα οικονομικά στρώματα: φοροελαφρύνσεις ύψους 120 δισ. γαλλικών φράγκων σε διάστημα τριών ετών, όταν οι φόροι που επιβλήθηκαν από το 1997 ξεπερνούν τα 500 δισ.!
Οι Πράσινοι δεν εγκρίνουν την κατάργηση του φόρου οδοποιίας στα Ι.Χ., γιατί  προστατεύει το περιβάλλον. 
Δεν συμφωνούν επίσης με την απόφαση της κυβέρνησης να επιδοτήσει και τους οδηγούς φορτηγών για να καλύψουν τις αυξήσεις στην τιμή των καυσίμων.
«Οποιος ρυπαίνει θα πληρώνει» είναι η άποψή τους. Δεν αποκλείουν μάλιστα και την αποχώρησή τους από την κυβέρνηση για λόγους αρχών... Τι θα γίνει τώρα;
Το πετρέλαιο έπειτα από 25 χρόνια, πρωταγωνιστεί και πάλι στο διεθνές προσκήνιο, υπονομεύοντας σοβαρά κυβερνήσεις και οικονομίες. 
Η εβδομάδα που έζησε η Γαλλία, ξύπνησε τα πνεύματα και στην υπόλοιπη Ευρώπη:
wΣτην Ισπανία, οι οδηγοί βυτίων θα μποϊκοτάρουν τη διανομή καυσίμων όλο το Σεπτέμβριο.
wΣτο Βέλγιο, οι οδηγοί φορτηγών κατεβαίνουν σήμερα σε διαδηλώσεις με αίτημα τη μείωση της τιμής του ντίζελ.
wΣτη Γερμανία, τα μέλη των συνδικάτων των φορτηγών αυτοκινήτων, όπως και οι γάλλοι συνάδελφοί τους, ζητούν μείωση της φορολογίας στα καύσιμα, ενώ και στη Βρετανία οι διαδηλώσεις με παρόμοια αιτήματα άρχισαν ήδη.
wΣτην Ιταλία, τα μέλη του μεγάλου συνδικάτου μεταφορών CUNA απαιτούν μείωση της τιμής του πετρελαίου κατά περίπου 40 δραχμές το λίτρο.
Αν ο αποκλεισμός της Γαλλίας διαρκούσε, ο κίνδυνος για την οικονομία που με το δυναμισμό της συναγωνίζεται τη γερμανική και την ιταλική θα ήταν μεγάλος. 
Παρά την κάποια επιδείνωση στο θέμα της ανεργίας (έφτασε στο 9,7 % από 9,6 %, ενώ για μήνες ακολουθούσε καθοδική πορεία), η χώρα έχει αύξηση του ΑΕΠ κατά 2,9% , ετήσιο πληθωρισμό 2% και ρυθμό ανάπτυξης που φέτος θα φτάσει το 3,5%.
Ωστόσο η Γαλλία είναι η δεύτερη -μετά τη Βρετανία- ευρωπαϊκή χώρα με την επαχθέστερη φορολογία. 
Τώρα, η παγκοσμιοποίηση μεγιστοποιεί τα κοινωνικά προβλήματα κι όταν αυτά είναι πιεστικά δεν επιδέχονται παρά δυναμικές λύσεις...
