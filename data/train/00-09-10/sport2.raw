Ηπαράσταση αρχίζει και όλοι την περιμένουν με αδημονία: Τετάρτη, 13 Σεπτεμβρίου, Ολυμπιακό Στάδιο της Αθήνας, 21.45. Ο Παναθηναϊκός επιστρέφει στο Τσάμπιονς Λιγκ, την κορυφαία διασυλλογική διοργάνωση της Ευρώπης, με ένα όνειρο κρυφό που πηγάζει από το πρόσφατο ένδοξο παρελθόν του. 
Απέναντί του μια παλιά γνώριμη, η Λα Κορούνια, η πρωταθλήτρια Ισπανίας που δάμασε τα άγρια θηρία, Μπαρτσελόνα, Ρεάλ Μαδρίτης, Βαλένθια, και κατέκτησε πέρσι το πρώτο της πρωτάθλημα ύστερα από 94 χρόνια.
Πέρυσι, στον ίδιο χώρο λίγο έλλειψε να γίνει η έκπληξη: Ολοι θυμούνται πως η Λα Κορούνια άφησε σημαντικό μέρος της δυναμικότητάς της πίσω, στο λιμάνι με θέα τον Ατλαντικό που κοσμεί ένα από παλαιότερα ρωμαϊκά μνημεία, ο Πύργος του Ηρακλή. 
 Ο Αλιόσα Ασάνοβιτς κέρδισε με τη μαγκιά του το πέναλτι που απέφερε το 1-0 και αμέσως μετά ο Ισλανδός Χέλγκι Σίγκουρτσον απέτυχε λίγα εκατοστά πριν από τη γραμμή του τέρματος να σπρώξει την μπάλα στα δίχτυα, σ' ένα παιχνίδι μονόλογο.
 Το 2-0 που θα έφερνε την πρόκριση (4-2 το σκορ του πρώτου αγώνα στο Στάδιο Ριαθόρ) δεν ήρθε. Σαν να μην έφθανε αυτό, στα τελευταία λεπτά οι Ισπανοί ισοφάρισαν σε μία από τις ελάχιστες φορές που πέρασαν τη μεσαία γραμμή με αξιώσεις.
Η... προϊστορία, βέβαια, δεν σημαίνει ότι το έργο  αναγκαστικά  θα επαναληφθεί κι εφέτος. Παρά τα προβλήματά της (και είναι όντως πολλά), η Λα Κορούνια ως ομάδα υπερέχει ποιοτικά. 
n Σε σύγκριση με πέρυσι, δεν έχει τους Βραζιλιάνους Φλάβιο Κονσεϊσάο (μετακόμισε στην πρωτεύουσα Μαδρίτη και τη Ρεάλ), Παουλέτα (πήγε λίαν προσφάτως στη γαλλική Μπορντό), ήρθαν όμως ο έμπειρος τερματοφύλακας Φρανσίσκο Μολίνα και ο επιθετικός Ντιέγκο Τριστάν, που παίζει στη θέση του τραυματία Ολλανδού Ρόι Μακάι, πρώτου σκόρερ της ομάδας πέρσι με 22 γκολ. 
n Ο 52χρονος προπονητής της, Χαβιέ Ιρουρέτα, είναι μία προσωπικότητα του ισπανικού ποδοσφαίρου, με μεγάλη καριέρα ως ποδοσφαιριστής στην Αθλέτικο Μαδρίτης (δύο πρωταθλήματα, ένα κύπελλο, ένα διηπειρωτικό) και κατόπιν στην Αθλέτικο Μπιλμπάο. 
n Από τα μεγάλα αστέρια της, ο Βραζιλιάνος Ντζαλμίνια χρωστάει δύο αγωνιστικές από πέρσι, όταν αποβλήθηκε στον αγώνα με την Αρσεναλ, άρα θα πάρει το βάπτισμα στο Τσάμπιονς Λιγκ την τρίτη αγωνιστική, στον αγώνα με τη Γιουβέντους στο Τορίνο. 
n Επίσης, Γιοκάνοβιτς, Τούρου Φλόρες και Βαλερόν έχασαν πολύτιμο έδαφος στην προετοιμασία λόγω τραυματισμού και είναι ανέτοιμοι, ενώ, τέλος, ο Μαροκινός Μπασίρ και ο 24χρονος Ισπανός Καπντεβίλντα μετέχουν στην Ολυμπιάδα του Σίδνεϊ με τις ομάδες των χωρών τους.
Μεγαλύτερο πρόβλημα από τα παραπάνω είναι, για όσους γνωρίζουν καλά την πρωταθλήτρια Ισπανίας, η απειρία της στο θεσμό. Το επίσημο ντεμπούτο της  θα έχει όλα τα χαρακτηριστικά του «πρωτάρη»: άγχος, νευρικότητα, έλλειψη αυτοσυγκέντρωσης. Πώς θα συμπεριφερθεί μπροστά σε 70.000 φανατικούς θεατές; Θα αντέξει ή θα λυγίσει; Κανείς δεν ξέρει.
Ο Παναθηναϊκός, από την πλευρά του, θα προσπαθήσει να εκμεταλλευτεί στο έπακρον τον παράγοντα έδρα, δεν αρκεί όμως μόνο αυτό. Πρέπει να παίξει και ποδόσφαιρο, να σταθεί στο ύψος των περιστάσεων. 
Ο Πάολο Σόουζα, ο Νίκος Λυμπερόπουλος, ο Κριστόφ Βαζέχα που στα 36 του δεν ξεκολλάει από την ενδεκάδα, αναμένεται να σύρουν το βάρος της επιθετικής προσπάθειας. 
Προβλήματα δεν αντιμετωπίζει ο Αγγελος Αναστασιάδης. Ολοι οι παίκτες είναι στη διάθεσή του και όλοι θέλουν να παίξουν, άσχετα ποιοι εν τέλει θα επιλεγούν. Νίκη με... μισό γκολ είναι ο στόχος που, αν επιτευχθεί, αλλάζει τα δεδομένα στον πέμπτο όμιλο. 
«Ξεκίνημα με νίκη δίνει στον ΠΑΟ το δικαίωμα να ελπίζει στη συνέχεια», δήλωσε ο Βέλιμιρ Ζάετς, ενώ ο Στράτος Αποστολάκης, γνωρίζοντας καλύτερα από τον καθένα τους συσχετισμούς των μεγάλων δυνάμεων, αναπολεί τη νίκη επί της Ναντ, με την οποία άρχισε η πορεία προς τη δόξα το '95. «Αν κερδίσουμε τη Λα Κορούνια, όλα γίνονται».
Ούτως ή άλλως ο Παναθηναϊκός έχει πείρα από μεγάλες ανατροπές, σε βάρος της Γιουβέντους (όχι μία φορά), της Γκέτεμποργκ, της Ναντ, της Λέγκια και πολλών άλλων. 
