Τα πάνω-κάτω στα μέχρι τώρα δεδομένα θα φέρουν οι φετινές βάσεις.Το βαθμό που εδώ και δεκαετίες είχε ο πρώτος επιτυχών στην πιο περιζήτητη σχολή -την Ιατρική Αθήνας-, θα έχει φέτος στην ίδια σχολή ο τελευταίος επιτυχών.
 Με βαθμολογία 19,7 θα εισαχθεί φέτος στην Ιατρική Αθήνας ο τελευταίος υποψήφιος που θα καταλάβει την 162η θέση των εισαγομένων.
 Πιο υψηλή ακόμη και από την Ιατρική Αθήνας, πρώτη φορά, θα είναι φέτος η βάση στη σχολή Ηλεκτρονικών Υπολογιστών στο Εθνικό Μετσόβιο Πολυτεχνείο. Σε αυτή τη σχολή η βάση θα υπερβεί και το βαθμό του πρώτου, με το παλιό σύστημα, επιτυχόντα. Η βάση σε αυτή τη σχολή θα είναι φέτος 19,8! Bαθμός ρεκόρ
Οι δύο αυτές περιπτώσεις είναι οι πλέον χαρακτηριστικές, αλλά δεν είναι οι μόνες. Σε όλες τις σχολές πρώτης ζήτησης, που είναι περίπου 30 πανεπιστημιακά τμήματα, οι βάσεις θα ξεπεράσουν το 19. Πρόκειται για τις ιατρικές, τις πολυτεχνικές και τις οικονομικές σχολές της χώρας.
Οι πολύ υψηλές βαθμολογικές βάσεις οφείλονται σε δύο παράγοντες.
 Στο μεγάλο αριθμό των αριστούχων που διαγωνίστηκαν με το νέο σύστημα σε, κατά γενική ομολογία, εύκολα θέματα: Οι 11.488 υποψήφιοι που έγραψαν από 18,1 μέχρι 19,9 και έχουν δηλώσει στις πρώτες επιλογές των μηχανογραφικών τους την «αφρόκρεμα» των σχολών, θα δώσουν μια άδικη μάχη. Γιατί στην ίδια σχολή δεν θα εισάγεται υποψήφιος επειδή θα έχει ένα δέκατο της μονάδας διαφορά από τον προηγούμενο συνυποψήφιό του που θα εισάγεται. 
 Στο νέο τρόπο εισαγωγής που δίνει τη δυνατότητα στους υποψηφίους να δηλώνουν σχολές από διαφορετικά επιστημονικά πεδία. Ετσι, υπήρξαν υποψήφιοι που δήλωσαν πρώτη επιλογή την Ιατρική και δεύτερη το Πολυτεχνείο ή πρώτη επιλογή το Πολυτεχνείο και δεύτερη τη Νομική.
Οι πίνακες με τα ονόματα των εισακτέων σε ΑΕΙ και ΤΕΙ θα ανακοινωθούν από το υπουργείο Παιδείας στο διάστημα 15-18 Σεπτεμβρίου. Σύμφωνα με τις εκτιμήσεις που γίνονται με βάση τα μέχρι στιγμής υπάρχοντα δεδομένα, η χαμηλότερη βάση εισαγωγής με το νέο σύστημα πρόσβασης σε όλες τις πανεπιστημιακές σχολές θα είναι γύρω στο 15 με μια απόκλιση της τάξης του 0,5. Οι πιο χαμηλές θα παρουσιασθούν στα παιδαγωγικά τμήματα.
 Στη θεωρητική κατεύθυνση, όπου οι υποψήφιοι δηλώνουν σχολές από το 1ο και 2ο επιστημονικό πεδίο, οι υψηλότερες βάσεις θα εμφανιστούν στις νομικές σχολές (Αθήνας και Θεσσαλονίκης είναι στις πρώτες προτιμήσεις) που θα κυμανθούν από 18,9 μέχρι 19,1.
Λίγο πιο χαμηλά ( 18,8 -19) θα είναι στα τμήματα Ψυχολογίας και στα ΜΜΕ του Πανεπιστημίου Αθηνών, ενώ η βάση στη Φιλολογία Αθήνας θα βρίσκεται γύρω στο 18.
 Στη θετική κατέυθυνση και τεχνολογική κατέυθυνση όπου οι υποψήφιοι δηλώνουν σχολές από το 3ο και το 4ο επιστημονικό πεδίο, το τμήμα Ηλεκτρολόγων Μηχανικών και Μηχανικών Ηλεκτρονικών Υπολογιστών θα σπάσει το φράγμα του 19,5, εμφανίζοντας, σύμφωνα με όλα τα στοιχεία την υψηλότερη βάση (19,7) από όλες τις πανεπιστημιακές σχολές.
 Στα ύψη θα εκτιναχτεί και η βάση στο Τμήμα Επιχειρησιακής Ερευνας και Μάρκετιγκ του Οικονομικού Πανεπιστημιου Αθηνών που υπολογίζεται να κυμανθεί από 19-19,3, ενώ ακολουθούν τα χρηματοοικονομικά τμήματα από 19-19,2.
 Για τους υποψήφιους που διαγωνίστηκαν με το παλιό σύστημα των δεσμών, οι βάσεις εισαγωγής θα ανέβουν στην πρώτη και δεύτερη δέσμη.
Κοντά στα περσινά επίπεδα (με μικρές αυξομοιώσεις κατά σχολή) θα είναι οι βάσεις της τρίτης δέσμης, ενώ μικρή πτώση θα έχουν εκείνες της τέταρτης δέσμης. Πιο συγκεκριμένα.
Πρώτη δέσμη: Οι πολυτεχνικές σχολές θα ανέβουν από 100 μέχρι 150 μόρια, ενώ τα τμήματα Ορυκτών Πόρων Χανίων, Μαθηματικό Χιου και Κρήτης και Γεωλογίας Πατρών θα ανέβουν μέχρι και 300.
Δεύτερη δέσμη: Οι ιατρικές σχολές με πρώτες αυτές της Αθήνας και Θεσσαλονίκης θα έχουν άνοδο 100 με 150 μόρια. Στις φαρμακευτικές και οδοντιατρικές σχολες, η βάση θα ανέβει μέχρι και 200.
Τρίτη δέσμη: Εδώ, θα υπάρξουν σχολές που θα εμφανίσουν πτώση 50 -60 μορίων και σχολές που θα εμφανίσουν άνοδο 50-60. Πτώση θα εμφανίσουν οι νομικές σχολές, στα ιδια περίπου επίπεδα θα κυμανθούν οι βάσεις στις φιλολογικές και άνοδο θα έχουν οι υπόλοιπες σχολές.
