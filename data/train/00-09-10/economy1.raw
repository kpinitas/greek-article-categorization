Τελικά η «άνοιξη» των ελληνικών τραπεζών ήρθε το φθινόπωρο. Το όργιο φημών για επιθετικές εξαγορές τροφοδότησε και εκτόξευσε τις τιμές των περισσότερων τραπεζικών μετοχών. Η κινητικότητα αυτή έφθασε  στο αποκορύφωμα την Παρασκευή, οπότε και καταγράφηκαν ασυνήθιστα κέρδη για  μετοχές  όπως  της Εθνικής, η οποία παρουσίαζε άνοδο 11,69%, ή της Πίστεως +11,79%, της Εμπορικής +11,42%, της Eurobank κατά 12%.
Το γαϊτανάκι που άρχισε να πλέκει τον «ιστό» του γύρω από το μέλλον των ελληνικών τραπεζών είχε για μία ακόμη φορά τα γνωστά χαρακτηριστικά γνωρίσματα: μυστικές επαφές, εξαγορές μέσω τρίτων, κινήσεις δηλαδή οι οποίες θα άλλαζαν την εικόνα της ελληνικής αγοράς. 
Η επίσκεψη του γερμανού μεγαλοτραπεζίτη, προέδρου της Deutsche Bank, Ρ. Μπρόγερ, στην Αθήνα και οι επαφές που πραγματοποίησε με το διοικητή της Εθνικής, κ. Θ. Καρατζά, και κυρίως με τον πρόεδρο της Αlpha, κ. Ι. Κωστόπουλο, «δημιούργησαν» τη σπίθα για να φουντώσει η όλη φημολογία.
 Βέβαια ο γερμανός τραπεζίτης διέψευσε το σενάριο για επιθετική εξαγορά της Alpha, ωστόσο ο «επιλεκτικός» τρόπος με τον οποίο κλείστηκαν τα ραντεβού στην Ελλάδα δεν μπορούσε να περάσει απαρατήρητος. 
Είναι χαρακτηριστικό ότι την Πέμπτη, όταν ο κ. Mπρόγερ διέψευδε τις σχετικές φήμες, στη Σοφοκλέους 950.000 μετοχές της Alpha άλλαζαν χέρια. Η έντονη κινητικότητα συνεχίστηκε και την επόμενη ημέρα οπότε ο όγκος των συναλλαγών της Αlpha ξεπέρασε τα 1,7 εκατ.τεμάχια, τα οποία αντιστοιχούσαν σε 20 δισ. δρχ. περίπου.
 Η μεγάλη αυτή συναλλακτική κίνηση δεν μπορούσε παρά να προέρχεται από το εξωτερικό. Ετσι, οι πληροφορίες εκείνης της ημέρας έκαναν λόγο για ενδιαφέρον της τράπεζας HSBC, η οποία θα προχωρούσε και σε επιθετική εξαγορά της Alpha...
Eνα άλλο σενάριο που ήθελε την Eθνική να κινείται για «συγχώνευση» με την Πίστεως, χαρακτηρίστηκε «αστείο» από στελέχη της Eθνικής.
 Τα σενάρια, αυτά, περί επιθετικής εξαγοράς της Alpha, άσχετα με το κατά πόσο αληθεύουν, στηρίζονται σε μία «υπαρκτή» πραγματικότητα. Η σύνθεση του μετοχικού κεφαλαίου της πρώτης σε μεγέθος ιδιωτικής τράπεζας, και συγκεκριμένα το μικρό ποσοστό που διαθέτουν οι βασικοί μέτοχοι, καθιστούν την Alpha ευάλωτη σε τέτοιου είδους εγχειρήματα. 
Μάλιστα έκδηλη ήταν η ανησυχία που εξέφραζαν για ένα τέτοιο ενδεχόμενο στελέχη της χρηματιστηριακής εταιρείας της τράπεζας, τα οποία το απόγευμα της Πέμπτης προσπαθούσαν να συνειδητοποιήσουν το τι ακριβώς έχει γίνει. 
Το «μυστήριο» πίσω από το ενδιαφέρον που εκδηλώθηκε για τις ελληνικές τράπεζες μπορεί να κρύβει επιχειρηματικά κίνητρα, το πιθανότερο όμως είναι ότι αποτελεί μια τεχνική εξέλιξη η οποία συνδέεται με την αλλαγή στάθμισης της ελληνικής αγοράς από τη Morgan Stanley. 
Σύμφωνα με ανώτατο στέλεχος χρηματιστηριακής εταιρείας, την οποία πληροφορίες έφεραν να συγκεντρώνει μετοχές της Πίστεως από την αγορά, το ενδιαφέρον των ξένων επενδυτών δεν συνδέεται με σχέδια επιθετικών εξαγορών. Αντίθετα το όλο φαινόμενο συνδέεται με την αύξηση της βαρύτητας του ελληνικού χρηματιστηρίου στους δείκτες των αναδυόμενων αγορών. 
Η αύξηση αυτή βρήκε τα χαρτοφυλάκια των μεγάλων θεσμικών επενδυτών του εξωτερικού που επενδύουν στις αγορές αυτές να είναι «άδεια» από ελληνικές μετοχές. Ετσι οι διαχειριστές αυτοί επιδόθηκαν σε έναν αγώνα δρόμου προκειμένου να ευθυγραμμιστούν με τους νέουςς δείκτες. 
Σύμφωνα με το ίδιο στέλεχος, αν κάποιος είχε ως στόχο την επιθετική εξαγορά θα ήταν πιο λογικό να εκδηλωθεί τον Αύγουστο, οπότε οι τιμές όλων των τραπεζών (και της Alpha) ήταν πολύ πιο χαμηλά από τα σημερινά επίπεδα.
Η κινητικότητα των τελευταίων ημερών φάινεται ότι δεν έχει «αγχώσει» τη διοίκηση της Αlpha. Στελέχη της διοίκησης της τράπεζας επεσήμαναν ότι το ενδιαφέρον για τη μετοχή της Alpha δεν ήταν εντονότερο απ' αυτό που παρουσιάστηκε για τις μετοχές των υπολοίπων τραπεζών.
Αλλωστε, σύμφωνα με τα ίδια στελέχη, η πτώση των τελευταίων ημέρων δεν ήταν δικαιολογημένη για τα δεδομένα και την πορεία των περισσοτέρων τραπεζών.
