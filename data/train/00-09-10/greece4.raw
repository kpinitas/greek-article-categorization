Ξετυλίγεται το ένα και μπερδεύεται το άλλο. Με αυτόν τον τρόπο γίνονται οι έρευνες γύρω από τη δράση της μαφίας στα νότια προάστια και τον εντοπισμό των πραγματικών ενόχων. Ανώνυμα τηλεφωνήματα στην Ασφάλεια, καταγγελίες, απειλές και κασέτες συνθέτουν το ζοφερό σκηνικό
Ο φάκελος για τις επικίνδυνες συμμορίες στην Ηλιούπολη περιλαμβάνει πολλά και σημαντικά στοιχεία. Κι ενώ η ιστορία βρίσκεται ακόμη σε εξέλιξη, σύμφωνα με πληροφορίες, πολλά και ανώνυμα τηλεφωνήματα, που γίνονται σε έναν συγκεκριμένο αστυνομικό και σχεδόν πάντα την ίδια ώρα, περιπλέκουν περισσότερο τα πράγματα. 
Yπάρχουν όμως και τέσσερις κασέτες που μελετά το 1ο Ανακριτικό Τμήμα του Πρωτοδικείου Αθηνών. Δόθηκαν στις αρχές από τη σύζυγο του κρατούμενου Θόδωρου Γρηγοράκου, Φωτεινή Κουρή. Ηταν λίγο μετά τη δολοφονία του πατέρα Γρηγοράκου.
 Δεν ήταν λίγοι εκείνοι από τους εμπλεκόμενους που πίστευαν ότι σε αυτές περιέχονταν επιβαρυντικά στοιχεία εναντίον του ήδη προφυλακισμένου για τη δολοφονία του Νικ Γρηγοράκου, Γιώργου Τσακογιάννη.
 Στις 11 Αυγούστου, η κ. Κουρή ενημέρωσε εκτός των άλλον τον ανακριτή Γιώργο Καλτσά ότι υπήρχε ένας φάκελος με τις κασέτες, που, όπως υποστήριξε, είχε φυλαγμένο στο γραφείο του ο πεθερός της, με την ένδειξη: «Στοιχεία για την Aσφάλεια».
 Οι κασέτες δόθηκαν σ' έναν συγκεκριμένο άνθρωπο στην Aσφάλεια, τον οποίο η κατονομάζει ως «κ. Γαλίκα».
 Στις 25 Αυγούστου, το περιεχόμενό τους στάλθηκε στον ανακριτή, μετά από αίτημα του κατηγορουμένου. Οπως προκύπτει από την έκθεση απομαγνητοφώνησης της Ασφάλειας, πρόκειται για μια μαγνητοφωνημένη από αυτόματο τηλεφωνητή συνομιλία μεταξύ δύο αντρών (κατά πάσα πιθανότητα των Νικ Γρηγοράκου και Γιώργου Τσακογιάννη) αλλά και απειλητικά μηνύματα. Οι ανακριτικές αρχές δεν φαίνεται να εξάγουν ασφαλή συμπεράσματα, αφού στοιχεία επιβαρυντικά για τον κατηγορούμενο δεν προκύπτουν ευθέως.
 Συγκλονιστικές λεπτομέρειες για τη δράση της ομάδας Γρηγοράκου αποκαλύπτονται στην κατάθεση του Aμερικανού Πίτερ Σέντχομ, που βρίσκεται στον Κορυδαλλό καταδικασμένος σε 11 χρόνων κάθειρξη. 
Με βάση τα όσα ο ίδιος κατέθεσε στον ανακριτή, είχε το ρόλο του εκτελεστή στην ίδια ομάδα. Ενώ, με αφορμή τη δική του κατάθεση, είχε εκδοθεί ένταλμα εις βάρος των αδελφών Γρηγοράκου.
Στην κατάθεσή του αναφέρει: «Στην Αμερική οι αδελφοί Γρηγοράκοι και ο πατέρας τους έκαναν διακίνηση κοκαΐνης. Την ίδια δουλειά έκανα κι εγώ... Eκανα χρήση κοκαΐνης σε ηλικία έντεκα χρονών»...
 Αποτρόπαια και συγκλονιστικά τα όσα λέει και για τη δολοφονία της Στεφανίας Σαρδή. Γνώριζε πολλά:
«Σε συνδυασμό με όσα μου είχε πει ο πατέρας Γρηγοράκος και ο Νίκος, μου δημιουργήθηκε η εντύπωση ότι η Σαρδή γνώριζε τα πάντα για μένα, για το Θόδωρο και για τις δραστηριότητές μας. Στο μυαλό μου είχε ωριμάσει η σκέψη ότι ένας και μόνον τρόπος υπήρχε να κλείσω το στόμα της Σαρδή και όλα αυτά σε συνδυασμό με όσα μου είχε πει ο πατέρας της και ο Νίκος Γρηγοράκος. Χωρίς καθυστέρηση, με λαβή έπιασα από το λαιμό τη Σαρδή, ώσπου έχασε τις αισθήσεις της. Μετά πήρα ένα μαχαίρι και τη χτύπησα στο λαιμό...».
 Ομως, δεν ήταν το μόνο θύμα. Η αναφορά του Σέντχομ για μια κατά λάθος δολοφονία είναι ανατριχιαστική:
