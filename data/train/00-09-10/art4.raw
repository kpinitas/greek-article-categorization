Aν ήταν αντικείμενο, θα μπορούσε να είναι ένα παλιό χειροποίητο ραδιόφωνο, απ' αυτά που μετέφεραν στις παλιές μονοκατοικίες τις φωνές των εκφωνητών της Deutsche Welle και του BBC, αλλά και τις επιτυχίες της εποχής. Ή θα μπορούσε να είναι ένα από τα πρώτα μουσικά περιοδικά που κυκλοφόρησαν στην Ελλάδα, περιλαμβάνοντας κατ' αρχάς μόνο τους στίχους των μεγάλων επιτυχιών που ακούγονταν από το ραδιόφωνο.
 Ή θα μπορούσε να είναι η εικονογραφημένη παρτιτούρα μιας τέτοιας ραδιοφωνικής επιτυχίας. Ή ένα εξώφυλλο δίσκου. 
Κι αν ήταν ραδιοσταθμός; Τότε θα ήταν ο Σταθμός 101,3 που αποφάσισε να γιορτάσει τα τέταρτα γενέθλια και την ανανέωσή του, όχι βεβαίως παίζοντας κινεζική ρουλέτα, αλλά διοργανώνοντας μία σειρά εκδηλώσεων που αγκαλιάζουν όλα αυτά που θα μπορούσε να σημαίνει η λέξη «ραδιόφωνο».
«Ραδιοενέργεια 2000» είναι ο τίτλος του φεστιβάλ, που πραγματοποιείται από την επόμενη Δευτέρα έως και τις 24 Σεπτεμβρίου στην «Τεχνόπολη» του Δήμου Αθηναίων (Πειραιώς 100).
Το πρόγραμμα περιλαμβάνει πρώτα πρώτα τέσσερις πρωτότυπες εκθέσεις με θέμα τόσο το ραδιόφωνο όσο και το ελληνικό πεντάγραμμο. 
Οι τρεις, που αφορούν τα παλιά ραδιόφωνα, τις πρωτότυπες παρτιτούρες και λαϊκά περιοδικά για το τραγούδι από το 1900 έως το 1960, διοργανώνονται με την πολύτιμη συνεργασία και επιμέλεια του Ελληνικού Λογοτεχνικού Ιστορικού Αρχείου (Ε.Λ.Ι.Α.)- που κι αυτό φέτος γιορτάζει γενέθλια, τα 20ά του. Η τελευταία έκθεση παρουσιάζει μερικά από τα καλύτερα εξώφυλλα ελληνικών δίσκων. 
Οι φεστιβαλικές εκδηλώσεις προβλέπουν όμως και μία σειρά συναυλιών:
Την αρχή κάνει την επόμενη Δευτέρα η Αλκηστις Πρωτοψάλτη με τα καλύτερα τραγούδια της.
Ακολουθεί την Τρίτη ο Γιάννης Κότσιρας με τα πιο αγαπημένα του ελληνικά κομμάτια.
Στις 21 του μηνός η βραδιά θα ανήκει στο συνθέτη Γιώργο Ανδρέου. Τραγούδια του θα ερμηνεύσουν οι Γιώργος Νταλάρας, Τάνια Τσανακλίδου, Ελένη Τσαλιγοπούλου, Μάριος Φραγκούλης και Χρήστος Θηβαίος. Παίζουν η Ορχήστρα Νυκτών Εγχόρδων του Δήμου Πάτρας και ο Μάνος Αχαλινωτόπουλος.
Στις 22 Σεπτεμβρίου, στην πλατεία Κλαυθμώνος όμως και όχι στο Γκάζι, ο Διονύσης Σαββόπουλος θα ερμηνεύσει τραγούδια του που έγραψε από το 1966 («Φορτηγό») μέχρι την «1η του 2000». Η συναυλία εντάσσεται και στις εκδηλώσεις που διοργανώνει εκείνη την ημέρα ο Δήμος Αθηναίων, για την υποδοχή της Ευρωπαϊκής Ημέρας «Πόλεις χωρίς Αυτοκίνητα».
Η συναυλία της 23ης Σεπτεμβρίου έχει τον χαρακτηριστικό τίτλο «Γκρουπ Θέραπι». Τα καλύτερα νέα ελληνικά συγκροτήματα ενώνουν τις δυνάμεις τους με στόχο την... «καλύτερη μουσική ομαδική ψυχανάλυση». Συμμετέχουν οι Γιώργος Αλουπογιάννης +4 Εποχές, Μήνυμα, Ενοχο Λα, Δημήτρης Κοργιαλάς, Λευκές Νύχτες, Μίκρο, Μόνιτορ, Τάνια Νασιμπιάν, Ντομένικα, Ονειροπαγίδα, Παζλ, Τα Φώτα που σβήνουν, Xaxakes.
Εισιτήρια για τις συναυλίες διατίθενται από τα δισκοπωλεία Μετρόπολις.
Παρτιτούρες. Αν η λέξη σάς φέρνει στο μυαλό μόνο σελίδες γεμάτες μουσικά ιερογλυφικά, η έκθεση με τις πρωτότυπες παρτιτούρες ελληνικών τραγουδιών (1900-1960) και με τα λιθόγραφα εικονογραφημένα εξώφυλλα θα σας αλλάξει γνώμη. 
Θα δείτε την εικαστική πλευρά του είδους. Και θα ανακαλύψετε τραγούδια και τίτλους που έχουν οδηγηθεί στη λήθη, παρ' ότι είναι «μνημεία» -με όλες τις έννοιες του όρου. Π.χ. ο «Βασιλικός Υμνος», με τους τέως στο εξώφυλλο τριγυρισμένους από όποιου είδους «ένδοξη» γιρλάντα μπορούσε να κατεβάσει το μυαλό του καλλιτέχνη που κόσμησε το εξώφυλλο.
Με «δανειστή» και επιμελητή του υλικού και πάλι το Ε.Λ.Ι.Α. και την Αλεξάνδρα Χαριτάτου, οι παρτιτούρες που θα εκτεθούν διατρέχουν τον αιώνα, χωρισμένες σε ευφάνταστες ενότητες:
 Από παρτιτούρα για τα «Παναθήναια» του 1910, αντιγράφουμε ένα τμήμα του «Ασματος Λων-Τέννις» (διασκευή δι' άσμα και κλειδοκύμβαλον του Θ. Σακελλαρίδου): «Κι αν ο κομήτης έρχεται/ κι ο κόσμος όλος καίγεται,/ εμείς λεπτό δεν δίνομε,/ εμάς καρφί δεν καίγεται/ (...) κι ο κόσμος ας καη/ ας αποθάνωμε μαζί/ μακρυά από την μπουρζουαζί».
 Να κι ένα ακόμα απόσπασμα από το τραγούδι «Αθήνα» των «Παναθηναίων» του 1914: «Θε να στρώσουμε χαλί/ σ' όλους μας τους δρόμους/ και θα τρέχει πατσουλί/ απ' τα υπονόμους»!
 Σε μία άλλη ενότητα για την «Αγάπη», συναντάμε πολλές παρτιτούρες αλλά και τις πρώτες... δημόσιες σχέσεις υπό τη μορφή σφραγίδας που συμβουλεύει: «Δείγμα δωρεάν. Παρακαλείστε όπως το συστήσετε εις τους γνωστούς»!
 Αυτοτελή ενότητα αποτελεί κι αυτή υπό τον τίτλο «Είσαι». Π.χ. «Είσαι γυναίκα μην ξεχνάς» ή «Είσαι κορίτσι νάυλον» -ο στιχουργός είχε προβλέψει το μέλλον των αισθητικών επεμβάσεων!
 Στην ενότητα «Εθνικά» συναντάμε δεκάδες ύμνους όπως αυτούς του Αθλητού, της Νίκης, της Ελληνικής Δημοκρατίας-των Πολέμη, Λαυράγκα- εις τον Ελευθέριο Βενιζέλο, τον Παλαμά κ.ά.
 «Κρασί και άλλες καταχρήσεις». Φυσικά και υπάρχει και τέτοια ενότητα στην οποία συναντάμε και την παρτιτούρα ενός φοξ-τροτ («φοξάκι» το βάφτιζε ο συνθέτης του, Βάμπαρης) για την «Ασπιρίνη» και δύο ακόμα παράδοξα: τα τραγούδια «Χασίς» και «Πρέζα-Κοκαΐνη» γραμμένα όχι σε 9/8 όπως εύλογα θα υπέθετε κανείς, αλλά σε ρυθμούς... τανγκό!).
Τον Αττίκ, τον Θεοδωράκη και τον Χατζιδάκι. Οι περισσότερες παρτιτούρες του τελευταίου έχουν υπέροχα εξώφυλλα του Μίνου Αργυράκη.
 Μεταξύ των δεκάδων άλλων ενοτήτων υπάρχει αυτή που είναι αφιερωμένη στις «Γυναίκες», η αριθμητικά ασθενέστερη ενότητα των «Ανδρών», η ενότητα του «Χιούμορ» (π.χ. «Βρε πώς πατηρήσαμε που σαραντήσαμε»).
 Υπάρχουν επίσης οι ενότητες «Γιατί», «Δεν», «Αν», «Μην», «Θα» και δεκάδες άλλες για τα «Φιλιά», τις «Kαρδιές», τα «Λόγια», τους «Τσιγγάνους», το «Αντίο» κ.ά.
