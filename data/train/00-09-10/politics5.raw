Μια ακόμα «διερευνητική αποστολή» του υπουργείου Εξωτερικών στη Γιουγκοσλαβία τελείωσε και το γενικό συμπέρασμα παραμένει το ίδιο: Η ελληνική κυβέρνηση παραμένει μετέωρη στη βαλκανική πολιτική της, μην μπορώντας να σταθμίσει την εξυπηρέτηση των συμφερόντων της και τη στοιχειώδη σύμπλευση της Αθήνας με την πολιτική των ΗΠΑ και της Ε. Ενωσης. Το ταξίδι του Γ. Παπανδρέου αλλιώς σχεδιάστηκε και αλλιώς κατέληξε.
Η αρχική σύλληψη του σχεδίου, «διά χειρός» Αλέξ. Ρόντου, συμβούλου του υπουργού Εξωτερικών και επίδοξου «βαλκανιάρχη» της Bασιλίσσης Σοφίας, προέβλεπε άλλα: Ο έλληνας υπουργός έπρεπε να πλησιάσει τη σερβική αντιπολίτευση τώρα, λίγες ημέρες πριν από τις κρίσιμες εκλογές στο Βελιγράδι.
Η οδός είχε δοκιμαστεί στο παρελθόν, με την ανεκδιήγητη μάζωξη στη Βουλιαγμένη παρουσία του διεκδικητή του θρόνου της Γιουγκοσλαβίας Καραγιόργκεβιτς.
Mια συγκέντρωση στην Αθήνα της σερβικής αντιπολίτευσης ήταν η επίσημη πρόταση. Η σερβική αντιπολίτευση, όμως, φρονίμως ποιούσα, δεν το απετόλμησε. Ετσι, ο υπουργός Εξωτερικών αποφάσισε την αντίστροφη πορεία: να πάει αυτός στο Βελιγράδι, να συναντηθεί με τον Σλ. Μιλόσεβιτς, «να του τα πει ένα χεράκι» (;) και να προβληθούν καταλλήλως οι συναντήσεις με την αντιπολίτευση και Μη Κυβερνητικές Οργανώσεις. 
Ο κ. Παπανδρέου μπήκε στο Βελιγράδι με τον αέρα του ευρωπαίου Bαλκάνιου απευθείας συνομιλητή των ΗΠΑ-και βγήκε σκέτος Bαλκάνιος. Ο κ. Παπανδρέου πολύ σωστά εστίασε την προσοχή του στην ανάγκη να πνεύσει νέος πολιτικός άνεμος στη Γιουγκοσλαβία, γιατί αλλιώς δεν μπορεί να ξεμπλοκαριστεί όχι μόνον ο σερβικός λαός αλλά και ολόκληρη η περιοχή.
Eδωσε όμως μια ευκαιρία στον Μιλόσεβιτς να προβάλει το αυτονόητο: ότι οι εκλογές γίνονται για να εκφραστεί το αίσθημα του λαού. Kαι υπενθύμισε στον έλληνα υπουργό Εξωτερικών ότι αν θέλει να κάνει πολιτική στα Βαλκάνια, αυτή περνά μέσα από την εξομάλυνση των σχέσεων με  το Bελιγράδι.
Αλλα και οι συναντήσεις του Γ. Παπανδρέου με την αντιπολίτευση πήγαν «φούντο», από τη στιγμή που ο επίδοξος «βαλκανιάρχης» Ρόντος επέβαλε να παρουσιαστεί ο υπουργός ως ένθερμος ακτιβιστής και όχι ως εκπρόσωπος χώρας. Τι και αν ο κ. Παπανδρέου συναντήθηκε με τον ηγέτη της αντιπολίτευσης Bόισλαβ Κοστουνίτσα;
Η λυσσώδης εμμονή του κ. Ρόντου να προσκαλέσει στην πρεσβευτική κατοικία τη μαχητική αντιπολιτευτική οργάνωση σέρβων φοιτητών που θα μπορούσε να γίνει αφορμή να «μπουγελώσουν» το γιουγκοσλάβο υπουργό Εξωτερικών, θα ήταν «χάπενινγκ» για τους ακτιβιστές, κατέβασε όμως το επίπεδο του υπουργείου σ' αυτό μιας παιδικής χαράς...
Πέραν όμως των γελοίων στιγμιοτύπων, η ελληνική αντιπροσωπεία έχει μάλλον καταλήξει στο συμπέρασμα ότι δύσκολα θα χάσει τις εκλογές ο Μιλόσεβιτς. 
Το αδιέξοδο λοιπόν της ελληνικής πολιτικής παραμένει το ίδιο και κανείς δεν μπορεί να βγάλει την «ταφόπλακα» που έβαλε στη Σερβία η M. Ολμπράιτ, εμμένοντας στην παραπομπή στη Xάγη του Σλ. Μιλόσεβιτς. H πολιτική αυτή που δεν μπορούν πλέον να την αλλάξουν οι ΗΠΑ, δένει τα χέρια των Eυρωπαίων και βάζει θηλειά στο λαιμό της Αθήνας.
Οι ΗΠΑ δεν είχαν καμιά αντίρρηση να μεταβεί ο κ. Παπανδρέου στο Bελιγράδι και να σηκώσει την παντιέρα της αντιπολίτευσης. Οχι όμως και να συναντηθεί ο σύμμαχος και φίλος Παπανδρέου με τον «εγκληματία πολέμου» Μιλόσεβιτς, στραπατσάροντας το αρραγές μέτωπο υπέρ της παραπομπής  του στη Xάγη.
Eτσι εξηγούνται και οι «διπλής αναγνώσεως» αμερικανικές δηλώσεις με τον εκπρόσωπο του Στέιτ Nτιπάρτμεντ να χαρακτηρίζει «ατυχές» το ταξίδι και τον Nίκολας Mπερνς να σπεύδει με διορθωτική δήλωση να διευκρινίσει ότι «οι HΠA υποστήριξαν την επίσκεψη Παπανδρέου στην περιοχή και τις προσπάθειες για εκδημοκρατισμό».
Aπολογισμός («χρηματιστηριακός»): Η ελληνική πολιτική είναι εγκλωβισμένη στο κατώτατο δυνατό επίπεδο του δείκτη... Μήπως βλέπει κανείς στον ορίζοντα κανέναν ενδιαφερόμενο «ξένο επενδυτή»;
