Ενώ σήμερα ο ΟΠΕΚ αποφασίζει νέα αύξηση της παραγωγής πετρελαίου, κανείς δεν πιστεύει ότι αυτή θα είναι ικανή να αποκλιμακώσει το πρόσφατο ράλι των τιμών. Ο κόσμος μάλλον πρέπει να συνηθίσει στην ιδέα ακριβότερων τιμών για τους επόμενους μήνες.
Πολύ περισσότερο οι καταναλωτές, που αποτελούν τα μεγαλύτερα θύματα αυτής της ιστορίας και διαδηλώνουν ανά την Ευρώπη αυτές τις ημέρες.
Οι ρίζες της σημερινής πετρελαϊκής κρίσης ξεκινούν πολύ νωρίτερα, πριν από περίπου τρία χρόνια. Η οικονομική κρίση στη ΝΑ Ασία που ξέσπασε το φθινόπωρο του 1997 επεκτάθηκε πολύ γρήγορα και στον υπόλοιπο κόσμο, με βασικά θύματα τις χώρες της Λατινικής Αμερικής και της Ανατολικής Ευρώπης.
Και ο υπόλοιπος κόσμος επιβράδυνε όμως τους ρυθμούς οικονομικής ανάπτυξης, με αποτέλεσμα τη δραματική μείωση της ζήτησης για πετρέλαιο.
Επιπλέον, το φαινόμενο του Ελ Νίνιο είχε σαν αποτέλεσμα οι επόμενοι δύο χειμώνες που ακολούθησαν στο βόρειο ημισφαίριο να είναι ιδιαίτερα ήπιοι. Αυτό συνετέλεσε σε ακόμη χαμηλότερη ζήτηση για πετρέλαιο και σε δραματική πτώση των τιμών.
Το Φεβρουάριο του 2000, οι τιμές έφτασαν στο χαμηλότερό τους σημείο, κάτω από τα 10 δολάρια ανά βαρέλι και στις πετρελαιοπαραγωγικές χώρες, που μέχρι τότε αναλώνονταν στο ποσοστό που θα παράγει η κάθε μία, σήμανε καμπανάκι κινδύνου.
Υστερα από δύο αποτυχημένες προσπάθειες, τα έντεκα κράτη-μέλη του ΟΠΕΚ σε συνεργασία με τις υπόλοιπες εκτός του καρτέλ πετρελαιοπαραγωγικές χώρες (Μεξικό, Ρωσία κ.λπ.) αποφάσισαν να τα βρουν.
Το Μάρτιο του 2000 συμφώνησαν σε μείωση της παραγωγής του βασικού τους πλουτοπαραγωγικού πόρου κατά 1,7 εκατ. βαρέλια ημερησίως και σε διατήρηση του συγκεκριμένου πλαφόν παραγωγής και για το επόμενο έτος.
Οι τιμές του πετρελαίου αυξήθηκαν σταδιακά κατά τη διάρκεια της περσινής χρονιάς, χωρίς όμως να προσεγγίσουν τα σημερινά επίπεδα. Και αυτό γιατί, έχοντας γεμίσει τις δεξαμενές τους με φθηνό πετρέλαιο, τα διυλιστήρια και οι κυβερνήσεις της Δύσης αγόραζαν λιγότερο πετρέλαιο.
Δεν τους συνέφερε, άλλωστε, να αγοράσουν το αργό σε υψηλότερες τιμές. Ομως αυτή η πρακτική οδήγησε σε μείωση των αποθεμάτων που συνέβαλε στη συνέχεια της ανόδου των τιμών, η οποία κορυφώθηκε στο α' τρίμηνο του 2000, όταν η τιμή του μπρεντ ξεπέρασε τα 32 δολάρια ανά βαρέλι.
Ο κώδωνας του κινδύνου άρχισε να κτυπά από την άλλη πλευρά, τη Δύση, η οποία πίεσε τον ΟΠΕΚ για αύξηση της παραγωγής. Ο ΟΠΕΚ προχώρησε σε δύο διαδοχικές αυξήσεις της παραγωγής του, ενώ παράλληλα υιοθέτησε το μηχανισμό αύξησης της παραγωγής κατά 500.000 βαρέλια ημερησίως, εφόσον η τιμή του καλαθιού του ξεπερνούσε τα 28 δολάρια επί 20 εργάσιμες ημέρες.
Αυτή την εβδομάδα μάλιστα, ο ΟΠΕΚ, δίνοντας τα στοιχεία για την προσφορά του καλοκαιριού, αποκάλυψε ότι η σημερινή προσφορά των χωρών-μελών του ανέρχεται στα 29,04 εκατ. βαρέλια ημερησίως, που είναι η υψηλότερη από το 1981.
Η ποσότητα αυτή ξεπερνά κατά πολύ την προσφορά των 25,4 εκατ. βαρελιών, η οποία έχει διαμορφωθεί την 1η Ιουλίου, λίγο μετά την τελευταία αύξηση της παραγωγής από το καρτέλ.
Είναι προφανές ότι οι αγορές εκτιμούν ότι αυτές οι ποσοτήτες όπως και η αναμενόμενη ανακοίνωση της αύξησης της παραγωγής από τον ΟΠΕΚ δεν είναι ικανές να καλύψουν την αυξημένη ζήτηση.
Αυτό επιβεβαίωσε και ο πρώην υπουργός Πετρελαίου της Σαουδικής Αραβίας, Γιαμανί, λέγοντας ότι είναι αργά πλέον με την επιπλέον προσφορά να καλυφθούν τα κενά στις δεξαμενές των διυλιστηρίων της Δύσης, όπου τα αποθέματα πετρελαίου δεν επαρκούν για τις ανάγκες του επερχόμενου χειμώνα. Κατά συνέπεια, οι τιμές θα συνεχίσουν να αυξάνονται για καιρό ακόμη.
Είναι όμως μόνο ο ΟΠΕΚ υπεύθυνος γι' αυτή την κατάσταση ή μήπως η πρακτική των πετρελαϊκών εταιρειών και των δυτικών κυβερνήσεων συνέτεινε σ' αυτήν;
Οι πετρελαϊκές εταιρείες απεκόμισαν τεράστια κέρδη από την άνοδο των τιμών, ενώ από την άλλη πλευρά δεν φρόντισαν έγκαιρα για τη δημιουργία ισχυρών αποθεμάτων για τις μελλοντικές ανάγκες.
Και αυτό γιατί θα ήταν ασύμφορο γι' αυτές να αγοράζουν το πετρέλαιο σε τριπλάσιες τιμές σε σχέση με αυτές που υπήρχαν στην αγορά πριν από 18 μήνες. Σήμερα τα διυλιστήριά τους δουλεύουν στο φουλ, όμως θεωρείται απίθανο να προλάβουν να καλύψουν τις αυξημένες ανάγκες. 
Οι δυτικές κυβερνήσεις, αν και γνώριζαν ότι οι τιμές θα μπορούσαν να φτάσουν στα ύψη, δεν αντέδρασαν έγκαιρα.
Οι ΗΠΑ, που κόπτονται σήμερα για αύξηση της παραγωγής από τον ΟΠΕΚ, επιθυμούν την ομαλή επιβράδυνση της οικονομίας τους. Η αύξηση των τιμών ενέργειας αποτελεί παράγοντα που μπορεί να οδηγήσει σε συρρίκνωση της παραγωγικής διαδικασίας και της υπερβάλλουσας ζήτησης και να συμβάλει σε χαμηλότερους ρυθμούς ανάπτυξης, που αποτελούν στόχο της αμερικανικής οικονομικής πολιτικής.
Από την πλευρά τους, οι ευρωπαϊκές κυβερνήσεις απεκόμισαν τεράστια έσοδα από τους φόρους πάνω στα προϊόντα ενέργειας. Σήμερα στην Ευρώπη, πλέον των 2/3 της τιμής που πληρώνουν οι καταναλωτές για τα παράγωγα του πετρελαίου αποτελούν φόρους.
Το γεγονός αυτό επέτρεψε στις κυβερνήσεις των μεγάλων ευρωπαϊκών χωρών να ανακοινώσουν πρόσφατα σημαντικές φορολογικές ελαφρύνσεις.
