 Η ώρα της αλήθειας για την ενδεκάδα του νέου Ολυμπιακού έφτασε. Απόψε (9 μ.μ.) στο ΟΑΚΑ στο φιλικό αγώνα με την τσεχική Τέπλιτσε ο Γιάννης Μαντζουράκης προβάρει τη σύνθεση της πειραϊκής ομάδας την οποία σκοπεύει να παρατάξει την Τρίτη το βράδυ στον αγωνιστικό χώρο του «Μεστάγια» απέναντι στη Βαλένθια. Πρόβα εν όψει Champions League δηλαδή, με τον «ερυθρόλευκο» τεχνικό να δηλώνει ότι «ο Ολυμπιακός θα πρέπει σιγά σιγά να δείξει τα όπλα του, ώστε να παρουσιαστούμε έτοιμοι για τον πρώτο αγώνα στην Ευρώπη».
 Ο Μαντζουράκης, ο οποίος βρέθηκε χθες στην Ιταλία και «κατασκόπευσε» αργά το βράδυ τη Βαλένθια στο φιλικό αγώνα με την Πάρμα (αν και απουσίασαν οι μισοί βασικοί της ισπανικής ομάδας), έχει κατασταλάξει στο σχήμα που επιθυμεί να χρησιμοποιήσει στο «Μεστάγια», αλλά η απόδοση ορισμένων ποδοσφαιριστών τον έχουν προβληματίσει τις τελευταίες μέρες και δεν αποκλείονται και οι εκπλήξεις.
 Ο Ολυμπιακός, οι παίκτες του οποίου θα φορέσουν απόψε αντί της ερυθρόλευκης φανέλας στο δεύτερο ημίχρονο την ασημί, το πιθανότερο είναι να παραταχθεί στο ΟΑΚΑ με γκολκίπερ τον Ελευθερόπουλο και στην άμυνα τους Μαυρογενίδη, Γεωργάτο, Αμανατίδη, Ανατολάκη, με τον Πατσατζόγλου πάντως να βρίσκεται σε εξαιρετική κατάσταση και να διεκδικεί θέση είτε στο κέντρο της άμυνας είτε στη δεξιά πλευρά. Στα χαφ αναμένεται να ξεκινήσουν οι Ζε Ελίας, Ζέτερμπεργκ, Τζόρτζεβιτς, Γιαννακόπουλος, Λουτσιάνο, με τον Πουρσανίδη να διεκδικεί μια θέση, ενώ στην επίθεση ως σέντερ φορ θα αγωνιστεί ο Τζιοβάνι. 
 Η Τέπλιτσε την οποία αντιμετωπίζει απόψε ο Ολυμπιακός, κατέχει αυτή τη στιγμή την έκτη θέση στο πρωτάθλημα της Τσεχίας με 8 βαθμούς σε πέντε αγώνες (δύο νίκες, δύο ισοπαλίες και μία ήττα).
 Την ώρα που θα επιστρέφει σήμερα το πρωί ο Μαντζουράκης από την Ιταλία, ο συνεργάτης του Τάκης Λεμονής θα παίρνει το αεροπλάνο για την Ολλανδία. Ο βοηθός του προπονητή του Ολυμπιακού θα παρακολουθήσει απόψε (9 μ.μ.) τη Χέρενβείν στον εκτός έδρας αγώνα με την Τβέντε για το ολλανδικό πρωτάθλημα και θα επιστρέψει στην Αθήνα αύριο το μεσημέρι.
 Ο Λεμονής ήταν εκείνος που προπόνησε χθες το πρωί και το απόγευμα τους «ερυθρόλευκους» στου Ρέντη (τρέξιμο και ασκήσεις τακτικής), ενώ οι ποδοσφαιριστές του Ολυμπιακού αύριο θα έχουν ρεπό. Ο Πίτερ Οφορίκουε ξεκίνησε τρέξιμο, αλλά δύσκολα θα είναι στη διάθεση του Μαντζουράκη για τον αγώνα με τη Βαλένθια. 
 Στη Βαλένθια εκτός από τον αγώνα με τον Ολυμπιακό, όλοι ασχολούνται με το ντέρμπι με τη Ρεάλ Μαδρίτης το Σάββατο στο «Σαντιάγκο Μπερναμπέου» και όπως δήλωσε ο Ντιτιέρ Ντεσάμπ στη «MARCA», «να κάνουμε ένα καλό ξεκίνημα στο πρωτάθλημα και μετά έχουμε καιρό να ασχοληθούμε με τον Ολυμπιακό».
 *Ιδιωτικό αγγλικό τηλεοπτικό κανάλι βρέθηκε χθες το απόγευμα στου Ρέντη και πήρε συνέντευξη από τον Λουτσιάνο και τον Νινιάδη. Ο Βραζιλιάνος αναφέρθηκε στη «μεγάλη επιτυχία του Ολυμπιακού να έχει στις τάξεις του παίκτες όπως ο Τζιοβάνι και ο Ζε Ελίας» και ο Νινιάδης μίλησε για την επιτυχημένη παρουσία του Νίκου Νταμπίζα στη Νιούκασλ, αλλά και τους στόχους του Ολυμπιακού στο Champions League.
 *Τηλεφώνημα στον Ολυμπιακό έκαναν χθες Βαλένθια και Λιόν, ζητώντας λεπτομέρειες για το φιλικό αγώνα απόψε με την Τέπλιτσε και λογικά θα έχουν σήμερα εκπρόσωπό τους στις εξέδρες του ΟΑΚΑ.
