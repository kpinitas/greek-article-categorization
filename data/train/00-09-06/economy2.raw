Στο Διαδίκτυο μεταφέρεται πλέον η κόντρα των τραπεζών. Η όξυνση του ανταγωνισμού τα τελευταία χρόνια στην ελληνική αγορά, η οποία είχε ως αιχμή του δόρατος την απόκτηση μεγαλύτερων δικτύων, μέσω εξαγορών και συγχωνεύσεων, φαίνεται ότι έχει στραφεί πλέον στα λεγόμενα εναλλακτικά δίκτυα διανομών. Κυριάρχο ρόλο στα δίκτυα αυτά αναμένεται να διαδραματίσει το Iντερνετ, και οι τεράστιες δυνατότητες που προσφέρει αυτό. Ηδη οι περισσότερες τράπεζες έχουν λάβει θέσεις μάχης στο νέο αυτό πεδίο αναμέτρησης, ενώ δειλά δειλά αρχίζουν να
αναπτύσσονται οι πρώτες συμμαχίες, οι οποίες έχουν αντίκτυπο και στις ίδιες τις τράπεζες. 
 Ηδη σημαντικά βήματα στο χώρο της ηλεκτρονικής τραπεζικής έχουν πραγματοποιήσει η Εθνική, η Εurobank, και η Πειραιώς. Οι παραπάνω τράπεζες έχουν δώσει σημαντική έμφαση στην ανάπτυξη των υπηρεσιών που μπορεί να προσφέρει το Διαδίκτυο, με αποτέλεσμα οι πελάτες τους να μπορούν να πραγματοποιήσουν από τους ηλεκτρονικούς υπολογιστές ένα σημαντικό αριθμό τραπεζικών εργασιών. Δίπλα σ' αυτές υπάρχουν και άλλες όπως η Alpha, η Εγνατία, oι οποίες έχουν μία «αξιοπρεπή» παρουσία στο μαγικό κόσμο του Iντερνετ, ενώ άλλες όπως για παράδειγμα η Εμπορική, ετοιμάζονται να πραγματοποιήσουν (θεαματικά) το βήμα αυτό. 
 Ομως η δημιουργία και η ανάπτυξη νέων «κόμβων» στο Διαδίκτυο, οι οποίοι θα είναι σε θέση να παράσχουν στους χρήστες ένα πλήρες φάσμα αγαθών και υπηρεσιών
δημιουργεί νέα δεδομένα, ανοίγοντας το δρόμο για συνεργασίες οι οποίες, όπως φαίνεται, θα υπερβαίνουν τα στενά όρια της δημιουργίας κοινών προιόντων. Το αμιγώς «τραπεζικό» κομμάτι δεν αποτελεί ελληνική πρωτοτυπία καθώς ήδη στις ΗΠΑ
έχουν εμφανιστεί τα πρώτα τέτοια προϊόντα. Το πιο διαδεδομένο από τα προϊόντα αυτά είναι οι πιστωτικές κάρτες, οι οποίες εκδίδονται από πιστωτικά ιδρύματα και χρησιμοποιούνται αποκλειστικά για τις αγορές που πραγματοποιούν οι καταναλωτές στο Διαδίκτυο. Οι πιστωτικές κάρτες αυτές, οι οποίες συνδυάζονται με την ηλεκτρονική υπογραφή του κατόχου, έχουν στόχο να ελαχιστοποιηθεί η πιθανότητα υποκλοπής του αριθμού της κάρτας από χάκερ. 
 Στη χώρα μας ήδη έχουν γίνει οι πρώτες αναφορές για τη δημιουργία τέτοιων καρτών (με τη συνεργασία του flash gr), ωστόσο όπως εκτιμούν τραπεζικά στελέχη, η μικρή διείσδυση που εμφανίζει προς το παρόν τα Διαδίκτυο στα ελληνικά νοικοκυριά καθιστά αμφίβολή την κερδοφορία του όλου εγχειρήματος. Ωστόσο είναι κοινώς παραδεκτό ότι οι δυνατότητες που ήδη προσφέρει το Διαδίκτυο στις τράπεζες να αναπτυχθούν είναι σημαντικές και προς το παρόν έχουν αξιοποιηθεί ελάχιστα. Η πλήρης αξιοποίηση των δυνατοτήτων που υπάρχουν σήμερα, και οι οποίες όπως δείχνουν τα πράγματα αυξάνονται με εκθετικό ρυθμό, θα περιορίσουν σημαντικά τη χρησιμότητα του «παραδοσιακού» υποκαταστήματος. Ηδη οι πελάτες των τραπεζών που έχουν αναπτύξει την ηλεκτρονική τραπεζική μπορεί να περιορίσουν δραστικά τις επισκέψεις τους στο υποκατάστημα της τράπεζας με την οποία συνεργάζονται, καθώς φυσική τους παρουσία απαιτείται μόνο για την πιστοποίηση του γνησίου της υπογραφής, η οποία είναι απαραίτητη για το άνοιγμα ενός καταθετικού λογαριασμού. Ολες οι υπόλοιπες συναλλαγές μπορούν να πραγματοποιηθούν από τον υπολογιστή τους, ενώ η ανάληψη μετρητών μπορεί να γίνει από τα ΑΤΜs. 
 Παράλληλα η χρήση της τεχνολογίας έχει δημιουργήσει εναλλακτικούς τρόπους αμφίδρομης επικοινωνίας μεταξύ της τράπεζας και του πελάτη. Ηδη η Εθνική και η
Τράπεζα Κύπρου έχουν προχωρήσει στις εφαρμογές που παρέχει η κινητή τηλεφωνία.
Το mobile banking, όπως λέγεται χαρακτηριστικά, δίνει τη δυνατότητα στους πελάτες των τραπεζών όχι μόνο να πληροφορούνται αυτόματα, μέσω του κινητού τους, για μια σειρά από πληροφορίες (υπόλοιπο του λογαριασμού, τελευταίες κινήσεις), αλλά θα μπορούν να δίνουν εντολές για να πραγματοποιηθεί μια σειρά από συναλλαγές. 
 Η είσοδος των νέων αυτών τεχνολογιών στην ελληνική αγορά είχε συμπέσει χρονικά
με τη «δόξα του ελληνικού χρηματιστηρίου», το οποίο θα μπορούσε να θεωρηθεί το
κέντρο του στόχου, καθώς οι απλοί επενδυτές θα μπορούσαν να δώσουν απευθείας, με τη χρήση του e-banking εντολές αγοράς και πώλησης, οι οποίες θα μπορούσαν να πραγματοποιηθούν απευθείας μέσω των χρηματιστηριακών που διαθέτουν οι τράπεζες. Ομως η φάση της ωρίμανσης των νέων αυτών τεχνολογιών συμβαδίζει με το μακρύ χειμώνα της Σοφοκλέους, ο οποίος ξεκίνησε πριν από ένα χρόνο περίπου.
Ετσι, οι επενδυτές, έχοντας χάσει το ενδιαφέρον τους για τα χρηματιστηριακά δρώμενα, έδειξαν ανάλογη συμπεριφορά και στις τραπεζικές αυτές εφαρμογές. Βέβαια, όπως εκτιμούν τραπεζικά στελέχη, μια βελτίωση του επενδυτικού κλίματος
θα μπορούσε να οδηγήσει στην αναζωπύρωση του ενδιαφέροντος για τη σύγχρονη αυτή τραπεζική πρακτική, η οποία με τη σειρά της μπορεί να συμβάλει στην αναδιανομή της τραπεζικής πίτας.
