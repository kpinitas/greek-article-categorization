 Στη Θεσσαλονίκη αποθήκευαν τα αυτοκίνητα που έκλεβαν από περιοχές της Αττικής και της νότιας Ελλάδας τα μέλη οργανωμένου κυκλώματος που εξαρθρώθηκε από της Ασφάλεια Θεσσαλονίκης.
 Συνελήφθησαν ο Δημήτρης Κοσμίδης, 63 χρόνων, ο 33χρονος γιος του, Ζαχαρίας, και ο Κωνσταντίνος Κουκούτσης, λαμαρινάς αυτοκινήτων, 45 ετών, ενώ συνεχίζονται οι έρευνες για τον εντοπισμό και άλλων μελών της σπείρας.
 Οπως ανακοινώθηκε από την Aσφάλεια, σε δύο αποθήκες, στην Ιωνία και τη Νέα Μεσημβρία Θεσσαλονίκης, βρέθηκαν και κατασχέθηκαν 31 Ι.Χ. επιβατικά αυτοκίνητα
με παραποιημένους αριθμούς πλαισίου κυκλοφορίας, τα περισσότερα από τα οποία είχαν κλαπεί από την περιοχή της Αττικής.
 Σύμφωνα με ανακοίνωση της Aστυνομίας, τα μέλη της σπείρας τοποθετούσαν στα κλεμμένα αυτοκίνητα αριθμούς πλαισίου από τρακαρισμένα-άχρηστα οχήματα και τα πουλούσαν στην αγορά.
 Ο Δημήτρης Κοσμίδης στις αρχές της δεκαετίας του '80 είχε εμπλακεί σε μεγάλη υπόθεση λαθρεμπορίας αυτοκινήτων που εισάγονταν από τη Γερμανία με θύματα εκατοντάδες αγοραστές.
 Καταδικάστηκε σε πολυετείς ποινές κάθειρξης, αλλά πρόσφατα βγήκε από τις φυλακές κάνοντας χρήση των ευνοϊκών όρων αποφυλάκισης.
