 Εντονα αντιφατικές είναι οι επιδόσεις που χαρακτηρίζουν τις εισηγμένες εταιρείες του κατασκευαστικού κλάδου. 
 Ενώ σύμφωνα με τα οικονομικά αποτελέσματα που ανακοίνωσαν οι εταιρείες για το πρώτο εξάμηνο, ο κύκλος εργασιών και τα κέρδη του κλάδου είναι σημαντικά αυξημένα σε σχέση με τα αντίστοιχα περσινά, η πορεία των μετοχών στο ταμπλό της Σοφοκλέους ακολουθεί εκ διαμέτρου αντίθετη πορεία.
 Μάλιστα, ο τεχνικός κλάδος εμφανίζει ίσως τις μεγαλύτερες προοπτικές ανάπτυξης
λόγω των μεγάλων έργων που θα πραγματοποιηθούν τα επόμενα χρόνια στο πλαίσιο του Γ' Κοινοτικού Πλαισίου Στήριξης και λόγω των Ολυμπιακών Αγώνων, ενώ ταυτόχρονα διέρχεται μια περίοδο έντονων ζυμώσεων εν όψει της θεσμοθέτησης των
κινήτρων για τις συγχωνεύσεις και των κριτηρίων επανάκρισης των εργοληπτικών πτυχίων.
 Σύμφωνα με τα αποτελέσματα του πρώτου εξαμήνου του 2000, το συνολικό κατασκευαστικό αντικείμενο των εισηγμένων εταιρειών ξεπερνά τα 270 δισ. δρχ. και εμφανίζεται αυξημένο σε σχέση με πέρσι κατά 40% περίπου. Αυξημένα κατά ποσοστό που ξεπερνά το 25% εμφανίζονται και τα συνολικά κέρδη των τεχνικών επιχειρήσεων το ίδιο διάστημα, ξεπερνώντας τα 35 δισ. δρχ. 
 Στον αντίποδα, όμως, ακόμα και οι καλύτερες μετοχές του κλάδου έχουν σημειώσει
σημαντικότατη πτώση από τις αρχές του χρόνου, ενώ υπάρχουν περιπτώσεις εταιρειών οι απώλειες των οποίων σε σχέση με την υψηλότερη τιμή τους τον τελευταίο χρόνο κινούνται κοντά στο 80%.
 Το μεγαλύτερο μέρος του συνολικού τζίρου του κλάδου, αλλά και τα καλύτερα αποτελέσματα εμφανίζουν κυρίως οι ήδη διαμορφωμένοι ισχυροί όμιλοι, με την εξαίρεση του ομίλου Πανούση και της Μηχανικής. Από τις εταιρείες που κινούνται
γύρω από την Αττικάτ, μόνο η Προοδευτική και οριακά η Ευκλείδης εμφανίζουν αύξηση κερδών, Αττικάτ και Σιγάλας μείωσαν τα κέρδη τους σε σχέση με πέρσι, ενώ ΑΤΕΜΚΕ και Τεχνοδομή εμφανίζουν ζημίες. 
 Σημαντικά μειωμένα αποτελέσματα εμφανίζει σε επίπεδο εταιρείας και η Μηχανική,
ενώ συνολικά ο όμιλος με την προσθήκη των Μαρμάρων Καβάλας, της Μηχανικής Ακίνητα και της Βαλκάν εμφανίζει οριακά αυξημένο τζίρο και μειωμένα κέρδη.
 Μεγάλη πτώση εμφανίζουν και τα κέρδη της Μοχλός, η οποία ανήκει στον όμιλο της
Τεχνικής Ολυμπιακής, αφού η περσινή κερδοφορία της εταιρείας οφειλόταν κυρίως
 Στους υπόλοιπους μεγάλους ομίλους τα αποτελέσματα είναι ιδιαιτέρως θετικά (μόνη εξαίρεση η ΕΚΤΕΡ του ομίλου της ΑΕΓΕΚ). Πολύ καλά και σχεδόν στο σύνολό τους λειτουργικά είναι τα αποτελέσματα των δύο μεγάλων ομίλων, αυτών της Ελληνικής Τεχνοδομικής και των Aβαξ - J&P Ελλάς, στον οποίο δεν περιλαμβάνονται ακόμα τα αποτελέσματα της ΕΤΕΘ.
 Σημαντικά αυξημένα είναι τα εταιρικά αποτελέσματα της ΑΕΓΕΚ, αλλά και του ομίλου ΓΕΚ - ΤΕΡΝΑ, όπου ο τζίρος αυξήθηκε σχεδόν κατά 80% και τα κέρδη κατά 275% περίπου, λόγω και χρηματοοικονομικών εσόδων.
 Μειωμένα κέρδη εμφανίζουν οι εταιρείες ΔΙΕΚΑΤ, Εργάς, Μεσοχωρίτης και Ευρωπαϊκή Τεχνική, ενώ αντίθετα πολύ καλά είναι τα μεγέθη των εταιρειών Κ.Ι. Σαραντόπουλος, ΑΛΤΕ, Θεμελιοδομή, Παντεχνική και Εδραση.
 Σε ό,τι αφορά τη συμπεριφορά των μετοχών των κατασκευαστικών εταιρειών, και μέχρι τις 31 Αυγούστου, κέρδη από τις αρχές του χρόνου εμφανίζει μόνο η Δομική
Κρήτης, η οποία εισήχθη στις αρχές του 2000 στην Παράλληλη Αγορά. 
 Σχετικά μικρές είναι οι απώλειες για Θεμελιοδομή, Σαραντόπουλο, ΑΤΕΜΚΕ, ΒΙΟΤΕΡ, ΔΙΕΚΑΤ και Προοδευτική, ενώ τη μεγαλύτερη πτώση (πάνω από 60%) από τις
αρχές του χρόνου σημείωσαν οι μετοχές των εταιρειών Σιγάλας, ΑΕΓΕΚ, Αθηνά, ΕΚΤΕΡ, ΓΕΝΕΡ, Εργάς, Μηχανική, ΤΕΒ και Τεχνοδομή. 
 Ακόμα πιο απογοητευτική είναι η εικόνα που προκύπτει από τη σύγκριση των τρεχουσών τιμών με τις μέγιστες τιμές κατά τους τελευταίους 12 μήνες, καθώς η πλειονότητα των εταιρειών έχουν απώλειες που ξεπερνούν το 60%, η Σιγάλας απέχει 84% από το μέγιστο έτους, ενώ άνω του 70% είναι οι απώλειες των Αθηνά, Εργάς, Μηχανική και Τεχνοδομή. 
