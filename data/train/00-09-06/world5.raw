 «Σύνοδος της Χιλιετίας» ονομάζεται η συνάντηση 150 και πλέον ηγετών τής υφηλίου στην έδρα του ΟΗΕ στη Νέα Υόρκη, που φιλοδοξεί να αναπτερώσει τις ελπίδες των πολιτών για έναν κόσμο χωρίς πολέμους, απαλλαγμένο από τη φτώχεια και τις αρρώστιες. Αν θα τα καταφέρει, είναι αμφίβολο. Ωστόσο, δίνει τη δυνατότητα σε παραδοσιακούς εχθρούς να καθίσουν γύρω από το ίδιο τραπέζι και να συνομιλήσουν. 
 Στη σύνοδο που ξεκινά σήμερα θα έρθουν προς συζήτηση σχεδόν τα πάντα και μετά το πέρας των εργασιών θα ψηφιστεί διακήρυξη αρχών. Η δουλειά όμως άρχισε νωρίτερα, με την άφιξη των ηγετών στις ΗΠΑ όπου θέλησαν να επωφεληθούν του ταξιδιού τους για διμερείς επαφές. Κατά τη διάρκεια της Συνόδου, όμως, έχουν προγραμματιστεί 91 διαδηλώσεις, τις οποίες η αστυνομία είναι σίγουρη ότι θα αντιμετωπίσει αποτελεσματικά με τους 41.000 άνδρες που έχει επιστρατεύσει. Ο μεγαλύτερος φόβος είναι μην επαναληφθούν τα επεισόδεια του Σιάτλ. Ηδη από τη Δευτέρα αντίπαλοι του Ιρανού προέδρου Χαταμί κατέβηκαν στους δρόμους, ευτυχώς ειρηνικά. Ωστόσο, την Κυριακή έγιναν 4 συλλήψεις Ιρανών που πέταξαν κίτρινη μπογιά, το χρώμα της αποδοκιμασίας, σε μια διαδήλωση. Υπήρξαν επίσης και απειλές για τοποθέτηση βόμβας στο ξενοδοχείο όπου έμενε ο Χαταμί. Ο Ιρανός πρόεδρος πάντως δεν πτοήθηκε και συμμετείχε σε συζήτηση στρογγυλού τραπεζιού με θέμα το διάλογο μεταξύ των πολιτισμών. 
 Η Γενική Συνέλευση έχει ανακηρύξει το 2001 έτος διαλόγου μεταξύ πολιτισμών και
χθες ξεκίνησε η συζήτηση στον ΟΗΕ με τον Κόφι Ανάν να τονίζει ότι, στις ημέρες
μας, ο παγκόσμιος πολιτισμός στον οποίο συναντώνται ιδέες και πιστεύω είναι πραγματικότητα. Ο πολιτισμός αυτός θα πρέπει να ορίζεται από την αποθέωση της πολιτισμικής ποικιλομορφίας, το σεβασμό των ανθρωπίνων δικαιωμάτων και το δικαίωμα των λαών να επιλέγουν την ηγεσία τους, είπε ο γ.γ. του ΟΗΕ. Στην παρέμβασή του ο Χαταμί, που κατά την πρώτη επίσκεψή του στις ΗΠΑ πριν από δύο χρόνια απηύθυνε έκκληση για διάλογο μεταξύ των πολιτισμών, ώστε να γεφυρωθούν οι διαφορές που προκαλούν πολέμους και φτώχεια, τόνισε ότι θα πρέπει να έχουμε
ανοιχτά τα αυτιά μας σε άλλες κουλτούρες παραδέχτηκε, όμως ότι ο διάλογος δεν θα είναι εύκολος. 
 Οι διοργανωτές της Συνόδου της Χιλιετίας αντιμετώπισαν την τελευταία στιγμή και ένα ακόμη πρόβλημα: έπεσε ένα κομμάτι από την οροφή στην αίθουσα όπου σήμερα θα παρατεθεί γεύμα στους ηγέτες κρατών. Αρον άρον οι ελαιοχρωματιστές βάλθηκαν να διορθώσουν τη ζημιά που ήταν αποτέλεσμα της επιβάρυνσης της στέγης
από τη δυνατή βροχή. Ο εκπρόσωπος του ΟΗΕ Φρεντ Εκχαρτ θύμισε ότι τα κεντρικά γραφεία του οργανισμού ολοκληρώθηκαν το 1952 και είπε ότι από την αρχή της δεκαετίας του '80 όταν το αμερικανικό Kογκρέσο έπαψε να πληρώνει τους λογαριασμούς του στα Ηνωμένα Εθνη, συντηρούνται μόνον «επιφανειακά». Σχέδιο για την ανακαίνιση των κτιρίων που θα κοστίσει 1 δισ. και θα ολοκληρωθεί σε 25
χρόνια (!) υπάρχει ήδη, αλλά θα πρέπει να εγκριθεί από τη Γενική Συνέλευση. Εν
τω μεταξύ, «δεν μπορούμε να αποκλείσουμε ότι θα πέφτει κατά καιρούς και κανένα
ταβάνι», εξέπληξε με τη δήλωσή του ο Ερκχαρτ.
