 Ενας απολύτως εκνευρισμένος πρωθυπουργός, ένας εντελώς σαθρός διοικητικός μηχανισμός κι ένα...χαλασμένο τέλεξ πρωταγωνίστησαν στο επεισόδιο με την πτήση της «Ολυμπιακής» που μετέφερε χθες τον Κ. Σημίτη στη Νέα Υόρκη, αλλά δεν
της επετράπη να περάσει από τον εναέριο χώρο της Γιουγκοσλαβίας, με συνέπεια να ζητείται η απόλυση τεσσάρων υπαλλήλων της εταιρείας.
 Η Υπηρεσία Πολιτικής Αεροπορίας της Γιουγκοσλαβίας ανάγκασε το αεροσκάφος, που
μετέφερε τον Ελληνα πρωθυπουργό μαζί με άλλους 296 επιβάτες, να αλλάξει δρόμο και να συνεχίσει μέσω Κέρκυρας και Ιταλίας. Η «παράκαμψη» είχε συνέπεια να παραταθεί η διάρκεια της πτήσης κατά 15 περίπου λεπτά, γεγονός που δεν θα γινόταν πιθανώς αντιληπτό, εάν δεν υπήρχε μέσα στο αεροσκάφος ο Κ. Σημίτης και
δεν διαπιστωνόταν ότι είχαν βάλει το χεράκι τους - όχι για πρώτη φορά- και οι αρμόδιοι υπάλληλοι.
 Από την επίσημη ανακοίνωση που εξέδωσε ο πρόεδρος και διευθύνων σύμβουλος της Ο.Α. Διονύσης Καλόφωνος, προκύπτει ότι τα γεγονότα συνέβησαν ως εξής: 
 1) Στις 09.21 και ύστερα από διαδοχικές τροποποιήσεις (προφανώς για να βρεθεί η συντομότερη διαδρομή), υποβάλλεται σχέδιο πτήσης, βάσει του οποίου η πτήση θα ακολουθήσει διαδρομή μέσω Τανάγρας-Θεσσαλονίκης-Σκοπίων-Γιουγκοσλαβίας-Κεντρικής Ευρώπης και από εκεί προς Νέα Υόρκη. Τα σχέδια πτήσης υποβάλλονται και εγκρίνονται από τον ευρωπαϊκό οργανισμό Γιουροκοντρόλ.
 2) Στις 09.59 η «Ολυμπιακή» ζητεί να χαρακτηριστεί η πτήση «state» (κρατική), επειδή μεταφέρεται ανώτατος κρατικός λειτουργός. Η ενέργεια αυτή γίνεται για να δοθεί γρήγορα αναχώρηση από το Γιουροκοντρόλ.
 3) Στις 10.17 η Γιουγκοσλαβία στέλνει σήμα προς την ελληνική Υπηρεσία Πολιτικής Αεροπορίας και της ζητεί τον ειδικό κωδικό που χρειάζεται σε πτήσεις
state (αριθμός διπλωματικού clearance) ή διαφορετικά να γίνει επικοινωνία με το γιουγκοσλαβικό υπουργείο Εξωτερικών. Πρόκειται για μια διαδικασία που προβλέπεται από τους τυπικούς κανόνες.
 4) Στις 10.29 το αρμόδιο γραφείο της ΥΠΑ μεταβιβάζει το σήμα των Γιουγκοσλάβων στην «Ολυμπιακή». 
 Από εκείνη τη στιγμή και μετά, η ανακοίνωση του Δ. Καλόφωνου αφήνει κενό. Στην
πραγματικότητα, η πτήση απογειώνεται στις 12.00, χωρίς να είναι εφοδιασμένη με
τον ειδικό κωδικό. Οταν όμως το αεροσκάφος φτάνει στις 12.45 κοντά στα Σκόπια,
ο πιλότος ενημερώνεται ότι η γιουγκοσλαβική ΥΠΑ ζητεί επιμόνως τον κωδικό αυτό. Επικοινωνεί με τους Γιουγκοσλάβους αεροελεγκτές και προσπαθεί να τους εξηγήσει ότι πρόκειται για μια τακτική πτήση. Οι Γιουγκοσλάβοι όμως είναι ενήμεροι, ο πιλότος δηλώνει ότι μεταφέρει τον Ελληνα πρωθυπουργό και παραδέχεται ότι δεν έχει τον ειδικό κωδικό. Τότε του ζητείται να κάνει...μεταβολή και να συνεχίσει μέσω Κέρκυρας-Ιταλίας. 
 Ο Δ.Καλόφωνος θεωρεί «προφανές ότι το αρμόδιο προσωπικό της Ο.Α. έπρεπε να ζητήσει τον ειδικό κωδικό και δεν το έκανε ούτε μετά τη λήψη του σήματος από την Γιουγκοσλαβία. Ανακοινώνει ότι μετά την έρευνα που έκανε, απομακρύνει από τη θέση τους και παραπέμπει με το ερώτημα της απόλυσης τέσσερις υπαλλήλους: τον προϊστάμενο της Επιμελητείας Πτήσεων, τον επιμελητή της συγκεκριμένης πτήσης και δύο ακόμη υπαλλήλους με καθήκοντα τη λήψη και διαβίβαση των σημάτων.
 Κάτι που δεν αναφέρει ο κ. Καλόφωνος, μας αποκαλύπτει ο πρόεδρος της Ομοσπονδίας Εργαζομένων (ΟΣΠΑ) Μαν. Πατέστος, ότι δηλαδή η ΥΠΑ έστειλε το επίμαχο σήμα στην Ο.Α. σε ένα τέλεξ που ήταν εδώ και καιρό χαλασμένο.
 Ο κ. Πατέστος παραδέχεται ότι προφανώς υπάρχουν ευθύνες για το χαλασμένο τέλεξ, αλλά επισημαίνει ότι το 99% της ανταλλαγής σημάτων γίνεται πλέον μέσω Γιουροκοντρόλ και άλλων δικτύων. Ερωτά, όμως, γιατί και η ΥΠΑ δεν φρόντισε να διασταυρώσει τη λήψη του σήματος και να επιμείνει για τη διαδικασία, εφόσον αφορούσε πτήση μεταφοράς του πρωθυπουργού.
 α) Συνεχίζουν με αφορμή την επίσημη ανακοίνωση του Δ. Καλόφωνου, η οποία κλείνει αναφέροντας: «Στην αρμόδια Γενική Διεύθυνση Πτητικής Εκμετάλλευσης θα γίνουν σημαντικές αναδιαρθρώσεις».
 β) Η προαναγγελία των αναδιαρθρώσεων αναδίδει οσμή νέων αποκεφαλισμών. Γενικός
διευθυντής Πτητικής Εκμετάλλευσης είναι σήμερα ο Μιλτιάδης Τσαγκαράκης, πιλότος του Ανδρ. Παπανδρέου, προσωπικός φίλος της Δήμητρας Παπανδρέου, γενικός διευθυντής της Ο.Α. στο διάστημα 1996-1998 και «ισχυρός παράγων» γενικότερα.
 γ) Τον κ. Τσαγκαράκη είχε αποκαλέσει δημοσίως δολοφόνο ο τέως υπουργός Μεταφορών Τάσος Μαντέλης το βράδυ της 14ης Σεπτεμβρίου 1999, μετά το τραγικό ατύχημα με το Φάλκον. Ευθύνες στην πτητική εκμετάλλευση του Φάλκον (στελέχωση-εκπαίδευση πιλότων) επιρρίπτει και το τελικό πόρισμα για το Φάλκον.
 δ) Ο κ. Τσαγκαράκης παρέμεινε στη θέση του τότε και θεωρείται ότι έχει σοβαρά
ερείσματα μέσα στον κυβερνητικό μηχανισμό. Εκτιμάται επίσης ότι έχει στενή φιλική σχέση με το σημερινό πρόεδρο της Ο.Α. Δ.Καλόφωνο, που ήταν άλλωστε διοικητής της Υπηρεσίας Πολιτικής Αεροπορίας έως πέρυσι.
 ε) Σύμφωνα με άλλες πληροφορίες, ο υπουργός Μεταφορών Χρ. Βερελής, που ζήτησε να γίνει χθες επείγουσα έρευνα και να αποδοθούν ευθύνες, ζήτησε να διερευνηθεί
και ο ρόλος Τσαγκαράκη, ο οποίος εποπτεύει την Επιμελητεία Πτήσεων.
 Ο πρωθυπουργός εμφανίζεται δυσαρεστημένος από την εικόνα της «Ολυμπιακής», η οποία μέσω της διοικητικής διάλυσης, γεννά πλέον επεισόδια «μικρά», όπως το χθεσινό, ή τραγικά, όπως το περσινό με το Φάλκον. Σε συνδυασμό και με τις δυσκολίες που συναντά κάθε προσπάθεια εξυγίανσης και ιδιωτικοποίησης, είναι προφανές ότι η κυβέρνηση θα επιδιώξει, με αφορμή το χθεσινό περιστατικό να ξεκαθαρίσει ανοιχτούς λογαριασμούς, που μένουν σε εκκρεμότητα εδώ και χρόνια. Και έχουν αποδείξει ότι οι εσωτερικοί μηχανισμοί αναδεικνύονται ισχυρότεροι από κάθε κυβέρνηση...
