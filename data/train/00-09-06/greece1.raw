 Ηταν δύο εικοστετράωρα μετά το Δεκαπενταύγουστο πέρυσι όταν η θερινή ραστώνη διεκόπη ξαφνικά. Σαράντα πέντε δευτερόλεπτα.
 Μετά όλα ήταν διαφορετικά με κοινό παρονομαστή την καταστροφή. Ο σεισμός 7, 3 Pίχτερ που έγινε στις 17 Αυγούστου τα ξημερώματα στην Τουρκία με επίκεντρο τη Νικομήδεια και διήρκησε λιγότερο από ένα λεπτό, ήταν το σημαντικότερο γεγονός του περσινού καλοκαιριού. Αφησε πίσω του χιλιάδες νεκρούς, αγνοούμενους, τραυματίες, αλλά και βαθιά πληγωμένη την οικονομία της γειτονικής μας χώρας. 
 Οι ημέρες πέρασαν και όπως κάθε γεγονός ακόμη και τόσο συνταρακτικό, έτσι και ο σεισμός «κύλησε» στο πίσω μέρος του μυαλού μας. Βοήθησε σ' αυτό το καλοκαίρι, ίσως και ότι ο Eγκέλαδος δεν χτύπησε τη δική μας πόρτα. 
 Οι δηλώσεις κάποιων Eλλήνων σεισμολόγων ότι ο σεισμός στην Τουρκία μπορεί να επηρεάσει και τη δική μας χώρα, καθώς και κάποιες μικροδονήσεις αρχικά ελάχιστα μας ανησύχησαν...
 Το φθινόπωρο έστω και ημερολογιακά είχε ξεκινήσει. Η ΕΜΥ προέβλεπε για τις 7 Σεπτεμβρίου στην Αττική καλό καιρό με λιακάδα. Η Yπηρεσία έπεσε μέσα στις προβλέψεις της... Δυστυχώς, δεν έγινε το ίδιο (δεν θα μπορούσε άλλωστε) με το σεισμό που χτύπησε αναπάντεχα την Αθήνα εκείνη την Τρίτη το μεσημέρι (ώρα 2.56
 Οι 143 νεκροί, οι 400 και πλέον τραυματίες, οι δεκάδες καταρρεύσεις κτιρίων, αλλά και οι γνωμοδοτήσεις των μηχανικών που έκριναν ότι έπρεπε να κατεδαφιστούν χιλιάδες και να επισκευαστούν άλλα τόσα, μαρτυρούν το μέγεθος της συμφοράς.
 Η πόλη άργησε να επανέλθει στους κανονικούς της ρυθμούς. Δεν την άφηναν οι μετασεισμοί (γύρω στους 3.000), αλλά και οι «κόντρες» μεταξύ των ειδικών επιστημόνων.
 Σήμερα, ένα σχεδόν χρόνο μετά, ο σεισμός βρίσκεται αρκετά πίσω μας, αν και όπως λένε οι σεισμολόγοι πρέπει πάντα να βρισκόμαστε σε ετοιμασία, αφού η χώρα
μας είναι ιδιαίτερα σεισμογενής. Σανίδα σωτηρίας είναι το γεγονός ότι βρεχόμαστε από θάλασσα, αφού πολλές δονήσεις είναι υποθαλάσσιες και δεν δημιουργούν προβλήματα. Οσο για το τι μέλλει γενέσθαι σχετικά με την πρόβλεψη των σεισμών, οι σεισμολόγοι δεν έχουν ενιαία άποψη. Υπάρχουν αυτοί που υποστηρίζουν ότι δεν μπορεί να γίνει πρόβλεψη, ενώ άλλοι διατείνονται ότι στο μέλλον θα είναι δυνατή η βραχυπρόθεσμη πρόβλεψη. 
 Bέβαια, για ορισμένους ο σεισμός της 7ης Σεπτεμβρίου 1999 δύσκολα θα σβήσει από τη μνήμη τους. Είναι οι συγγενείς των νεκρών που δεν έχουν δει ακόμα να καταλογίζονται ευθύνες σ' εκείνους που αυτοί κρίνουν ότι είναι υπεύθυνοι για το χαμό των ανθρώπων τους. Είναι οι τραυματισμένοι, αλλά και αυτοί που έχουν χάσει τις περιουσίες τους, καθώς και όλοι εκείνοι που εξακολουθούν να μένουν κοντά στις περειοχές που επλήγησαν περισσότερο. 
 Ο υπουργός ΠΕΧΩΔΕ, κάνοντας χθες έναν απολογισμό για τον περσινό σεισμό, δήλωσε ότι μέχρι στιγμής έχουν δοθεί 200 δισεκατομμύρια δραχμές για επιδόματα,
δάνεια ανακατασκευής, για τους 7.000 οικίσκους που έχουν τοποθετηθεί στις σεισμόπληκτες περιοχές κ.ά. Συνολικά το κόστος θα φτάσει τα 900 δισεκατομμύρια. 
συνεχίζονται οι διαδικασίες κατεδάφισης. Για τα κτίρια αυτά έχουν υποβληθεί 2.270 αιτήσεις για δάνεια και έχουν εγκριθεί 1.500. Επισκευάσιμα έχουν κριθεί 35.000 κτίρια. Γι' αυτά έχουν υποβληθεί 7.800 αιτήσεις και έχουν εγκριθεί 3.600.
 Ο Κώστας Λαλιώτης υποστήριξε ότι οι καθυστερήσεις που παρουσιάζονται στην καταβολή των δανείων οφείλονται κατά κύριο λόγο στις παραλείψεις των μηχανικών
 Είπε ακόμη ότι συστήνονται ειδικά μητρώα επισκευαστέων κτιρίων, στα οποία θα φαίνονται αν τα κτίρια είχαν υποστεί ζημιές και αν είχαν αποκατασταθεί. 
 «Δυστοκία» παρουσιάζει πάντως η απόδοση ευθυνών (για τα χάρτινα κτίρια) σε επίπεδο Δικαιοσύνης, τόσο στο ποινικό σκέλος όσο και στο αστικό, αφού η έλλειψη αποδεικτικού υλικού στις περισσότερες των περιπτώσεων οδηγεί τη Δικαιοσύνη σε αδιέξοδο. Ενα χρόνο μετά και οι ανακρίσεις διεξάγονται με ρυθμούς χελώνας, ενώ τα αστικά δικαστήρια απορρίπτουν αιτήσεις για αποζημιώσεις εφ' όσον δεν έχουν ολοκληρωθεί ακόμα και οι έρευνες τις ειδικής επιτροπής του ΥΠΕΧΩΔΕ για την απόδοση ευθυνών. 
 Τέλος, προβλήματα υπάρχουν και με 26 σχολεία τα οποία δεν έχουν ακόμη επισκευαστεί. Οσο για τα δύο νοσοκομεία (Ψυχιατρικό Nοσκομείο στο Δαφνί, Ογκολογικό Αγίων Αναργύρων) που επλήγησαν από τον Εγκέλαδο, η λειτουργία στο πρώτο έχει σχεδόν αποκατασταθεί. Μεγάλα προβλήματα εξακολουθεί να αντιμετωπίζει το δεύτερο, διότι λόγω των μεγάλων ζημιών που έχει υποστεί μεταφέρθηκε σε άλλα νοσηλευτικά κέντρα, με αποτέλεσμα οι ασθενείς να ταλαιπωρούνται (βαριά περιστατικά), ενώ οι γιατροί ασκούν δύσκολα τα καθήκοντά
