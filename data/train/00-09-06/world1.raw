 ΗΕυρώπη σημαίνει συναγερμό για τη νέα έκρηξη των τιμών των καυσίμων, που άγγιξαν τα υψηλότερα επίπεδα της τελευταίας δεκαετίας, και η αρμόδια επίτροπος Λογιόλα ντε Παλάθιο σπεύδει σήμερα, ενώπιον των συναδέλφων της επιτρόπων, να ζητήσει κοινή δράση των ευρωπαϊκών κρατών για να προληφθούν τα χειρότερα. Συγκεκριμένα, η επίτροπος προτείνει κοινή πολιτική απέναντι στις πετρελαιοπαραγωγούς χώρες, αντιμετώπιση της κατάστασης που διαμορφώνει η πολύ ακριβή τελική τιμή του πετρελαίου, κοινή δημοσιονομική πολιτική των Ευρωπαίων και αναζήτηση εναλλακτικών λύσεων έναντι της εξάρτησης από το πετρέλαιο. 
Στο μεταξύ, νέα «φωτιά» στις τιμές των καυσίμων βάζει η συνεχιζόμενη αύξηση της τιμής του πετρελαίου, ενώ παράλληλα οι διεθνείς αγορές εκφράζουν τις ανησυχίες τους για τη μη επαρκή αύξηση της παραγωγής από τον ΟΠΕΚ. Χθες στην αγορά του Λονδίνου η τιμή του μπρεντ για συμβόλαια παράδοσης Οκτωβρίου εκτινάχθηκε στο επίπεδο-ρεκόρ των 32, 88 δολ. το βαρέλι, για να υποχωρήσει αργότερα (γύρω στις 13.40 ώρα Ελλάδας) στα 32.65 δολάρια το βαρέλι. Στην αγορά
της Νέας Υόρκης, μάλιστα, η τιμή του ελαφρού αργού πετρελαίου υπερέβη τα 34 δολάρια το βαρέλι, τιμή που σημειώνεται για πρώτη φορά μετά το Μάρτιο, οπότε τα επίπεδα τιμών ήταν τα υψηλότερα από το 1991. 
 Η πρωτοβουλία της Ευρωπαίας επιτρόπου εξελίσσεται την ώρα που ουρές χιλιομέτρων δημιουργούνται στα βενζινάδικα της Γαλλίας, μετά την απόφαση για αποκλεισμό των αποθηκών καυσίμων και διυλιστηρίων εκ μέρους των οδηγών φορτηγών, σε ένδειξη διαμαρτυρίας για τις τιμές του «μαύρου χρυσού». Η Ομοσπονδία Οδηγών Οδικών Μεταφορών θεωρεί ότι υπάρχουν αποθέματα για περίπου μία εβδομάδα, αλλά αυτό δεν καθησυχάζει τους οδηγούς, που συνωστίζονται στα πρατήρια, ούτε την κυβέρνηση που αποφάσισε να θέσει περιορισμούς στη διάθεση πετρελαιοειδών (15-25 λίτρα για τα μικρά και μεσαία αυτοκίνητα και 50 για τα μεγάλα). Ο Γάλλος υπουργός Μεταφορών Ζαν Κλοντ Γκεϊσό εμμένει στην απόφασή του
να μην κάνει αποδεκτά τα αιτήματα της ομοσπονδίας, η οποία υποστηρίζει ότι είναι αδύνατο να αντεπεξέλθει σε αυξήσεις, οι οποίες το τελευταίο 18μηνο έφτασαν το 50%. Σημειώνεται ότι στη ζώνη του ευρώ ο δείκτης τιμών καταναλωτή έχει ξεφύγει από το όριο του 2% που έχει θέσει η Ευρωπαϊκή Κεντρική Τράπεζα, εξέλιξη στην οποία συνέβαλε καθοριστικά η αύξηση των τιμών του πετρελαίου.
 Οπως είναι φυσικό, οι ανεπτυγμένες χώρες πιέζουν τα κράτη-μέλη του ΟΠΕΚ, προκειμένου να αυξήσουν σημαντικά την ημερήσια παραγωγή τους. Οι παραγωγές χώρες αντιτείνουν ότι συνυπεύθυνοι για τις αλλεπάλληλες αυξήσεις είναι τόσο η μειωμένη παραγωγή καυσίμων από τις δυτικές χώρες, όσο και η υψηλή φορολογία που αυτές επιβάλλουν στα παράγωγα του «μαύρου χρυσού». Η Γαλλία, στην οποία σημειώνονται οι σημαντικότερες αναταραχές, έχει το δεύτερο υψηλότερο συντελεστή φορολόγησης του πετρελαίου μετά το Ηνωμένο Βασίλειο σε όλη την Ευρωπαϊκή Ενωση.
 Παρά τις ευθύνες που ο ΟΠΕΚ αποδίδει στις δυτικές χώρες, φαίνεται διατεθειμένος, σύμφωνα με σχετικές δηλώσεις του προέδρου του, Αλί Ροντρίγκες, να αναλάβει δράση για τη μείωση των τιμών, αποφασίζοντας πιθανώς την αύξηση της ημερήσιας παραγωγής του. Aλλωστε ο ΟΠΕΚ δέχεται βολές και εκ των ένδον, αφού ο ισχυρός άνδρας του πετρελαϊκού καρτέλ κ. Γιαμανί άσκησε κριτική στην πολιτική των βραχυπρόθεσμων κερδών που ακολουθεί ο Οργανισμός.
 Πράγματι, τα έσοδα που αναμένεται να έχουν τα κράτη- μέλη του ΟΠΕΚ από τις εξαγωγές αργού πετρελαίου πρόκειται να χρηματοδοτήσουν την καταπολέμηση του εξωτερικού χρέους τους, το οποίο συνολικά ανέρχεται σε 360 δισεκατομμύρια δολάρια ή 40% του Ακαθάριστου Προϊόντος τους (ποσοστό που ανέρχεται στο 58% του ΑΕΠ, αν προστεθεί και το χρέος της Σαουδικής Αραβίας). Ο Χένρι Αζάμ, οικονομολόγος στην επενδυτική τράπεζα Middle East Capital Group διαβεβαιώνει ότι «οι χώρες του ΟΠΕΚ χρησιμοποιούν τα επιπλέον έσοδα από τις εξαγωγές πετρελαίου για αποπληρωμή του εξωτερικού χρέους, για τρέχουσες υποχρεώσεις και
 Κατά τη δεκαετία του '70 οι τεράστιες δημόσιες δαπάνες των χωρών του ΟΠΕΚ μετέτρεψαν το πλεόνασμα του ισοζυγίου αγαθών, υπηρεσιών και άδηλων πόρων ύψους
67 δισ. δολαρίων το 1974 σε έλλειμμα 2 δισ. δολαρίων το 1978. Και σαν να μην έφτανε αυτό, ήλθε και η ραγδαία μείωση των τιμών του πετρελαίου πριν από περίπου δύο χρόνια, που οδήγησε σε μείωση των ετήσιων εσόδων των χωρών του ΟΠΕΚ κατά 50 δισ. δολάρια. Ωστόσο δεν είναι λίγοι εκείνοι που επισημαίνουν ότι
η αύξηση των εσόδων για τις πετρελαιοπαραγωγές χώρες επιτρέπουν, μεν, τη βραχυπρόθεσμη αντιμετώπιση των ελλειμμάτων και τη δημιουργία συναλλαγματικών αποθεμάτων, αλλά παραπέμπουν στις ελληνικές καλένδες τις απαραίτητες μεταρρυθμίσεις, αφού αποκλείουν την αύξηση των δημοσίων δαπανών.
