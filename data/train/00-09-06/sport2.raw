 Επί τάπητος μπαίνουν σήμερα τα πριμ στον Παναθηναϊκό. Οι τρεις αρχηγοί, Λυμπερόπουλος, Βαζέχα, Νικοπολίδης, θα συναντηθούν με τον πρόεδρο Αγγελο Φιλιππίδη για να ακούσουν τις προτάσεις του σχετικά με το καθεστώς πριμοδότησης που θα ισχύσει φέτος. Το ραντεβού κλείστηκε για το μεσημέρι, αμέσως μετά τη συνέντευξη που θα παραχωρήσει ο πρόεδρος του ΠΑΟ και λίγο πριν από την απογευματινή προπόνηση των παικτών, που χθες είχαν ρεπό. Θα έχει σύμφωνα με πληροφορίες αναγνωριστικό (των προθέσεων της διοίκησης) χαρακτήρα, δεν θα γίνουν άρα αντιπροτάσεις. Οι αρχηγοί θα μεταφέρουν στους υπόλοιπους το κλίμα και αφού το θέμα συζητηθεί στα αποδυτήρια, θα γνωστοποιηθούν στον πρόεδρο οι απόψεις των ποδοσφαιριστών. Στόχος πάντως της διοίκησης του ΠΑΟ είναι να ξεκαθαρίσει το θέμα πριν αρχίσουν οι αγώνες του Τσάμπιονς Λιγκ. 
 Πανζουρλισμός επικρατεί με τα εισιτήρια της πρεμιέρας του Τσάμπιονς Λιγκ, με τη Λα Κορούνια την ερχόμενη Τετάρτη στο Ολυμπιακό Στάδιο. Μέχρι χθες είχαν πουληθεί περί τα 15.000 από τα 74.000 συνολικά που κυκλοφόρησαν, ενώ ήδη εξαφανίστηκαν τα φθηνά των 5.000 που πήγαν στους συνδέσμους των οργανωμένων οπαδών. Η ζήτηση είναι μεγάλη και φαίνεται από τη μαζική προσέλευση φιλάθλων καθημερινά έξω από τη θύρα 11 του γηπέδου της λεωφόρου Αλεξάνδρας. Η διάθεση των εισιτηρίων, που τιμώνται 6.000-8.000-10.000-15.000-30.000 (στην εξέδρα των επισήμων), συνεχίζεται και από τις μπουτίκ του Παναθηναϊκού.
 * Την Παιανία επισκέφθηκε χθες η πρέσβειρα του Fair Pla yκ. Κατερίνα Παναγοπούλου και συναντήθηκε με τον πρόεδρο του Παναθηναϊκού Αγγελο Φιλιππίδη, στο πλαίσιο του κύκλου επαφών της με τους προέδρους των ομάδων της Α  Εθνικής. «Το ποδόσφαιρο είναι τραυματισμένο στη συνείδηση των φιλάθλων», επεσήμανε η κ. Παναγοπούλου, που εν συνεχεία πήρε τη διαβεβαίωση από τον κ. Φιλιππίδη ότι «ο Παναθηναϊκός θα συμβάλει με όλες του τις δυνάμεις στην προσπάθεια για να γίνει το πρωτάθλημα αξιόπιστο». Για το θέμα της βελτίωσης των όρων και των συνθηκών που επικρατούν στο ελληνικό ποδόσφαιρο, ο πρόεδρος του ΠΑΟ θα τοποθετηθεί λεπτομερώς στη σημερινή του συνέντευξη (1 μ.μ., Παιανία).
 * Ο Καραγκούνης εξακολουθεί τη θεραπεία στη μέση και αν αισθάνεται καλύτερα ίσως ξεκινήσει προπονήσεις σήμερα.
 * Το Αμβούργο θα κατασκοπεύσει απόψε ο Στράτος Αποστολάκης στο «Φολκς-παρκ Στάντιον» στον αγώνα του με τη Βέρντερ Βρέμης (7.15 μ.μ., 3η αγωνιστική του γερμανικού πρωταθλήματος).
