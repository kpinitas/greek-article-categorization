 Την εμπλοκή διαπλεκομένων συμφερόντων που ελέγχουν τα ΜΜΕ και επηρεάζουν τις πολιτικές αποφάσεις, στις προμήθειες του Δημοσίου και στην κατασκευή των μεγάλων δημοσίων έργων στη Θεσσαλονίκη, καταγγέλλει το Τμήμα Κεντρικής Μακεδονίας του Τεχνικού Επιμελητηρίου Ελλάδος (ΤΕΕ/ΤΚΜ).
 Για ευρεία κατανάλωση είναι οι ονοματισμοί του τύπου «Θεσσαλονίκη-Μητροπολιτικό Κέντρο», λέει ο πρόεδρος του ΤΕΕ/ΤΚΜ Γιάννης Αικατερινάρης.
 Εκτός από τη διαπλοκή, το ΤΕΕ/ΤΚΜ εντοπίζει αδικαιολόγητες καθυστερήσεις στην έναρξη των μεγάλων έργων, έλλειψη χωροταξικού σχεδιασμού, κινδύνους ακύρωσης, αργούς ρυθμούς, αποδυνάμωση των έργων με αποσπάσεις μηχανικών και υπερδιπλασιασμό προϋπολογισμών. Οσον αφορά τις ευθύνες της τοπικής κοινωνίας, που συχνά επικαλείται ο υπουργός ΠΕΧΩΔΕ Κώστας Λαλιώτης, ο πρόεδρος του ΤΕΕ/ΤΚΜ αποποιείται τους γενικούς αφορισμούς, απαντά ότι η πόλη αναλαμβάνει τις ευθύνες της όπου ερωτάται και ζητεί διάχυση της πληροφόρησης από την κεντρική εξουσία.
 Στη χθεσινή παράθεση των θέσεων του ΤΕΕ/ΤΚΜ για την πορεία των μεγάλων έργων της Θεσσαλονίκης, ως παράδειγμα στην αναφορά περί διαπλοκής, αναφέρθηκε ο τρόπος χωροθέτησης του Μεγάρου Μουσικής Θεσσαλονίκης με απ' ευθείας ανάθεση, χωρίς εμπλοκή της αρχιτεκτονικής επιτροπής. «Μέχρι και η αισθητική του κτιρίου
προβλεπόταν με νόμο της Βουλής», επισήμανε ο Γ. Αικατερινάρης.
 Στο θέμα του Μετρό της Θεσσαλονίκης, κατήγγειλε ότι στις 21 Φεβρουαρίου 2000, σε σύσκεψη στο υπουργείο Μακεδονίας-Θράκης, ο υπουργός ΠΕΧΩΔΕ Κώστας Λαλιώτης είχε ανακοινώσει, παρουσία του τότε υπουργού Γιάννη Μαγκριώτη, ότι θα γίνει τροποποίηση της μελέτης, ώστε το Μετρό να γίνει σε μεγαλύτερο βάθος με ολική διάτρηση, που σημαίνει μείωση του χρόνου και όχι με ανοιχτό όρυγμα 6 χλμ. Εντόπισε πολύ μεγάλες ευθύνες στις αρχικές μελέτες, ανετοιμότητα και έλλειψη στη χρηματοδότησή τους. Υπογράμμισε ότι αν το έργο δεν χρηματοδοτηθεί από την Ευρωπαϊκή Τράπεζα Επενδύσεων, αυτό θα σημάνει 10ετή καθυστέρηση και ζήτησε την
είσοδο του Ελληνικού Δημοσίου με εγγυήσεις στις διαδικασίες εξασφάλισης χρηματοδότησης.
 Για το θέμα της υποθαλάσσιας αρτηρίας ο πρόεδρος του ΤΕΕ/ΤΚΜ υπογραμμίζει ότι,
αντίθετα με τα όσα είπε ο πρωθυπουργός Κώστας Σημίτης ότι δεν έχουν ολοκληρωθεί οι μελέτες, αυτές έχουν ολοκληρωθεί σε σύντομο χρονικό διάστημα και απομένουν μόνον οι περιβαλλοντικές μελέτες. Τόνισε, επίσης, ότι παρά το ότι το έργο κοστολογείται στα 90 δισ., περιελήφθη στα προτεινόμενα για χρηματοδότηση από το Γ' ΚΠΣ με ενδεικτικό ποσό 5 δισ., κάτι που δημιουργεί αρνητικές προϋποθέσεις για την είσοδο του ιδιωτικού φορέα στην κατασκευή του.
 Στο θέμα της ύδρευσης της Θεσσαλονίκης από τον Αλιάκμονα, το ΤΕΕ/ΤΚΜ εντοπίζει
εξαιρετικά μεγάλη καθυστέρηση, μετάθεση της ολοκλήρωσης του έργου από το τέλος
του 1999 στο τέλος του 2001 και ζητεί την κατασκευή του νέου αγωγού εξωτερικά της πόλης και όχι μέσα από αυτήν, γιατί θα δημιουργηθούν προβλήματα και την εξυπηρέτηση της βιομηχανικής ζώνης με άλλο δίκτυο.
 Tέλος, υπέρβαση του προϋπολογισμού, που αγγίζει τον διπλασιασμό του αρχικού, εντοπίζει το ΤΕΕ/ΤΚΜ στην Εγνατία Οδό.
