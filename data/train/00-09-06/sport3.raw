 Την αισιοδοξία του δεν τη χάνει ποτέ ο Γιάννης Παθιακάκης. Και τη σιγουριά του για τις δυνατότητες της ΑΕΚ που χτίζει. Είτε πρόκειται για την ομάδα που προκάλεσε το θαυμασμό όλων με την απόδοσή της στο Ολίμπικο της Ρώμης είτε για την προβληματική ΑΕΚ της Κυριακής με αντίπαλο την Εσπανιόλ.
 Μία εβδομάδα πριν από την ευρωπαϊκή πρεμιέρα της ΑΕΚ, ο Παθιακάκης παρουσιάστηκε βέβαιος ότι η ΑΕΚ θα είναι «φρέσκια και πανέτοιμη» στη Βουδαπέστη. «Φέτος έχουμε προπονητική υποδομή για να αντέξουμε πολλά παιχνίδια και το μόνο πρόβλημα μπορεί να προκύψει από έναν αναπάντεχο τραυματισμό», ανέφερε σχετικά. Ποιος είναι ο στόχος; Πέρα από το αυτονόητο - δηλαδή την πρόκριση - να φέρει βαθμούς η ΑΕΚ στην Ελλάδα. «Αν η ΑΕΚ παίξει σαν ΑΕΚ δεν θα έχει πρόβλημα και θα κάνει δύο νίκες», τόνισε ο κόουτς της «Ενωσης» στη συνέντευξη Τύπου. Δεν είχε πρόβλημα μάλιστα να αναφέρει ότι την προσεχή Τρίτη στη Βουδαπέστη θα παίξει η ενδεκάδα που έφερε το 0-0 στη Ρόμα. Εκτός κι αν δεν φτάσει ώς τότε η μπλε κάρτα του Φερούζεμ.
 Ο Παθιακάκης έπλεξε χτες το εγκώμιο του («αναντικατάστατου») Βασίλη Τσάρτα: «Δεν είναι εύκολο να αντικατασταθεί αυτός ο παίκτης. Θα ήταν πολυτέλεια αν είχαμε άλλον έναν ποδοσφαιριστή σαν τον Τσάρτα. Εκ των πραγμάτων λέμε "Ουδείς αναντικατάστατος", αλλά είναι πάρα πολύ δύσκολο να αντικατασταθεί. Εχουμε κάποιες επιλογές και μπορούμε να προσαρμόσουμε κάπως διαφορετικά το παιχνίδι μας, αλλά αυτό δεν σημαίνει ότι αγγίζουν την προσφορά και την αξία του Τσάρτα».
 Τον Νίκο Κωστένογλου, τον οποίο είχε ξεγράψει πριν από την προετοιμασία, αρχίζει και πάλι να τον υπολογίζει. «Εχει συνέλθει τον τελευταίο καιρό. Οταν μίλησα μαζί του είχε συμβόλαιο. Δεν μπορούσα να λύσω εγώ το συμβόλαιό του και αφού έμεινε, είμαι υποχρεωμένος να τον κοιτάξω, όπως όλους τους άλλους παίκτες της ομάδας. Στα δύο τελευταία παιχνίδια πάντως, μου άρεσε».
 Στον αντίποδα, έβγαλε...κίτρινη κάρτα στον Ντόντσεφ. «Είναι ίσως ο μοναδικός παίκτης από τον οποίο δεν είμαι ευχαριστημένος. Εχω παράπονα από την αγωνιστική συμπεριφορά του. Το ταξίδι που έκανε στη Βουλγαρία τον έχει φέρει πίσω και ίσως είναι κουρασμένος, επειδή δούλεψε περισσότερο για να προλάβει. Πάντως, αυτή τη στιγμή δεν μπορεί να χρησιμοποιηθεί πουθενά». Το Βούλγαρο αμυντικό, έστειλε προχτές στη διοίκηση ο προπονητής του για να συζητήσει προβλήματα που πιθανόν αντιμετωπίζει.
 Ως προς τους Αργεντινούς, περισσότερο ικανοποιημένος είναι από τον Νάβας. «Φαίνεται να έχει προσαρμοστεί καλύτερα. Aντιθέτως, ο Ρουίς έχει πιο βραζιλιάνικο ταμπεραμέντο, είναι πιο ενθουσιώδης. Ο Ρουίς μπορεί να βάλει 50 γκολ, μπορεί και κανένα. Οση σημασία έχει εκείνος που εκτελεί μέσα στο γήπεδο, άλλη τόση έχει και εκείνος που δημιουργεί. Δεν με απασχολεί πόσα γκολ θα βάλει ο Ρουίς. Ετσι κι αλλιώς μπορεί να παίξει στα χαφ ή ως κρυφός κυνηγός. Οπως έπαιξε με την Εσπανιόλ, αλλά είναι γεγονός πως έπαιζε αρκετά μακριά από τον Ντέμη».
 Το απόγευμα στις 6.30 η ΑΕΚ παίζει με τον Ολυμπιακό Βόλου στη Ν. Φιλαδέλφεια για το Κύπελλο Ελλάδας. Ο Παθιακάκης θα χρησιμοποιήσει ως επί το πλείστον αναπληρωματικούς παίκτες και ο «κατάσκοπος» κόουτς της Βάσας (Γκιόργκι Μέζεϊ) δεν θα δει αυτά που θέλει. Από σήμερα μειώνει και το ρυθμό των προπονήσεων η τεχνική ηγεσία.
