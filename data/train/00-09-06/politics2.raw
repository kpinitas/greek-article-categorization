Σκανδαλίδης και Κωνσταντόπουλος συμφώνησαν χθες ότι επιβάλλεται η δραστική αντιμετώπιση της διαπλοκής, αλλά διαφώνησαν στον τρόπο με τον οποίο θα γίνει. Ο πρόεδρος του Συνασπισμού πέταξε το μπαλάκι στην κυβερνητική πλειοψηφία, ενώ ο γραμματέας του ΠΑΣΟΚ είπε με νόημα ότι επιδιώκεται η δημιουργία «αντικυβερνητικού μετώπου», πρωτίστως από τη Ν.Δ. και κάλεσε, εμμέσως, το Συνασπισμό να μη συμβάλει σ' αυτό. Η χθεσινή συνάντηση, πάντως, έγινε σε καλό κλίμα και είναι χαρακτηριστικό ότι και οι δύο χρησιμοποίησαν τη λέξη «ειλικρίνεια» στις δηλώσεις τους. Πάντως, μετά την προχθεσινή επίθεση Ρέππα κατά Κωνσταντόπουλου, και ο Τηλέμαχος Χυτήρης επανήλθε χθες, αφήνοντας υπαινιγμούς για σύμπλευση Ν.Δ. και Συνασπισμού, όπως έγινε το 1989. «Αυτά τα έχουμε ξαναζήσει», είπε χαρακτηριστικά. Μετά τη συνάντηση Κωνσταντόπουλου - Σκανδαλίδη, ο πρόεδρος του ΣΥΝ είπε ότι για την αντιμετώπιση της διαπλοκής «δεν επαρκεί η υπάρχουσα νομοθεσία, χρειάζονται νέες ρυθμίσεις, δεν εφαρμόζεται η υπάρχουσα νομοθεσία και χρειάζεται άμεση και αποτελεσματική ενεργοποίησή της». Ως άμεσα μέτρα ο κ. Κωνσταντόπουλος ανέφερε την ενεργοποίηση των επιτροπών ανεξάρτητων αρχών ανταγωνισμού και Εθνικού Συμβουλίου Ραδιοτηλεόρασης, τον έλεγχο των συμπράξεων, συγχωνεύσεων και συνεργασιών για την καταχρηστική λειτουργία της δεσπόζουσας επιχείρησης ή ομίλων συμφερόντων στη λειτουργία της αγοράς», τον προληπτικό έλεγχο των δήθεν συμπράξεων εισηγμένων εταιρειών στο Χρηματιστήριο και την καθιέρωση πιστοποιητικού διαφάνειας σε όσους θέλουν ν' ασχοληθούν με θέματα μέσων ενημέρωσης. Πρότεινε, επίσης, θεσμική θωράκιση μακροπρόθεσμη, με αναθεώρηση των άρθρων 14 και 15 του Συντάγματος. Ο κ. Σκανδαλίδης χαρακτήρισε επαρκές το θεσμικό πλαίσιο, πρόσθεσε ότι χρειάζονται βελτιώσεις και προσαρμογές και τόνισε ότι πρόταση του ΠΑΣΟΚ και πρόθεση της κυβέρνησης είναι η θωράκιση να κατοχυρωθεί και με τη συνταγματική αναθεώρηση.  «Mε αυστηρότητα» Ο γραμματέας του ΠΑΣΟΚ, διαφωνώντας με τον πρόεδρο του ΣΥΝ, είπε ότι η κυβέρνηση «υλοποιεί με αυστηρότητα» την ισχύουσα νομοθεσία και υπενθύμισε ότι υπήρξαν αντιδράσεις όταν η κυβέρνηση πήρε μέτρα. «Οταν κάναμε την ονομαστικοποίηση των μετοχών, στο Συμβούλιο Επικρατείας κάποιοι ήθελαν αναστολή», είπε. Επίσης, πρόσθεσε ότι όταν οι εκδότες ζητούσαν την ψηφιακή τηλεόραση και η κυβέρνηση είπε ότι πρώτα θα δημιουργήσει το πλαίσιο, υπήρχαν φωνές ότι εμποδίζει τη διαδικασία. Ο κ. Σκανδαλίδης μετέφερε το θέμα και στο πολιτικό πεδίο, λέγοντας ότι «δίνεται η εικόνα ότι γίνεται ένα μέτωπο κατά της κυβέρνησης» και καλώντας το ΣΥΝ να δει «πού είναι η διαχωριστική γραμμή». Ο υφυπουργός Τύπου Τηλ. Χυτήρης καταλόγισε στον κ. Καραμανλή ότι «φουσκώνει και ξεφουσκώνει το μπαλάκι της διαπλοκής, αναζητώντας απεγνωσμένα στίγμα αντιπολίτευσης». Ο εκπρόσωπος της Ν.Δ. Θ. Ρουσόπουλος τον κάλεσε να απαντήσει, γιατί ενοχλεί την κυβέρνηση η αντίδραση των πολιτικών δυνάμεων κατά της αδιαφάνειας και της διαπλοκής. Το Γραφείο Τύπου του Συνασπισμού, απαντώντας στον Χυτήρη, τον κατηγόρησε ότι παραποιεί τις θέσεις του κόμματος «αντί της ευθύνης για την ανάληψη νομοθετικών και πολιτικών πρωτοβουλιών» για την αντιμετώπιση του προβλήματος της διαπλοκής. Το θέμα σχολίασαν δύο βουλευτές του ΠΑΣΟΚ. Ο Θ. Τσουκάτος υπενθύμισε ότι η κυβέρνηση Μητσοτάκη ('90-'93) απέκλεισε τον ΟΤΕ από την κινητή τηλεφωνία «γιατί υπήρχε εντολή, φαίνεται, από τα διαπλεκόμενα». Ο κ. Τσουκάτος επιτέθηκε και στον κ. Κωνσταντόπουλο λέγοντας «έχει μια ειδικότητα από το '89». Σε άλλο μήκος κύματος ο Γ. Δασκαλάκης ζήτησε με την ευκαιρία της αναθεώρησης του Συντάγματος «να οριοθετήσουμε τους ρόλους πολιτικής και οικονομικής εξουσίας, προκειμένου να θωρακίσουμε τη δημοκρατία έναντι της διαφαινόμενης οικονομικής δικτατορίας».
