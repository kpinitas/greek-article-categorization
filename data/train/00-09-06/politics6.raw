Διόλου τυχαία επέλεξε την 14η Σεπτεμβρίου ο Γιώργος Καρατζαφέρης για να εξαγγείλει τη διακήρυξη του κόμματός του. Είναι η ημέρα του Σταυρού και ο βουλευτής είναι αποφασισμένος να εκμεταλλευθεί πολιτικά το θρησκευτικό συναίσθημα και να στηρίξει σ' αυτό το εγχείρημά του. Οχι μόνο σ' αυτό, όμως. Δείχνει αποφασισμένος να παίξει σε επίπεδο εντυπώσεων, και στη λογική αυτή εντάσσεται και η χθεσινή του επίσκεψη στον Πρόεδρο της Δημοκρατίας. «Ηθελα να μεταφέρω, λόγω του θεσμικού ρόλου που έχει, πρώτα στον πρόεδρο την πρόθεσή μου
να δημιουργήσω κόμμα», είπε. Ο βουλευτής δίνει ιδιαίτερη σημασία στο γεγονός ότι η συνάντηση με τον Κ. Στεφανόπουλο διήρκεσε περίπου 40 λεπτά, ενώ σημασία μεγάλη δίνει και στις επαφές που, απ' ό,τι μας είπε, έχει με βουλευτές, πρώην βουλευτές και πολιτευτές. Τα αποτελέσματα αυτών των επαφών θα φανούν την ημέρα
που θα εξαγγείλει το κόμμα του, με μεγαλοπρέπεια μάλιστα, από το Ζάππειο. Πάντως, οι πληροφορίες λένε πως ήδη έχει επαφές με πολλούς πρώην βουλευτές της
N.Δ. Ηδη στη διάρκεια του καλοκαιριού είχε επαφές με τους κ.κ. Κοραχάη, Μπουρδάρα, Δελημήτσο, Αντωνίου κ.ά.
 Το όνομα του κόμματος θα είναι ΛΑ.Ο.Σ. (Λαϊκός Ορθόδοξος Συναγερμός), θα πρόκειται για ένα σχηματισμό ο οποίος θα επιχειρήσει να αντλήσει στελέχη από τη λεγόμενη λαϊκή δεξιά και ακροδεξιά, ενώ ιδιαίτερη έμφαση θα δίνει σε εθνικά
θέματα. «Με τους Ελληνες για την Ελλάδα» είναι ένα από τα σλόγκαν που θα χρησιμοποιήσει ο Γ. Καρατζαφέρης ο οποίος ελπίζει πως θα έχει πολλές προσχωρήσεις κομματικών στελεχών από τη Ν.Δ. Οπως μας έλεγε ήδη υπάρχουν πολλοί πρόεδροι τοπικών επιτροπών σε όλη τη χώρα που δηλώνουν πρόθυμοι να τον ακολουθήσουν. Γραφεία του κόμματος ήδη λειτουργούν στη Θεσσαλονίκη και αναμένεται να δημιουργηθούν σε άλλες πόλεις.
 Η Ρηγίλλης από την πλευρά της δηλώνει πως δεν ανησυχεί από το εγχείρημα Καρατζαφέρη, ενώ οι πλέον ρεαλιστές εκτιμούν πως και αν ακόμη οι διαρροές προς
ένα τέτοιο κόμμα αγγίξουν το 1%, τότε αυτό θα λειτουργήσει θετικά προς τη Ν.Δ.
η οποία θα απαλλαγεί από τους ακραίους δεξιούς. 
