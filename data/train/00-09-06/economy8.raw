 «Οπου υπάρχουν στρατιώτες, διαχειριστές ανθρωπιστικής βοήθειας και δημοσιογράφοι, εκεί υπάρχουν και τα χρήματα»
 Η παροχή ανθρωπιστικής βοήθειας στην εποχή μας είναι ασφαλώς Μπιγκ Μπίζνες. Η διεύρυνση του τομέα των «ανθρωπιστικών καταστροφών» τη δεκαετία του '90 (Σομαλία, Ρουάντα, Κόσοβο, Βοσνία κ.λπ.) σε συνδυασμό με την ανάμιξη των ιδιωτικών επιχειρήσεων είχε ως αποτέλεσμα, τεράστια πλέον κεφάλαια να διακινούνται στο χώρο της ανθρωπιστικής βοήθειας. Υπολογίζεται ότι το ποσό αυτό αγγίζει ετησίως τα 55 δισεκατομμύρια δολάρια.
 Η νέα αυτή αγορά και τα τεράστια ποσά τα οποία διακινούνται έχουν πολύ σημαντικές επιπτώσεις στον τρόπο διάθεσης της βοήθειας, στους φορείς που τη διακινούν και στις επιλογές των αποδεκτών. 
 Μια πολύ σημαντική επίπτωση, τονίζει ο σύμβουλος διαφόρων ανθρωπιστικών οργανισμών οικονομολόγος Ρόμπιν Ντέιβις, είναι το γεγονός ότι πολλοί φορείς και άτομα, τόσο από την πλευρά αυτών που παρέχουν τη βοήθεια όσο και από την πλευρά αυτών που την αποδέχονται, ωφελούνται από τη διαιώνισή της. Αυτό έχει ως αποτέλεσμα π.χ. οι πρόσφυγες να παραμένουν πολύ περισσότερο στους καταυλισμούς από όσο χρειάζεται διότι τα πολιτικοοικονομικά συμφέροντα των εμπλεκομένων στην κρίση κυβερνήσεων αφενός και της γραφειοκρατίας και των οργανισμών που παρέχουν τη βοήθεια αφετέρου τις περισσότερες φορές συγκλίνουν.
 Οι συρράξεις διευκολύνουν ορισμένες ομάδες και άτομα -συμπεριλαμβανομένων πολλές φορές των υπαιτίων των συγκρούσεων- να πλουτίσουν από την ανθρωπιστική βοήθεια. Το ποσό των χρημάτων που διοχετεύεται σε ανθρωπιστικές δραστηριότητες
είναι σήμερα τόσο μεγάλο, ώστε σε πολλές περιπτώσεις οι δραστηριότητες αυτές να αποτελούν τον κύριο εθνικό οικονομικό πόρο για τη χώρα-αποδέκτη. Σε ολοένα μεγαλύτερο βαθμό οι ανθρωπιστικοί φορείς βλέπουν τη βοήθεια να γίνεται αντικείμενο ιδιοποίησης από εκείνες ακριβώς τις στρατιωτικές και πολιτικές ελίτ που προκάλεσαν την ανθρωπιστική καταστροφή. 
 Ενα άλλο πρόβλημα που επισημαίνει ο εκδότης του «Crοssline Global Report» Εντουάρ Ζιραντέ αφορά τις επιπτώσεις του ανταγωνισμού μεταξύ των διαφόρων ανθρωπιστικών φορέων. Μία από τις συνέπειες είναι ότι η βοήθεια διοχετεύεται με δυσανάλογο τρόπο σε περιοχές που είναι «εκτός χάρτη», όπως το Σουδάν, η Ανγκόλα και η Κεντρική Αφρική, σε σχέση με πιο «δημοφιλείς» περιοχές, όπως η Βοσνία και το Κόσοβο. Υπολογίζεται ότι η διεθνής κοινότητα δαπανά σήμερα 7 φορές περισσότερα χρήματα για τον πρόσφυγα στα Βαλκάνια από ό,τι για τον πρόσφυγα στην Αφρική.
 Μια άλλη επίπτωση αφορά τον ανταγωνισμό μεταξύ των ανθρωπιστικών οργανώσεων για την προσοχή των ΜΜΕ. Αυτό σημαίνει ότι μεταβαίνουν σε χώρους συγκρούσεων απλώς για να φανούν ότι είναι παρόντες. Πάνω από 150 ανθρωπιστικοί φορείς που ασχολούνται κυρίως με την παροχή υγειονομικής περίθαλψης έχουν εγκατασταθεί στο Κόσοβο χωρίς να έχουν κάνει καμιά ανάλυση της κατάστασης. Υπολογίζεται ότι
η παροχή υγειονομικής περίθαλψης υπερβαίνει κατά τρεις φορές τις απαιτούμενες ανάγκες.
 Καθώς εντείνεται ο ανταγωνισμός, οι φορείς ανθρωπιστικής βοήθειας αισθάνονται ότι θα πρέπει να δίνουν το παρών ανεξάρτητα από το αν η παρουσία τους είναι αναγκαία. Ετσι λοιπόν δημιουργείται το εύλογο ερώτημα αν η παροχή βοήθειας ανταποκρίνεται σε πραγματικές ανάγκες ή αν, αντιθέτως, ανταποκρίνεται στη ζήτηση της αγοράς, όπως αυτή διαμορφώνεται από τα ΜΜΕ και από πολιτικά συμφέροντα. 
 Η κρίση στο Κόσοβο αντιπροσωπεύει ίσως το ζενίθ του αυξημένου ανταγωνισμού. Ενας μεγάλος αριθμός εταιρειών και φορέων ανθρωπιστικής βοήθειας εγκαταστάθηκαν στην περιοχή για να εξασφαλίσουν άμεσα πλεονεκτήματα. Τα καφέ και τα εστιατόρια ξεφύτρωναν μέσα σε μια νύχτα προκειμένου να εξυπηρετήσουν την ξαφνική είσοδο των ξένων. Είναι χαρακτηριστικό ότι οι αμοιβές διερμηνέων δεκαπλασιάσθηκαν και εικοσαπλασιάσθηκαν λόγω των τεράστιων ποσών που πληρώνουν
οι δυτικές τηλεοπτικές εταιρείες. «Οι επιχειρηματίες και ακόμα και ορισμένοι εκπρόσωποι φορέων ανθρωπιστικής βοήθειας παραδέχθηκαν ότι η κατάσταση έκτακτης
ανάγκης ήταν καλή για τις μπίζνες και όσο περισσότερο συνεχιζόταν τόσο καλύτερα», γράφει ο Ζιραντέ.
