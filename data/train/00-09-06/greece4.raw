 Σαν να πάγωσε ο κόσμος γύρω τους. Σαν να σταμάτησε ξαφνικά το ρολόι κι οι δείκτες του έκοψαν χωρίς οίκτο τη ζωή τους στα δυο. 
 Σφραγίδα στα μάτια τους, στο πρόσωπο, στο κορμί τους, μια ημερομηνία: Τρίτη 7 Σεπτεμβρίου 1999.
 Τα συντρίμμια των πληγωμένων κτιρίων έγιναν τάφος για τους δικούς τους. Πόνος,
λύπη, φόβος φώλιασαν στα σπλάχνα τους και δεν λένε να τους εγκαταλείψουν.
 Ανάμεσα στα συντρίμμια και τις ρωγμές τις ψυχής τους, ψάχνουν να βρουν ερείσματα για να ζήσουν. Ισως ο χρόνος είναι τελικά γιατρός. Αλλά η ζωή τους γνωρίζουν καλά ότι δεν θα είναι ποτέ η ίδια. Εκείνοι δεν είναι πια ίδιοι.
 Ο νεαρός άνδρας που έχω απέναντί μου προσπαθεί με το ζόρι να μη βουρκώσει. Δεν
θέλει να φανεί «μελό». Αλλά ένας «κόμπος» του πνίγει ασφυκτικά το λαιμό, ενώ μου περιγράφει την περιπέτεια της οικογένειάς του.
 Στο φονικό σεισμό του '99, ο Νίκος Μηλαΐτης έχασε το μοναδικό του αδελφό. Τριάντα δύο χρονώ παλικάρι ο Ανδρέας. Μηχανολόγος-μηχανικός. Είχε όνειρα, ήθελε να κάνει καριέρα. Γρήγορα έγινε προϊστάμενος στις εξαγωγές στη «Ρικομέξ».
 Ο Ανδρέας, που χάθηκε, ο δικός του Ανδρέας, δεν ήταν μόνο αδερφός. Ηταν φίλος...
 Από τότε ένα μαύρο σύννεφο οδύνης πλανιέται πάνω απ' το σπίτι του.
 Τα όνειρα του Νίκου δεν είναι πια ίδια. Ο εφιάλτης της νύχτας διαδέχεται τον εφιάλτη της ημέρας. Σαν σε καρμπόν βλέπει κτίρια να πέφτουν.
 Αυτός, που δεν φοβήθηκε ποτέ τους σεισμούς! Τώρα ακούει βουητά αεροπλάνων, τριξίματα σε τζάμια και τρέμει πως ο Εγκέλαδος θα ξαναχτυπήσει.
 Γνωρίζει καλά ότι δεν μπορεί να ξαναφέρει τον Ανδρέα στη ζωή. Οτι οι άνδρες της ΕΜΑΚ και οι πυροσβέστες έκαναν ό,τι ήταν ανθρωπίνως δυνατόν. Λέει όμως ότι
το γαλλικό συνεργείο ήταν το πιο οργανωμένο, είχε καλύτερο εξοπλισμό.
 Τον αδερφό του, που βρισκόταν στον ημιώροφο, τον έβγαλαν μαζί με την Εύη Σοφίλου, δύο εικοσιτετράωρα μετά το σεισμό. Μόνο που ο Ανδρέας δεν ανέπνεε.
 Μόνη παρηγοριά του Νίκου είναι ότι μάλλον ο αδερφός του δεν υπέφερε για πολύ. Η Εύη, που βρέθηκε κοντά στο σημείο που ανασύρθηκε νεκρός ο Ανδρέας, όταν συνήλθε από το σοκ, του είπε πως δεν άκουγε φωνές.
 Τύχη ή τραγική ειρωνεία; Πριν από λίγο καιρό ο Νίκος είχε κάνει αίτηση «στη Ρικομέξ» για δουλειά. Δεν τον προσέλαβαν. Τη θέση του, έμαθε, την κατέλαβε άλλος. Μόνο που ανασύρθηκε νεκρός από τα χαλάσματα...
 Μετά το σεισμό, του είπαν αν ήθελε να εργαστεί στη «Ρικομέξ». Αρνήθηκε.
 Το τελευταίο τρίμηνο προσπαθεί να ξαναβρεί τον εαυτό του. Ευτυχώς, έχει στο πλάι του την αρραβωνιαστικιά του.
 Η μάνα του δεν έχει συνέλθει ακόμη. Αδυνατεί να δεχτεί το χαμό του Ανδρέα. Κι ίσως βαθιά στα μονοπάτια του νου της να σκέφτεται πως, αν ο γιος της, που είχε
και ολλανδική υπηκοότητα, έμενε, όπως παλιά, μόνιμα στην πατρίδα της, την Ολλανδία, να μην τον θρηνούσε σήμερα. Το μοιρολόι δεν έχει σύνορα.
 Ενα μόνο καίει τον Νίκο. Ν' αποδοθούν ευθύνες, να τιμωρηθούν οι ένοχοι. Φοβάται ότι τελικά κανείς δεν πρόκειται να πληρώσει για τις ψυχές που χάθηκαν.
 Και τότε, η ήρεμη φιγούρα του Νίκου ξεσπά, και τα μάτια του βγάζουν σπίθες: 
 «Δεν μπορώ ν' ακούω ότι ο θάνατός τους ήταν θέλημα Θεού... Γιατί δεν έπεσε το κτίριο που ήταν μόλις δέκα μέτρα από τη "Ρικομέξ"; Γιατί εκεί όλοι σώθηκαν κι εδώ είχαμε πάνω από 40 νεκρούς; Δεν είναι δυνατόν να έχουν γίνει πέντε φορές συστάσεις από την Πολεοδομία στη "Ρικομέξ", πριν από το σεισμό, και να μην υπάρχουν ευθύνες. Εδώ πρέπει να' χουν γίνει πράγματα και θαύματα...».
 Αν ζούσε ο Ευριπίδης, ίσως να κατέθετε την πένα του. Ν' αναλογιζόταν ότι ο ανθρώπινος νους αδυνατεί να συλλάβει τραγωδίες σαν κι αυτές που σκαρώνει η μοίρα.
 Ποια πληγή να πρωτομετρήσει ο Παναγιώτης Γεωργακάκος; Ο φονικός σεισμός του '99 του άρπαξε όλη του τη ζωή. Ποιον να πρωτοθρηνήσει; 
 * Τα δυο του παιδιά; Τη 17χρονη Μαρία ή τον 23χρονο Γιώργο; 
 * Τη γυναίκα του, «που τη φωνάζανε Τσοπέη στα νιάτα της».
 * Τον εαυτό του, για το πόδι του, που δεν πατάει καλά, επειδή έμεινε εγκλωβισμένος 16 ολόκληρες ώρες κάτω από τα χαλάσματα; 
 «Τα είχα όλα... Και τώρα μου λείπουν όλα» μονολογεί κι ένα θλιβερό χαμόγελο ξεδιπλώνεται στο πρόσωπό του. 
 Λίγες κούτες με φωτογραφίες, διάσπαρτες μες στο λυόμενο που ζει στο Μενίδι, κρύβουν τ' απομεινάρια της ζωής του. Δεν τις ανοίγει...
 «Τη Δευτέρα Παρουσία την είδα. Περιμένω τώρα την τρίτη».
 Ανάγκη από χρήματα δεν έχει, ανάγκη από ανθρώπους έχει.
 Σαν σε παραλήρημα μιλά ακατάπαυστα για τη δουλειά του. Για το καφενείο του, στο Μενίδι, που βρισκόταν στο ισόγειο της πολυκατοικίας που κατέρρευσε, επί της οδού Τριάδας και Μεγάλου Αλεξάνδρου: 
 «Απ' το καφενείο μου είχαν παρελάσει όλοι. Η εργατιά, οι εργολάβοι και οι λεωφορειούχοι», λέει. «Δεν είμαι κανένας τυχαίος εγώ», επαναλαμβάνει συχνά. «Στη γειτονιά με χαιρετούν όλοι. Εβγαζα 35 τόνους βερίκοκο και πορτοκάλια στο Ξυλόκαστρο και το Κιάτο».
 Τον ρωτάμε για τους φακέλους που είδαν το φως της δημοσιότητας και μιλούν για παρανομίες: 
 «Την πολυκατοικία την έχτισα με κόπους και σκληρή δουλειά. Τα υλικά ήταν δικά μου. Δεν με ξεγέλασε κανένας εργολάβος. Για το μόνο κτίσμα που δεν είχα άδεια ήταν το πλυσταριό και το κλιμακοστάσιο, στην ταράτσα. Από το '73 την έχτιζα και τελείωσε σιγά σιγά μετά το '80. Τα χαρτιά ήταν νόμιμα. Δούλευα από τις 5 το πρωί και γυρνούσα σπίτι στις 12 το βράδυ. Νοικοκύρη και τσιγκούνη με λέγαν'
στη γειτονιά, γιατί κοίταζα μόνο την οικογένεια και τη δουλειά μου».
 Παραδέχεται πως απ' το '91 κι έπειτα είχε αφοσιωθεί αποκλειστικά στις δουλειές
του. Αναγνωρίζει τώρα πως άλλο είναι το νόημα της ζωής: «Λίγη δουλειά και καλοπέραση...».
 Μας περιγράφει τις εφιαλτικές στιγμές που έζησε κάτω από τα χαλάσματα, όταν έπεσε επάνω του η ντουλάπα. Για την ελπίδα του, να έχει σωθεί ο γιος του, που είχε βγει στις σκάλες για να αγοράσει εφημερίδα. Για την αίσθησή του απ' την πρώτη στιγμή ότι η κόρη και η γυναίκα του έχουν πεθάνει...
 Ο ίδιος καθοδηγούσε το κομπρεσέρ για να τον βρουν οι διασώστες. Φώναζε τ' όνομα του γιου του. Χτύπαγε το χέρι του σ' ένα τούβλο, να τον ακούσουν.
 Θυμάται τις 37 ημέρες στους θαλάμους του ΚΑΤ και τους γιατρούς που τον περιποιήθηκαν.
 Τα δάκρυά του δεν έχουν στεγνώσει ακόμη. Μα, μέσα σ' αυτόν τον τυφώνα οδύνης που ισοπέδωσε σε λίγα δευτερόλεπτα τη ζωή του, βρίσκει το κουράγιο να την πάρει στα χέριά του: «Δύο δρόμοι υπάρχουν για μένα, ή να αυτοκτονήσω ή να ζήσω. Αν ήμουν δέκα χρόνια μεγαλύτερος, δεν θα το σκεφτόμουν. Θ' αυτοκτονούσα.
 Τώρα θέλω να βρω έναν άνθρωπο, να ξαναφτιάξω τη ζωή μου κι ίσως μια νέα οικογένεια...».
 Ισως η απαίσια μυρωδιά των μπάζων να μην φύγει ποτέ απ' τα ρουθούνια τους. Κι αυτή η ξερή αίσθηση του θανάτου, που τους πλησίασε τόσο κοντά, στο σεισμό του περασμένου Σεπτέμβρη, ενώ βρίσκονταν θαμμένοι ζωντανοί κάτω απ' τα ερείπια. 
 Η τύχη στάθηκε με το μέρος τους. Οι διασώστες τους βρήκαν εγκαίρως. Τους «ανάστησαν» εκεί που νόμιζαν ότι όλα είχαν χαθεί.
 Το σοκ του σεισμού δεν πιστεύουν ότι θα το ξεπεράσουν ποτέ.
 Πώς θα μπορούσαν άλλωστε; Εχει ριζώσει τόσο βαθιά μέσα τους, έχει ταυτιστεί με
το είναι τους. Κανένας δεν μπορεί να ξεφύγει απ' τον εαυτό του...
 Μα, πιο σκληρή είναι η πραγματικότητα που βιώνουν σήμερα. Κι αναρωτιούνται αν έχουν δικαίωμα στο όνειρο... 
 Ακόμη κι έτσι, ένα χρόνο μετά, τα σημάδια στο κορμί τους από τον όλεθρο δεν έχουν σβήσει ακόμη...
 Δύο ώρες καταπλακωμένος από τα μπάζα του παιδικού σταθμού στο Μενίδι. Τα σωστικά συνεργεία κατάφεραν να τον βγάλουν ζωντανό.
 Την ώρα που πλανιόταν η μυρωδιά του θανάτου από πάνω του, εκείνος φοβόταν πιο πολύ για τη ζωή των τριών παιδιών του και της γυναίκας του. 
 Το τίμημα θαρρείς βαρύ και το πληρώνει ακόμη.
 Ξαπλωμένος στο κρεβάτι, την ώρα του σεισμού, ο 48άχρονος Χαράλαμπος Βορίδης είχε ήδη βεβαρημένη υγεία. Εναν μόνο πνεύμονα. Ο σεισμός ήρθε να του προσθέσει
κι άλλα προβλήματα υγείας. Τους ανυπόφορους, ώρες ώρες, πόνους στα πόδια...
 «Δεν παραπονιέμαι και τόσο πολύ. Περνάμε», λέει, «με την αναπηρική σύνταξη». 
 Κι ας ξεριζώθηκε κι αυτός απ' το Καζακστάν το '91, με το όνειρο της αναζήτησης
 Κι ας ζει μαζί με το ένα του παιδί και τη γυναίκα του στο λυόμενο. 
 Κι ας έχουν μετακομίσει τα δύο του παιδιά σε συγγενείς, γιατί δεν χωρούσαν πέντε άνθρωποι στις δύο κάμαρες του λυόμενου. Πάλι καλά, που τώρα έπιασε δουλειά ο γιος του...
 Πέντε ή έξι ολόκληρες ώρες, οι διασώστες πάλευαν για να την απεγκλωβίσουν από τα χαλάσματα. 
 Ο χρόνος, λέει η 19χρονη Μαρίζα Ατία, δεν μετριέται εκεί κάτω.
 Η δεξιά πλευρά του κορμιού της είχε καταπλακωθεί από το ψυγείο. Το δεξί της χέρι και το δεξί της πόδι.
 Εγκλωβισμένη ήταν κι η μητέρα της, η κ. Εύα, στην κουζίνα της πολυκατοικίας. 
 Εδιναν κουράγιο η μια στην άλλη, κάτω από το μπετόν. Θυμούνται τις αγωνιώδεις προσπάθειες των φίλων, των ανδρών της ΕΜΑΚ και του Ομιλου Φίλων του Δάσους, για να τις βγάλουν απ' τα ερείπια.
 Πριν από δεκαπέντε ημέρες η Μαρίζα πήγε να εκπληρώσει το τάμα της, στην Παναγιά της Τήνου. Το χέρι της έχει βελτιωθεί πολύ. Το πρόβλημα με το πόδι της
το παλεύει ακόμη. Φυσικοθεραπείες κάθε μέρα. Για να πάψει να μουδιάζει.
 Μα κι η μητέρα της παρουσίασε προβλήματα με την υγεία της. Χτύπησε στο κεφάλι και τον αυχένα της, την ώρα του σεισμού.
 Η Μαρίζα ετοιμαζόταν να δώσει εξετάσεις για δεύτερη φορά στο Πανεπιστήμιο, όταν έγινε ο σεισμός. Ετοιμαζόταν να ξαναρχίσει φροντιστήρια. Διάβαζε. Ελεγε πως θ' ασχοληθεί με τα οικονομικά.
 Ολη την περσινή σχολική χρονιά ταλαιπωρήθηκε. Πάλεψε διπλά.
 Ευτυχώς, ο μαθηματικός στο φροντιστήριο δεν της έπαιρνε χρήματα. Ηξερε το λούκι που περνά η οικογένειά της. Την πηγαινοέφερνε ο ίδιος με τ' αυτοκίνητο στα μαθήματα, αφού δεν μπορούσε να περπατήσει.
 Γιατί ο πατέρας της προ πολλού κουράστηκε από τα οικογενειακά βάρη. Κι η μητέρα της, η κ. Εύα, μαζί με το σπίτι έχασε και τη δουλειά της. Χρησιμοποιούσε τον έναν χώρο ως επαγγελματική στέγη, για να διδάσκει Aγγλικά. Μετά το σεισμό κανένας στο λυόμενο δεν έχει δουλειά. Ούτε καν ο αδερφός της, που πήρε το μάστερ του στην Αγγλία στη Διαχείριση Ανθρωπίνων Πόρων κι ετοιμαζόταν να συνεχίσει για διδακτορικό.
 «Κι ένα και δύο ιδιαίτερα μαθήματα Αγγλικών τι να σου κάνουν; », μονολογεί η κ.
Εύα. «Δεν ζει οικογένεια. Μακάρι να μ' έπαιρναν σ' οποιαδήποτε δουλειά». 
 Η τροπολογία του Γ. Αρσένη ήρθε να δικαιώσει τη Μαρίζα και την οικογένειά της και ν' αναθαρρήσουν οι ελπίδες τους. Της δίνει το δικαίωμα να περάσει στο Πανεπιστήμιο, στη σχολή της επιλογής της. 
 Το γέλιο της Μαρίζας, τώρα πια, γίνεται γάργαρο. Ονειρεύεται να γίνει γιατρός.
 Ο ομφάλιος λώρος με την παλιά της ξέγνοιαστη ζωή έχει κοπεί. Μέσα σ' ένα χρόνο
 Ξέρει ότι ο δρόμος της δεν θα είναι στρωμένος με ροδοπέταλα. Καθημερινά το βιώνει αυτό. Σκέφτεται ότι πρέπει να πιάσει κι αυτή δουλειά, μόλις βελτιωθεί κάπως το πόδι της. Μα ξέρει ότι ο Γολγοθάς κάποτε τελειώνει. Κι ατενίζει, έστω
και μέσα απ' το λυόμενο, το απώτερο μέλλον με αισιοδοξία...
Οι κόκκινοι σταυροί και ο Γολγοθάς του λυόμενου
 «Πλίνθοι και κέραμοι ατάκτως ερριμμένοι». Μπετά, τσιμέντα, μπάζα, κοτρόνες, σπασμένα τζάμια καταγής. Σίδερα, ξύλα, γυαλιά στοιβαγμένα.
 Διασχίζοντας, ένα χρόνο μετά, τις περιοχές που χτυπήθηκαν περισσότερο από το μεγάλο σεισμό της 7ης Σεπτεμβρίου 1999, ξαναβιώνεις το συναίσθημα της περσινής
θλίψης. Δεν είναι τίποτα μπροστά σ' αυτό που έζησαν οι ίδιοι κάτοικοι. Ελάχιστο μπροστά σε όσα πέρασαν και μετά. Ξεσπίτωμα, καταστροφή της περιουσίας
τους, απελπισία, τρέξιμο για δάνεια, εγκατάσταση σε λυόμενα, προσαρμογή.
 Κάτω Κηφισιά, Φυλή, Μενίδι - Αχαρναί, Ανω Λιόσια. Οι «κόκκινες» περιοχές. Εκεί
όπου το μάτι συναντά τους περισσότερους κόκκινους σταυρούς μαρκαρισμένους σε εργοστάσια, κτίρια, σπίτια - ακατάλληλα για διαμονή.
 «Ρικομέξ», «Φουρλής», «Φαράν». Τρία εργοστάσια που κατέρρευσαν και μαζί τους πήραν ζωές. Το πενταώροφο κτίριο της εταιρίας «Ρικομέξ», χτισμένο το 1975 κοντά στο ρέμα της Χελιδονούς, είναι σίγουρα σε καλύτερη κατάσταση από πέρυσι.
Το μπροστινό μέρος που από το σεισμό είχε αγγίξει τη γη -με αποτέλεσμα όλοι οι
όροφοι να έχουν γίνει ένας- έχει καθαριστεί. Γκρεμίστηκε και δεν υπάρχει πλέον, ενώ το πίσω μέρος μοιάζει ακόμα σεισμόπληκτο. Κοτρόνες, μπάζα, σίδερα, τζάμια στο χώμα. Ο «Φουρλής» μετέφερε στις νέες αποθήκες του όσες συσκευές έμειναν άθικτες. Το μπροστινό μέρος του 35μετρου κτιρίου που είχε καταρρεύσει ολοκληρωτικά «γκρεμίστηκε», μας ενημερώνει ο φύλακας. «Θα γκρεμιστεί όλο και θα ξαναχτιστεί», συμπληρώνει ο ίδιος. Το προαύλιο γεμάτο από τις καταστραμμένες λευκές συσκευές. Δεκάδες πλυντήρια, ψυγεία και κουζίνες -μια ολόκληρη περιουσία- σκουριάζουν από τον ήλιο και την εξωτερική θερμοκρασία. Η «Φαράν» είχε την ίδια μοίρα. Το πλαϊνό της μέρος είχε γείρει, οι όροφοι είχαν κατακαθήσει ο ένας πάνω στον άλλον. «Το ΥΠΕΧΩΔΕ το καθάρισε όλο, το υπόλοιπο δεν ξέρω τι θα το κάνει η εταιρεία», είπε ο Αλέξανδρος Λάβδας. Ο ίδιος κατοικεί σε ένα σπιτάκι ακριβώς δίπλα από το εργοστάσιο. «Μένω 35 χρόνια στο σπίτι αυτό. Κάθε πρωί που ξυπνώ από τον περσινό σεισμό χαζεύω το εργοστάσιο που διαλύθηκε και αναρωτιέμαι πώς άντεξε το σπιτάκι μου. Μόνο μια τζαμόπορτα έσπασε».
 Δέκα λεπτά αργότερα παίρνοντας τον κεντρικό δρόμο προς την Πάρνηθα βρισκόμαστε
στο Μενίδι. Καταυλισμός Δημητρές. Περίπου 60 λυόμενα είναι παραταγμένα σε μια αλάνα του δήμου. Οι περισσότεροι κάτοικοι της μικρής γειτονιάς κάθονται στο προαύλιο. Τα λυόμενα είναι αντικριστά τοποθετημένα. Μπροστά από κάθε σπίτι υπάρχουν οι λευκές πλαστικές καρέκλες και ένα τραπέζι. Σε μερικά βλέπεις και κρεβάτια έξω. «Εδώ περνάμε την περισσότερη ώρα μας, τώρα το καλοκαίρι. Τα σπίτια είναι μικρά μέσα», λέει η Νάντια Νικολαΐδου και συμπληρώνει: «Ζούμε δυο
δυο οι οικογένειες. Δέκα άτομα δηλαδή. Δεν είναι πολύ άνετα, αλλά είμαστε ευχαριστημένοι. Εχουμε και κλιματισμό, μα δεν χωράμε όλοι για να τον απολαύσουμε». Από το σπίτι βγαίνει μια μικρή γύρω στα επτά: «Μαμά, μην πεις στην κοπέλα ότι δεν μου αρέσει εδώ. Μ' αρέσει πολύ γιατί είναι σαν την κατασκήνωση». «Το σχολείο; » τη ρωτάμε. «Στο σχολείο πάω κανονικά, αλλά να ξέρεις ότι είναι πιο επικίνδυνο να πέσει από το σπιτάκι μου εδώ», συμπληρώνει Μαρία, μαθήτρια της Δευτέρας Δημοτικού.
 Λίγο παρακάτω οι καταυλισμοί α' και β' Λαθέας και Αγίου Πέτρου. Η εικόνα παρόμοια. Πολυμελείς οικογένειες τακτοποιημένες σε λυόμενα του δήμου. Μέσα σ' αυτά δύο και τρία κρεβάτια τοποθετημένα κατά μήκος για τα παιδιά δίπλα στην κουζίνα με το γκάζι. Το δωμάτιο των γονιών ίσα που χωράει το ημίδιπλο κρεβάτι.
«Πήγα στο δήμο στις αρχές να πω ότι δεν χωράμε έξι άτομα σε ένα λυόμενο. Ηταν όλα κλεισμένα όμως στην περιοχή. Μου είπαν να πάω αλλού, όμως αρνήθηκα. Δεν μπορώ να αφήσω το σπίτι μου που βρίσκεται δίπλα. Μέχρι να δω τι θα κάνω», είπε η Πόπη Διρχιμίδου, μητέρα τεσσάρων παιδιών, ηλικίας 5-22 χρόνων.
 «Νερό δεν πληρώνουμε. Είναι δωρεάν. Και το ρεύμα ήταν μειωμένο κατά 108.000 για κάθε λυόμενο μέχρι μετά τις εκλογές», είπε η Μαρία Παπαδοπούλου που ζει με
την τετραμελή οικογένειά της σε μεγαλύτερο λυόμενο, επειδή ο σύζυγός της είναι
άτομο με ειδικές ανάγκες, και συνέχισε: «Τώρα πια πληρώνουμε κανονικά. Και είναι αρκετά φουσκωμένοι. Πέρα από το γεγονός ότι τα κλιματιστικά καίνε πολύ».
 Συνεχίζουμε οδηγώντας προς τα Ανω Λιόσια. Κόκκινοι σταυροί παντού. Κτίσματα με
ρωγμές χιαστί, άχρηστα πλέον και ακατάλληλα για να κατοικηθούν. Σπίτια και κτίρια, σε άλλα ο πάνω όροφος έχει καταρρεύσει και ερειπωθεί και σε άλλα ο κάτω. Στη δεύτερη περίπτωση τα ερείπια στηλώνονται από κορμούς δέντρων ή σίδερα. Τζάμια δεν υπάρχουν. Τα συναντάς στις στοίβες με τα μπάζα που υπάρχουν
στις άκρες των οικοπέδων και των δρόμων της περιοχής. Οι περισσότεροι ιδιοκτήτες των σπιτιών αυτών κάθονται στις βεράντες τους, παίζουν τάβλι, συζητούν, πίνουν καφέ και τρώνε φρούτα.
 Οσοι είδαν τα σπίτια τους να καταρρέουν ολοκληρωτικά στράφηκαν στη λύση των λυόμενων. Εκείνοι που είχαν κάποια χρήματα στην άκρη γκρέμισαν τα ερείπια της περιουσίας τους, πήραν λυόμενα και τα έχτισαν ή κάλυψαν το παλιό κτίσμα που απέμεινε με διπλά μπετά χωρίς να το κατεδαφίσουν. Και όσοι δεν είχαν την οικονομική ευχέρεια μετέφεραν ό,τι διασώθηκε στους καταυλισμούς.
 Κεντρική πλατεία Ανω Λιοσίων, το δημαρχείο μοιάζει να στέκεται ατάραχο σαν να μην το άγγιξε ο Eγκέλαδος. Τα περισσότερα μαγαζιά στα πέριξ της πλατείας καταστράφηκαν ολοσχερώς. Στη θέση τους, λυόμενα μικρότερα καταστήματα: το φαρμακείο, αρκετά μαγαζιά με ρούχα, δισκοπωλεία, βιβλιοπωλεία, ψιλικατζίδικα. 
 Πλατεία Μουσών (Κένε). Δίπλα από την παιδική χαρά τέσσερις καταυλισμοί αριθμούν 150 λυόμενα. Το μάτι πέφτει σε ορισμένα από αυτά που είναι μπλε, καθώς όλα μέχρι τώρα είχαν λευκό χρώμα. Εδώ η κατάσταση περιγράφεται περισσότερο «άνετη». «Κάθε τέσσερα-πέντε άτομα και άλλο λυόμενο. Αν η οικογένεια έχει περισσότερους από πέντε μένουν μισοί μισοί σε δύο», εξηγεί η Αφροδίτη Χαλιμούρδα. Λίγο πιο πέρα, στο υπόστεγο του μικρού σπιτιού ο σύζυγός της Κωνσταντίνος ψήνει παϊδάκια στην υπαίθρια ψησταριά. «Καλά είμαστε. Κανείς δεν έχει παράπονο, εκτός από το κρύο που μερικές φορές μας ταράζει», μας λέει ο ίδιος χαμογελώντας. «Για δύο χρόνια, που θα είμαστε εδώ ακόμα, καλά είναι. Μέχρι τότε ελπίζω να έχω φτιάξει το σπίτι. Αυτό είναι το σχέδιο για το μέλλον».
 Ενα μέλλον, για το οποίο η ανάγκη προγραμματισμού του εμφανίστηκε ξαφνικά... λόγω φυσικού φαινομένου.
