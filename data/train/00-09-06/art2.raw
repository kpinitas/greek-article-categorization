 Χρήστος Πάρλας είναι από τους ηθοποιούς εκείνους που σε ό,τι αφορά τις επαγγελματικές επιλογές του μπορεί να καυχηθεί πως δεν ενέδωσε ούτε στη φτήνεια ούτε στην προχειρότητα. Κι αυτό σε έναν χώρο, όπως ο ίδιος παραδέχεται, κατ' εξοχήν δύσκολου βιοπορισμού. Στην πλούσια καριέρα του κράτησε 110 τουλάχιστον πρωταγωνιστικούς ρόλους στο θεατρικό σανίδι των κρατικών αλλά και του ελεύθερου θεάτρου, δοκιμάστηκε σε όλα τα θεατρικά είδη, χωρίς να λείψουν οι κινηματογραφικές ή οι τηλεοπτικές -επίσης πρωταγωνιστικές-
συμμετοχές του. Σε όλα αυτά ας προστεθεί και ο ρόλος του δασκάλου σε δραματική
σχολή, τον οποίο υπηρετεί τα τελευταία χρόνια με σοβαρότητα και συνέπεια.
 Φέτος, ο καλός ηθοποιός «αντεπιτίθεται» για ακόμη μια φορά δυναμικότατα, με τρεις σημαντικούς πρωταγωνιστικούς ρόλους. Κρατώντας αρχικά τον Μάνφρεντ, στο ομώνυμο, άπαιχτο στη χώρα μας, έργο του Μπάιρον, το οποίο θα παρουσιαστεί την Παρασκευή στο Ηρώδειο, για μία και μοναδική παράσταση. Σε μια συμπαραγωγή των συνόλων της ΕΡΤ, του Αμφι-θεάτρου και του Ελληνικού Φεστιβάλ, με τις υπογραφές
του Σπύρου Ευαγγελάτου στη μετάφραση και τη σκηνοθεσία, του Γιώργου Πάτσα στα σκηνικά και τα κοστούμια, ενώ ο περίφημος αρχιμουσικός Αντζελο Καβαλάρο θα διευθύνει τη ζωντανή ορχήστρα και τη χορωδία στις μουσικές συνθέσεις του Σούμαν.
 Aργότερα, στο Εθνικό θέατρο θα υποδυθεί τον πατέρα του Δον Ζουάν στο ομώνυμο έργο του Μολιέρου, το οποίο σκηνοθετεί ο Σέρβος Νικίτα Μιλιβόγιεβιτς, ενώ αμέσως μετά θα είναι ο Τζιάκομο Καζανόβα στο «Καμίνο Ρεάλ» του Τένεσι Ουίλιαμς.
 Γεννημένος και μεγαλωμένος στην Αλεξάνδρεια, θυμάται τα παιδικά του «κοσμοπολίτικα» χρόνια με νοσταλγία, ώς τη στιγμή που αναγκάστηκε με την οικογένειά του στα 15 του χρόνια να έλθει στην Αθήνα, λίγο πριν από την πτώση του Φαρούκ.
 Επειδή, λοιπόν, ο «σπόρος» του θεάτρου υπήρχε μέσα του ήδη από την Αλεξάνδρεια, στην οποία ζωγράφιζε, έβλεπε θέατρο, όπερα και σκάρωνε παραστάσεις ζωντανού Καραγκιόζη, στην Αθήνα πλέον, μετά το σχολείο, τα βήματά του οδηγήθηκαν σχεδόν μοιραία στη δραματική σχολή: τη Σχολή Θεάτρου του Κωστή Μιχαηλίδη. Αυτό παρ' ότι το ταλέντο του τόσο στη ζωγραφική όσο και στη χειροτεχνία, ακόμη και τη μηχανολογία, δεν τον εγκατέλειψε ποτέ.
 Στο σπίτι του, με τον πραγματικό πλούτο φωτογραφιών από ευτυχείς συνεργασίες του με τη Λαμπέτη, τον Μινωτή -και όχι μόνο-, μας καλωσόρισε με τη γνωστή καθάρια και γεμάτη σιγουριά φωνή του. Μια σταθερή φωνή, την οποία κατέκτησε ύστερα από σκληρή προσωπική δουλειά. Αφού προερχόμενος από ένα περιβάλλον που η ευγένεια ήταν νόμος, διέθετε νεότατος, αντί για φωνή, ψίθυρο.
 «Δούλεψα πραγματικά πολύ. Από κει και ύστερα ήταν ευτυχία που γνώρισα και παρακολούθησα από κοντά μεγάλους ηθοποιούς. Αυτό ήταν μέγα δίδαγμα. Και, βεβαίως, έπαιξαν ρόλο και οι δάσκαλοι που είχα: ο Ροντήρης, ο Μινωτής, ο Γληνός, ο Παρασκευάς, ο Σολωμός, ο Παππάς, ο Βόκοβιτς και τόσοι άλλοι»
 * Βλέπατε τον εαυτό σας να αυτοβελτιώνεται, δηλαδή, κατόπιν προσπάθειας βήμα βήμα; 
 «Ετσι, αλλιώς βήμα βήμα πηγαίνεις στο θέατρο, δεν κατακτάς κάτι αμέσως.
 Το μεγάλο ευτύχημα ήταν ότι βρισκόμουν διαρκώς στο σανίδι. Στο επάγγελμα είμαι
από τον πρώτο κιόλας μήνα της σχολής, που με πήρε η Κατερίνα η Ανδρεάδη, η κυρία Κατερίνα, στο "Ιντεάλ". Από τότε κάνω παραστάσεις συνεχώς. Δεν ήταν απλώς ότι μελετούσα. Η μεγάλη σπουδή είναι η συνεχής παρουσία στο θέατρο. Οι ρόλοι, ο ένας πίσω από τον άλλο. Αυτά είναι το μεγάλο σχολείο».
 * Εχετε παίξει πρώτους ρόλους σε τραγωδία, δράμα και κωμωδία.
 Διαπιστώσατε στην πορεία να σας ταιριάζει περισσότερο κάποιο συγκεκριμένο είδος, να έχετε κάποια ιδιαίτερη κλίση; 
 «Δεν υπάρχουν κλίσεις στο θέατρο. Κι αυτό το τονίζω. Για μένα ένας ηθοποιός πρέπει να παίζει τα πάντα. Τα πάντα! Απλώς θα είναι στιγμές ευτυχείς στη ζωή του, που θα είναι πολύ καλός μέχρι τέλειος και θα 'ναι και κάποιες άλλες στιγμές που δεν θα 'ναι τόσο καλός ή μπορεί να 'χει και αποτυχία. Κι αυτά προσθέτουν στην προσωπικότητα του ηθοποιού. Αυτή η πιθανή αποτυχία ενός ρόλου θα του φανεί πολύ χρήσιμη στο μέλλον σε κάποιον άλλο ρόλο που θα κάνει επιτυχία. Δεν υπάρχουν ηθοποιοί για ένα μόνο είδος, για την κωμωδία ή την τραγωδία. Αυτό όμως που δέχομαι είναι έναν φύσει κωμικό ηθοποιό, ο οποίος δεν μπορεί να παίξει δράμα λόγω φάτσας, λόγω σουλουπιού. Αυτό είναι ένα είδος που μπορείς να πεις ότι αποκόπτεται από το γενικό κανόνα. Σημασία όμως πάντα έχει να παιδεύεσαι, ούτως ώστε να μπορείς να τα υπηρετείς όλα τα είδη και όλους τους ρόλους».
 * Ο ρόλος του Μάνφρεντ πόσο απαιτητικός είναι, αλήθεια; 
 «Ολη η συγκυρία της παράστασης του έργου είναι μία από τις πραγματικά ευτυχισμένες στιγμές της σταδιοδρομίας μου. Πρόκειται για θείο έργο και θεία συνεργασία. Οσον αφορά τώρα το ρόλο, είναι φοβερά δύσκολος.
 Κλείστηκα μέσα όλο το καλοκαίρι. Τρεις μήνες τώρα ασχολούμαι μαζί του. Είναι ένας ρόλος που ομολογώ ότι αν μου λέγανε να τον παίξω πριν από 10-15 χρόνια, θα δίσταζα».
 «Γιατί όταν σου ανατίθεται ένα τέτοιο έργο και είσαι υπεύθυνος άνθρωπος, πριν το αναλάβεις μετράς τις δυνάμεις σου. Και τώρα μέτρησα τις δυνάμεις μου και είπα "μάλλον μπορώ να το παίξω". Βέβαια, διατηρώ ακόμη τις αμφιβολίες μου για το τελικό αποτέλεσμα. Αυτό είναι ευνόητο.
 Αλλά αισθάνθηκα ότι όλη αυτή η εμπειρία που έχω από ρόλους πίσω μου, αυτή η σωρεία συναισθημάτων, πως θα μπορούσε να προσφέρει για ένα τέτοιο ρόλο θετικά πατήματα. Και έτσι μόνο το αποτόλμησα. Γιατί και αυτό που λέμε συναίσθημα, τεχνική τελικά είναι. Και για μένα το θέατρο, πάνω απ' όλα, τεχνική είναι».
 * Στις μέρες μας παρατηρείται η μη ύπαρξη μιας ενιαίας σχολής στους νεότερους ηθοποιούς. Πολλές σκόρπιες τάσεις, περίεργες καμιά φορά, αλληλοσυγκρουόμενες άλλοτε, καλούνται από κοινού να συστήσουν το ελληνικό θέατρο.
 «Αυτό είναι το μπέρδεμα το μεγάλο. Το γενικότερο μπέρδεμα σε όλα τα επίπεδα της ζωής έχει μεταφερθεί δυστυχώς και στο θέατρο. Γι' αυτό βλέπεις παραστάσεις
εντελώς ανόμοιες, άσχετες μεταξύ τους. Δεν ξέρω τι είναι αυτό που θα τις έκανε
να λέγονται ελληνικό θέατρο. Το δε επίπεδό τους, εκτός από ελάχιστες περιπτώσεις, είναι τρομερά χαμηλό».
 «Πολλά. Οταν αυτή τη στιγμή δεν υπάρχει ένα Εθνικό Θέατρο που να δημιουργεί παράδοση, δηλαδή τρόπο ερμηνείας των θεατρικών έργων στον ελληνικό χώρο και να
μεταφέρει βεβαίως όποια ξένη επίδραση μπορεί να την αφομοιώσει και να την εφαρμόσει, τι περιμένουμε; Βασικά όμως δεν υπάρχει αυτό που λέμε θεατρική παράδοση. Δεν υπάρχουν ηθοποιοί που να μιλάνε στη σκηνή -ακόμη και στο Εθνικό-
 Δηλαδή, να ταιριάζει να δένει η υπόκρισή τους. Να ακολουθεί υποκριτικά ο ένας τον άλλο σωστά. Θυμάμαι παλαιότερα οι παραστάσεις του Εθνικού ή του Χορν με τη
Λαμπέτη, αφήναν την αίσθηση μιας συναυλίας στα αυτιά σου».
 * Ωστόσο, αν λέγαμε ότι διαμορφώνεται μια θεατρική τάση στις μέρες μας, αυτή, όσο και αν βασιζόταν στην παράδοση, δεν θα έπρεπε να ήταν και παιδί της εποχής
 «Μα, για ποια παράδοση μιλάμε; Γιατί τα παρεξηγούμε τα πράγματα. Η παράδοση για μένα είναι το πρακτικό μέρος της δουλειάς, της σωστής δουλειάς. Αυτό δεν εμποδίζει καθόλου να απορροφά κάθε τόσο την εξέλιξη της εποχής. Το θέατρο πρέπει να απορροφά την εξέλιξη της κοινωνίας και τα ενδιαφέροντα καλά σημεία της να τα μεταδίδει μέσω των έργων και των παραστάσεων. Δεν κάνεις θέατρο μεταφέροντας στη σκηνή βρωμιές».
 «Καμιά φορά, δυστυχώς. Γιατί η αποστολή του θεάτρου για μένα είναι να καλυτερεύει τη ζωή. Γι' αυτό υποχρέωσή του είναι να δείχνει από τη σκηνή την αλήθεια με το όνομά της και τις ομορφιές να τις προβάλλει και να μην τις αγνοεί. Να μην προσπαθεί, όπως το κάνουν πολλοί σκηνοθέτες μας, διά της ασκήμιας να περάσει δήθεν δίδαγμα».
 * Βλέπετε την ασκήμια και τη χυδαιότητα σαν φαινόμενο γενικευμένο στο ελληνικό
θέατρο, οι οποίες διαμορφώνουν παράλληλα τα γούστα του κοινού; 
 «Βέβαια. Το κοινό δεν φταίει ποτέ σε τίποτα. Φταίει μόνο στο ότι πάντοτε, εδώ και αιώνες, παράλληλα με την απόλυτη δεκτικότητά του σε αυτό που λέμε "καλό" έχει και τάσεις για τη χυδαιότητα. Το ζητούμενο είναι να μην απευθύνεσαι εσύ σε αυτές τις τάσεις. Αν απευθύνεσαι στην τάση του κοινού για χυδαιότητα, αυτό είναι δολιοφθορά, είναι μαστροπεία».
 *Γενικά, αν κάνατε σύγκριση μεταξύ του ελληνικού θεάτρου του παρελθόντος με το
 «Με μία λέξη: μεγάλο ξέφτι, όσον αφορά την ποιότητα. Και δεν ξέρω αν δεν είναι
ασυμμάζευτο, έτσι που διαλύθηκε. Γενικότερα, θα έλεγα ότι πρέπει να ξαναχτίσουμε ένα θέατρο από την αρχή».
 «Με βάση όλες τις μεγάλες παραστάσεις που προϋπήρξαν, όχι μόνον εδώ, αλλά και στο εξωτερικό. Αλλά εμείς ως θέατρο ελληνικό χρειαζόμαστε ανακατασκευή».
 * Υπάρχουν, αλήθεια, κάποιοι ρόλοι που δεν σας δόθηκε η ευκαιρία να τους κάνετε και θα το θέλατε πολύ; 
 «Πάρα πολλοί, που πρέπει να ζήσει κανείς τουλάχιστον πέντε ζωές για να τους παίξει».
