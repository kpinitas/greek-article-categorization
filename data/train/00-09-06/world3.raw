Πρόοδος σημειώθηκε στις διαπραγματεύσεις της γερμανικής κυβέρνησης με τα συνδικάτα για τη μεταρρύθμιση του συνταξιοδοτικού συστήματος, καθώς οι δύο πλευρές έφτασαν σε συμφωνία σε ορισμένα βασικά θέματα. Επειτα από κοινή σύσκεψη το βράδυ της Δευτέρας, ο Γερμανός καγκελάριος, Γκέρχαρντ Σρέντερ, και ο πρόεδρος της Ομοσπονδίας των Γερμανικών Συνδικάτων (DGB), Ντίτερ Σούλτε, επιβεβαίωσαν την προσέγγιση αυτή.
 Συμφωνήθηκε κατ' αρχάς η κράτηση των εισφορών να γίνεται βάσει του καθαρού και
όχι του μικτού μισθού από το 2001 αντί του 2002 όπως προβλεπόταν αρχικά από τη
μεταρρύθμιση. Συμφωνήθηκε επίσης να ισχύσει η αναπροσαρμογή των συντάξεων βάσει της αύξησης των καθαρών μισθών από το 2001, υποχώρηση την οποία διεκδικούσε δυναμικά τόσο η συνδικαλιστική ομοσπονδία όσο και η αντιπολίτευση (Χριστιανοδημοκρατική Ενωση CDU). Ο Σρέντερ θέλησε με τον τρόπο αυτό να κατευνάσει τα πνεύματα, δεδομένου ότι την περασμένη εβδομάδα η DGB προανήγγειλε ένα «καυτό φθινόπωρο» απειλώντας να προχωρήσει σε κινητοποιήσεις σε περίπτωση που ο κυβερνητικός συνασπισμός δεν υποχωρούσε.
 Η χειρονομία του Γκ. Σρέντερ «είναι μια σωστή απόφαση που θα επιτρέψει να μειωθούν οι συντάξεις με λιγότερο απότομο τρόπο απ' ό,τι είχε αρχικά προβλεφθεί», δήλωσε ο Ντίτερ Σούλτε. Η CDU αντιθέτως δεν δέχτηκε με ιδιαίτερο ενθουσιασμό τα αποτελέσματα της συνάντησης, αφού, όπως δήλωσε ο αντιπρόεδρος του κόμματος, «εξακολουθεί να μην υπάρχει κυβερνητικό σχέδιο που να τυγχάνει ομόφωνης αποδοχής ακόμη και μέσα στην κοινοβουλευτική ομάδα του σοσιαλδημοκρατικού κόμματος. Κι από τη στιγμή που το νομοσχέδιο δεν έχει παρουσιαστεί, είναι δύσκολο να επιτευχθεί συμβιβασμός με τη CDU».
 Η σχετική πρόοδος που σημειώθηκε πάντως τη Δευτέρα ανοίγει το δρόμο για τη συζήτηση των άλλων θεμάτων της μεταρρύθμισης που πρέπει να διευθετηθούν και συγκεκριμένα το θέμα της ανάπτυξης της ιδιωτικής επικουρικής ασφάλισης, στην οποία προσβλέπει η κυβέρνηση για να αντισταθμίσει τη μείωση των συντάξεων. Ο υπουργός Εργασίας, Βάλτερ Ρίστερ, προτίθεται να παρουσιάσει το νομοσχέδιο για το συνταξιοδοτικό στις 20 του μηνός. Σύμφωνα με την τελευταία εκδοχή του, οι συντάξεις θα μειωθούν σταδιακά από το σημερινό 70% του καθαρού μισθού στο 64%,
μέχρι το 2030. Η διαφορά αναμένεται να αντισταθμιστεί από ένα ιδιωτικό επικουρικό ταμείο, στο οποίο θα επενδυθεί περίπου το 4% του μικτού μισθού. Ποσοστό που η DGB θεωρεί πολύ υψηλό, αντιπροτείνοντας 2, 5 με 3%.
