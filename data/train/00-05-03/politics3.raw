 Τη βεβαιότητά του ότι τον Ιούνιο η Ελλάδα θα είναι μέλος της ΟΝΕ εξέφρασε ο πρωθυπουργός Κώστας Σημίτης, σε δηλώσεις του χθες, πριν αναχωρήσει από την Κέρκυρα για την Αθήνα.
 Ο κ. Σημίτης πρόσθεσε ακόμα ότι τα τέσσερα χρόνια που έρχονται, μπορούν ν' αλλάξουν ριζικά το πρόσωπο της Ελλάδας, ενώ επισήμανε: 
 «Και εδώ στην Κέρκυρα κάναμε καλό αγώνα και είχαμε καλό αποτέλεσμα. Η κοινωνία 
περιμένει από εμάς. Εχουμε τη διάθεση και είμαστε έτοιμοι να δείξουμε ότι μπορούμε να συνεχίσουμε το δημιουργικό μας έργο και να δώσουμε νέα πνοή στον τόπο».
 Ο πρωθυπουργός ανέφερε ακόμα ότι «από 1-1-2001 η Ελλάδα θα ανήκει στη ζώνη του 
ευρώ. Το δεδομένο αυτό δημιουργεί τη σταθερότητα πάνω στην οποία μπορούμε να χτίσουμε. Βέβαια, δεν θα λυθούν όλα τα προβλήματα».* Ο κ. Σημίτης αναφέρθηκε ακόμα στο Γ' Kοινοτικό Πλαίσιο Στήριξης που, όπως τόνισε, έχει αυξημένους πόρους σε σχέση με το δεύτερο. «Υπάρχει χρηματοδότηση της γεωργίας και έχουμε πια αρκετή πείρα στο να τρέξουμε όλα μας τα προγράμματα με μεγάλη αποτελεσματικότητα. Εκείνο που χρειάζεται είναι να έχουμε ταυτόχρονα την πολιτική βούληση να προχωρήσουμε γρήγορα, να έχουμε την πολιτική βούληση για συντονισμό ενότητα, αποτελεσματικότητα», είπε ο πρωθυπουργός, υπογραμμίζοντας ότι όλοι οι φορείς του τόπου πρέπει να σηματοδοτήσουν την έναρξη μιας νέας περιόδου μεγάλης ανανέωσης.
 Ο πρωθυπουργός χθες, τελευταία ημέρα παραμονής του στο νησί, είχε διαδοχικές συναντήσεις με εκπροσώπους φορέων της Κέρκυρας.
 Mε τον Kώστα Λαλιώτη συναντάται σήμερα ο πρωθυπουργός Kώστας Σημίτης, για να συζητήσουν το θέμα της προετοιμασίας των υποδομών για τη διεξαγωγή των Ολυμπιακών Aγώνων, καθώς το θέμα αυτό αποτελεί τη βασική προτεραιότητα του πρωθυπουργού για το αμέσως επόμενο διάστημα. Nωρότερα το πρωί επρόκειτο να συνεργαστεί με την ομάδα του επικοινωνιακού επιτελείου του. Tην Παρασκευή θα συνεδριάσει η Kυβερνητική Eπιτροπή Aξιολόγησης Στελεχών, υπό τον Παρασκευά Aυγερινό, καθώς στόχος του είναι να προχωρήσει σε ευρείες αλλαγές στις διοικήσεις των ΔEKΟ, των γενικών γραμματειών των υπουργείων και άλλων φορέων του κρατικού μηχανισμού. Tο αργότερο μέχρι τις αρχές της άλλης εβδομάδας θα συνεδριάσει το Eκτελεστικό και στις 12-13 Mαΐου η Kεντρική Eπιτροπή για να αξιολογήσει το εκλογικό αποτέλεσμα και να συζητήσει τη μελλοντική πορεία του κόμματος.
  Xθες έγινε γνωστό ότι εντός του Mαΐου ο K. Σημίτης θα πραγματοποιήσει επίσημη επίσκεψη στην Kίνα. H επίσκεψη αυτή εκκρεμεί από τον περασμένο Σεπτέμβριο, καθώς τότε αναβλήθηκε την τελευταία στιγμή, λόγω του μεγάλου σεισμού που είχε πλήξει την Aττική.
