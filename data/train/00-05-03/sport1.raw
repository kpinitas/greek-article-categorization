 Τα «ψόφια», σχεδόν νηστίσιμα ραντεβού του Απρίλη, ξεχάστε τα. Τα αληθινά πλέι οφ αρχίζουν απόψε, με πρώτο πιάτο λαχταριστό: ο πρωταθλητής Ευρώπης κόντρα στην κάτοχο του Κυπέλλου Σαπόρτα, για μια θέση στους τελικούς του πρωταθλήματος! Με διάχυτο άρωμα Ευρώπης ξεκινούν οι ημιτελικοί...
 Ο Παναθηναϊκός έχει το αβαντάζ της έδρας απέναντι στην ΑΕΚ, πάει να πει φόντο πράσινο απόψε (και την Τρίτη, αν φτάσουμε ώς το τρίτο ματς) στο ΟΑΚΑ. Αλλά η Ενωση προετοιμάζεται γι' αυτές τις αναμετρήσεις με περίσσιο φανατισμό, ενώ οι θριαμβευτές της Ευρωλίγκας χρειάστηκαν αρκετές μέρες για να ανασυγκροτηθούν και να χωνέψουν τις σαμπάνιες. Ο Ομπράντοβιτς ξέρει ότι η χαλαρότητα και η ευφορία είναι κακοί σύμβουλοι. «Πρέπει πάση θυσία να ξεχάσουμε την Ευρωλίγκα και τα πανηγύρια. Πάει αυτό, τέλειωσε», έλεγε χθες. Ο προπονητής του Παναθηναϊκού δυσκολεύτηκε να ξαναβάλει τους παίκτες του σε ρυθμό (ειδικά τον Μποντιρόγκα), αλλά σε κάτι τέτοια είναι μάστορας.
 Εχει και τον Καλαϊτζή στη διάθεσή του ο Ομπράντοβιτς, αλλά δεν σκοπεύει να ανακατέψει την τράπουλα. Θα τον κρατήσει στα "πιτς" για άλλη μία εβδομάδα, ώστε να τον έχει γερό και δυνατό στον τελικό γύρο. Αν βέβαια αποκλειστεί από την ΑΕΚ, να τη βράσει την ετοιμότητα του νεαρού. Ο Παναθηναϊκός, θυμηθείτε, έχει ήδη εξασφαλίσει την πρόκριση για την παρθενική... Σουπρολίγκα.
 Αντίθετα, η ΑΕΚ δεν έχει εγγυημένη θέση στην κορυφαία διοργάνωση, όχι ακόμα. «Αυτός είναι ο βασικός στόχος μας, από το ξεκίνημα της περιόδου», τονίζει ο Ιβκοβιτς. «Το Σαπόρτα και το Κύπελλο Ελλάδας θα ξεχαστούν γρήγορα, αν μείνουμε 
έξω από το μεγάλο πανηγύρι». Δεν έχει άδικο. Αν η ομάδα του προσπεράσει τον Παναθηναϊκό, τότε πια θα έχει το εισιτήριο στα χέρια της. Και ο ίδιος θα έχει φτάσει στο 3-1 έναντι του κουμπάρου του! Στην κανονική περίοδο, ΑΕΚ και Παναθηναϊκός μοιράστηκαν τις νίκες (62-64, 78-69), αλλά το ραντεβού του Κυπέλλου στη Θεσσαλονίκη βρήκε τον «Ντούντα» να πανηγυρίζει.
 Η ΑΕΚ θα παίξει πλήρης απόψε, αφού ο Αγγελος Κορωνιός ξεκούρασε το γόνατό του και νιώθει καλύτερα. «Θα είναι κακό για το γόητρο του πρωταθλητή Ευρώπης να χάσει από μία ομάδα της χώρας του, αλλά εμείς έχουμε αποδείξει ότι μπορούμε να 
τον κερδίσουμε», έλεγε χθες, με χαμόγελο στα χείλη, ο Αντονι Μπούι. Ναι, αλλά μπροστά στους δικούς του πιστούς; Θα έχει πολύ κόσμο απόψε στο γήπεδο, μέγα πλήθος και μέγα πάθος. Αλλωστε, αυτή είναι η πρώτη εμφάνιση του Παναθηναϊκού μπροστά στο κοινό του μετά τη στέψη της 20ής Απριλίου. Εδώ που τα λέμε, βέβαια, όλο και κάμποσοι θα προτιμήσουν την «ποδοσφαιρική» εκδρομή στην κοντινή Πάτρα. Να τα συνδυάσουν και τα δύο, δεν γίνεται.
 Το ματς αρχίζει στις 9 μ.μ., με απ' ευθείας μετάδοση από το Supersport. Ο δεύτερος αγώνας θα γίνει το Σαββατόβραδο, με τύποις γηπεδούχο την ΑΕΚ. Και ο τρίτος, αν χρειαστεί, την ερχόμενη Τρίτη. Η άλλη σειρά των ημιτελικών, ανάμεσα 
στον «πρωταθλητή» της κανονικής περιόδου Ολυμπιακό και τον ΠΑΟΚ, αρχίζει αύριο 
 Τρεις ώρες πριν από το ευρω-ντέρμπι των Αθηναίων, στις 6 το απόγευμα σήμερα, την αυλαία ανοίγουν οι τέσσερις ομάδες που θα μοιραστούν τις θέσεις από 5η μέχρι 8η: Περιστέρι-Αρης και Πανιώνιος-Ηρακλής, πράξη πρώτη. Στην πέμπτη θέση (που δίνει ευρωπαϊκό εισιτήριο) θα τερματίσει το Περιστέρι, εκτός αν ηττηθεί από τον Αρη, οπότε προσπερνάει ο νικητής του άλλου ζευγαριού. Στις δύο νίκες θα παιχθούν κι αυτές οι σειρές. Ο έκτος της τελικής κατάταξης βγαίνει στο Κόρατς μόνο αν η ΑΕΚ μείνει εκτός Ευρωλίγκας, οπότε μετακομίζει αυτή στο Σαπόρτα (μαζί με το Μαρούσι) και μένει εκτός νυμφώνος ο Ηρακλής. 
 Υπενθυμίζουμε ότι ο Αρης μπαίνει στη μάχη χωρίς τον ντοπέ Αρλάουκας, ενώ ο Ηρακλής έχει διώξει τους Ντίνκινς-Τζόνσον. Περιστέρι και Πανιώνιος ξεκινούν με 
το απουσιολόγιο λευκό και με το πλεονέκτημα έδρας στα χέρια τους, μαζί και τα προγνωστικά.
