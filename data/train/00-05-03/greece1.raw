Του ΒΑΣΙΛΗ ΓΕΩΡΓΑ Σημαντικές ενδείξεις ότι εκτυλίχθηκαν περίεργα παιχνίδια με μαζικές πωλήσεις συγκεκριμένων μετοχών από θεσμικούς του εξωτερικού, κατά τη διάρκεια της ομιλίας Σημίτη στο Ζάππειο τη «Μαύρη Πέμπτη» 9 Μαρτίου, περιέχει το σχετικό πόρισμα της Επιτροπής Κεφαλαιαγοράς. Στο πόρισμα, όμως, δεν προσκομίζεται η παραμικρή απόδειξη, ενώ τα συμβεβηκότα εκείνης της συνεδρίασης δεν συνδυάζονται με πολιτικές σκοπιμότητες, όπως με δηλώσεις τους είχαν αφήσει να εννοηθεί τότε κυβερνητικά στελέχη.  Η έρευνα πάντως συνεχίζεται από τα αρμόδια όργανα της Επιτροπής Κεφαλαιαγοράς, καθώς από τις ήδη υπάρχουσες ενδείξεις που έχουν συγκεντρωθεί, είναι πολύ πιθανόν να αποδοθούν συγκεκριμένες ευθύνες σε χρηματιστηριακές εταιρείες, όχι όμως για μεθοδεύσεις και χειραγώγηση, αλλά «αόριστα» για παραβάσεις της χρηματιστηριακής νομοθεσίας.  Αξίζει επίσης να επισημανθεί ότι οι επωνυμίες των συγκεκριμένων χρηματιστηριακών εταιρειών, για τις οποίες υπάρχουν στοιχεία ότι διαδραμάτισαν πρωταγωνιστικό ρόλο στις μεγάλες διακυμάνσεις των τιμών εκείνη την ημέρα, δεν έγιναν γνωστές, δεδομένου ότι η Επιτροπή Κεφαλαιαγοράς δεσμεύεται από το νόμο 1969/91, ενώ δεν έχουν ακόμη συγκεντρωθεί οι απαραίτητες αποδείξεις. Σύμφωνα με το πόρισμα της Επιτροπής:  1Το μεγαλύτερο μέρος της διακύμανσης του δείκτη στη συνεδρίαση της 9ης Απριλίου, οπότε και διέγραψε διαδρομή από τις 4.816, 46 μονάδες έως τις 4.997, 99 μονάδες, ή ποσοστό 3, 77%, έλαβε χώρα στο διάστημα από 13.22 μ.μ. έως και τις 14.00 μ.μ., δηλαδή την ώρα της πρωθυπουργικής ομιλίας.  2 Στο διάστημα αυτό πραγματοποιήθηκαν συναλλαγές για μετοχές που συμπεριλαμβάνονται στο Γενικό Δείκτη, αξίας 12, 1 δισ. δρχ. σε σύνολο ημέρας 58, 48 δισ. δραχμών ή ποσοστό 21%. Σημαντική αύξηση συναλλαγών παρατηρήθηκε κυρίως μετά τις 13.30 το μεσημέρι. 3 Η αξία των εντολών πώλησης υπερισχύει της αντίστοιχης των εντολών αγοράς στο χρονικό διάστημα μετά τις 12.00, με κορύφωση το διάστημα από 13.30 έως τις 14.00, όπου οι εντολές πώλησης είναι σχεδόν διπλάσιες σε αξία. Παρατηρείται δηλαδή ότι η σημαντικά αυξημένη προσφορά τίτλων ήταν η αιτία που πιέστηκαν οι τιμές των μετοχών που απαρτίζουν το γενικό δείκτη.  4 Οι 6 μετοχές που βρέθηκαν στο επίκεντρο των ρευστοποιήσεων και επηρέασαν ιδιαίτερα το γενικό δείκτη σε ποσοστό τουλάχιστον 50%, διαπιστώθηκε ότι ήταν τα Ελληνικά Πετρέλαια, ο ΟΤΕ, η Εθνική, η Πίστεως, η Εμπορική και η Ιntracom. Από αυτές, ιδιαίτερη συγκέντρωση παρατηρήθηκε στις μετοχές του ΟΤΕ, όπου πέντε επενδυτές πραγματοποίησαν το 64, 5% των πωλήσεων και της Πίστεως, όπου δύο επενδυτές πραγματοποίησαν το 85, 86% των πωλήσεων στο προαναφερόμενο χρονικό διάστημα.  5 Σε δείγμα 22 συνολικά μετοχών που επιλέχθηκαν από την Επιτροπή Kεφαλαιαγοράς για περαιτέρω έρευνα, διαπιστώθηκε ιδιαίτερη συγκέντρωση των πωλήσεων σε τέσσερις ΑΧΕ, οι οποίες πραγματοποίησαν το 30, 94% των συνολικών πωλήσεων της περιόδου για τις συγκεκριμένες μετοχές. 6 Συγκέντρωση όμως παρατηρήθηκε και από την πλευρά των αγοραστών για το ίδιο δείγμα μετοχών, καθώς τέσσερις ΑΧΕ πραγματοποίησαν το 26, 4% των συνολικών αγορών. Από την εξέταση των στοιχείων προέκυψε ότι κάποιες από τις πωλήτριες ΑΧΕ ήταν παράλληλα και αγοραστές.  7 Σε ό,τι αφορά τη συμπεριφορά των ΑΧΕ και τον τρόπο που εκτέλεσαν τις εντολές, διαπιστώθηκε ότι υπήρξε επιτάχυνση εισαγωγής εντολών πώλησης ξένων θεσμικών, αρκετές εκ των οποίων δόθηκαν σε μεγάλη ποσότητα και σε χαμηλότερη τιμή από τις εντολές αγοράς, με αποτέλεσμα την πτώση των τιμών. Σε αρκετές περιπτώσεις δόθηκε για λογαριασμό πελατών, ανοιχτή εντολή πώλησης μεγάλης ποσότητας μετοχών, ενώ διερευνάται η συμπεριφορά των ΑΧΕ, οι οποίες διατηρούσαν σημαντικές θέσεις short σε παράγωγα προϊόντα μελλοντικής εκπλήρωσης, προκειμένου να διαπιστωθεί εάν υπήρχε εσωτερική πληροφόρηση. 8 Κύριοι πωλητές μετοχών του γενικού δείκτη ήταν χρηματοπιστωτικοί οργανισμοί του εξωτερικού, μέσω διαφόρων χρηματιστηριακών εταιρειών. Οι εν λόγω θεσμικοί επενδυτές πραγματοποίησαν πωλήσεις 2, 4 δισ. δρχ., οι οποίες αφορούσαν μόνο μετοχές ΟΤΕ, Πίστεως και Intracom, με αποτέλεσμα τη σημαντική υποχώρηση του δείκτη. 9 Αντιθέτως, το μεγαλύτερο μέρος των αγορών πραγματοποιήθηκε από εγχώριους θεσμικούς επενδυτές και λιγότερες έγιναν από ξένους, δεν ήταν όμως ικανές να απορροφήσουν την προσφορά. 10 Δεν διαπιστώθηκε πάντως σύμπτωση πωλήσεων ακολουθούμενων από αγορές ίδιων μετοχών, ώστε να προκύπτει θέμα υποτιμητικής κερδοσκοπίας.  11 Από τον έλεγχο των καρτελών των πελατών δεν διαπιστώθηκαν ανοιχτές πωλήσεις από ξένους θεσμικούς. Προέκυψε επίσης ότι οι προαναφερόμενοι θεσμικοί συναλλάχθηκαν τη συγκεκριμένη περίοδο για 524 άλλους επενδυτές, οι περισσότεροι θεσμικοί, που με τη σειρά τους εκπροσωπούσαν χιλιάδες άγνωστους άλλους πελάτες. 12 Ιδιαίτερη συσχέτιση διαπιστώθηκε μεταξύ των συναλλαγών ξένου θεσμικού επενδυτή και των μεταβολών του γενικού δείκτη στο ΧΑΑ, των μεταβολών του δείκτη FTSE -ASE/20 και του ημερήσιου εύρους του γενικού δείκτη. 13 Τέλος, ένας ξένος θεσμικός επενδυτής διαπιστώθηκε ότι διατηρούσε με ημερομηνία 31/3/2000 σημαντικές θέσεις short σε παράγωγα προϊόντα μελλοντικής εκπλήρωσης. Σε συνδυασμό επομένως με τις μεγάλες πωλήσεις που διενεργούσε στο ΧΑΑ, υπάρχει η εκτίμηση ότι οι κινήσεις του ήταν συντονισμένες, ώστε παράλληλα με την πίεση που ασκούσαν οι πωλήσεις του σε ορισμένες μετοχές του FTSE 20, να λαμβάνει αρνητικές θέσεις στα παράγωγα προϊόντα, κερδίζοντας από τη διαφορά.
