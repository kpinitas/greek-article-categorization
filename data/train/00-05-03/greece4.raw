 Τέλος στην ατιμωρησία στο Δημόσιο, με την ενίσχυση του Σώματος Επιθεωρητών Δημόσιας Διοίκησης, την ίδρυση Ανώτατου Πειθαρχικού Συμβουλίου και την άμεση λύση εκκρεμοτήτων σε περιπτώσεις απόδοσης ευθυνών σε υπαλλήλους που χρονολογούνται...έτη πολλά (οι περιώνυμες ΕΔΕ) είναι αποφασισμένη να θέσει η υπουργός Εσωτερικών, Δημόσιας Διοίκησης και Αποκέντρωσης Βάσω Παπανδρέου.
 Το Σώμα ΕπιθεωρητώνΔημόσιας Διοίκησης ενισχύεται με αυξημένες αρμοδιότητες, αντίστοιχες με εκείνες του ΣΔΟΕ (ακόμη και άνοιγμα κάτω από προϋποθέσεις προσωπικού τραπεζικού λογαριασμού), αποκτά εξειδικευμένο προσωπικό και πόρους και θεσμοθετείται θέση ειδικού Εισαγγελέα στο Σώμα για να υπάρχει η δυνατότητα 
να ασκείται δίωξη κατά προτεραιότητα σε περιπτώσεις που καταγράφονται κατά τους ελέγχους παράνομες πράξεις της διοίκησης.
 Ηδη πριν από έναν ακριβώς χρόνο, όταν το Σώμα Επιθεωρητών έκλεινε μόλις τον πρώτο χρόνο δράσης του ύστερα από την επίσημη συγκρότησή του, είχαν επισημανθεί τα προβλήματα καθώς ορισμένες υπό έλεγχον υπηρεσίες δήλωναν αναρμόδιες και έριχναν το μπαλάκι σε υπουργεία και διοικήσεις οργανισμών. Επίσης από τις 18 Ενορκες Διοικητικές Ερευνες που είχε ζητηθεί να γίνουν, μόνο 
μία είχε ολοκληρωθεί. Αναλυτικότερα, οι επιθεωρητές μέσα στο 1998 έλεγξαν 63 υποθέσεις, 55 από τις οποίες ολοκληρώθηκαν στον πρώτο χρόνο λειτουργίας. Σε έξι περιπτώσεις ζητήθηκε εισαγγελικός έλεγχος (Νομαρχιακές Αυτοδιοικήσεις Πειραιώς, Δυτικής και Ανατολικής Αττικής, Θεσσαλονίκης, Ημαθίας, Δήμος Περιστεριού, Δήμος Ναυπάκτου).
 Το 1999 πραγματοποιήθηκαν 45 έλεγχοι και σε 20 από αυτούς ζητήθηκε από τους Επιθεωρητές να γίνει Ενορκη Διοικητική Εξέταση. Χαρακτηριστικό είναι το γεγονός ότι οι μισές από τις ΕΔΕ, δηλαδή οι 10, μέχρι τώρα δεν έχουν καν αρχίσει να εξετάζονται, ενώ και από τις υπόλοιπες 10 που έχουν αρχίσει να ελέγχονται οι μισές, δηλαδή οι 5, δεν έχουν ακόμη ολοκληρωθεί. Οι υποθέσεις αυτές πάντως αφορούν σε παράνομες οικοπεδοποιήσεις στην Πεντέλη, παράνομη ανάθεση έργου στον Οργανισμό Εργατικής Κατοικίας, άδειες λειτουργίας καταστημάτων (συνεργεία, περίπτερα, αρτοπωλεία) και αφορούν 13 νομαρχίες (Ανατολικής και Δυτικής Αττικής, Χίου, Χαλκιδικής, Πειραιά, Εύβοιας, Βοιωτίας, 
Μαγνησίας, τους δήμους Καλλιθέας, Πειραιά και Βύρωνα, την υπηρεσία Πολιτικής Αεροπορίας και τα ΚΤΕΟ Ελληνικού). Τέλος, από τους ελέγχους που έγιναν μέσα στο 1999, σε έξι περιπτώσεις ζητήθηκε η παρέμβαση του Εισαγγελέα (περιπτώσεις ΟΕΚ, νομαρχιών Κορίνθου, Πειραιά, Βοιωτίας). Σε δύο περιπτώσεις ο εισαγγελικός 
έλεγχος δεν έχει ακόμη αρχίσει, γεγονός που καθιστά αναγκαίο το θεσμό του ειδικού Εισαγγελέα στο Σώμα.
 Για την καθυστέρηση της διενέργειας των ΕΔΕ στο Δημόσιο, που αποτελεί γάγγραινα για την απόδοση ευθυνών και δικαιοσύνης στις δημόσιες υπηρεσίες, η κ. Παπανδρέου την ερχόμενη εβδομάδα θα αποστείλει ειδική εγκύκλιο, με την οποία θα ζητά σε αυστηρό τόνο να τεθεί τέρμα σε 700 περίπου περιπτώσεις Ενορκων Διοικητικών Εξετάσεων που εκκρεμούν. 
 Από την υποχρέωση αυτή δεν εξαιρούνται τα Νομικά Πρόσωπα Δημοσίου Δικαίου, στα 
οποία με ευθύνη των υπουργείων που τα εποπτεύουν και τα ελέγχουν θα διαβιβαστεί η συγκεκριμένη εγκύκλιος. Η υπουργός έχει χαρακτηρίσει το φαινόμενο «απαράδεκτο» και έχει υπογραμμίσει και στο παρελθόν με δηλώσεις της ότι αυτές οι περιπτώσεις σοβαρών πειθαρχικών υποθέσεων που εκκρεμούν ενώπιον των Πειθαρχικών Συμβουλίων για αδικαιολόγητα μεγάλο διάστημα έχουν ως συνέπεια 
να παρατείνεται η αβεβαιότητα για τον υπάλληλο και να διαταράσσεται η εργασιακή ειρήνη σε βάρος της λειτουργίας των δημόσιων υπηρεσιών, παρά το γεγονός ότι ο νέος υπαλληλικός κώδικας προβλέπει σύντομες προθεσμίες, εντός των οποίων πρέπει να ολοκληρώνονται οι πειθαρχικές διαδικασίες που εκκρεμούν. Αυτός είναι και ο λόγος ίδρυσης του Ανώτατου Πειθαρχικού Συμβουλίου, που θα έχει στόχο να παρακολουθεί και να συντονίζει τις διαδικασίες πειθαρχικού ελέγχου, αλλά και να επιβεβαιώνει αν επιβάλλονται τελικά οι ανάλογες πειθαρχικές ποινές στο Δημόσιο. 
