 Στην κινηματογραφική μεταφορά του «Τυφώνα», μιας αληθινής ιστορίας δικαστικής πλάνης που κράτησε 19 χρόνια στη φυλακή το μαύρο πρωταθλητή πυγμαχίας Ρούμπιν «Hurricane» Kαρτερ καταδικασμένο για φόνο που δεν είχε διαπράξει, ο «πρωταγωνιστής» είχε ως απηνή διώκτη από μικρός το ρατσιστικό μίσος ενός αστυνομικού που συνέβαλε τα μάλα στην άδικη καταδίκη του.
 Στην προσπάθεια να μάθει κανείς κάτι παραπάνω για έναν άλλο διωκόμενο, αυτόν που εδώ και 18 χρόνια «γνωρίζουμε» ως τον υπ'αριθμόν ένα καταζητούμενο και «τρομοκράτη»-φάντασμα, τον Αβραάμ Λεσπέρογλου, ο πειρασμός μιας σύγκρισης είναι μεγάλος. Αυτή τη φορά «απηνής διώκτης» δεν είναι το ρατσιστικό μίσος ενός αστυνομικού, ούτε η θυματοποίηση ενός ευάλωτου και «μόνου», ανέστιου κομματικά, που επιλέγει τη σιωπή και τη φυγή προκειμένου να μην προδώσει τις αρχές του. Αυτό που μπορεί να στοίχειωσε τη ζωή του ίσως είναι αυτή ακριβώς η «επαναστατική παράδοση» την οποία επικαλείται δίνοντας το πολιτικό στίγμα του: το όνομά του το πήρε από τον αδερφό του πατέρα του, που νεοEΠΟNίτης έπεσε στη μάχη μέσα στην Πρέβεζα, στις αρχές του '49, μεταξύ των κομμουνιστών και των ταγμάτων ασφαλείας. Γνωστή αριστερή οικογένεια στο γενέθλιο τόπο διώχθηκε και συνελήφθη και την περίοδο της χούντας με ό,τι αυτό μπορεί να συνεπάγεται για ένα μοναχοπαίδι κοντά στα δώδεκα, στο κατώφλι της εφηβείας... 
 Ο Αβραάμ Λεσπέρογλου, κοντά στα 45 πια, μιλάει για πρώτη φορά από τη φυλακή όπου «προσπαθώ να προσαρμοστώ στην αλλαγή από την "ελεύθερη παρανομία" στη "φυλακισμένη νομιμότητα"...». Αποκαλύπτει τον άνθρωπο πίσω από την εικόνα που άλλοι κατασκεύασαν: «...δεν έχω καμία σχέση με το μύθο μου ή μάλλον έχω σχέση όση έχουν το κράτος και το κεφάλαιο με την ισότητα και την ελευθερία που επαγγέλλονται». * Εξηγεί ότι τον έσπρωξαν στην παρανομία «πράξεις που δεν τον έβρισκαν σύμφωνο», χωρίς αυτό να απλουστεύει τα πράγματα. Παραδέχεται ότι δεν είναι σίγουρος αν επέλεξε τη «σωστή στάση», ωστόσο δεν μετανιώνει για τη φυγοδικία, καθώς «αν έβλαψα κάποιον μακροπρόθεσμα με τη φυγή μου αυτός είναι ο εαυτός μου». Σπάζοντας τη σιωπή του μετά 18 χρόνια αποτιμά ότι αφού «παρά τη θέλησή μου βρέθηκα στην παρανομία και παρά τη θέλησή μου θα βρεθώ ενώπιον του νόμου, δεν σκοπεύω να χαρίσω τίποτα σε κανέναν. Ούτε τη διαδρομή μου ούτε τις ιδέες μου ούτε το χρόνο μου». Σε αυτή του τη συνέντευξη μιλά για: το ρόλο των διωκτικών μηχανισμών, ένα «100% ψευδές κατηγορητήριο», παραδείγματα αυθαιρεσίας που μας πάνε περισσότερα από 20 χρόνια πίσω, παίρνει θέση για την τρομοκρατία και εκτιμά πως «υπάρχουν στιγμές που οφείλεις να παραβείς τη νομιμότητα αν αυτή σε κάνει ασυνεπή, ασεβή ή ανάλγητο»...
 - Πώς άρχισε η εμπλοκή σας σε όλη αυτή την ιστορία; 
 «Την περίοδο που ήμουν φοιτητής στη Θεσσαλονίκη, μετά την Mεταπολίτευση, δημιούργησα μέσα από το χώρο του φοιτητικού κινήματος στενή σχέση με Παλαιστίνιους, που τη διατήρησα και όταν ήρθα στην Αθήνα. Λόγω ιδεολογίας -ανήκω και συνεχίζω να ανήκω στο χώρο της επαναστατικής παράδοσης- αλλά και εποχής, το παλαιστινιακό κίνημα τότε, στα τέλη της δεκαετίας του '70, είχε μεγάλη αίγλη και βρισκόταν στην πρωτοπορία του παγκοσμίου κινήματος.
 Ενιωθα λοιπόν όχι μόνο αλληλεγγύη, αλλά και ταύτιση με την παλαιστινιακή υπόθεση, του αγώνα για την ελεύθερη Παλαιστίνη. Οπως καταλαβαίνετε, αυτές οι σχέσεις δεν ήταν γενικά και αφηρημένα ιδεολογικές, αλλά περιελάμβαναν και μορφές άμεσης υποστήριξης και αλληλεγγύης. Γενικά επρόκειτο για ενέργειες δίκαιες, πολιτικά αναγκαίες και ηθικά υποστηρίξιμες και αποτελούσαν πρακτικές αρκετών αγωνιστών σε ολόκληρο τον κόσμο.
 Σ' αυτό το πλαίσιο εντάσσεται και η εμπλοκή μου στην υπόθεση της οδού Κωλέττη. Με βάση όσα προαναφέρω -τη σχέση μου με το Παλαιστινιακό Κίνημα, τις αξίες μου και τα "ήθη" της εποχής- βοήθησα κάποιους ανθρώπους δίνοντάς τους και το δικαίωμα να χρησιμοποιήσουν το όνομά μου.
 Δυστυχώς στην προκειμένη περίπτωση διαψεύστηκα, γιατί ούτε αυτό που νόμιζα έκαναν ούτε στη συνέχεια φρόντισαν να αποκαταστήσουν την αλήθεια. Από κει και πέρα οι εξελίξεις ήταν ραγδαίες και οι καταστάσεις απέκτησαν μια δυναμική που με ξεπέρασε κατά πολύ». 
 «Οταν έμαθα ότι η Aστυνομία με καταζητούσε για τον τραυματισμό του αστυνομικού Ψαρουδάκη και όλα τα υπόλοιπα, σε πρώτη φάση παρέλυσα. Δεν ήξερα τι συνέβη και έπρεπε να διευκρινίσω τι ακριβώς είχε γίνει. Το ότι δεν ήταν πράξεις που με έβρισκαν σύμφωνο αυτό δεν έκανε τα πράγματα τόσο απλά όσο φαίνεται. Η πεποίθησή μου όμως απ' τη μια ότι αν έλεγα στις διωκτικές αρχές τι συνέβη θα εμπλέκοντο και άλλοι Παλαιστίνιοι και απ' την άλλη εκτιμώντας τη μακρόχρονη σχέση μου και παίρνοντας υπ' όψιν τις συμφωνίες μαζί τους και όχι τη διαφωνία μου γι' αυτά τα γεγονότα, με υποχρέωσε στη συνέχεια να σιωπήσω, αντί να παρουσιαστώ και να ξεκαθαρίσω τη θέση μου. 
 Δεκαοχτώ χρόνια μετά δεν είμαι σίγουρος ότι επέλεξα τη σωστή στάση σε ό,τι αφορά το άτομό μου, αλλά είμαι βέβαιος ότι με αυτή τη στάση προστάτευσα πολλούς Παλαιστίνιους συντρόφους και υπήρξα συνεπής στη σχέση μαζί τους».
 - Γιατί σας συνέδεσαν με την «Αντικρατική Πάλη»; Τι σχέση έχετε με όλα όσα σας αποδίδονται; 
 «Οι διωκτικές αρχές εκείνη την εποχή ήθελαν δύο πράγματα: να παρουσιάσουν αντιτρομοκρατικό έργο για να εξυπηρετήσουν σκοπιμότητες πολιτικών προϊσταμένων τους και να χτυπήσουν ποινικοποιώντας τη δράση κοινωνικοπολιτικών χώρων, όπως της εξωκοινοβουλευτικής Aριστεράς και του αντιεξουσιαστικού χώρου, υποδεικνύοντάς τους έμμεσα ως τον προθάλαμο των ένοπλων οργανώσεων. Με τέτοιες επιδιώξεις κατασκεύασαν υπόπτους, χάλκευσαν στοιχεία, στήσαν κατηγορητήρια: σας θυμίζω την υπόθεση Γ. Σερίφη, ενός πρωτοπόρου εργάτη της ΑΕG, που κατηγορήθηκε για το φόνο του Χ. Κασίμη, την κατηγορία της «ηθικής αυτουργίας» εναντίον μελών οργανώσεων της εξωκοινοβουλευτικής Aριστεράς για συγκρούσεις διαδηλωτών με τις δυνάμεις καταστολής, την υπόθεση- σκευωρία κατά των αδελφών Τσαγκαράκη το 1980, που κατηγορήθηκαν για εμπρησμούς κ.ά. Εγώ ήμουν κατάλληλος να παρουσιαστώ ως τρομοκράτης. Διωκόμουν για απόπειρα ανθρωποκτονίας αστυνομικού, κρυβόμουν, ήμουν μόνος, τι άλλο χρειαζόταν για τους εγκεφάλους των μηχανισμών καταστολής; 
 Χρησιμοποιούν την υπόθεση Κωλέττη, αξιοποιούν κάποιες "ομολογίες" και σχεδιάζουν εν ψυχρώ την "ανάμιξή" μου στις υποθέσεις της "Αντικρατικής Πάλης" -Θεοφανόπουλου, Σκλαβενίτη, Γκύζη- και κατασκευάζουν ένα 100% ψευδές κατηγορητήριο».
 - Πόσο δύσκολο ήταν για σας όλα αυτά τα χρόνια να βρίσκεστε στο στόχαστρο των διωκτικών αρχών και να κρύβεστε; Πώς ζούσατε; 
 «Το να κρύβομαι αλλά και να μπορώ να επιβιώνω, τον πρώτο καιρό με βοήθεια φίλων που γνώριζαν την κατάστασή μου, ήταν αρκετά επίπονο και κουραστικό. Μετά τις απίστευτες κατηγορίες που μου αποδόθηκαν το 1985, συνειδητοποίησα ότι δεν έχω περιθώρια επιστροφής.
 Ετσι επέλεξα το δρόμο της αυτοεξορίας. Ηταν μια δύσκολη απόφαση, αλλά αναλογιστείτε το κλίμα της εποχής. 
 Ξεκίνησα λοιπόν μια περιπλάνηση κάτω από ποικίλες και σκληρές συνθήκες ζωής στο εξωτερικό για αρκετό χρονικό διάστημα.
 Χρησιμοποιώντας ωστόσο τη νέα σχετική νομιμότητά μου και με επίπονες και πολλές προσπάθειες κατάφερα να δημιουργήσω μια πιο μόνιμη διαμονή, σταθερότερη εργασία, και ένα κοινωνικό περιβάλλον, κατάσταση που διατηρήθηκε μέχρι την επιστροφή και σύλληψή μου στην Ελλάδα».
 - Σας είχε περάσει ποτέ η σκέψη να εμφανιστείτε για να ξεκαθαρίσετε τη θέση σας; 
 «Πρώτες σκέψεις και βήματα προς αυτή την κατεύθυνση διακόπηκαν από τη μεριά μου αναγκαστικά το 1985, όπου πλέον δεν είχε κανένα νόημα να παρουσιαστώ. Ούτε πίστεψα ότι η Δικαιοσύνη είναι αδέκαστη και τα δικαστήρια ο κατάλληλος χώρος να υπερασπιστεί κάποιος τις ιδέες του και τις επιλογές της ζωής του. 
 Βεβαια η σύλληψή μου με υποχρεώνει να μιλήσω για όσα δεν μίλησα όλα αυτά τα χρονια, να υπερασπιστώ αρχές, αξίες και διαδρομές που είχα επιλέξει να υπερασπιστώ με τη σιωπή μου.
 Ομως αφού παρά τη θέλησή μου βρέθηκα στην "παρανομία" και τώρα, πάλι παρά τη θέλησή μου, θα βρεθώ ενώπιον του Νόμου, δεν σκοπεύω να χαρίσω τίποτα και σε κανέναν. Ούτε τη διαδρομή μου ούτε τις ιδέες μου ούτε το χρόνο μου».
 - Το σενάριο περί «τυχαίας σύλληψής» σας είναι έτσι όπως ανακοινώθηκε από την Aστυνομία ή είχε προηγηθεί κάτι άλλο; Πώς έγινε; 
 «Επακριβώς δεν είμαι σε θέση να περιγράψω τι προηγήθηκε της σύλληψής μου. Πιστεύω πάντως ότι κάποια στιγμή με εντόπισαν, με παρακολούθησαν μήπως τους οδηγήσω κάπου, η παρακολούθηση δεν απέδωσε -και πώς θα μπορούσε άλλωστε; - και αποφάσισαν να με συλλάβουν.
 Αξιολογώντας ορισμένα περιστατικά και δεδομένα από τον Αύγουστο του 1999 στον τόπο διαμονής μου -περίεργες επισκέψεις από άγνωστους, ερωτήσεις κ.λπ.- όσο και κατά τη σύλληψή μου στο αεροδρόμιο -άμεση ομολογία υποτιθέμενου Eλληνα αστυνομικού ο οποίος -χτυπώντας με βάναυσα από την πρώτη στιγμή που με αντίκρισε- είπε "εγώ ξέρω ποιος είσαι", είμαι σίγουρος ότι το κύριο μέρος αυτής της "δουλειάς" το εκτέλεσαν Aμερικανοί, οι οποίοι πιστεύω ότι σημαντικότερο ρόλο θα παίξουν στη διαδικασία των δικών μου. Το ότι λίγο αργότερα προϊστάμενος της Δίωξης Nαρκωτικών προσπαθούσε επίμονα αλλά ήρεμα να με πείσει -για ποιο λόγο άραγε; - ότι όλα ήταν τυχαία, ότι ήταν αποτέλεσμα ενός ελέγχου ρουτίνας, έδειξε στη συνέχεια ότι οφειλόταν στον ανταγωνισμό μεταξύ των διωκτικών αρχών για το ποιος θα χρεωνόταν τη σύλληψή μου. 
 Ο τρόπος μεταφοράς μου στην Aσφάλεια, μυστικά και πριν ειδοποιηθεί γι' αυτό η Aντιτρομοκρατική Yπηρεσία, οι ανακρίσεις, η προσαγωγή μου στο αυτόφωρο δικαστήριο την επόμενη μέρα, ήταν μια διαδικασία εναλλαγής αρμοδιοτήτων και υπευθυνοτήτων μεταξύ των διάφορων υπηρεσιών, όπου η κάθε μία διεκδικούσε τη δική της επιτυχία».
 - Η σύλληψή σας βρίσκετε ότι συμπίπτει με το τέλος μιας εποχής; Δηλαδή, την περασμένη δεκαετία, καμιά κυβέρνηση δεν εξέδωσε ένα Παλαιστίνιο αγωνιστή στους Aμερικανούς που τον ζητούσαν (υπόθεση Ρασίντ), ενώ μόλις πέρσι δεν βρήκε προστασία στην Ευρώπη και τελικά οδηγήθηκε στους διώκτες του ένας Κούρδος ηγέτης (Οτσαλάν). Πώς βλέπετε εκείνη την εποχή και πώς τη σημερινή; 
 «Πράγματι η σημερινή εποχή είναι πολύ πιο "παγωμένη" από τον Ψυχρό Πόλεμο. Ο Ρασίντ, που το ελληνικό κράτος αρνήθηκε να τον εκδώσει στις ΗΠΑ, τώρα βρίσκεται στις αμερικανικές φυλακές -και με ευθύνη της Ελλάδας- ο Οτσαλάν βρίσκεται στις τουρκικές φυλακές γιατί από την Ιταλία μέχρι τη Ρωσία και από την Ελλάδα μέχρι τη Συρία δεν βρέθηκε μια κυβέρνηση να σεβαστεί τη στοιχειώδη έννοια του ασύλου. Ομως πιστεύω ότι στην εποχή μας, που οι ελπίδες και οι αυταπάτες έχουν καταρρεύσει και φαίνεται να κυριαρχούν ο κυνισμός και η παραίτηση, διαμορφώνονται συνθήκες ανάπτυξης αγώνων που οραματίζονται μια διαφορετική κοινωνία». 
 - Πιστεύετε ότι λειτουργούν ακόμη οι διαδικασίες αποδιοπόμπευσης κάποιων πολιτικών χώρων και ποιους αφορούν, αν λειτουργούν σήμερα; 
 «Προφανώς λειτουργούν και σήμερα διαδικασίες συκοφάντησης και ποινικοποίησης πολιτικών χώρων. Λόγω της μακρόχρονης απουσίας μου και του ιδιότυπου τρόπου ζωής ενός φυγάδα, δεν γνωρίζω ακριβώς το περιεχόμενο και τα ιδιαίτερα χαρακτηριστικά αυτών των διαδικασιών, ωστόσο πιστεύω ότι σήμερα αφορούν πρωτίστως τους αναρχικούς και αύριο εκείνα τα κομμάτια της κοινωνίας που υποφέρουν από τη νεοφιλελεύθερη επίθεση, δεν εκπροσωπούνται πολιτικά και είναι έτοιμα να εκραγούν». 
 - Σας είχαν ρωτήσει οι δημοσιογράφοι αν σας ενέπλεξαν επειδή ανήκετε στον αναρχικό χώρο και τους είχατε απαντήσει «Εσείς τα λέτε αυτά». Εσείς τι λέτε; 
 «Ανήκα και ανήκω στον ευρύτερο επαναστατικό χώρο, εξάλλου ποτέ δε μου άρεσαν οι ταμπέλες. Γι' αυτό απάντησα έτσι. Επιπλέον, δύο μέρες μετά τη σύλληψή μου και μέσα σε κλίμα τρομοκρατίας και τρομολαγνείας, γιατί έπρεπε ο Λεσπέρογλου να "χρεωθεί" στον αναρχικό χώρο; 
 Δεν του φτάνουν αυτού του χώρου τα όσα υφίσταται από τους μηχανισμούς καταστολής, πρέπει να εμφανιστεί και ως ο χώρος τού "υπ'αριθμόν 1 τρομοκράτη"; ».
 - «Είμαι κουρασμένος...» είναι από τα πρώτα λόγια σας προς τους δημοσιογράφους. Κοιτώντας πίσω αυτά τα 18 χρόνια, σήμερα πώς τα αποτιμάτε; 
 «Φυσικά είμαι κουρασμένος. Από τις διώξεις, τις σκευωρίες, τις απειλές, το κυνηγητό, την αγωνία...
 Δεν μετανιώνω για την επιλογή της φυγοδικίας, αυτό μπορούσα να κάνω κι αυτό έκανα. Εξ άλλου αν έβλαψα κάποιον μακροπρόθεσμα με τη φυγή μου, αυτός είναι ο εαυτός μου.
 Βέβαια το "είμαι κουρασμένος" αφορούσε κυρίως την εξαντλητική ανάκριση που ακολούθησε τη σύλληψή μου. Δεκάδες ανακριτές, εκατοντάδες ερωτήσεις για πράγματα που αγνοούσα, όπως η περίφημη "επιστολή μου" για την υπόθεση Μπαλάφα στην "Αθηναϊκή"».
 - Πιστεύετε ότι στη σημερινή εποχή υπάρχει «χώρος» για τη δράση τρομοκρατικών οργανώσεων στην Ελλάδα; Είχε γραφτεί, αμέσως μετά τη σύλληψή σας, ότι αποδοκιμάζετε την τρομοκρατία. Ισχύει αυτή η θέση σας και συγκεκριμένα πώς τοποθετείστε απέναντι σε αυτό το φαινόμενο; 
 «Σε κάθε κοινωνία εκμεταλλευτική, καταπιεστική και ιεραρχημένη υπάρχει "χώρος" για την εμφάνιση και τη δράση ένοπλων οργανώσεων. Το κατά πόσο βέβαια αυτές οι οργανώσεις θα συναντηθούν με τμήματα του μαχόμενου κοινωνικού κινήματος και θα εκφράσουν μερίδες του πληθυσμού εξαρτάται από τις κοινωνικοπολιτικές συνθήκες αλλά και τη δική τους φυσιογνωμία. Η εξέγερση υποδουλωμένων - καταπιεσμένων, η αντίσταση σε δικτατορίες, η μαχητική διεκδίκηση σε κοινωνικούς αγώνες, από τη στιγμή που παίρνουν μια οξυμένη μορφή και εμπεριέχουν το στοιχείο της αμφισβήτησης της κυριαρχίας της κατεστημένης τάξης έχουν πάντοτε χαρακτηριστεί ως "τρομοκρατία" από την εκάστοτε εξουσία.
 Οπως και να το κάνουμε όμως άλλο η Κολομβία ή το Περού, άλλο η Γαλλία ή η Ολλανδία, άλλο η PLΟ ή ο IRA και άλλο η RAF ή η 17Ν.
 Εξηγούμαι λοιπόν: Δεν αποδοκιμάζω γενικά την ένοπλη πάλη ούτε την επιδοκιμάζω γενικά. Αποδοκιμάζω βεβαίως την τρομοκρατία, η οποία θεωρώ ότι αποτελεί "προνόμιο" του κράτους και των μηχανισμών του».
 - Πιστεύετε ότι χρησιμοποιηθήκατε στο ρόλο του «δημόσιου κινδύνου» και εάν είναι έτσι, τι εξυπηρετούσε αυτό; Πιστεύετε ότι ανταποκρίνεται στην πραγματικότητα ο μύθος γύρω από το όνομά σας; 
 «Τόσο εγώ όσο και ο Γ. Μπαλάφας χρησιμοποιηθήκαμε ως δημόσιος κίνδυνος για να εκφοβίζουν πολιτικούς χώρους, ομάδες ή άτομα που ξεπερνούσαν τα όρια του "πολιτικού παιχνιδιού", για να αποπροσανατολίζουν την κοινωνία από τα πραγματικά της προβλήματα και να την εθίζουν στον κρατικό αυταρχισμό.
 Αντίστοιχες περιπτώσεις δαιμονοποίησης της πολιτικής δράσης σημειώθηκαν σε πολλές ευρωπαϊκές χώρες όπου υπήρξαν μαζικά κινήματα αντίστασης. Προφανώς λοιπόν δεν έχω καμιά σχέση με το μύθο μου ή μάλλον έχω όση σχέση έχουν το κράτος και το κεφάλαιο με την ισότητα και την ελευθερία που επαγγέλλονται». 
 - Ποιες είναι οι συνθήκες κράτησής σας στον Κορυδαλλό; 
 «Δεν υπάρχει καλή ή κακή φυλακή, γιατί το σωφρονιστικό σύστημα είναι ούτως ή άλλως παρά φύση μηχανισμός. Αλλά αυτό είναι μια άλλη συζήτηση. Yστερα από συγκεκριμένα περιστατικά -όχι στο δικαίωμα για εργασία, παραβίαση του απόρρητου της αλληλογραφίας μου κ.λπ.- βεβαιώθηκα ότι σκόπιμα επιδιώκουν να καμφθεί το ηθικό μου και όχι μόνο. Βλέπετε άλλα επιδιώκουν με τη δημόσια μάχη των εντυπώσεων, όπου μου επιβάλλουν να εμφανίζομαι φορώντας αλεξίσφαιρο, και άλλα με τη μάχη που δίνουν "κεκλεισμένων των θυρών"».
 - Τι σκέψεις κάνει σήμερα ο Αβραάμ Λεσπέρογλου για το μέλλον; 
 «Οπως αντιλαμβάνεστε, οι σκέψεις ενός ανθρώπου που βρίσκεται στη φυλακή επικεντρώνονται στην απόκτηση της ελευθερίας του. Από αυτό τον κανόνα δεν εξαιρούμαι. Για την ώρα προσπαθώ να προσαρμοστώ στην αλλαγή από την "ελεύθερη παρανομία" στη "φυλακισμένη νομιμότητα" και προετοιμάζομαι για τις δίκες μου. Το μέλλον μου θα είναι πάντως όπως και το παρελθόν μου. Επαναστατική ιδεολογία στα μικρά ή μεγάλα γεγονότα της καθημερινότητας με ό,τι αυτό συνεπάγεται».
 - Προέρχεστε από μια εποχή με πιθανώς διαφορετική κοινωνική και πολιτική ανταπόκριση σε ορισμένες αυτονόητες αξίες όπως αυτή της συμπαράστασης και της αλληλεγγύης. Σήμερα διακρίνετε τέτοιες κινήσεις σε ό,τι σας αφορά; 
 «Αν και έχουν αλλάξει πολλά, πιστεύω ότι και σήμερα υπάρχουν άνθρωποι και συλλογικότητες που θεωρούν αυτονόητη αξία την αλληλεγγύη. Σε ό,τι με αφορά η συγκρότηση της Επιτροπής Αλληλεγγύης αποτελεί την καλύτερη απόδειξη.
 Μετά τις απειλές που εκτόξευσε εναντίον μου ο αρχηγός της Aντιτρομοκρατικής Yπηρεσίας κ. Νασιάκος λέγοντας "τώρα που θα πας φυλακή θα σε φάμε" και της εξήγησης του κ. Διώτη -και πριν και μετά την προσαγωγή μου στο αυτόφωρο δικαστήριο- για την υπερβολική και αυθαίρετη καταδίκη μου, λέγοντάς μου "κατάλαβες τώρα; εμείς εδώ δικάζουμε! Εμείς είμαστε η κοινωνία! Εμείς εδώ καθορίζουμε τα πάντα στα δικαστήρια", πιστεύω ότι, όπως και στο παρελθόν έτσι και τώρα, η ύπαρξη αντίστοιχων επιτροπών είναι όχι μόνο κυματοθραύστης της κρατικής αυθαιρεσίας και της βαρβαρότητας των οργάνων του μηχανισμού καταστολής, αλλά και ζωτικής σημασίας για την ύπαρξή μου. Νομίζω ότι αξίζει να συνεχίζουμε να μένουμε όρθιοι».
 - Εν κατακλείδι, γιατί διακινδυνεύσατε ένα ταξίδι στην Ελλάδα; 
 «Πολλοί αναρωτιούνται με νόημα σε τι αποσκοπούσε το ταξίδι μου στην Ελλάδα. Το γεγονός ότι με καταζητούσαν ως τρομοκράτη δεν σημαίνει ότι εγώ δεν θα βρισκόμουν στο πλευρό της μητέρας μου στις δύσκολες περιόδους της υγείας της. Υπάρχουν στιγμές που οφείλεις να παραβείς τη νομιμότητα αν αυτή σε κάνει ασυνεπή, ασεβή ή ανάλγητο».
