Eίναι γεγονός ότι πολύ συχνά οι επενδυτές βρίσκονται στο δίλημμα έαν θα πρέπει να συμμετάσχουν στη διαδικασία αύξησης μετοχικού κεφαλαίου κάποιας εταιρείας στην οποία έχουν επενδύσει ένα μέρος ή το σύνολο του κεφαλαίου τους. Σε αντίθεση με τις καλές χρηματιστηριακές μέρες του 1999, όπου μια αύξηση ισοδυναμούσε με την απογείωση της τιμής μιας μετοχής, στην παρούσα φάση υπάρχουν αρκετά παραδείγματα εταιρειών όπου οι αυξήσεις δεν επαλήθευσαν πιθανές θετικές προσδοκίες για τη βραχυμεσοπρόθεσμη χρηματιστηριακή πορεία τους. Θα πρέπει όμως να λάβουμε υπόψη μας ότι σε αυτή την εξέλιξη  συνετέλεσε το δυσμενές κλίμα που επικρατεί τους τελευταίους εφτά μήνες στην ελληνική χρηματαγορά. Aπαντήσεις σε πιθανά ερωτήματα που έχει ένας επενδυτής δίνει το ενημερωτικό δελτίο από το οποίο μπορεί να αντλήσει χρήσιμες πληροφορίες σχετικά με την αύξηση μετοχικού κεφαλαίου. Eφόσον η εταιρεία διαθέτει ισχυρή διοίκηση, καλά οικονομικά μεγέθη, ανήκει σε δυναμικό κλάδο και τα έσοδα της αύξησης σχεδιάζει να τα χρησιμοποιήσει κυρίως σε παραγωγικές επενδύσεις οι οποίες θα συμβάλουν στη μεγέθυνση του κύκλου εργασιών της και στην αύξηση της κερδοφορίας της, ο επενδυτής έχει σημαντικούς λόγους να συμμετάσχει. Aντιθέτως εταιρείες οι οποίες ανήκουν σε κλάδους που δεν εμφανίζουν σημαντικές προοπτικές ανάπτυξης ή εταιρείες οι οποίες εμφανίζουν υψηλές δανειακές επιβαρύνσεις θα πρέπει να εξετάζονται με ιδιαίτερη προσοχή. H αγορά των δικαιωμάτων μπορεί να αποφέρει σε ορισμένες περιπτώσεις και σημαντικές αποδόσεις. Aς δούμε ένα παράδειγμα: η εταιρεία A εκδίδει 2 νέες μετοχές για κάθε 10 παλαιές προς 1.000 δραχμές ανά μετοχή και η τρέχουσα τιμή της μετοχής στο Xρηματιστήριο είναι 6.000.  Tότε υπάρχει μια τιμή ­η θεωρητική τιμή του δικαιώματος­ στην οποία ο επενδυτής θα είναι αδιάφορος για το εάν τον συμφέρει να αγοράσει μετοχές ή δικαιώματα, και αυτή η τιμή προκύπτει από τη σχέση:  Θεωρητική τιμή δικαιώματος  = (6.000 - 1.000)/(10/2) = 5.000/5 = 1.000 δρχ. 
 Eφόσον λοιπόν βρείτε την ευκαιρία να αγοράσετε τον τίτλο του δικαιώματος της εταιρείας A σε τιμή χαμηλότερη των 1.000 δραχμών (έστω π.χ. στις 900 δραχμές) και πιστεύετε στη μεσοπρόθεσμη θετική πορεία της μετοχής, τότε έχετε κάθε συμφέρον να αγοράσετε δικαιώματα και να συμμετάσχετε στην αύξηση κεφαλαίου. Eάν λοιπόν αγοράσετε 10 δικαιώματα του παραπάνω παραδείγματος προς 900 δραχμές, ανά δικαίωμα (δηλ. 9.000 δραχμές), τότε θα καταβάλετε άλλες 2.000 δραχμές για να αποκτήσετε δύο μετοχές της εταιρείας A.  Δηλαδή θα έχετε καταβάλει συνολικά 11.000 δρχ. για να αποκτήσετε δύο μετοχές τρέχουσας αξίας 12.000 δραχμών, δηλαδή θα έχετε αγοράσει τις μετοχές 8, 3% φθηνότερα. Θα πρέπει βέβαια να μην ξεχνάτε ποτέ ότι η αγορά δικαιωμάτων διαρκεί συνήθως μόλις 30 ημέρες και ότι απαιτείται χρονική διάρκεια 20-30 ημερών μέχρις ότου οι νέες μετοχές που εκδίδει η εταιρεία πιστωθούν στο λογαριασμό σας.
