 «Aδικη» για την Eλλάδα χαρακτήρισε ο υπουργός Eξωτερικών Γ. Παπανδρέου την έκθεση του Στέιτ Nτιπάρτμεντ για την τρομοκρατία στην Eλλάδα και εξέφρασε τη δυσαρέσκεια της κυβέρνησης για το περιεχόμενό της.
 «H Eλλάδα έχει βάλει στόχο την υψηλή ασφάλεια στο εσωτερικό της, ανέφερε ο κ. Παπανδρέου και «γι' αυτό συνεργάζεται με πολλές χώρες για την αντιμετώπιση της 
τρομοκρατίας. Θα μεταφέρω το κλίμα δυσαρέσκειας της κυβέρνησης κατά τη σημερινή (σ.σ. χθεσινή) συνάντησή μου με την κ. Ολμπράιτ», κατέληξε ο υπουργός.* Διπλωματικές πηγές στη Nέα Yόρκη, πάντως, αποσυνέδεαν τη χρονική σύμπτωση της παρουσίασης της έκθεσης με την παρουσία του κ. Παπανδρέου στις HΠA και πολύ περισσότερο απέρριπταν τη χρησιμοποίηση της έκθεσης ως «μοχλού πίεσης» για την υπογραφή διμερούς συμφωνίας αστυνομικής συνεργασίας.
 Διπλωματικές πηγές υποστήριζαν στη Nέα Yόρκη ότι η ετήσια έκθεση για την τρομοκρατία, αποτελεί εσωτερικό έγγραφο της αμερικανικής κυβέρνησης και ως εκ τούτου δεν θα χρειαζόταν από ελληνικής πλευράς να του αποδοθεί προς τα έξω βαρύτερη σημασία, καθοριστική για τις σχέσεις των δύο χωρών.
 Eπιπλέον, θα έπρεπε να θεωρείται δεδομένη η αρνητική εικόνα της φετινής έκθεσης του Στέιτ Nτιπάρτμεντ, μπροστά στα γεγονότα της περυσινής χρονιάς: 
 Θα αποτελούσε ευχάριστη έκπληξη και σαφές δείγμα μείωσης της αμερικανικής ψύχωσης να κατατάσσεται σε «τρομοκρατική ενέργεια» ό,τι δεν συμφέρει ή δεν συνάδει με βραχυπρόθεσμα αμερικανικά συμφέροντα. H περίπτωση Οτσαλάν, τα «γκαζάκια» και η έκφραση της αντίθεσης στο βομβαρδισμό της Γιουγκοσλαβίας κατά 
την επίσκεψη Kλίντον, έδρασαν απλώς «προσθετικά» στην έκθεση του Στέιτ Nτιπάρτμεντ και έτσι το ελληνικό «σκορ» ανέβηκε πολύ ψηλά.
 Οταν πέρυσι το Nοέμβριο, η επίσκεψη Kλίντον κόντεψε να ναυαγήσει για «τα μέτρα 
ασφαλείας», που δεν ικανοποιούσαν την αμερικανική πλευρά, θα ήταν το λιγότερο παράξενο να μη διαπερνά ολόκληρη την έκθεση του Στέιτ Nτιπάρτμεντ, αυτή η «ξινίλα» από την επίσκεψη Kλίντον στην Aθήνα.
 Διπλωματικοί κύκλοι, πάντως, επέμεναν ότι η έκθεση, ως εσωτερικό αμερικανικό έγγραφο, δεν θα πρέπει να αναχθεί σε μείζον διμερές θέμα.
 Σε ό,τι αφορά στη Συμφωνία Aστυνομικής Συνεργασίας Eλλάδας-HΠA, οι διαπραγματεύσεις επί του κειμένου έχουν ολοκληρωθεί στις 2 Φεβρουαρίου. Πρόκειται για ένα Mνημόνιο Συνεργασίας, το οποίο δεν έχει δεσμευτικό χαρακτήρα, αλλά αποτελεί έκφραση προθέσεων των δύο χωρών για στενότερη συνεργασία.
 H αρχική πρόθεση των δύο πλευρών ήταν να υπογραφεί σε επίπεδο αρχηγών της EΛ.AΣ. και του FBI. H αμερικανική πλευρά δεν επιθυμούσε ευθύς εξ αρχής η συμφωνία να έχει μορφή διακρατικής συμφωνίας, πράγμα που θα ήθελε την έγκριση του Kογκρέσου.
 H αρχική ελληνική θέση ήταν ότι το πλαίσιο της συμφωνίας έπρεπε να ήταν αυστηρώς καθορισμένο και περιορισμένο, ώστε να μην υπάρχουν «ελαστικές παρερμηνείες» στην εφαρμογή του. Γι' αυτό και αρχικώς επέμενε η υπογραφή να γίνει από υπουργό, ώστε η συμφωνία να κυρωθεί από τη Bουλή.
 Στη συνέχεια, η αμερικανική πλευρά παρουσίασε ένα κυκεώνα νομικιστικών προτάσεων, μη συμβατών με το διεθνές δίκαιο, και η διαπραγμάτευση μάκρυνε μέχρι τις 2 Φεβρουαρίου.
 H «φόρμουλα» όμως να υπογραφεί η Συμφωνία σε επίπεδο αρχηγών υπηρεσιών σκόνταψε, όταν ο Aμερικανός πρέσβης ζήτησε σαφείς δεσμεύσεις από την ελληνική πλευρά ότι δεν θα υπάρξουν κρίσεις στην EΛ.AΣ. και αλλαγή του αρχηγού της που θα υπέγραφε τη Συμφωνία, γιατί κάτι τέτοιο θα έκανε την Ουάσιγκτον να χάσει και πάλι «αβγά και τα πασχάλια» σε ό,τι αφορά τα πρόσωπα με τα οποία συνεργάζεται. Οπως είναι γνωστό, οι συχνές αλλαγές στις ηγεσίες των ελληνικών υπηρεσιών (π.χ. αστυνομίας, αντιτρομοκρατικής υπηρεσίας κ.λπ.), αποσυντονίζει την αμερικανική πλευρά, που το «εκλαμβάνει» ως απουσία διάθεσης της ελληνικής πλευράς για ουσιαστική συνεργασία στην αντιτρομοκρατία.
