 Η συνολική αξία σε μελάνι και χαρτί που καταναλώθηκε από τους δικαστές του Τριμελούς Συμβουλίου Εφετών της Αθήνας, για να συντάξουν ένα βούλευμα-καταπέλτη για την παράταση της προσωρινής κράτησης του 22χρονου τοξικομανούς Δημήτρη Μακρή, ξεπερνά κατά πολύ «το ποσόν της ληστείας» που διέπραξε.* Η έκθεση κατάσχεσης του -ψεύτικου- πιστολιού που χρησιμοποίησε, κοστίζει περισσότερο απ' όσο το ίδιο το πιστόλι.
 Οσο για τη δόση του, αυτή κοστίζει ακριβώς όσο το 1, 5 χιλιάρικο που επιχείρησε 
δύο φορες (τη μια τα κατάφερε) να αρπάξει. Είναι λοιπόν ένας «ληστής με ταρίφα», ένα πρεζόνι που αρπάζει για τη δόση του. «Γιατί δεν τα ζητούσες, αφού 
τα είχες ανάγκη; », τον ρώτησαν μετά τη σύλληψή του έξω από την Εθνική Τράπεζα στη Φωκίωνος Νέγρη. «Δεν είμαι και ζητιάνος...», τους απάντησε με αφοπλιστική ειλικρίνεια εκείνος...
 Είναι ο Δημήτρης Μακρής, 22 μόλις ετών, χρόνιος χρήστης ουσιών, αυτός που «σωφρονίζεται» από τον περασμένο Ιούλιο στις φυλακές.
 Είναι ο άνθρωπος για τον οποίο «από τα ιδιαίτερα χαρακτηριστικά της πράξης, και δη την επιθετικότητα, την αναισχυντία του, καθώς και τη μεθοδευμένη ενέργειά του, αναδύεται το συμπέρασμα ότι είναι άτομο στερούμενο ηθικών αναστολών και εμφορούμενο από αντικοινωνικά αισθήματα, πράγμα το οποίο καθιστά 
την εξακολούθηση της κράτησης πέραν του εξαμήνου, ως απόλυτα αναγκαίο μέτρο για να προληφθεί η τέλεση από αυτόν στο μέλλον κι άλλων παρόμοιων κακουργημάτων». Τάδε έφη ο αντεισαγγελέας Εφετών Φώτιος Μακρής.
 Eίναι ο ίδιος άνθρωπος, ο οποίος μπήκε με...συνωμοτικό ύφος στην Εθνική Τράπεζα της Φωκίωνος Νέγρη, στις 20 Ιουλίου 1999. Πλησίασε το διευθυντή της τράπεζας Σπύρο Κοντογιάννη που τον κοιτούσε με απορία και στρογγυλοκάθησε στο γραφείο του: «Ληστεία... δώσε μου ενάμισι χιλιάρικο», του ψιθύρισε, ενώ ακουμπούσε επιδεικτικά πάνω στο γραφείο ένα...ψεύτικο πιστόλι των 9mm. 
 Ο διευθυντής πάτησε το μπουτόν του συναγερμού και ειδοποίησε την Aστυνομία. Του έδωσε όμως 1.300 δρχ. και τη στιγμή που αυτός έφευγε τον περίμεναν οι αστυνομικοί...
 Η προνανακριση «ανέδειξε και άλλη ληστεία», σε βάρος ενός νεαρού στη Φωκίωνος: 
«Με σωματική βία και απειλώντας ότι θα προξενήσει σωματική κάκωση, αφαίρεσε ποσόν 1.500 δρχ.».
 «Ληστεία κατά συρροή, ποσού που αφαίρεσε με σκοπό να ιδιοποιηθεί (!) παράνομα» 
και «παράνομη κατοχή όπλου» (σ.σ. ήταν ψεύτικο) έγραψε το κατηγορητήριο. Και ο 
Δημήτρης, πήρε το δρόμο για τις φυλακές για να αναζητήσει διέξοδο από τα ναρκωτικά στο «ευαγές ίδρυμα» του Αυλώνα.
 Οι δικαστές σε δύο περιπτώσεις αρνήθηκαν να δείξουν επιείκεια στο πρόσωπο του νεαρού παραβάτη. Την πρώτη όταν τον προφυλάκισαν και η δεύτερη όταν παρέτειναν 
για έξι ακόμη μήνες την προσωρινή του κράτηση. Και εκείνος αγόγγυστα υπομένει και πληρώνει τα λάθη του, ίσως όμως με δυσανάλογο για το μέγεθός τους τίμημα: «Είναι άτομο με ιδιαίτερες ευαισθησίες και χρειάζεται ενθάρρυνση και υποστήριξη τόσο από το οικογενειακό του περιβάλλον όσο και από το ευρύτερο κοινωνικό περιβάλλον με στόχο την απεξάρτησή του από τα ναρκωτικά», γράφουν γι' αυτόν η κοινωνική λειτουργός Ευτυχία Παπατζανάκη και η ψυχολόγος Παναγιώτα 
 Ο Δημήτρης ψάχνει τρόπο να ξεφύγει από το «Γολγοθά» του μέσα στις φυλακές. Θα περιμένει μέχρι τις 9 Ιουνίου 2000, όταν θα καθίσει στο εδώλιο του Α  Τριμελούς Εφετείου Κακουργημάτων για να δει πού εξαντλούνται τα όρια της επιείκειας των δικαστών. Μέχρι τότε η δόση του χιλιάρικου και το γράμμα του νόμου θα τον καταδιώκουν.
