 Ποιος είπε ότι η ΑΕΚ έχει εξασφαλίσει εκατό τοις εκατό τη συμμετοχή στο UEFA μέσω πρωταθλήματος; Από την προηγούμενη εβδομάδα, που ξέθαψαν στην προκήρυξη Κυπέλλου τη διάταξη ότι ο κυπελλούχος κατακτά την...τρίτη θέση του πρωταθλήματος, στην ΑΕΚ τό 'χουν βάλει στόχο να διευρύνουν τη διαφορά από τις ομάδες που την ακολουθούν (Πανιώνιος, Ηρακλής κλπ). Για να μην μπλέξουν στη διαδικασία των μπαράζ, αν δεν κατακτήσει η ομάδα το Κύπελλο την άλλη Τετάρτη στον τελικό με τον Ιωνικό. 
 Πάνω σ' αυτό το πνεύμα κινήθηκε με χθεσινές δηλώσεις του και ο Γιάννης Παθιακάκης: «Το παιχνίδι με τον Πανιώνιο στη Νέα Σμύρνη δεν έχει καμία σχέση με τα δύο ματς που έδωσαν οι δύο ομάδες για το κύπελλο. Αυτό που θα ζητήσω από 
τους παίκτες μου είναι, να αντιμετωπίσουν το παιχνίδι με σοβαρότητα, αφού εκτός όλων των άλλων πρέπει να επιτευχθεί από τη δική μας πλευρά ο στόχος της 3ης θέσης στο πρωτάθλημα».
* Ολοι οι παίκτες (εκτός των Μπιέκοβιτς, Κωστένογλου) βρίσκονται στη διάθεση του 
Παθιακάκη. Αν δεν προφυλάξει παίκτες (εν όψει τελικού Κυπέλλου) θα ξεκινήσουν οι Ατματσίδης, Δέλλας, Καψής, Καραγιάννης, Κοπιτσής, Κασάπης, Ζήκος, Λάκης, Πέτκοφ, Μαλαδένης, Νικολαΐδης. 
 Σε ό,τι αφορά τα μεταγραφικά, εξελίξεις για τον Εβάιλο Πέτκοφ αναμένονται την άλλη εβδομάδα. Το συνολικό κόστος μεταγραφής του 24χρονου διεθνή Βούλγαρου αριστερού μπακ της Ιστανμπουλσπόρ ανέρχεται σε 400 εκ. δρχ. Στην ΑΕΚ προτάθηκε 
και ο επιθετικός του Πανηλειακού Παναγιώτης Ζιάκας με 250 εκ. 
 Το ταξίδι του Παθιακάκη στο Βέλγιο δεν είχε αποτελέσματα. Δεν του άρεσε ούτε ο 
29χρονος διεθνής Σλοβένος επιθετικός της Σιντ Τρουίντεν Μλάντεν Ρουντόνια, ούτε ο 27χρονος Ισλανδός χαφ της Γκενκ Τορντούρ Γκούντιονσον (με θητεία και στην Μπόχουμ). 
 Το πλήρες όνομα του Βραζιλιάνου φορ που προπονείται στους Θρακομακεδόνες και υπέγραψε προσύμφωνο με την ΑΕΚ είναι Βάλμπερ Ντα Σίλβα Κόστα. Πιο γνωστός ως Βάλμπερ και γεννημένος στις 6 Δεκεμβρίου 1971, πέτυχε στο περυσινό γιαπωνέζικο 
πρωτάθλημα 6 γκολ σε 24 ματς με τη Γιοκοχάμα. 
 Τους τραυματίες Κόντη και Ιωάννου δεν θα έχει στη διάθεσή του ο Χρήστος Εμβολιάδης. Αμφίβολη είναι η συμμετοχή του Γερμανού Κιντς. Υστερα από μακρόχρονη απουσία επιστρέφει στην ενδεκάδα ο Μακέδα που αποθεραπεύθηκε. 
 Η πιθανή σύνθεση: Πουρλιοτόπουλος, Κλάεβιτς, Μητσιόπουλος, Μακέδα, Παπαδόπουλος, Σακελλαρίδης, Χασιώτης, Κάφαλης, Σαπουντζής, Κρίστιανσεν, Κρισμάρεβιτς. 
 Ο Αυστριακός Γιόζεφ Χικερσμπέργκερ θα είναι κατά πάσα πιθανότητα ο προπονητής του Πανιωνίου στη νέα περίοδο. Ο 52χρονος κόουτς, που θα βρίσκεται μάλλον σήμερα στην Αθήνα, διετέλεσε προπονητής της εθνικής Αυστρίας (στο Παγκόσμιο Κύπελλο του '90), και αρκετών αυστριακών και γερμανικών συλλόγων. Τελευταία δούλευσε στη Σαουδική Αραβία. 
