Τεταμένη παραμένει η κατάσταση στις Φιλιππίνες, μετά τις χθεσινές συγκρούσεις μεταξύ στρατιωτών και ισλαμιστών ανταρτών που κρατούν 21 ομήρους στο νησί Τζόλο. Οι αντάρτες απείλησαν ότι θα αποκεφαλίσουν δύο ομήρους εάν δεν απομακρυνθούν οι στρατιωτικές δυνάμεις που έχουν περικυκλώσει την περιοχή.
 Σύμφωνα με την αναφορά της αστυνομίας, οι στρατιώτες ήρθαν αντιμέτωποι με τους 
αντάρτες «κατά τύχη», σε μια στιγμή που περικύκλωναν το στρατόπεδο των ισλαμιστών χωρίς να έχουν την πρόθεση να επιτεθούν για να απελευθερώσουν τους ομήρους. Ενας στρατιώτης σκοτώθηκε και έξι ακόμη τραυματίστηκαν. Η συμπλοκή ξέσπασε στο χωριό Τίις, ένα χιλιόμετρο μακριά από το χωριό Μπαντάνγκ, όπου κρατούνται οι όμηροι. Οι αντάρτες της οργάνωσης Αμπού Σαγιάφ είχαν προειδοποιήσει λίγο νωρίτερα ότι θα αποκεφαλίσουν δύο από τους δέκα ξένους ομήρους, εάν οι αρχές δεν σταματήσουν τις επιχειρήσεις εναντίον τους. «Θα τους 
στείλουμε τα κεφάλια δύο ξένων ίσως αύριο ή τις επόμενες μέρες», δήλωσε σε ραδιοφωνικό σταθμό εκπρόσωπος της οργάνωσης.
 Επισφαλής κρίνεται εν τω μεταξύ η υγεία των ομήρων, οι περισσότεροι από τους οποίους υποφέρουν από εξάντληση και αφυδάτωση, ενώ τουλάχιστον δύο χρήζουν άμεσης νοσοκομειακής περίθαλψης, όπως δήλωσε η γιατρός που τους επισκέφθηκε. Από την πλευρά τους, οι όμηροι απηύθυναν έκκληση στις αρχές των Φιλιππίνων να αποσύρουν τις στρατιωτικές δυνάμεις αφ' ενός για να διευκολυνθεί ο ανεφοδιασμός του στρατοπέδου όπου κρατούνται και αφ' ετέρου διότι φοβούνται για τη ζωή τους.
 Το Παρίσι ανέθεσε χθες σε ανώτατο Γάλλο αξιωματούχο να έρθει σε επαφή με τις αρχές των Φιλιππίνων και να συνεργαστεί μαζί τους για την κατά το δυνατόν ομαλή έκβαση της υπόθεσης. Σχετική επιστολή έστειλε και ο πρόεδρος Zακ Σιράκ. Η Μανίλα έχει πάντως απορρίψει κάθε διεθνή παρέμβαση για την απελευθέρωση των ομήρων, ενώ ο πρόεδρος Εστράντα δεν απέκλεισε το ενδεχόμενο μιας ένοπλης επίθεσης κατά των ανταρτών.
 Εκτός από τους 21 ομήρους στο Τζόλο, η Αμπού Σαγιάφ κρατά άλλους 27, μεταξύ των οποίων 22 παιδιά, στο γειτονικό νησί Μπασίλαν.
