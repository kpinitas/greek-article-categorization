 Εγινε και αυτό στο Κόσοβο. Αλβανοί ελεύθεροι σκοπευτές πυροβόλησαν εναντίον λεωφορείου της ελληνικής στρατιωτικής αποστολής της KFΟR, το οποίο μετέφερε αμάχους.* Και όπως ανακοινώνεται από επίσημα χείλη στο Ελληνικό Πεντάγωνο, οι τέσσερις άνδρες της Στρατονομίας στο τζιπ που προπορευόταν δεν ανταπέδωσαν τα πυρά, «γιατί δεν πρόλαβαν να αντιδράσουν». Ευτυχώς, δεν είχαμε θύματα.
 Ηταν γύρω στις 2.30 το μεσημέρι της Δευτέρας του Πάσχα. Το μικρό μπλε στρατιωτικό λεωφορείο με επιβάτες 9 γυναίκες, συζύγους αξιωματικών που υπηρετούν στην Ελληνική Δύναμη Κοσόβου και τρεις ή τέσσερις αξιωματικούς βρισκόταν στο δρόμο ανάμεσα στο Πρίζρεν και το Πετς. Επέστρεφε στο Κόσοβο Πόλιε, στην έδρα της 34ης Μηχανοκίνητης Ταξιαρχίας της ΕΛΔΥΚΟ, από όπου είχε ξεκινήσει το πρωί για το νοτιοδυτικό Κόσοβο.
 Οι γυναίκες που είχαν πάει να επισκεφτούν τους δικούς τους για το Πάσχα είχαν λάβει την άδεια από τη διοίκηση της ΕΛΔΥΚΟ να πραγματοποιήσουν εκεί έναν παράτολμο τουριστικό περίπατο, επισκεπτόμενοι το μεσαιωνικό σερβικό ορθόδοξο μοναστήρι του Ντετσάνι, ένα από τα μοναστήρια που γλίτωσαν είτε από τους ΝΑΤΟϊκούς βομβαρδισμούς είτε από τη λεηλασία της αντεκδίκησης των Αλβανών του Κοσόβου.
 Με δεδομένο τον κίνδυνο στην περιοχή που κατοικείται από Αλβανούς, τους δόθηκε 
η συνοδεία των τεσσάρων στρατονόμων που θα πήγαιναν μπροστά από το λεωφορείο. Δεν είχε τοποθετηθεί η ελληνική σημαία σε κανένα από τα δύο οχήματα.
 Αμέσως μετά την επίθεση η μικρή πομπή έσπευσε να καταφύγει σε ένα στρατόπεδο της ιταλικής δύναμης της ΚFΟR που βρίσκεται έξω από το Πετς. Οι στρατιωτικοί προσπάθησαν να επικοινωνήσουν με το διοικητή της ΕΛΔΥΚΟ, ταξίαρχο Μανώλη Καναβάκη. Σύμφωνα πάντα με το ΓΕΕΘΑ, ο διοικητής αδυνατούσε να πληροφορηθεί επακριβώς τι τους έχει συμβεί, πέρα από το ότι βρίσκονταν σώοι και ασφαλείς στους Ιταλούς, επειδή η μορφολογία της περιοχής δημιουργεί μεγάλα προβλήματα επικοινωνίας μέσω των ασυρμάτων. Eμαθε τι συνέβη από το στόμα των ίδιων των στρατιωτικών και των γυναικών που δέχτηκαν την επίθεση γύρω στις 9 το βράδυ, όταν έφτασαν τελικά όλοι τους στο ελληνικό στρατόπεδο και αμέσως έστειλε υπηρεσιακή αναφορά για το επεισόδιο στο Πεντάγωνο.
 Ετσι μετέφεραν τα γεγονότα οι πηγές του υπουργείου Eθνικής Aμυνας, επιχειρώντας να αιτιολογήσουν και το γιατί τα παραπάνω δεν έγιναν γνωστά παρά μόνο πολύ αργά τη νύχτα της Δευτέρας.
 Κλειστά κράτησαν τα στόματά τους και οι ίδιοι οι συγγενείς των στρατιωτικών που χθες νωρίς το απόγευμα έφτασαν οδικώς στη Θεσσαλονίκη, όπως επιβεβαίωσε ο ανταποκριτής της «E» Νίκος Ρούμπος.
