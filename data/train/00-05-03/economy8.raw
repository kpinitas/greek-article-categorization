Του MΩΥΣΗ ΛΙΤΣΗ Μπροστά στο αιώνιο δίλημμα θα βρεθεί για μία ακόμη φορά ο πρόεδρος της FED, Aλαν Γκρίνσπαν, στη σύνοδο της 16ης Μαΐου. Να αυξήσει ή να μην αυξήσει τα επιτόκια ή, καλύτερα, να τα αυξήσει κατά 0, 25% ή να προχωρήσει σε μεγαλύτερη αύξηση κατά 0, 50%. Ο πιλότος της αμερικανικής και για πολλούς παγκόσμιας οικονομίας, έχει αρχίσει εδώ και καιρό την προσπάθεια προσγείωσης του σκάφους. Η ομαλή προσγείωση... της αμερικανικής οικονομίας, απειλείται ωστόσο με έντονες αναταράξεις, καθώς η Γουόλ Στριτ βλέπει την περίοδο των παχιών και τρελών αγελάδων να πλησιάζει στο τέλος, έπειτα από μια πενταετία ξέφρενης ανόδου. H άνοδος αυτή δεν μοίρασε μόνο κέρδη στο χρηματιστήριο, αλλά και φούντωσε την καταναλωτική φρενίτιδα, με αποτέλεσμα η αμερικανική οικονομία να βρίσκεται στα όρια της υπερθέρμανσης, παρά τις πέντε αυξήσεις επιτοκίων από τον περασμένο Ιούνιο, από 4, 75% σε 6%. Για πρώτη φορά, σύμφωνα με πρόσφατο δημοσίευμα του περιοδικού «BusinessWeek», ο κ. Γκρίνσπαν δημοσιοποίησε ανοικτά τους φόβους του για τις προοπτικές της αμερικανικής οικονομίας, στους εταίρους του στη G7. Ο «μίστερ FED» δέχεται ήδη έντονες εισηγήσεις στο διοικητικό συμβούλιο της τράπεζας, να εγκαταλείψει τη μετριοπαθή πολιτική μικρών δόσεων αύξησης των επιτοκίων κατά 0, 25% και να προχωρήσει σε αύξηση των επιτοκίων κατά 0, 50%, πριν να 'ναι αργά, για την υπερθερμαινόμενη αμερικανική οικονομία. Οι αυξήσεις της FED συνοδεύονται συνήθως και με σχετικές παραινέσεις προς ναυτιλλομένους για συμμάζεμα. Το πρώτο τρίμηνο του 2000, η αμερικανική οικονομία παρουσίασε ανάπτυξη του 7, 3%, ανάπτυξη ρεκόρ την τελευταία δεκαετία. Και παρά την αναθεώρηση των στοιχείων προς τα κάτω, μια ανάπτυξη κατά 5%-6% είναι ιδιαίτερα υψηλή για τον «τιτανικό» της παγκόσμιας οικονομίας. Η ανεργία παραμένει επίσης καθηλωμένη στο 4, 1%, με αποτέλεσμα η έλλειψη εργατικών χεριών να έχει αυξήσει τους μισθούς. Παράλληλα, η ξέφρενη ζήτηση για καταναλωτικά αγαθά, συνεχίζει να βρίσκεται σε πολύ υψηλά επίπεδα. Η ξέφρενη ζήτηση τρέφει ωστόσο το αμερικανικό έλλειμμα, που συνεχίζει να αυξάνει ­το Φεβρουάριο έφθασε στο νέο ρεκόρ των 29, 2 δισ. δολάρια. Η μισή υφήλιος, θα μπορούσαμε να πούμε με μία κάποια δόση υπερβολής, δουλεύει για να θρέψει την καταναλωτική μανία των Αμερικανών, μια μανία που αν αρχίσει να κοπάζει, θα είναι ίσως δυσάρεστη έκπληξη για πολλές χώρες, όπως η Ιαπωνία, η ανάκαμψη της οποίας εξαρτάται ακόμη κατά πολύ από την αμερικανική ευμάρεια και την απορρόφηση των εξαγωγών της. Οι ξέφρενοι ρυθμοί ανάπτυξης της αμερικανικής οικονομίας, οφείλονται κατά κύριο λόγο στη μεγάλη αύξηση της παραγωγικότητας, που έφερε η τεχνολογική επανάσταση της δεκαετίας του '90. Η τεράστια αυτή αλλαγή αύξησε τη μακροπρόθεσμη δυνατότητα ανάπτυξης της αμερικανικής οικονομίας, από το παλαιό 2, 5% στο 3, 5% ή και υψηλότερα. Ωστόσο, όπως ο ίδιος ο πρόεδρος της FED έχει κατ' επανάληψη διακηρύξει, η αύξηση της παραγωγικότητας δεν μπορεί να διαρκέσει για πάντα. Επιπλέον, η ζήτηση της αμερικανικής οικονομίας είναι τόσο μεγάλη, που βρίσκεται πια μπροστά στον κίνδυνο η προσφορά να μην επαρκεί. Οι εξελίξεις αυτές ενισχύουν τους πληθωριστικούς κινδύνους. Ποιος δεν θυμάται τον πανικό που προκλήθηκε πριν από μερικές εβδομάδες, όταν ο δείκτης τιμών καταναλωτή για το Μάρτιο αυξήθηκε κατά 0, 7%, αλλά και χωρίς τις ευμετάβλητες τιμές των καυσίμων και των τροφίμων, κατά 0, 4%, επίπεδο που είναι το υψηλότερο από το 1995. Η αύξηση του πληθωρισμού εμφανίζεται και σε άλλους λιγότερο γνωστούς δείκτες. Σύμφωνα με έρευνα της εταιρείας Dun & Bradstreet μεταξύ 3.000 στελεχών επιχειρήσεων, οι προσδοκίες για αυξήσεις τιμών έχουν «ενισχυθεί πάρα πολύ». Το 46% των ερωτηθέντων ανέφερε μάλιστα ότι οι αυξήσεις αυτές θα εκδηλωθούν στο επόμενο τρίμηνο. Μια άλλη έρευνα, αυτή της Εθνικής Ενωσης για τα Οικονομικά των Επιχειρήσεων, υποστηρίζει ότι η αύξηση του κόστους εργασίας και των πρώτων υλών έχει αρχίσει να περνά στους καταναλωτές. Το 94% των επιχειρήσεων ανέφεραν ότι έχουν ήδη πραγματοποιήσει σχέδια για αυξήσεις τιμών, τις μεγαλύτερες τα τέσσερα τελευταία χρόνια. Και όλα αυτά, ύστερα από αυξήσεις των επιτοκίων συνολικά κατά 1, 25%, από 4, 75% σε 6% από τον περασμένο Ιούνιο, χωρίς η αύξηση του κόστους χρήματος να έχει απόδοση τα αναμενόμενα. Ο σημερινός πρόεδρος της FED, ο Αλαν Γκρίνσπαν, είναι αναμφισβήτητα ένας από τους πιο πετυχημένους Αμερικανούς αρχιτραπεζίτες των τελευταίων ετών. Κλείνει ήδη 13 χρόνια στο τιμόνι της FED, με πρόεδρο τον Ρόναλντ Ρέιγκαν, τον Τζορτζ Μπους, τον Μπιλ Κλίντον και κατά πάσα πιθανότητα τον Αλ Γκορ. Η πολιτική των επιτοκίων που ακολούθησε τη δεκαετία του '90, έπαιξε και αυτή σημαντικό ρόλο στην ανάπτυξη της αμερικανικής οικονομίας χωρίς πληθωρισμό. Την τελευταία περίοδο που η FED αύξησε τα επιτόκια της για μακρά περίοδο, ήταν μεταξύ Φεβρουαρίου 1994 και Φεβρουαρίου 1995, από το 3% σε 6%. Τότε ο Γκρίνσπαν δεν είχε διστάσει να αυξήσει τα επιτόκια σε ισχυρές δόσεις κατά 0, 50%, ακόμη και 0, 75%. Την περίοδο Μαρτίου 1988 - Φεβρουαρίου 1989, είχε επίσης αυξήσει τα επιτόκια από 6, 5% σε 9, 75%, παρ' όλο που οι συνέπειες από το κραχ του '87 ήταν ακόμη αισθητές. Τώρα ο κ. Γκρίνσπαν διστάζει, καθώς βλέπει το χρηματιστήριο σε δυσθεώρητα ύψη, παρά τις κάποιες διορθώσεις των προηγούμενων εβδομάδων. Ενώ το πρόσφατο μίνι κραχ του Nasdaq και ο πανικός που ακολούθησε έκαναν πολλούς ήδη να ονειρεύονται ακόμη και μείωση των επιτοκίων, αν τα πράγματα πάνε στραβά, όπως έγινε το 1998. Τότε, αν και ο προσανατολισμός της FED ήταν να αυξήσει τα επιτόκια, ο κ. Γκρίνσπαν προχώρησε σε τρεις αλλεπάλληλες μειώσεις επιτοκίων, καθώς η πόρτα τής εν εξελίξει διεθνούς οικονομικής κρίσης, χτυπούσε δυνατά την πόρτα της Γουόλ Στριτ και του αμερικανικού τραπεζικού συστήματος. Δεν είναι λίγοι, που αν και παραδέχονται ότι η κίνηση εκείνη έσωσε την παγκόσμια οικονομία από την καταστροφή, άνοιξε παράλληλα την όρεξη της Γουόλ Στριτ για νέα κερδοσκοπικά παιχνίδια. Μια μεγαλύτερη του 0, 50% αύξηση των επιτοκίων, ενδεχομένως να έδινε τη χαριστική βολή στην υπερφουσκωμένη Γουόλ Στριτ, ενώ μια μικρότερη βοηθά να χάνει τόσο αέρα, όσο χρειάζεται για να προσγειωθεί ομαλά η αμερικανική οικονομία. Και εν μέσω προεκλογικής περιόδου, κανείς δεν θα ήθελε μια τραυματισμένη Γουόλ Στριτ, σύμβολο της αμερικανικής ευμάρειας, τόσο για τους Δημοκρατικούς όσο και τους Ρεπουμπλικάνους. Οποια πάντως και να είναι η ετυμηγορία της FED στις 16 του μηνός, οι αναλυτές ανεβάζουν τον πήχυ των αμερικανικών επιτοκίων στο 7% ως τα τέλη του έτους.
