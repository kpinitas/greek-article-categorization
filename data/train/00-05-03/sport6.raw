Η Iστορία συνέτριψε το φαβορί χθες στο Μεστάγια, στον ισπανικό ημιτελικό του Τσάμπιονς Λιγκ. Θριαμβεύοντας 4-1 επί της Μπαρτσελόνα η Βαλένθια πέτυχε την πέμπτη νίκη στις έξι μεταξύ τους συναντήσεις σε ευρωπαϊκό κύπελλο (υπάρχει και 
μία ισοπαλία)! Το φουλ τού γκολ λειτούργησε όπως πάντα στους αγώνες τους, αλλά 
με την πλάστιγγα να γέρνει υπέρ της Βαλένθια. Μολονότι μετέχει για πρώτη χρονιά στο Τσάμπιονς Λιγκ η ομάδα του Εκτορ Ραούλ Κούπερ έκανε κιόλας το μισό δρόμο για τον τελικό του Παρισιού. 
 Ο εφιάλτης της Μπαρτσελόνα, Κλάουντιο Λόπες, αποτέλειωσε την «Μπλαουμγράνα» σκοράροντας το 4-1 στο 90', εκείνος όμως που την έκανε αυτή τη φορά να παραμιλάει ήταν ο Ανγκούλο. Πέτυχε τα δύο πρώτα γκολ και προκάλεσε το τρίτο κερδίζοντας πέναλτι. 
 Οπως και με τη Λάτσιο η Βαλένθια χτύπησε απανωτά στην αρχή, αλλά μέτρησε μόνο η πρώτη, στο 10' με τον Μιγκέλ Ανχελ Ανγκούλο. Ομως ο Ελβετός διαιτητής Ουρς Μάιερ διέγραψε τη δεύτερη ακυρώνοντας ένα καθαρό γκολ του Κλάουντιο Λόπες στο 25'. Το εξοργισμένο «Μεστάγια» πάγωσε αμέσως μετά (27') όταν ο Μαουρίτσιο Πελεγκρίνο έδωσε την ισοφάριση στην Μπαρτσελόνα με αυτογκόλ, προπαθώντας να αποκρούσει σέντρα-φαρμάκι του Ζέντεν. Ο Ανγκούλο φρόντισε όμως να κλείσει το ημίχρονο με 3-1 αξιοποιώντας στο 43' σέντρα-ξυράφι του Κίλι Γκονσάλες και δίνοντας την ευκαιρία, στις καθυστερήσεις του ημιχρόνου, στον αρχηγό του Γκαΐθκα Μενδιέτα να κάνει το 3-1, όταν κέρδισε παλικαρίσια πέναλτι από ανατροπή του Πουλιόλ. Και λίγο πριν από το τέλος του ματς με ένα υπέροχο γκολ ο Λόπες θέλησε να πει στην Μπάρτσα ότι η Βαλένθια δεν είναι Τσέλσι. Αλλωστε ξέρει να νικάει και μέσα στη Βαρκελώνη.
