 Tα σκυλιά στα Ανω Λιόσια ούρλιαζαν όλη τη νύχτα, λες και είχαν προαίσθημα για το κακό που θα συνέβαινε. Λίγες ώρες αργότερα, τα ουρλιαχτά και οι λυγμοί της Σοφίας Μπήνου, που πληροφορούνταν από την τηλεόραση ότι ο γιος της, η νύφη και 
τα εγγόνια της σκοτώθηκαν σε τροχαίο δυστύχημα, έκαναν τους γείτονες να παγώσουν.
 Ηταν 7.10 χθες το πρωί. Ο 42χρονος ηλεκτρολόγος Κωνσταντίνος Μπήνος, η γυναίκα 
του Παρασκευή, 40 ετών, και οι γιοι τους Νικόλας και Χαράλαμπος, 16 και 20 ετών αντίστοιχα, επέστρεφαν από τα Ιωάννινα στο σπίτι τους στην Αθήνα, όπου είχαν πάει για να γιορτάσουν τις άγιες μέρες του Πάσχα. Ξαφνικά και ενώ κινούνταν με το αυτοκίνητό τους, στο 145ο χλμ. της εθνικής οδού Αθηνών - Πατρών, στα όρια του νομού Αχαΐας με την Κορινθία, ο 42χρονος έχασε τον έλεγχο 
του αυτοκινήτου του και μπήκε στο αντίθετο ρεύμα κυκλοφορίας. Ο αυτοκινητιστής 
Παναγιώτης Χριστόπουλος, 27 χρόνων, που κινούνταν στο αντίθετο ρεύμα κυκλοφορίας δεν πρόλαβε να αντιδράσει. Τα δύο αυτοκίνητα συγκρούστηκαν πλαγιομετωπικά.
 Από τη σφοδρότατη σύγκρουση το λευκό «Οπελ», στο οποίο επέβαινε η οικογένεια, κόπηκε στα δύο. Μέσα στις στραπατσαρισμένες λαμαρίνες των αυτοκινήτων βρίσκονταν τα άψυχα κορμιά των δύο οδηγών και των συνεπιβατών. Eτσι οι νεκροί της εξόδου έφτασαν τους 50. * Aυτό το δυστύχημα έγινε στην ίδια περιοχή, από το 142ο έως το 146ο χλμ. της εθνικής Aθηνών - Πατρών, όπου άλλοι 16 άνθρωποι άφησαν την τελευταία πνοή τους στην άσφαλτο.
 Η ειδήση για το βίαιο θάνατο της οικογένειας Μπήνου έπεσε σαν βόμβα στα Ανω Λιόσια. Το κατεστραμμένο από τις ζημιές σπίτι τους, στην οδό Καστοριάς, ήταν γεμάτο από κόσμο. Συγγενείς, γείτονες και φίλοι των παιδιών βρίσκονταν εκεί για να συμπαρασταθούν στη μαυροφορεμένη μάνα, που σε λίγα δευτερόλεπτα έχασε το γιο της, τη νύφη της και τα εγγόνια της.
 Πρόσωπα βουβά, θλιμμένα, που δεν μπορούσαν να συνειδητοποιήσουν το κακό που συνέβη. Και η φράση «ωχ Θεέ μου», πιο συχνή και από την αναπνοή.
 «Δεν μπορούμε να πιστέψουμε ότι συνέβη κάτι τέτοιο. Τα έχουμε χάσει. Ηταν μια από τις καλύτερες οικογένειες. Από τις πιο δεμένες. Γνωριζόμαστε από παιδιά. Είχαμε περάσει πολλές δυσκολίες μαζί», λέει η κ. Σοφούλα και αναπολεί τα χρόνια που ήταν παιδιά και έτρεχαν στις αλάνες.
 «Ολοι "καήκαμε" από το σεισμό. Αλλά αυτό το πράγμα, να ξεκληριστεί ολόκληρη οικογένεια, δεν μπορείς να το αντέξεις», αναφέρει με δάκρυα η κ. Zωή, που μόλις το πληροφορήθηκε από τα μεσημεριανά δελτία ειδήσεων έτρεξε στο χαροκαμένο σπίτι.
 «Δεν είχαν δώσει ποτέ δικαίωμα, την παραμικρή αφορμή. Δεν είχαν τσακωθεί ποτέ με κανέναν. Σε χαρές και λύπες ήταν με το χαμόγελο στα χείλη και έδιναν κουράγιο σε όλους. Την Καθαρά Δευτέρα είχαν ξαναπάει στο χωριό της Παρασκευούλας, που είναι μοναχοπαίδι στα Ιωάννινα», συμπληρώνει η κ. Σοφούλα.
 Τραγική ειρωνία... ο Χαράλαμπος είχε τηλεφωνήσει σε ένα φίλο του και του είχε πει ότι θα έμενε με τον αδελφό του στο χωρίο της μητέρας του, στη Σιταριά Ιωαννίνων, αφού δεν είχαν σχολείο και θα επέστρεφαν την Κυριακή του Θωμά. Οι γονείς τους όμως δεν τους άφησαν.
 Aναπάντητα «γιατί» λίγα τετράγωνα πιο κάτω από το σπίτι του Κωνσταντίνου Μπήνου, όπου οι φίλοι και οι συμμαθητές του Χαράλαμπου και του Νικόλα συγκεντρωμένοι σε μια αυλή συζητούσαν.
 «Ηταν πολύ καλά παιδιά. Ο Μπάμπης ήταν πολύ χαρούμενος που θα έφευγε από την Αθήνα για λίγες μέρες. Το Σεπτέμβριο θα τελείωνε τη σχολή του και θα πήγαινε φαντάρος», λένε με δυσκολία και δεν χωράει ο νους τους ότι οι φίλοι τους, που πριν από λίγες μέρες έπιναν καφέ μαζί, δεν είναι πια στη ζωή. «Το χαμόγελο ήταν συνέχεια στα χείλη του και στα καλά και στα κακά. Αυτό τον χαρακτήριζε. Ηταν ο πλακατζής της παρέας», ψελλίζουν.
