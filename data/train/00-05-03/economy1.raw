Tου Γ. AΓΓEΛH Σε εξέλιξη θα βρει σήμερα το μεσημέρι τη συνεδρίαση του Χρηματιστηρίου Αθηνών η ανακοίνωση των δύο εκθέσεων, της Ευρωπαϊκής Κεντρικής Τράπεζας (ΕΚΤ) και της Ευρωπαϊκής Επιτροπής, για την αξιολόγηση της ελληνικής οικονομίας και την ένταξή της στη ζώνη του ευρώ από την 1/1/2001, ενώ δεν θα πρέπει να αποκλειστεί και νέα μείωση των επιτοκίων από την Τράπεζα της Eλλάδος κατά 0, 25% σήμερα ή στα μέσα του μήνα. Οι δύο εκθέσεις, τόσο αυτή της επιτροπής, η οποία περιέχει μια παράγραφο με την οποία πιστοποιείται η «ικανότητα» ένταξης της δραχμής στη ζώνη του ευρώ από πλευράς ικανοποίησης των κριτηρίων του Μάαστριχτ, όσο και εκείνη της ΕΚΤ, η οποία αξιολογεί θετικά την ελληνική οικονομία, αλλά δεν περιέχει εισήγηση, συγκλίνουν στις εκτιμήσεις τους για τον ικανοποιητικό βαθμό σύγκλισης της ελληνικής οικονομίας. Παρ' όλα αυτά θα χρειαστούν διαπραγματεύσεις...  Ανώτατο στέλεχος του οικονομικού επιτελείου, που έχει συμμετάσχει σε όλες τις κρίσιμες μέχρι σήμερα φάσεις των διαπραγματεύσεων, όταν ρωτήθηκε από την «E» πώς θα περιέγραφε με μία μόνο λέξη το μεγαλύτερο πρόβλημα που υπάρχει στις συζητήσεις που θα ακολουθήσουν, απάντησε: «η διεύρυνση...». Σύμφωνα με την εκτίμηση αυτή, η Ελλάδα (παρά τη σπουδή που σύμφωνα με πληροφορίες θα επιδείξει, για να αποδείξει την καλή της πίστη με επίσπευση κατά δυο-τρεις μήνες της απελευθέρωσης της αγοράς τηλεπικοινωνιών) θα «εισπράξει» τις συνέπειες των πιέσεων που ασκούνται από μεγάλη μερίδα των χωρών της ζώνης του ευρώ για να καθυστερήσει η διαδικασία της διεύρυνσης προς τις χώρες της ΚΑ Ευρώπης. Το «μήνυμα» που θέλουν να στείλουν ορισμένες χώρες της ζώνης του ευρώ προς την πλευρά των εκτός της Ε.Ε. χωρών που περιμένουν στην «ουρά» για ένταξη, είναι ότι οι προϋποθέσεις για να το πετύχουν θα είναι πολύ σκληρές και δύσκολες. Το μήνυμα αυτό θα επιχειρήσουν να το στείλουν μέσα από μια πολύ αυστηρή διαδικασία αποδοχής της Ελλάδας. «Πίσω από τους υποστηρικτές της αντίληψης αυτής», όπως παραδέχονται αρμόδια στελέχη της επιτροπής στις Βρυξέλλες, «είναι η εκτίμηση ότι η εισαγωγή αδύναμων οικονομιών θα υπονομεύσει ακόμα περισσότερο την αξιοπιστία του ευρώ που συνεχίζει να υποχωρεί...». Ο αρμόδιος επίτροπος κ. Βερχόιγκεν, πάντως, διευκρίνισε ότι σύμφωνα με τις εκτιμήσεις της επιτροπής, μέχρι το 2004 οι χώρες που θα είναι έτοιμες από πλευράς ικανοποίησης κριτηρίων για να μπουν στη ζώνη του ευρώ θα είναι οκτώ ή εννέα...  H κατάσταση αυτή έχει οδηγήσει σε ένα χωρίς προηγούμενο «μπλοκάρισμα» των διαπραγματεύσεων της Διακυβερνητικής, η οποία μέχρι το Δεκέμβριο θα πρέπει να έχει καταλήξει στην αναθεώρηση του θεσμικού πλαισίου της Ευρωπαϊκής Ενωσης για να γίνει στη συνέχεια δυνατή η διαδικασία της διεύρυνσης. Διαπραγματεύσεις τριών μηνών μέχρι σήμερα της Διακυβερνητικής δεν έχουν καταλήξει στην παραμικρή συμφωνία και η πορτογαλική προεδρία διαμηνύει προς όλες τις κατευθύνσεις ότι αν συνεχιστεί αυτό, τότε ούτε η γαλλική προεδρία θα μπορέσει να ολοκληρώσει έγκαιρα την ατζέντα μέχρι τη Σύνοδο Kορυφής στη Νίκαια τον ερχόμενο Δεκέμβριο. Αν σε όλα αυτά προσθέσει κανείς το ότι οι προβλέψεις τόσο στη Φρανκφούρτη όσο και στις Βρυξέλλες δείχνουν το ευρώ να συνεχίζει να κινείται όπως τώρα ολόκληρο το 2000, τότε είναι φανερό ότι οι πρόσφατες δηλώσεις τού κατά τα άλλα αγνώστου διοικητικού στελέχους της Μπούντεσμπανκ, Χανς Ρέκερς, δεν ήταν τίποτα άλλο παρά το προανάκρουσμα των συνολικών πιέσεων που θα ασκηθούν -της δραχμής συμπεριλαμβανόμενης- για να επιβραδυνθεί η είσοδος στην Ε.Ε. των χωρών της διεύρυνσης μέσα στη δεκαετία του 2000. Βέβαια, όλα όσα καταγράφονται στις δύο εκθέσεις που δημοσιοποιούνται σήμερα, ανάβουν το «πράσινο φως» για την ένταξη της δραχμής, με δύο έμμεσες κυρίως συστάσεις, τη «σημαντική καθυστέρηση» στις διαρθρωτικές αλλαγές, η οποία «απομακρύνει την πραγματική σύγκλιση», και το «υψηλό δημόσιο χρέος». Η Εκθεση Σύγκλισης της επιτροπής αναφέρει ότι ο ρυθμός αύξησης του ΑΕΠ θα κινείται στα επίπεδα του 4% τη διετία 2000-2001, ενώ παράλληλα προβλέπει ότι «η αύξηση του κόστους εργασίας θα είναι περιορισμένη». Οσον αφορά τον πληθωρισμό η επιτροπή προβλέπει ότι ο εναρμονισμένος δείκτης θα μείνει στο 2, 3% τη διετία 2000-2001. Στους παράγοντες που αναφέρει ως ενισχυτικούς των πληθωριστικών τάσεων είναι αφ' ενός η μείωση των επιτοκίων μέχρι το τέλος του 2000 και αφ' ετέρου «οι εξελίξεις στις διεθνείς αγορές συναλλάγματος», ήτοι η διαρκής άνοδος του δολαρίου και του γεν έναντι του ευρώ. Αντίθετα εκτιμάται ότι το 2001 θα υπάρξει αυστηρότερη δημοσιονομική πολιτική, η οποία σε συνδυασμό με την απελευθέρωση των αγορών και τη συναλλαγματική σταθερότητα από την 1/1/2001 θα εκτονώσει τις πληθωριστικές τάσεις. Παρατηρείται επίσης ότι οι επιπτώσεις από τη μείωση των επιτοκίων στον πληθωρισμό θα εμφανιστούν λόγω των ιδιαιτεροτήτων της ελληνικής οικονομίας στα μέσα του 2001 ή και αργότερα και θα εξισορροπηθούν από τους άλλους παράγοντες. Στο σημείο αυτό η ΕΚΤ έχει διαφορετική εκτίμηση και προβλέπει ενίσχυση των πληθωριστικών τάσεων, αλλά αναγνωρίζεται ότι ένα μέρος των πληθωριστικών πιέσεων «θα απορροφηθεί από την αύξηση της παραγωγικότητας» και «τη σχετικά υψηλή ανεργία...». Μια άλλη αξιοσημείωτη πάντως παρατήρηση είναι εκείνη που αφορά την ανεργία, η οποία, όπως εκτιμάται, θα διατηρηθεί σε υψηλά επίπεδα και για το λόγο αυτό συνιστάται η αποτελεσματικότερη χρήση των πόρων από το Ευρωπαϊκό Κοινωνικό Ταμείο τα επόμενα χρόνια.
