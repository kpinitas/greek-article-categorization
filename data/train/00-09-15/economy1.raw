Με μια νέα επίδειξη δυνάμης και χρηματιστηριακής τακτικής ξένα χαρτοφυλάκια ασφαλιστικών ταμείων και επενδυτικών οργανισμών «άρπαξαν» για άλλη μια φορά τα
καλά χαρτιά από τα χέρια των εγχώριων θεσμικών επενδυτών.
 Aπέδειξαν έτσι ότι στη φάση αυτή είναι σε θέση να επιβάλουν πλήρως τις θελήσεις τους στην αγορά της Σοφοκλέους.
 Ποντάροντας στην άβουλη και παθητική στάση των εγχώριων θεσμικών χαρτοφυλακίων, που επιχειρούσαν εδώ και τρεις ημέρες να οδηγήσουν την αγορά σε
επίπεδα χαμηλότερα των 3.900 μονάδων όπου σχεδίαζαν να τοποθετηθούν, οι ξένοι πήραν το παιχνίδι στα χέρια τους και χθες, λίγο μετά τις 12 το μεσημέρι πραγματοποίησαν την άριστα οργανωμένη αγοραστική τους επίθεση. Ετσι, πριν καν γίνει αντιληπτή η έκταση των τοποθετήσεων από την αλλοδαπή, τα τραπεζικά χαρτιά και άλλα ισχυρά blue chips της αγοράς (κυρίως αυτά που απαρτίζουν το δείκτη της Morgan Stanle y) άρχισαν να καταγράφουν αλματώδη άνοδο για να οδηγήσουν, στο τέλος της συνεδρίασης, το γενικό δείκτη στις 4.247, 12 μονάδες, δηλαδή 256 μονάδες υψηλότερα με συνολικά κέρδη 6, 42%. 
 Παρά το γεγονός ότι επαναλήφθηκε το ίδιο ακριβώς σκηνικό με την πρώτη -προ 15νθημέρου- «επιδρομή» των ξένων επενδυτικών οίκων, οι Eλληνες θεσμικοί πιάστηκαν για άλλη μια φορά στον ύπνο και σύμφωνα με πληροφορίες της «Ε» δεν θα είναι καθόλου περίεργο εάν στις αμέσως επόμενες ημέρες υπάρξουν ευρείες ανακατατάξεις στελεχών τόσο σε επίπεδο εταιρειών όσο και σε επίπεδο διοικητικής πυραμίδας στην Ενωση Θεσμικών Επενδυτών. Aλλωστε, η αρνητική στάση
ορισμένων θεσμικών επενδυτών, καθ' όλο το διάστημα της κρίσης, αλλά και κατά το πρόσφατο διάστημα της διαφαινόμενης ανάκαμψης, έχει προκαλέσει δηκτικά σχόλια εντός και εκτός της χώρας, με τη δυσαρέσκεια να μην αποκρύπτεται πλέον ούτε από πλευράς παραγόντων του τραπεζικού και κυβερνητικού χώρου. 
 Οπως χαρακτηριστικά έλεγε χθες στην «Ε» σημαίνων τραπεζίτης, κάποια εγχώρια θεσμικά χαρτοφυλάκια έχουν επιδείξει καταστροφική πρακτική και νοοτροπία «κοντόφθαλμου κερδοσκόπου» που όχι μόνο δεν μπορεί να παρακολουθήσει στην παγκοσμιοποιημένη χρηματιστηριακή αγορά, αλλά κυρίως φαίνεται να δρα εις βάρος
των συμφερόντων των επενδυτών-πελατών τους, και βεβαίως της ίδιας της αγοράς. 
 Από την πλευρά τους εκπρόσωποι θεσμικών χαρτοφυλακίων αντιτείνουν ότι οι κινήσεις τους υπαγορεύονται από τα συμφέροντα των πελατών τους, πλην όμως δεν τους επιβεβαιώνει η εικόνα που εμφανίζουν τα περισσότερα θεσμικά χαρτοφυλάκια εδώ και πολύ καιρό στην αγορά της Σοφοκλέους. 
 Το περίεργο (ίσως και το παράλογο) της όλης υπόθεσης είναι ότι οι ξένοι επενδυτικοί οίκοι δείχνουν να περιβάλλουν, στην παρούσα φάση, με πολύ μεγαλύτερη εμπιστοσύνη την ελληνική αγορά και τις προοπτικές της -προσβλέποντας φυσικά στη μεγιστοποίηση του δικού τους κέρδους- σε σχέση με τον τρόπο που φαίνεται να αντιμετωπίζουν τη δυναμική της Σοφοκλέους οι Eλληνες
 Παράγοντες της αγοράς εμφανίζονται πεπεισμένοι, μετά και τη χθεσινή εξέλιξη, ότι οι τοποθετήσεις των ξένων επενδυτών -ανάμεσα στους οποίους πολλοί εκτιμούν
ότι περιλαμβάνονται και funds που επενδύουν σε ανAπτυγμένες κεφαλαιαγορές- διαπνέονται από μεσομακροπρόθεσμη προοπτική και υποδηλώνουν τις εκτιμήσεις τους για τη θετική πορεία της Σοφοκλέους. Επισημαίνεται ωστόσο ότι η αγορά μπορεί να συνεχίσει για ένα διάστημα τις παλινδρομικές κινήσεις, καθώς κάποιοι
από τους ξένους και Eλληνες επενδυτές θα ρευστοποιούν, δεδομένων και των κερδών που συσσωρεύονται με τις μεγάλες ανόδους, άλλοι θα τοποθετούνται κ.ο.κ.
  Εξάλλου, σε μελέτη που δημοσίευσε χθες η εταιρεία Kantor Manegement Consultands, επισημαίνεται ότι η βελτίωση των οικονομικών μεγεθών των εισηγμένων μέσα στο 2000, αναμένεται να δώσει αυξητική τάση στις τιμές των μετοχών και να στηρίξει το γενικό δείκτη σε επίπεδα υψηλότερα των 4.000 μονάδων. 
