Ο... Στολτίδης γεμίζει το γήπεδο της ΑΕΚ τη Δευτέρα (9.15 μ.μ., SuperSport). Τον Ιούνιο, πέταξε στα σκουπίδια το υπογεγραμμένο από τον ίδιο συμβόλαιο με την ΑΕΚ, γύρισε την πλάτη του στην «Ενωση» και ανανέωσε τη συνεργασία με τον Ηρακλή. Πράξη που με βάση τη νοοτροπία των οπαδών και γενικότερα τον τρόπο σκέψης τους, δεν περνά απαρατήρητη.
 Η κινητοποίηση ξεκίνησε από χθες, οι οργανωμένοι της ΑΕΚ παρέλαβαν 5.000 εισιτήρια, στη Ν. Φιλαδέλφεια θα βρεθούν (σύμφωνα με τους υπολογισμούς των ανθρώπων της ΑΕΚ) τη Δευτέρα περίπου 20.000 «Ενωσίτες». Αλλωστε και επισήμως από χθες ανακοινώθηκε η αυξημένη χωρητικότητα του γηπέδου: 22.014 θέσεις. Δίνονται έτσι προς χρήση οι κερκίδες που είχαν υποστεί ζημιές από τον περσινό σεισμό. Η ΑΕΚ κυκλοφόρησε 17.000 εισιτήρια, τα υπόλοιπα είναι μπλοκ διαρκείας.
 Ο Παθιακάκης σε μια προσπάθειά του να αποφορτίσει το κλίμα, έκανε χθες έκκληση (μέσω εκπομπής οπαδών του Telecit y) για αποφυγή ακραίων καταστάσεων. «Η ΑΕΚ χωρίς τους οπαδούς μας δεν είναι ΑΕΚ. Θα πρέπει να προστατέψουν την ομάδα, να μη μας τιμωρήσουν! Καταλαβάινω την αγανάκτησή τους, κι εγώ θίχτηκα από την ιστορία Στολτίδη, όμως εμείς ως ομάδα πρέπει να ασχοληθούμε μόνο με το αγωνιστικό κομμάτι...».
 Η διοίκηση της ΑΕΚ διαβεβαίωσε χθες τον Παθιακάκη ότι μπορεί να υπολογίζει τον Φερούζεμ στο ματς με τον Ηρακλή. Προφανώς περιμένουν σήμερα την μπλε κάρτα του Βραζιλιάνου, όπως την περίμεναν και τις τελευταίες εβδομάδες...
