 Αφησε ανοιχτούς λογαριασμούς για τη ρεβάνς, ενώ θα μπορούσε νά 'χει καθαρίσει την υπόθεση-πρόκριση από το παιγνίδι της Τούμπας. Ο λόγος για τον ΠΑΟΚ, που νίκησε 3-1 την Μπεϊτάρ, αλλά είχε ευκαιρίες για άλλα, τουλάχιστον, πέντε γκόλ. Οι 20.000 φίλαθλοι, όμως, που βρέθηκαν στην Τούμπα και δημιούργησαν μια εκπληκτική ατμόσφαιρα ικανοποήθηκαν με τον τρόπο που κινήθηκε η ελληνική ομάδα στο β' ημίχρονο και τη χειροκρότησαν με θέρμη.
 «Δεν συμβαδίζει με την απόδοσή μας αυτό το αποτέλεσμα, που δεν μας αφήνει ήσυχους για τη ρεβάνς. Κι είναι άδικο να πάθουμε καμιά ζημία επειδή δεν είχαμε την αυτοσυγκέντρωση να πετύχουμε κι άλλα γκόλ. Είχαμε βέβαια ένα ξεκίνημα, στο οποίο κυριάρχησε το άγχος, δεχθήκαμε ένα γκόλ που δεν έπρεπε να δεχθούμε και χάσαμε κι ευκαιρίες εξ αιτίας αυτού του άγχους», είπε ο Μπάγεβιτς μετά το παιγνίδι κι ενώ ο Γκούτμαν δήλωνε ότι: «H ομάδα μου θα παλαίψει στη ρεβάνς κι αυτό το αποτέλεσμα μάς δίνει ελπίδες. Δεν έχει κριθεί η υπόθεση-πρόκριση. Δεχθήκαμε γκόλ από έλλειψη αυτοσυγκέντρωσης κι αυτό είναι ένα στοιχείο που με στενοχώρησε, όπως και η εικόνα που έδωσε η ομάδα μου στο β' ημίχρονο και έως το 3-1.
 Το γκολ που δίνει «ελπίδες» στους Ισραηλινούς ήταν δώρο όλης της άμυνας του ΠΑΟΚ στο 40' και το πέτυχε ο Χαμάρ με πλασέ κι ύστερα από φάουλ-σέντρα του Αμπουκσιτς. Στο 45' ο ΠΑΟΚ ισοφάρισε με τον Κάμπς, από σέντρα του Σπάσιτς, ενώ προηγούμενα είχε δύο ευκαιρίες με Οκκά και Ναλιτζή και μια κεφαλιά στο 30' ο Μπράντιτς στο δοκάρι.
 Ο ΠΑΟΚ ξεκίνησε εκπληκτικά στο β' ημιχρόνο. Το αποτέλεσμα ήταν να προηγηθεί στο 49' με αυτογκόλ του Ισραέλ Κοέν, μετά από σέντρα του Σπάσιτς και να επιτύχει το 3-1 με εκπληκτικό γκολ του Ναλιτζή στο 55' μετά από προσωπική ενέργεια και σούτ-κεραυνό έξω από την περιοχή. Πριν και μετά το γκόλ ο ΠΑΟΚ έχασε σπουδαίες ευκαιρίες με τους Ναλιτζή, Οκκά, Κάμπς και Καφέ.
 Καλή διαιτησία είχε ο Τρεόσι, αν και στον ΠΑΟΚ φωνάζουν για μια ανατροπή του Μπορμπόκη στο α' ημίχρονο. Εδειξε κίτρινες κάρτες στους: Μπράντιτς, Οχάντ Κοέν, Αμπονσά, Ισραέλ, Κοέν, Σπάσιτς, Οκκά και Μισράχι.
 ΠΑΟΚ: Τοχούρογλου Μπορμπόκκης Βενετίδης Μπράτιτς (65' Κατσαμπής) Καμπς, Αμπονσά, Ναλιτζής, Οκκάς, (81' Καφές) Ουντέζε, Εγκωμίτης, (34' Σπάσιτς), Τετράτζε
 ΜΠΕΪΤΑΡ: Ο. Κοέν, Χάλφον, Στογιανόφσκι, Σάβιτς, Ι. Κοέν, Αμπουκσιτς, Τελέσνικοφ, Χαμάρ, Σαντόρ, Ρόσο, Μισράχι.
