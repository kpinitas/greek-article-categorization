 Σπάνε τα μπλόκα των φορτηγατζήδων για χάρη του κοινού συμφέροντος στη Βρετανία,
όχι όμως και στο Βέλγιο και τις άλλες ευρωπαϊκές χώρες, που οι οδηγοί παραμένουν επί ποδός πολέμου.
 Παράλληλα εκφράζονται φόβοι για επιπτώσεις στην παγκόσμια οικονομία από τη συνεχιζόμενη κρίση του πετρελαίου. Ηδη, άλλωστε, μερικές αεροπορικές εταιρείες, ανακοίνωσαν αυξήσεις στις τιμές των εισιτηρίων τους, προϊδεάζοντας για το τι ενδεχομένως θα ακολουθήσει, αν οι τιμές του «μαύρου χρυσού» παραμείνουν για καιρό στα ύψη.
 Οι απεργοί στη Βρετανία άρχισαν χθες σταδιακά να αίρουν τον αποκλεισμό των διυλιστηρίων, όχι βέβαια επειδή ικανοποιήθηκαν τα αιτήματα, αλλά επειδή θέλησαν να καθησυχάσουν την κοινή γνώμη, φοβούμενοι τις επιπτώσεις στην οικονομία και την απασχόληση.
 Ωστόσο, όπως δήλωσε ο ηγέτης των εξεγερμένων στο Στάνλοου (τα διυλιστήρια στη Σκωτία από όπου ξεκίνησαν οι κινητοποιήσεις) Μπράινλ Γουίλιαμς, οι απεργοί νίκησαν ηθικά, αναγκάζοντας την κυβέρνηση να ακούσει τις ανησυχίες τους. Δεν απέκλεισε μάλιστα το ενδεχόμενο νέων κινητοποιήσεων, αν η κυβέρνηση δεν μειώσει τους φόρους στα καύσιμα, μέσα στις επόμενες 60 ημέρες.
 Ο ίδιος ο Βρετανός πρωθυπουργός Τόνι Μπλερ, σε μια προσπάθεια να δείξει ότι έλαβε το μήνυμα, κάλεσε τους εκπροσώπους των πετρελαιοβιομηχανιών στο γραφείο του και τους ζήτησε να «πάρουν το μάθημα». Δεν δίστασε μάλιστα να κατηγορήσει ορισμένες εταιρείες που αύξησαν τις τιμές στη διάρκεια των κινητοποιήσεων, εκμεταλλευόμενες την έλλειψη καυσίμων.
  Στο Βέλγιο πάντως, οι φορτηγατζήδες συνεχίζουν με αμείωτη ένταση την πολιορκία για πέμπτη συνεχή ημέρα. Ο Βέλγος πρωθυπουργός μάλιστα, Γκι Βέρχοφσταντ, σκλήρυνε τη στάση του, αποστέλλοντας τελεσίγραφο στους απεργούς, να αποδεχτούν μέσα στις επόμενες ώρες την πρόταση για αποζημίωση.
  Στη Γερμανία οι αποσπασματικές κινητοποιήσεις συνεχίζονται και έχει προγραμματιστεί για τις 26 του μήνα μεγάλη κινητοποίηση των οδηγών φορτηγών αυτοκινήτων και των αγροτών.
  Σε 24ωρη απεργία κατεβαίνουν σήμερα και οι Ιρλανδοί φορτηγατζήδες, ενώ σε δυναμικές κινητοποιήσεις προχωρούν σήμερα και οι Πολωνοί συνάδελφοί τους.
  Στην Ισπανία οι ιδιοκτήτες φορτηγών και ταξί έχουν ανακοινώσει πορεία με μειωμένη ταχύτητα στη Βαρκελώνη και τη Μέριδα και απειλούν με επέκταση των κινητοποιήσεων, αν η κυβένρηση δεν προχωρήσει σε φορολογικές ελαφρύνσεις.
  Στην Ιταλία συνεχίζονται οι διαπραγματεύσεις μεταξύ του υπουργείου Μεταφορών
και του κυριότερου εργατικού συνδικάτου στις οδικές μεταφορές, που επιμένει στην απειλή του για απεργιακές κινητοποιήσεις.
  Με κινητοποιήσεις απειλούν οι οδηγοί φορτηγών και στη Δανία, τη Σουηδία, τη Νορβηγία και τη Φινλανδία, που βρίσκονται σε φάση διαπραγματεύσεων με τις κυβερνήσεις, με βασικό βέβαια αίτημα τη μείωση της φορολογίας.
 Οι διεθνείς τιμές του πετρελαίου υποχώρησαν και χθες, μετά τις νέες διαβεβαιώσεις του ΟΠΕΚ ότι θα ρίξει και άλλο πετρέλαιο στην αγορά αν χρειαστεί.
 Τα συμβόλαια μπρεντ για το Νοέμβριο διαμορφώθηκαν χθες αργά το απόγευμα στο Λονδίνο στα 31, 40 δολ. το βαρέλι, χαμηλότερα κατά 60 σεντς.
 Παρά πάντως τις νέες διαβεβαιώσεις του ΟΠΕΚ, ο υπουργός Πετρελαίου του Κουβέιτ, Σαούντ Νάσερ αλ-Σαμπάχ, προέβλεψε ότι οι τιμές βραχυπρόθεσμα ίσως να ανεβούν και πάλι, λέγοντας ότι δεν έχει τη δυνατότητα να παράγει περισσότερο πετρέλαιο, με βάση τις νέες ποσοστώσεις του ΟΠΕΚ.
 Ο Γερμανός υφυπουργός Οικονομικών Κάιο Κοτς-Βέσερ δήλωσε χθες ότι πολλοί ηγέτες φοβούνται ότι, αν οι τιμές του πετρελαίου παραμείνουν στα παρόντα υψηλά
επίπεδα, η παγκόσμια ανάπτυξη θα περιοριστεί έως και 0, 5%.
 Η ολλανδική αεροπορική εταιρεία KLM ανακοίνωσε χθες ότι αυξάνει κατά 4% τα αεροπορικά εισιτήριά της από το Νοέμβριο. Αύξηση στις τιμές μελετά και η Air Portugal.
