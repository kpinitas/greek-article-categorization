 «Πακέτο» μέτρων συνολικού κόστους 200 δισεκατομμυρίων δραχμών, τα οποία θα μπορούσαν ύστερα από πέντε χρόνια να σώνουν ετησίως 500 συνανθρώπους μας από κάποιο τροχαίο δυστύχημα, παρουσίασε χθες ο τομέας Μεταφορών της Νέας Δημοκρατίας. Ο τομεάρχης Αν. Παπαληγούρας μαζί με τη βουλευτή Σερρών Μαρία Κόλλια-Τσαρουχά μίλησε χθες αναλυτικά για την πρόταση της Νέας Δημοκρατίας, η οποία στηρίχθηκε σε μελέτη ομάδας επιστημόνων υπό το συγκοινωνιολόγο - καθηγητή του ΕΜΠ Γιάννη Γκόλια. Ο κ. Παπαληγούρας χαρακτήρισε την κατάσταση στην Ελλάδα τραγική, με δεδομένο ότι κατά την τελευταία δεκαετία ο αριθμός των
τροχαίων δυστυχημάτων αυξήθηκε στη χώρα μας κατά 25% και ο αριθμός των νεκρών κατά 10% (στην Ε.Ε. μειώθηκαν οι νεκροί κατά 10% και τα δυστυχήματα κατά 25%).
Υπενθύμισε ότι κάθε χρόνο γίνονται στην Ελλάδα περίπου 22.000 ατυχήματα, στα οποία χάνουν τη ζωή τους 2.000 άνθρωποι και τραυματίζονται 30.000 και δήλωσε ότι η Ν.Δ. είναι έτοιμη να εφαρμόσει τριετές πρόγραμμα που θα περιλαμβάνει μεταξύ άλλων: 
 Συστηματική συντήρηση οδικού δικτύου, κατασκευή αντιολισθηρών επιστρώσεων, βελτίωση ηλεκτροφωτισμού και σήμανσης, διαχωριστικά στηθαία ασφαλείας. Οργανωμένη διαδικασία εξάλειψης των επικίνδυνων θέσεων του οδικού δικτύου.
 Επαναπροσδιορισμός του συστήματος εκπαίδευσης-εξέτασης υποψηφίων οδηγών. Ουσιαστική επανεξέταση των οδηγών ανά διαστήματα. Κυκλοφοριακή αγωγή στα σχολεία.
 Βελτίωση και επέκταση των ΚΤΕΟ και των ελέγχων σ' αυτά. Κίνητρα για να αποκτηθούν ζώνες ασφαλείας, κράνη και παιδικά καθίσματα.
 Πρόγραμμα αστυνόμευσης του οδικού δικτύου με σύγχρονο εξοπλισμό, περιπολίες με
 Χωροθέτηση στο οδικό δίκτυο μονάδων (Τροχαία, Πυροσβεστική, ΕΚΑΒ) για άμεση επέμβαση μετά το ατύχημα.
 Ο Α. Παπαληγούρας δήλωσε ότι το κόστος για τα παραπάνω μέτρα θα φθάσει τα 200 δισ. μέσα σε μία τριετία, αλλά ύστερα από 5 χρόνια θα έχει μειώσει τους νεκρούς κατά 25% (500 θύματα λιγότερα) και μετά 15 χρόνια κατά 50% (1.000 θύματα λιγότερα). Κατηγόρησε επίσης την κυβέρνηση, διότι έχει ελάχιστα προωθήσει τα μέτρα που πρότεινε το 1996 η Διακομματική Επιτροπή της Βουλής.
