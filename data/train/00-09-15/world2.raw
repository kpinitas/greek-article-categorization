 Πύρρειο νίκη εναντίον των διαδηλωτών για τα καύσιμα καταλογίζουν στον πρωθυπουργό της Βρετανίας τα μέσα ενημέρωσης, εκτιμώντας ότι αν και ο Τόνι Μπλερ τελικώς δεν υποσχέθηκε τίποτε σχετικό με μείωση της τιμής των καυσίμων βγαίνει χαμένος από την κρίση.
 Οι διαδηλώσεις στις εισόδους διυλιστηρίων, αποθηκών καυσίμων και πρατηρίων βενζίνης θεωρήθηκαν αντίστοιχες της κρίσης που είχε περάσει η Μάργκαρετ Θάτσερ
το 1984-1985, με τους ανθρακωρύχους. Οι διαδηλωτές χθες άρχισαν να αποσύρονται
και η ροή των καυσίμων προς τους τελικούς καταναλωτές να παίρνει το φυσιολογικό της ρυθμό. Τα μέσα ενημέρωσης στη Βρετανία όμως εκτιμούν ότι ο Τόνι Μπλερ βγαίνει αποδυναμωμένος από την κρίση και ότι οι διαδηλωτές είναι οι
«ηθικοί νικητές». Ο Μπλερ φαίνεται ότι υποτίμησε το εύρος της κρίσης και μπορεί βεβαίως να καμαρώνει ότι δεν ενέδωσε στα αιτήματα, ενώ είχε επικρίνει τον τρόπο που είχε αντιμετωπίσει την ίδια κατάσταση ο σοσιαλιστής πρωθυπουργός
 Η Θάτσερ κατάφερε να κάμψει τη θέληση των ανθρακωρύχων, αλλά οι διαδηλωτές χθες αποσύρθηκαν οικειοθελώς από τις πύλες που είχαν καταλάβει, ενώ οι λαϊκές εφημερίδες («Ντέιλι Μέιλ») τους παρότρυναν να εγκαταλείψουν τον αγώνα «τώρα που είναι οι ηθικοί νικητές». Και το έκαναν πριν ν' αρχίσουν να δημιουργούνται
κρίσεις σε νοσοκομεία και άλλες δημόσιες υπηρεσίες που υπέφεραν από την έλλειψη των καυσίμων. Ο ίδιος ο Μπλερ παραδέχτηκε ότι έχασε τη μάχη σε επίπεδο
επικοινωνίας, αλλά έπρεπε να τηρήσει σταθερή στάση, μολονότι είχε «πλήρη συνείδηση των αισθημάτων» των διαδηλωτών. Η εξέγερση γεωργών και φορτηγατζήδων
για τα καύσιμα έδωσε στην κυβέρνηση 60 ημέρες για να κάνει μία διορθωτική κίνηση.
 Παραδεχόμενος ουσιαστικά την ήττα του, ο Μπλερ δήλωσε ότι «θα ακούσει» τους διαδηλωτές. «Υπάρχουν μέσα» να διορθώσουμε την υψηλή τιμή των καυσίμων, είπε, εννοώντας το σχέδιο του προϋπολογισμού που πρέπει να κατατεθεί σε δύο μήνες. Οι αναλυτές θεωρούν ότι αυτό σημαίνει πως τελικώς οι τιμές των καυσίμων τουλάχιστον θα παγώσουν. «Κάνατε γνωστό το θέμα σας. Συμφωνούμε μαζί σας και θα σας βοηθήσουμε να πολεμήσετε τον Τόνι Μπλερ μέτρο μέτρο εναντίον του σκανδαλώδους κόστους του πετρελαίου στη Μεγάλη Βρετανία», έγραψε η εφημερίδα «Μίρορ», που κατά κανόνα υποστηρίζει τους Εργατικούς.
