 ένα ειδικό αφιέρωμα στον πολιτισμό του Αιγαίου και στα έξι χιλιάδες χρόνια της
ιστορίας του, υποδέχεται σήμερα το απόγευμα (6 μ.μ.) τους επισκέπτες του το 29ο Φεστιβάλ Βιβλίου, στο Πεδίον του Αρεως. Θα έχετε την ευκαιρία να ξεφυλλίσετε τα αγαπημένα σας βιβλία ώς την 1η Οκτωβρίου. Την εικαστική φροντίδα έχει ο Γιάννης Μόραλης. Συμμετέχοντας, η «Βιβλιοθήκη» της «Ελευθεροτυπίας» σ' αυτή τη γιορτή του Πολιτισμού, αφιερώνει μεγάλο μέρος των σελίδων του στο «Αιγαίο της απόλαυσης και της σκέψης», με κείμενα περιηγητών, συγγραφέων, διανοουμένων για τη θάλασσα που γεννάει πολιτισμό και σφραγίζει την καθημερινή ζωή με τον ευφρόσυνο κυματισμό της. 
 Τριακόσια περίπτερα με 40.000 χιλιάδες κυκλοφορούντες τίτλους είναι πανέτοιμα:
τα επίσημα εγκαίνια θα γίνουν τη Δευτέρα στις 8 το βράδυ, από τον Πρόεδρο τής Δημοκρατίας Κωστή Στεφανόπουλο. Δυο κινηματογραφικά αφιερώματα, τα «Κόμικς και
Κινηματογράφος» (16 - 22) και «Το Αιγαίο στον Ελληνικό Κινηματογράφο» (23/9 - 1/10), είναι ανάμεσα στις βασικές εκδηλώσεις που πλαισιώνουν το φετινό φεστιβάλ. Δεν θα είχαν πραγματοποιηθεί χωρίς τη συμβολή του Εθνικού Κέντρου Βιβλίου το πρώτο και του Ελληνικού Κέντρου Κινηματογράφου το δεύτερο. 
 Από τις άλλες εκδηλώσεις, στις οποίες συμμετέχει το υπουργείο Αιγαίου, στεκόμαστε στην έκθεση βιβλίου από την πνευματική ζωή του Αιγαίου, στην έκθεση
φωτογραφίας «Αιγαίο, άνθρωποι του τόπου», στη μουσικοχορευτική βραδιά, που είναι αφιερωμένη στη Χίο, στη Λέσβο, στα Δωδεκάνησα, στη Λήμνο (20). Αυτές τις
μέρες θα γίνει και η παρουσίαση του βιβλίου «Μουσικά σταυροδρόμια στο Αιγαίο -
Νέο Κύμα και σε έργα Ελλήνων συνθετών, των Θεοδωράκη, Λοϊζου, Ξαρχάκου, Χατζιδάκι (25). Από τη Σύρο και συγκεκριμένα από το Σύλλογο Γαλησσάς θ' ανεβεί
η «Αυλή των θαυμάτων» του Ιάκωβου Καμπανέλλη (24). Από αυτό το φεστιβάλ δεν αποκλείονται τα παιδιά: πληθώρα βιβλίων της αρεσκείας τους θα βρίσκονται στους
πάγκους, ενώ το Εικαστικό Εργαστήρι της Χαλκίδας θα τα μυήσει στην τέχνη.
 Ο ΟΑΣΑ από την πλευρά του συμμετέχει με μια κλήρωση, από την οποία θα βρεθούν τριάντα τυχεροί που θ' αποκτήσουν δωρεάν τριακόσια βιβλία. Την οργάνωση έχει αναλάβει ο Σύνδεσμος Εκδοτών Βιβλίων και ο Σύλλογος Εκδοτών Βιβλιοχαρτοπωλών Αθηναίων, με τη συνδρομή του Πολιτισμικού Οργανισμού του Δήμου Αθηναίων. 
