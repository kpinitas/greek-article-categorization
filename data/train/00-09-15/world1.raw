 «Ψύχωση κατάστασης εκτάκτου ανάγκης» δημιουργεί το καθεστώς του Μιλόσεβιτς στη
Γιουγκοσλαβία, σύμφωνα με την αντιπολίτευση, ο υποψήφιος της οποίας στις προεδρικές εκλογές δέχτηκε σφοδρή επίθεση με πέτρες και αβγά στο Κοσσυφοπέδιο,
 Ο εκ των ηγετών της αντιπολίτευσης Ζόραν Τζίτζιτς δήλωσε ότι τα σενάρια περί αμερικανικής συνωμοσίας για ανατροπή του Μιλόσεβιτς είναι προσπάθεια της κυβέρνησης να δημιουργήσει στη χώρα μία «ψύχωση καταστάσεως εκτάκτου ανάγκης»,
γιατί «το καθεστώς... αισθάνεται το τέλος του και γιατί υφίσταται κλυδωνισμούς
 Πάντως χθες, οπαδοί του προέδρου Σλόμπονταν Μιλόσεβιτς στο Κοσσυφοπέδιο εξαπέλυσαν σφοδρή επίθεση στον υποψήφιο της αντιπολίτευσης Βόισλαβ Κοστούνιτσα, ο οποίος κατέβηκε για να κάνει μια δυτικού τύπου προεκλογική εκστρατεία στο Κοσσυφοπέδιο. Τα επεισόδια έγιναν στο σερβικό τμήμα της Κόσοβσκα Μιτρόβιτσα, όπου οπαδοί του Μιλόσεβιτς περίμεναν την αυτοκινητοπομπή του Κοστούνιτσα σε μια πλατεία. Πέταξαν μπουκάλια και άλλα αντικείμενα και στη
συνέχεια επιτέθηκαν με πέτρες και δεκάδες σάπιες ντομάτες στον ίδιο τον Κοστούνιτσα. 
 Ο υποψήφιος για την προεδρία της Γιουγκοσλαβίας σκούπισε το αίμα από το μάτι του, όπου τον χτύπησε πέτρα, και είπε χωρίς να χάσει την ψυχραιμία του: «Ντρέπομαι που είμαι Σέρβος, αλλά είμαι και πολύ ικανοποιημένος, γιατί αυτό σημαίνει ότι ο Μιλόσεβιτς είναι πιο αδύνατος από κάθε άλλη φορά». Ο Κοστούνιτσα έρχεται μπροστά στις δημοσκοπήσεις που δημοσιεύονται. Η τελευταία,
του Ινστιτούτου Στρατηγικών Ερευνών Μέσων και Μάρκετινγκ, φέρνει τον Κοστούνιτσα μπροστά με 45% έναντι 31% του Μιλόσεβιτς. Αλλη δημοσκόπηση, που διενεργήθηκε από το Κέντρο Πολιτικών Ερευνών του Βελιγραδίου μεταξύ 7 και 11 Σεπτεμβρίου, σε 105 περιοχές της Σερβίας εκτός Κοσόβου, δίνει στον Κοστούνιτσα
το 40% των ψήφων έναντι 22% του Μιλόσεβιτς. Ο Κοστούνιτσα κερδίζει 5%, ενώ ο Μιλόσεβιτς χάνει 1% σε σχέση με προηγούμενη δημοσκόπηση που δημοσιεύτηκε τον Αύγουστο. Ο Τόμισλαβ Νίκολιτς, υποψήφιος του υπερεθνικιστικού Ριζοσπαστικού Κόμματος (SRS) συγκεντρώνει 4%, ενώ ο Βόισλαβ Μιχαΐλοβιτς, υποψήφιος του Σερβικού Κινήματος Ανανέωσης (SPΟ) του Βουκ Ντράσκοβιτς, 3%.
 Από την ίδια δημοσκόπηση προκύπτει επίσης αύξηση του αριθμού των αναποφάσιστων, από 19% σε 22%, ενώ 9% των εκλογέων αναμένεται να απόσχουν από τις κάλπες.
 Αλλη δημοσκόπηση του Κέντρου Ερευνας Εναλλακτικών δείχνει ότι το 45% των Γιουγκοσλάβων εκτιμά ότι ο Μιλόσεβιτς ακόμα και αν χάσει στις εκλογές, θα παραμείνει στην εξουσία με τη βία.
