Το Ωδείο Αθηνών θα γιορτάσει σε μερικούς μήνες την επέτειο των 130 χρόνων από την ίδρυσή του και την απρόσκοπτη λειτουργία του (1871). Και τι καλύτερο δώρο θα μπορούσε να λάβει από το κληροδότημα, που ανακοινώθηκε χθες, από το Ιδρυμα Γεώργιου και Μάρης Βεργωτή. Αυτός είναι κι ο λόγος για τη συνέντευξη Τύπου, όπου ο διευθυντής του ωδείου Αρης Γαρουφάλης ανακοίνωσε περιχαρής το ποσόν των
2 εκατ. δολαρίων (περίπου 800 εκατ. δρχ.) που θα διατεθεί για τις σπουδές των ταλαντούχων μαθητών του Ωδείου.
 Συγκεκριμένα, στη διαθήκη της Μάρης Βεργωτή, που πέθανε πέρυσι, αναγράφεται το
ποσό από το οποίο στο εξής κάποιοι επιλεγμένοι αριστούχοι μαθητές του Ωδείου Αθηνών θα κάνουν μεταπτυχιακές μουσικές σπουδές στο εξωτερικό, ενώ ακόμη θα ενισχύεται η διδασκαλία για «τελειοποίηση ταλαντούχων καλλιτεχνών» απ' όλα τα ωδεία της χώρας υπό την εποπτεία του Ωδείου Αθηνών. 
 Οπως τόνισε ο κ. Γαρουφάλης, «...στα 130 χρόνια της αδιάκοπης λειτουργίας του περνάει καλές αλλά και δύσκολες ώρες, αλλά με υψηλό επίπεδο παρεχόμενης εκπαίδευσης. Το κράτος συμπαραστέκεται οικονομικά, καλύπτοντας εν μέρει τις μεγάλες ανάγκες μας. Στη μακρά σειρά των μεγάλων ευεργετών του Ωδείου Αθηνών προστίθεται τώρα και το Ιδρυμα Βεργωτή, για τη δημιουργία των δύο ταμείων υποτροφιών». 
 Αξίζει να σημειωθεί ότι επιπροσθέτως δόθηκε αντίστοιχο ποσό ως κληροδότημα στη
μουσική σχολή «Τζούλια» στη Νέα Υόρκη για να δίδονται υποτροφίες αποκλειστικά σε Ελληνες υποψηφίους. Θα ακολουθήσει συνεργασία μεταξύ των δύο εκπαιδευτικών ιδρυμάτων ώστε να αυξηθεί ουσιαστικά ο αριθμός των υποτρόφων σπουδαστών της κλασικής μουσικής παιδείας στην Ελλάδα. 
