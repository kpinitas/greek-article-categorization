 Στο στόχαστρο των οπαδών του Παναθηναϊκού μπήκε από προχθές το βράδυ ο Αγγελος Αναστασιάδης, για τις αλλαγές που έσπειραν τον όλεθρο, το ανεπάντεχο 1-1 ωστόσο έβγαλε στην επιφάνεια κι άλλα προβλήματα. Πρώτα απ' όλα, ο Πάολο Σόουζα, ο πιο ακριβοπληρωμένος ποδοσφαιριστής στην ιστορία του Παναθηναϊκού, υποφέρει από χρόνια τενοντίτιδα βαριάς μορφής, κάτι που σημαίνει ότι άλλοτε θα παίζει κι άλλοτε όχι στα κρίσιμα ματς της χρονιάς. Πέραν αυτού, προέκυψε ζημιά και στους προσαγωγούς, πράγμα που καθιστά εξαιρετικά αμφίβολη τη συμμετοχή του στον επόμενο αγώνα του Τσάμπιονς Λιγκ, την Τρίτη, στο Ντέλε Αλπι του Τορίνο με τη Γιουβέντους. Με διπλωματικό τρόπο ο Αναστασιάδης την παραμονή του αγώνα δημοσιοποίησε ότι «το πρόβλημα που έχει ο Σόουζα θα τον ταλαιπωρεί μέχρι το καλοκαίρι», ενώ ο ίδιος ο Πορτογάλος άσος σε χθεσινές δηλώσεις του υποστήριξε ότι χρειάζεται ξεκούραση λίγων ημερών.
 Κόλα και Βαζέχα, οι υπόλοιποι που αντικαταστάθηκαν νωρίς, δεν έχουν τίποτα (;) και είναι απορίας άξιον προς τι τόση βιασύνη από τον προπονητή. Στην αυριανή πρεμιέρα με τα Γιάννινα, στην επιστροφή στο ιστορικό γήπεδο της Λεωφόρου Αλεξάνδρας, το σίγουρο είναι πως κάποιοι από τους βασικούς θα ξεκουραστούν.
 * «Ψαλίδι» έβαλε η νομαρχία στα εισιτήρια του Παναθηναϊκού, κόβοντας συνολικά 4.500 από τα περίπου 15.500 που είχαν κυκλοφορήσει για τον αυριανό αγώνα της πρεμιέρας με τον ΠΑΣ Γιάννινα. Υστερα από αυτοψία που διενεργήθηκε χθες από το αρμόδιο συνεργείο, αποφασίστηκε να κλείσουν για λόγους ασφαλείας οι θύρες 13 και 14, στις οποίες τις αμέσως επόμενες ημέρες θα γίνουν έργα ενίσχυσής τους για παν ενδεχόμενο με ενέσεις μπετόν. Ετσι αύριο, διαθέσιμα θα είναι μόλις 11.000 εισιτήρια μαζί με τα διαρκείας. Οι τιμές (για όσους δεν έχουν προμηθευτεί διαρκείας) των εισιτηρίων είναι 6.000 και 10.000 δρχ., ενώ για τα μέλη των συνδέσμων οργανωμένων οπαδών 5.000 δρχ.
 * Από τη Γιουβέντους, εν όψει του αγώνα της Τρίτης (2η αγωνιστική του Τσάμπιονς Λιγκ), ο ΠΑΟ παρέλαβε 4.000 εισιτήρια και εξασφάλισε άλλα 3.000 του αγώνα με το Αμβούργο στο «Φόλκπαρκσταντιον» (26/9, 3η αγ.). Στον αγώνα αυτό δεν θα παίξει ο αρχηγός του Αμβούργου Μάρτιν Γκροθ, που έπαθε κάταγμα στο δάχτυλο του ποδιού του προχθές εναντίον της Γιουβέντους.
