Να αξιοποιήσει με κάθε τρόπο την εισαγωγή της CosmΟTE στο Χρηματιστήριο, για να
βελτιώσει το κλίμα στην κεφαλαιαγορά επιθυμεί η κυβέρνηση. Στο πλαίσιο αυτό εντάσσονται και οι χθεσινές εξαγγελίες του υπουργού Μεταφορών Χρίστου Βερελή, ο οποίος εμφανίσθηκε στη χθεσινή πρώτη παρουσίαση της CosmΟTE ενώπιον των επενδυτών, για να πει ουσιαστικά ότι δεν πρόκειται να ξεκινήσει τώρα διαδικασία για την τέταρτη άδεια κινητής τηλεφωνίας.
 Υπενθυμίζεται ότι το κλίμα στην αγορά είχε βαρύνει επικίνδυνα τον περασμένο μήνα από πληροφορίες για εκκίνηση ταχείας διαδικασίας μέσω της οποίας θα προέκυπτε τέταρτος «παίκτης» στην κινητή τηλεφωνία -κάτι που θα μείωνε τα περιθώρια ανάπτυξης των σημερινών παικτών. Μέσα στη χαιρετιστήρια ομιλία του, όμως, ο κ. Βερελής ανέφερε ότι αρχίζει η διαδικασία πλειστηριασμού για τις άδειες κινητής τηλεφωνίας τρίτης γενιάς (UMTS) με στόχο από τη διαγωνιστική διαδικασία να διατεθεί και το υπόλοιπο φάσμα συχνοτήτων στο σύστημα GSM (στο οποίο δραστηριοποιούνται σήμερα Παναφόν, CosmΟTE και Τελεστέτ). Ο υπουργός Μεταφορών δήλωσε ότι η Εθνική Επιτροπή Τηλεπικοινωνιών θα αναζητήσει σύμβουλο,
με τον οποίο θα κάνει τις διαγωνιστικές διαδικασίες για τις άδειες UMTS στο πρώτο τρίμηνο του 2001.
 Οι δηλώσεις Βερελή προκάλεσαν ερωτήματα ανάμεσα στους παρισταμένους. Ζητήθηκαν
επιμόνως διευκρινίσεις από τον πρόεδρο και διευθύνοντα σύμβουλο του ΟΤΕ Νίκο Μανασή, ο οποίος αρχικά παρέπεμψε στον υπουργό, αλλά έδωσε κατόπιν τη δική του
ερμηνεία: «Δεν υπάρχει τέταρτη άδεια στην κινητή τηλεφωνία». Ο κ. Βερελής δεν υιοθέτησε την ερμηνεία Μανασή, αλλά ούτε θέλησε και να διευκρινίσει περαιτέρω το τι πρόκειται να συμβεί με τις άδειες στην κινητή τηλεφωνία. 
 Δεδομένο όμως θεωρείται ότι το διαθέσιμο φάσμα στην περιοχή των 2.100 Μεγαχέρτζ, που αφορά το σύστημα UMTS (επιτρέπει τη μετάδοση εικόνας και αμφίδρομες υπηρεσίες μέσω κινητού) και όσο φάσμα έχει περισσέψει στις περιοχές
των 900 και 1.800 Μεγαχέρτζ (GSM) θα δοθούν με κάποια διαδικασία πλειστηριασμού. Αν πάντως δοθούν τέσσερις άδειες στο UMTS, θα προκύψει τέταρτος παίκτης και πιθανόν αυτός να αποκτήσει χωρητικότητα και στην περιοχή του GSM. Δεν αποκλείεται επίσης να μοιραστούν οι συχνότητες με τρόπο που να προκύπτουν όχι μόνο τέταρτος, αλλά και...πέμπτος παίκτης.
 Εκτός από τα θεσμικά, η χθεσινή παρουσίαση είχε «ευχάριστα νέα» και από πλευράς αποτίμησης της CosmΟTE. Ο Ν. Μανασής αναφέρθηκε σε μια πρώτη εκτίμηση της Μέριλ Λιντς (είναι κύριος ανάδοχος έκδοσης στο εξωτερικό), η οποία προβλέπει για την τιμή εισαγωγής ότι θα κινηθεί μεταξύ των 3.070 και 3.750 δραχμών ανά μετοχή. Από τις παραπάνω τιμές, που είναι καθαρά ενδεικτικές (εφόσον το «bookbuilding» ξεκινά στις 19/9) προκύπτει ότι η συνολική αποτίμηση
για την εταιρεία θα κυμανθεί μεταξύ 1, 05 και 1, 25 τρισεκατομμυρίων δραχμών. Πρόκειται για αποτίμηση πολύ χαμηλότερα από όσα αρχικά ακούγονταν (1, 6-2 τρισ.
δραχμές) και μέσω της οποίας ελπίζεται ότι η μετοχή θα πουληθεί σαν «ζεστό ψωμί» και θα έχει περιθώριο ανοδικής πορείας για μεγάλο χρονικό διάστημα. 
