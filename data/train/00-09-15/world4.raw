 Σε «διαρκή αντίσταση» κατά της Aκρας Δεξιάς και σε προσπάθεια «διάλυσης» των δομών της κάλεσε χθες ο Γερμανός καγκελάριος, την ώρα που ο υπουργός του τών Eσωτερικών ανακοίνωνε την απαγόρευση λειτουργίας δύο νεοναζιστικών οργανώσεων και ο Τύπος αποκαθιστούσε την αλήθεια σε ό,τι αφορά τον αριθμό των θυμάτων ρατσιστικών επιθέσεων τα τελευταία δέκα χρόνια, αποκαλύπτοντας, δυστυχώς, μια τραγική πραγματικότητα.
 Δύο μεγάλες εφημερίδες της Γερμανίας έγραψαν χθες ότι από την εποχή της ενοποίησης των δύο Γερμανιών, συνολικά 93 άνθρωποι -μεταξύ των οποίων 32 ξένοι
και 15 που αναφέρονται ως «περιθωριακοί»- έχουν χάσει τη ζωή τους σε επιθέσεις
με καθαρά ρατσιστικά κίνητρα. Τα επίσημα στοιχεία έδιναν μόλις 26. Ο υπουργός Eσωτερικών Οτο Σίλι δεν επιβεβαίωσε τον αριθμό, παραδέχτηκε όμως «στατιστικό έλλειμμα» και πληροφόρησε ότι ήδη μια ομάδα ειδικών δουλεύει για να το καλύψει. Οι επίσημες στατιστικές, που βασίζονται στις αστυνομικές αναφορές και
στις αποφάσεις της δικαιοσύνης, δεν λαμβάνουν συνήθως υπόψη τις βίαιες πράξεις
που προκάλεσαν θανάσιμο τραυματισμό των θυμάτων ή τους φόνους, που αργότερα αποδεικνύεται ότι έκρυβαν ρατσιστικά κίνητρα, παρά μόνον τα περιστατικά ακαριαίου θανάτου ή τις προμελετημένες δολοφονίες. Για παράδειγμα, ο φόνος 4 ατόμων από 16χρονο νεαρό δεν θεωρήθηκε έγκλημα από εξτρεμιστή, αν και στο δωμάτιο του νεαρού βρέθηκαν φωτογραφίες του Χίτλερ, βίντεο με ρατσιστική βία και μουσική σκίνχεντ.
 Οργάνωση σκίνχεντ ήταν η ομάδα «Αίμα και τιμή», καθώς και η «Λευκή νεολαία», τη λειτουργία των οποίων απαγόρευσε η γερμανική κυβέρνηση. Ο υπουργός Eσωτερικών ανακοίνωσε ότι έγιναν έφοδοι σε 30 γραφεία τους, από όπου κατασχέθηκαν προπαγανδιστικό υλικό, δίσκοι κ.λπ., καθώς και ποσόν «πενταψήφιο»
 (σε μάρκα). Οι δύο οργανώσεις -που ιδρύθηκαν ως παράρτημα διεθνούς, με πλοκάμια σε όλες τις ηπείρους- αριθμούσαν 300 μέλη και η απαγόρευσή τους δικαιολογείτο «και μόνον από το γεγονός ότι στόχος τους ήταν να διαδόσουν τη ναζιστική ιδεολογία», είπε ο Σίλι.
 Εν τω μεταξύ η κυβέρνηση, συγκεντρώνει στοιχεία για τη διάλυση και του νεοναζιστικού Εθνικού Δημοκρατικού Κόμματος, για το οποίο υπάρχουν υποψίες ότι
προωθεί τη ρατσιστική ιδεολογία μέσω βίαιων επιθέσεων σε μειονότητες.
 Υπέρ της απαγόρευσης αυτού του κόμματος τάχθηκε ακόμη μια φορά χθες ο καγκελάριος Σρέντερ, ο οποίος μιλώντας στη Bουλή κάλεσε το λαό σε μια «διαρκή αντίσταση» απέναντι στην Aκροδεξιά και τόνισε ότι θα πρέπει να διαλυθούν οι δομές της.
 Ωστόσο, η... αντίσταση φαίνεται ότι για ένα μέρος των Γερμανών -τουλάχιστον της πρώην ανατολικής χώρας- αφορά την εισδοχή των ξένων και όχι την Aκροδεξιά.
Σε δημοσκόπηση που έκανε το Ινστιτούτο του Λάιπτσικ, το ένα τέταρτο των ερωτηθέντων δήλωσαν ότι θεωρούν τους ξένους απειλή, αν και σε ποσοστό 49% παραδέχτηκαν ότι είναι απαραίτητοι για την εύρυθμη λειτουργία της οικονομίας. Σε ό,τι αφορά του σκίνχεντ, το ένα τρίτο των ερωτηθέντων εκφράζουν φόβο για βία που θα εκπορεύεται από αυτούς, 15% όμως λένε ότι κατανοούν τις πράξεις τους.
