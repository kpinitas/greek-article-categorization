Ο Γιάννης Μαρκόπουλος θα παρουσιάσει το μουσικό «Ερωτόκριτό» του, μια μουσικοθεατρική πολυπρόσωπη παραγωγή σε σκηνοθεσία Νίκου Κούνδουρου και πρωταγωνιστές τον τενόρο Μάριο Φραγκούλη και την υψίφωνο Τζένη Δριβάλα, στο Ηρώδειο στις 19 και 20 Σεπτεμβρίου στο πλαίσιο του Ελληνικού Φεστιβάλ. 
 Ο συνθέτης συστήνοντας το μουσικό του έργο, βασισμένο στο αναγεννησιακό ερωτικό ποίημα του Βιτσέντζου Κορνάρου που αφηγείται τον πολύπαθο έρωτα της Αρετούσας και του Ερωτόκριτου, μίλησε, σε χθεσινή συνέντευξη Tύπου, για «ένα σύγχρονο έργο που μιλά για το μέλλον» κι «ένα παράδειγμα για το πώς πρέπει να είναι ένα μουσικό θέαμα στην Ελλάδα». Πυρήνας του, υπογράμμισε, είναι η ενότητα του Ερωτόκριτου στο έργο του «Ανα-γέννηση-Κρήτη ανάμεσα σε Βενετιά και
Πόλη» (πρωτοπαρουσιάστηκε στο Μέγαρο το Σεπτέμβριο του '95) και μήνυμά του το αίσιο τέλος του: η ελευθερία του αισθήματος. «Το αίσθημα του ανθρώπου, και ειδικά το ερωτικό αίσθημα», τόνισε ο Γιάννης Μαρκόπουλος, «δεν έχει δικαίωμα να το καταδυναστεύει κανείς. Ειδικά, σήμερα, στην αυγή του νέου αιώνα...».
 «Ο "Ερωτόκριτος" είναι η δικιά μας κραυγή», συνέχισε ο Νίκος Κούνδουρος, «για να υπερασπιστούμε την ελληνική μνήμη που χάνεται και να συνδέσουμε την αρχαία κλασική Ελλάδα με μας τώρα». Νωρίτερα, πάντως, είχε υποστηρίξει πως τόσο η κουλτούρα όσο και η μνήμη μας χάνονται, θυσία στο βωμό του Χρηματιστηρίου. «Η Ελλάδα δεν γεννήθηκε στην οδό Σοφοκλέους, υπήρχε και πριν», τόνισε. «Η τέχνη αδιαφορεί για το Χρηματιστήριο και το δείκτη Ντάου Τζόουνς» πρόσθεσε, ενώ ο ρόλος της στο πλαίσιο της παγκοσμιοποίησης είναι να αποτελεί ουσιαστικό κρίκο επικοινωνίας κι αδελφοσύνης ανάμεσα στους λαούς. «Η παγκοσμιοποίηση οφείλει να
σεβαστεί τις εθνικές ιδιαιτερότητες των λαών, έλεγε ο παππούς ο Μαρξ», υπενθύμισε για να καταλήξει στο επιμύθιο: «στον κόσμο της παγκοσμιοποίησης η τέχνη θα παραμείνει ο μόνος κρίκος ανάμεσα στους λαούς όταν όλα θα τα 'χουν ισοπεδώσει τα διαδίκτυα». 
 Στη μουσικοθεατρική παράσταση τον Ερωτόκριτο ερμηνεύει ο τενόρος Μάριος Φραγκούλης και την Αρετούσα η υψίφωνος Τζένη Δριβάλα. Τραγουδούν ακόμα οι: Σπύρος Σακκάς (Ρήγας), Σοφία Μιχαηλίδη (Νένα), Χαράλαμπος Γαργανουράκης (Εξάρχων-Ποιητής), Βασιλική Λαβίνα (Κορυφαία), Ζαχαρίας Σπυριδάκης (Πολύδωρος), Κωστής Κωνσταντάρας (Πεζόστρατος), Βαγγέλης Αγγελάκης (Αφηγητής).
 Στα θεατρικά εμβόλιμα τους ρόλους ερμηνεύουν οι: Χρήστος Τσάγκας (Αφηγητής), Κώστας Αποστολάκης (Ερωτόκριτος), Αγάπη Μανουρά-Εύα Καρυάτη (Αρετούσα), Νεκταρία Γιαννουδάκη (Νένα), Νίκος Σκουλάς (Πολύδωρος), Διονύσης Κορνιλάκης (Λυράρης).
 Τα σκηνικά είναι του Νίκου Κούνδουρου, τα κοστούμια του Γιάννη Μετζικώφ, οι χορογραφίες των Σοφίας Σπυράτου και Νατάσας Ζούκα, οι φωτισμοί της Ελευθερίας Ντεκώ. Τη χορωδία διευθύνει ο Κωστής Κωνσταντάρας. Συμμετέχει η 70μελής συμφωνική ορχήστρα Παλίντονος Αρμονία κι η χορωδία Φονς Μιουζικάλις, 12 λυράρηδες, ανδρικός και γυναικείος Χορός.
