Aνοίγει και πάλι ο δρόμος για τις διαπραγματεύσεις για το Χάρτη των θεμελιωδών
δικαιωμάτων της Ευρωπαϊκής Ενωσης, ο οποίος αναμένεται να εγκριθεί από τους «15» μέχρι το τέλος του χρόνου.
 Η Μεγάλη Βρετανία και η Ιρλανδία ήραν τελικώς την περασμένη Τρίτη στις Βρυξέλλες τις επιφυλάξεις τους για την ένταξη στο Χάρτη των κοινωνικών δικαιωμάτων, ξεμπλοκάροντας έτσι τη διαδικασία. Οι εκπρόσωποι των δύο χωρών συμφώνησαν να προχωρήσουν σε διαπραγματεύσεις με βάση το σχέδιο κειμένου που διαμορφώθηκε στα τέλη Ιουλίου από τη Διάσκεψη και το οποίο περιλαμβάνει μία εισαγωγή και έξι κεφάλαια. Ενα από αυτά έχει τίτλο «αλληλεγγύη» και αναφέρεται
στα δικαιώματα που απορρέουν από ένα ευρωπαϊκό κοινωνικό μοντέλο.
 Η σύνταξη του κεφαλαίου αυτού υπήρξε ιδιαίτερα δύσκολη και οι ευρωπαϊκές συνδικαλιστικές οργανώσεις -που θα επιθυμούσαν να περιλαμβάνει συγκεκριμένη και σαφή αναφορά στο δικαίωμα της απεργίας- καθώς και πολλοί βουλευτές και ευρωβουλευτές το έχουν χαρακτηρίσει μη ικανοποιητικό. Στην ομιλία του ενώπιον της Ευρωπαϊκής Επιτροπής την περασμένη Τετάρτη στις Βρυξέλλες, ο επίτροπος Δικαιοσύνης και Eσωτερικών Yποθέσεων, Αντόνιο Βιτορίνο, φρόντισε να υπενθυμίσει ότι το Ευρωπαϊκό Συμβούλιο θα είναι εκείνο που θα αποφασίσει εάν το κείμενο αυτό θα συμπεριληφθεί στις συνθήκες της Ε.Ε. Τόνισε μάλιστα ότι εάν
δεν συμβεί αυτό, υπάρχει κίνδυνος να παραμείνει μία ωραία και επίσημη διακήρυξη για έξι θεμελιώδεις αξίες (αξιοπρέπεια, ελευθερίες, ισότητα, αλληλεγγύη, ιδιότητα του πολίτη και δικαιοσύνη), αλλά χωρίς νομική ισχύ και άρα χωρίς χρησιμότητα για τους Eυρωπαίους πολίτες. Ο Α. Βιτορίνο δηλώνει πάντως αισιόδοξος: Πιστεύει ότι ο Χάρτης θα έχει «πολιτικά αποτελέσματα», ανεξαρτήτως της νομικής ισχύος που θα του δοθεί επισήμως.
 Ο επίτροπος χαρακτήρισε το Χάρτη «πραγματιστικό και φιλόδοξο», εκτιμώντας ότι αποτελεί «απαραίτητο εργαλείο πολιτικής και ηθικής νομιμότητας» για την Ευρώπη. Το κείμενο είναι πραγματιστικό στο βαθμό που «δεν υποχωρεί στον πειρασμό του νεωτερισμού με οποιοδήποτε τίμημα», είπε ο Βιτορίνο, εξηγώντας έτσι με κομψό τρόπο το γεγονός ότι ορισμένα δικαιώματα δεν περιλαμβάνονται σε αυτό. Μεταξύ αυτών και το δικαίωμα της απεργίας και του κατώτατου μισθού που «προκύπτουν εμμέσως από άλλες διατάξεις του προσχεδίου». Οι περιορισμοί αυτοί εξηγούν την απογοήτευση των συνδικάτων και πολλών οργανώσεων ανθρωπίνων διακιωμάτων, αλλά οι συντάκτες του κειμένου κάνουν λόγο για «τον καλύτερο δυνατό συμβιβασμό που είναι αποδεκτός από όλους».
