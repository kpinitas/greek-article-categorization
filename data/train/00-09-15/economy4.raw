Σαρανταοκτώ προτάσεις αναμόρφωσης του φορολογικού συστήματος έδωσαν χθες οι εφοριακοί.
 Μεταξύ άλλων προτείνουν αύξηση του αφορολόγητου ορίου στα 2, 5 εκατ. δρχ., κατάργηση του τεκμηρίου αυτοκινήτων μέχρι 1.600 κυβικά, «πόθεν έσχες» στην αγορά μετοχών, ΦΠΑ στις μεταβιβάσεις ακινήτων και φόρο υπεραξίας στα χρηματιστηριακά κέρδη.
 Τις προτάσεις της ομοσπονδίας (ΠΟΕ-ΔΟΥ) παρουσίασε σε χθεσινή συνέντευξη Tύπου
ο νέος πρόεδρος Γιώργος Κασσάρας. Με την επισήμανση ότι το 10% των ετησίων φορολογικών δηλώσεων εμφανίζει λάθη, με αποτέλεσμα να ταλαιπωρούνται χιλιάδες πολίτες, τόνισε ότι σε κάθε περίπτωση το φορολογικό σύστημα πρέπει να είναι απλό και κατανοητό από τους πολίτες. Ενώ κατέγραψε τέσσερις κεντρικούς άξονες της φορολογικής μεταρρύθμισης: η αναδιανομή του εισοδήματος με κοινωνική διάσταση, η αναπτυξιακή λειτουργία, η εξυπηρέτηση του πολίτη και η βελτίωση της σχέσης άμεσων και έμμεσων φόρων.
 * Αύξηση του αφορολόγητου ορίου στα 2, 5 εκατ. δρχ. για το σύνολο των φορολογουμένων, με αύξηση του αριθμού των κλιμακίων και ετήσια τιμαριθμοποίηση
 * Συσχέτιση των δαπανών με το δηλούμενο οικογενειακό εισόδημα, συμπεριλαμβανομένων και λογαριασμών ΔΕΗ, ΟΤΕ, ΕΥΔΑΠ και κινητή τηλεφωνία, πέραν αυτών που αφορούν ιατρικά, ενοίκιο, ασφάλιστρα κ.λπ.
 * Κατάργηση του τεκμηρίου για αυτοκίνητα μέχρι 1.600 κυβικά ανάλογα με την εργοστασιακή τιμή, τη μάρκα και την ιπποδύναμη.
 * «Πόθεν έσχες» στις αγορές μετοχών εισηγμένων και μη στο Χρηματιστήριο. 
 * Φόρο υπεραξίας στα χρηματιστηριακά κέρδη, με την ολοκλήρωση της αποϋλοποίησης και τη σύνδεση με το Taxis.
 * Αντικειμενικό σύστημα προσδιορισμού των εισοδημάτων από εκμίσθωση ακινήτων ανάλογου με εκείνο της ιδιοκατοίκησης.
 * Φόρο Προστιθέμενης Αξίας στις μεταβιβάσεις ακινήτων με κατάργηση φόρων και τελών.
 * Αύξηση 20% του αφορολόγητου για γονικές παροχές, δωρεές και κληρονομιές.
 * Να μην υποβάλλουν δηλωση μισθωτοί και συνταξιούχοι με εισοδήματα μέχρι του ύψους του αφορολόγητου ορίου, με ιδιοκατοικούμενη κατοικία που το τεκμαρτό εισόδημα απαλλάσσεται του φόρου και αυτοκίνητο μέχρι 1.400 κυβικά.
