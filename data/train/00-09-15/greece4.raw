 Σε μπαλάκι του πινγκ πονγκ έχουν μετατραπεί δώδεκα ασθενείς με ψυχικά και νοητικά νοσήματα οι οποίοι επρόκειτο να μεταφερθούν στον ξενώνα φιλοξενίας της
Νέας Λαμψάκου, λίγα χιλιόμετρα έξω από τη Χαλκίδα. 
 Οι περίπου χίλιοι κάτοικοι της περιοχής αντιδρούν στην εκεί εγκατάστασή τους, δηλώνοντας μάλιστα αποφασισμένοι να προβούν σε δυναμικές κινητοποιήσεις. Σε πρόσφατη λαϊκή συνέλευση εκδόθηκε ψήφισμα, που υιοθετήθηκε ομοφώνως από το δημοτικό συμβούλιο του Δήμου Ληλαντίων, στο οποίο δηλώνεται η κάθετη αντίθεση των τοπικών αρχών στη λειτουργία μιας τέτοιας μονάδας, η οποία εντάσσεται στο κοινοτικό πρόγραμμα «Ψυχαργώς» και στοχεύει στην κοινωνικο-οικονομική επανένταξη των ατόμων με ψυχικά και νοητικά νοσήματα.
 Οι απόψεις που επικρατούν είναι διιστάμενες, αφού από τη μία οι υπεύθυνοι του Κέντρου Ψυχικής Υγείας του Νοσοκομείου Χαλκίδας ζητούν τη μεταφορά των ασθενών
και την περίθαλψή τους στους ειδικά διαμορφωμένους χώρους και από την άλλοι οι
ντόπιοι επιμένουν ότι κανείς δεν τους ενημέρωσε για το επιχειρούμενο σχέδιο. Φυσικά, αυτοί που πληρώνουν, στην προκειμένη περίπτωση, το μάρμαρο, είναι οι ασθενείς από τους οποίους οι εννιά βρίσκονται στη Λέρο και οι τρεις σε συγγενικά τους σπίτια στην περιοχή. 
 «Η αντίδραση του δημοτικού συμβουλίου και των κατοίκων έρχεται σε κατάφωρη αντίθεση με κάθε έννοια ανθρωπισμού και κοινωνικής αλληλεγγύης», τονίζει ο Βαγγέλης Αποστόλου, πρώην βουλευτής του ΣΥΝ. «Μιλούν για επικινδυνότητα και για υποβάθμιση της περιοχής, κάτι που δεν έχει καμία βάση. Την καλύτερη απάντηση τη δίνουν οι κάτοικοι της Αυλίδας και της περιοχής του Νοσοκομείου Χαλκίδας, όπου η λειτουργία του Ασύλου Ανιάτων και του προγράμματος «Επαψη» δεν δημιούργησαν κανένα πρόβλημα. Πέρα από την ανθρωπιά μπορεί να υπάρχει και αναπτυξιακό όφελος για τις συγκεκριμένες περιοχές, αφού ο νόμος 2716/99 για την ανάπτυξη και τον εκσυγχρονισμό των υπηρεσιών ψυχικής υγείας προβλέπει και την ίδρυση κοινωνικών συνεταιρισμών περιορισμένης ευθύνης ανά ψυχιατρικό τμήμα, στους οποίους μπορούν να συμμετάσχουν και οι φορείς της περιοχής. Για τη στήριξη αυτών των συνεταιρισμών υπάρχουν διαθέσιμα και μεγάλα κοινοτικά κονδύλια».
 Οι τοπικές αρχές από την πλευρά τους υποστηρίζουν ότι δεν είναι ρατσιστές, αφού λόγω προσφυγιάς όπως λένε, το ρατσισμό τον έχουν νιώσει στην πλάτη τους. 
 «Θα φέρουνε τους τρελούς στη Λάμψακο, μου λέει μια μέρα ένας δημοτικός σύμβουλος», λέει στην «Ε» ο δήμαρχος Ληλαντίων Σταμάτης Λυμπέρης.
 «Αναστατώθηκε η κοινωνία. "Πώς θα κυκλοφορούμε; ", ρωτούσαν, "τι θα κάνουμε με αυτούς; " έλεγαν και ξανάλεγαν. Αντί να με ενημερώσουν, μου στέλνουν μια μέρα την κυρία Καψάλη, την προϊσταμένη του Κέντρου Ψυχικής Υγείας του Νοσοκομείου Χαλκίδας. Της λέω αν θέλετε κάτι τέτοιο, ελάτε να ενημερώσετε τον κόσμο. Μέσα στον Ιούλιο είχαμε πληροφορίες ότι άρχισαν να φέρνουν έπιπλα στον ξενώνα και να επιβάλλουν την απόφαση. Αναγκαστήκαμε να πάρουμε απόφαση και κάνουμε λαϊκή συνέλευση. Το σφάλμα εξ αρχής ήταν η λάθος ενημέρωση. Οι κάτοικοι εξαγριώθηκαν
και δεν τους έβγαζες από το μυαλό ότι κάτι άσχημο θα συνέβαινε. Αρχισαν οι πιέσεις. Κάναμε λαϊκή συνέλευση και αποφασίστηκε να μη γίνει εδώ ο ξενώνας. Αν
οι κύριοι υπεύθυνοι από το Νοσοκομείο της Χαλκίδας πείσουν του Λαμψακιώτες και
