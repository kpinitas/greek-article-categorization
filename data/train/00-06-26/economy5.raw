Αθήνα, δεν θα την ξεχάσω ποτέ», είπε η Κριστίν Μπέργκμαν, υπουργός Οικογένειας 
Γυναικών Νεότητας και Ηλικιωμένων της κυβέρνησης Σρέντερ, στην πανηγυρική τελετή που έγινε στην κεντρική πλατεία τής «Εxpo 2000» για τον εορτασμό της Εθνικής Ημέρας της Ελλάδας. «Ούτε ξέρω κάποιον από το περιβάλλον μου που να μην έχει επισκεφτεί τη χώρα σας τον τελευταίο χρόνο», συνέχισε. «Αυτό είναι και το σωστό θεμέλιο τής μεταξύ μας επαφής. Να συζητάμε, να σας γνωρίζουμε και 
να διδασκόμαστε από εσάς που οικοδομείτε της Ευρώπη».
 «Χωρίς την ελληνική Ιστορία δε θα μπορούσε να υπάρξει η ευρωπαϊκή Ιστορία», είπε και η Γερμανίδα γενική επίτροπος της «Εxpo 2000» Μπέργκιτ Μπρόιλ. «Αλλά και η σύγχρονη Ελλάδα έχει στραμμένο το βλέμμα στην Ευρώπη», τόνισε.
 Η Ελλάδα συμμετέχει στην «Εxpo 2000» με περίπτερο 1.400 τ.μ. το οποίο βρίσκεται στη λεωφόρο της Ευρώπης. Η φιλοσοφία του βασίζεται στη ρήση του Πρωταγόρα (5 αι. π.Χ.). «Πάντων χρημάτων μέτρον άνθρωπος». «Αντανακλά την ανθρωποκεντρική αντίληψη του πολιτισμού μας και την αρχή που διέπει τη σημερινή μας πολιτική», είπε ο υπουργός Εθνικής Οινονομίας Γιάννος Παπαντωνίου. «Η ανασυγκρότηση της Οικονομίας που πετύχαμε ύστερα από μακρά και 
συστηματική προσπάθεια, μας οδήγησε και στην ΟΝΕ. Θα είμαστε πλήρη και ισότιμα 
μέλη της Ευρωπαϊκής Ενωσης με διακριτή παρουσία στους τομείς της οικονομίας, της εξωτερικής πολιτικής και του πολιτισμού, δικαιώνοντας την ιστορική μας διαδρομή και αναβαθμίζοντας τη σύγχρονη παρουσία μας».
 «Η ισχυρή οικονομία αποτελεί τη βάση για την κάλυψη κοινωνικών αναγκών, τόνισε». «Δημιουργεί νέες δυνατότητες σε ατομικό και συλλογικό επίπεδο. Διευρύνει τις θέσεις εργασίας, παράγει εισοδήματα και διασφαλίζει πλεονάσματα που καλύπτουν τις απαιτήσεις για την άσκηση νέων πολιτικών στους τομείς του περιβάλλοντος, της υγείας, της εκπαίδευσης και του πολιτισμού. Η Ελλάδα δεν έχει μόνο Iστορία. Η Ελλάδα έχει παρόν και μέλλον».
 Καθώς ο εορτασμός της εθνικής ημέρας της Ελλάδας στην «Εxpo 2000» έγινε μόλις λίγες ημέρες μετά την ένταξη της Ελλάδας στην ΟΝΕ, στη σύνοδο κορυφής τής Σάντα Μαρία Ντα Φέιρα, στο ίδιο μήκος κύματος ήταν και το μήνυμα του πρωθυπουργού Κώστα Σημίτη.
 «Η Ελλάδα δεν προσέρχεται στην Παγκόσμια Εκθεση της Γερμανίας μόνο με την κληρονομιά του παρελθόντος», τόνισε. «Σήμερα είναι μια σύγχρονη, δυναμική ευρωπαϊκή οικονομία, μία εξελισσόμενη δημοκρατική κοινωνία στραμμένη στη ραγδαία αύξηση της χρήσης των νέων τεχνολογιών, με συναίσθηση της ανάγκης διαφύλαξης του προνομιούχου φυσικού και πολιτιστικού περιβάλλοντός της αλλά και των μακραίωνων παραδόσεών της. Στο κατώφλι της νέας χιλιετίας έρχεται να παρουσιάσει τα σημαντικά επιτεύγματά της. Με αυτά τα εφόδια, τα οποία κατακτήθηκαν με το μόχθο του ελληνικού λαού. Η Ελλάδα είναι έτοιμη αλλά και πρόθυμη να συμβάλει στο παγκόσμιο γίγνεσθαι. Προτεραιότητά μας αποτελεί επίσης 
η εδραίωση και προώθηση της ειρήνης, των δημοκρατικών θεσμών και της οικονομικής ανάπτυξης, στο ενίοτε δύσκολο γεωγραφικό μας περίγυρο».
 Χθες στις 10.30 το πρωί (ώρα Γερμανίας) έγινε έπαρση της ελληνικής σημαίας υπό 
τους ήχους του εθνικού μας ύμνου, δίπλα σε εκείνες της Γερμανίας και της Ευρωπαϊκής Ενωσης. Μετά τις ομιλίες των επισήμων, ελληνικά συγκροτήματα χόρεψαν παραδοσιακούς λαϊκούς χορούς (από τη Θράκη, τη Μακεδονία, τον Πόντο και λοιπά) ενώ Ελληνες της Γερμανίας και Γερμανοί επισκέπτες της έκθεσης χειροκροτούσαν ενθουσιασμένοι.
 Ο Γιάννος Παπαντωνίου ακολουθώντας το πρωτότυπο γερμανικό πρωτόκολλο άφησε το αποτύπωμα του χεριού του σε πλάκα από πηλό, η οποία φέρει την υπογραφή του και 
θα τοποθετηθεί δίπλα σε κείνες των ηγετών, των μοναρχών και των υπουργών που θα εκπροσωπήσουν τις χώρες τους στην «Εxpo 2000» μέχρι την 31η Οκτωβρίου που θα λειτουργεί η έκθεση.
 Στη Εθνική Ημέρα της Ελλάδας στο Ανόβερο έδωσαν το «παρών» ο υπουργός Ανάπτυξης Νίκος Χριστοδουλάκης, η αν. υπουργός Εξωτερικών Ελισάβετ Παπαζώη, ο υφυπουργός ΠΕΧΩΔΕ Ηλίας Ευθυμιόπουλος και ο γενικός γραμματέας Εθνικής Οικονομίας Στέφανος Αυγουλέας που είχε και την ευθύνη της οργάνωσης του εντυπωσιακού ελληνικού περιπτέρου. Χθες, δόθηκε συναυλία στην «Εxpo Πλάζα» με την Αρχαία Υδραυλι, πρόδρομο του εκκλησιαστικού οργάνου και στην ARENA το βράδυ η δημοφιλής και στους Γερμανούς από τα χρόνια της δικτατορίας Μαρία Φαραντούρη τραγούδησε Ελληνες συνθέτες.
