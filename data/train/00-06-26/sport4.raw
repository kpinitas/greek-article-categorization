Τέσσερα γκολ για την ιστορία, από τον Πάτρικ Κλάιφερτ. Κι έξι από την Ολλανδία, 
για την εκρηκτική και θριαμβευτική είσοδο των Οράνιε στον ημιτελικό της Πέμπτης. Με αντίπαλο την Ιταλία, αλλά με σαφές το πλεονέκτημα της έδρας, αφού ο δρόμος για τον τελικό θα περάσει υποχρεωτικά από το «Αρένα» του Αμστερνταμ.
Η Ολλανδία έθαψε στα γκολ τη Γιουγκοσλαβία (6-1) και ο Φρανκ Ράικαρντ βρήκε...έξι διαφορετικούς τρόπους για να απαντήσει, κυρίως να αποστομώσει τον Γιόχαν Κρόιφ, που τον είχε κατηγορήσει για έλλειψη προσωπικότητας, σαφές στιλ παιχνιδιού, αλλά και συστήματος.
Εξι γκολ με βάρος, από τα οποία τα τέσσερα από τον αναγεννημένο (από τότε που 
παίζει στην Μπαρτσελόνα) Πάτρικ Κλάιφερτ. Που αφού προσπέρασε τον Μάρκο Φαν Μπάστεν, αφήνοντας το μύθο στα 24 γκολ με τους Πορτοκαλί, αφού οδεύει ολοταχώς 
προς την κατάκτηση και του τίτλου του πρώτου σκόρερ (μέχρι στιγμής έχει ήδη 6, 
δύο περισσότερα από το χθεσινό του αντίπαλο και σκόρερ του μοναδικού γκολ των Πλάβι Σάβο Μιλόσεβιτς) κι αφού έγινε ο μόνος ποδοσφαιριστής σε τελική φάση Eυρωπαϊκού Πρωταθλήματος που καταφέρνει να σημειώσει 4 γκολ σε 59 λεπτά (όταν κι αντικαταστάθηκε από τον Μακάι), υποσχέθηκε να οδηγήσει την Ολλανδία στον τελικό της 2ας Ιουλίου στο Ρότερνταμ, συνδυάζοντας με τον καλύτερο τρόπο τα 24α γενέθλιά του (της 1ης Ιουλίου) με το 2ο κύπελλο Ευρώπης στην ιστορία των Ολλανδών. Φυσικά, πάντα στο «Ντε Κουίπ», χθες σκηνικό του ασυγκράτητου 6-1...
Τέσσερα γκολ σε 59 λεπτά (στο 24 , το 37 , το 50  και το 53 ), άσχετα εάν πολλά από τα Mέσα Mαζικής Eνημέρωσης του κόσμου -μεταξύ αυτών ολλανδικών πρακτορείων, αλλά και το επίσημο site της UEFA στο Internet- επιμένουν ότι το γκολ του 50ού λεπτού δεν πρέπει να αποδοθεί στον Κλάιφερτ, αλλά σε ένα αυτογκόλ είτε του Τζούκιτς, είτε του Γκοβεντάριτσα. Χωρίς όμως αυτό να σημαίνει ότι η απόδοση του Κλάιφερτ και κυρίως ολόκληρης της πορτοκαλί μηχανής 
θα μπορούσε ποτέ να είχε επηρεαστεί από το συγκεκριμένο επεισόδιο, το οποίο εξάλλου επηρεάζει κι ενδιαφέρει πολύ περισσότερο τους στατιστικολόγους, αφήνοντας εντελώς αδιάφορους τους χθεσινούς πρωταγωνιστές.
 Θετικούς, όπως στην περίπτωση των Κλάιφερτ, Οφερμαρς (που ολοκλήρωσε το θρίαβο 
με δύο γκολ στο 78  και το 89 ), αλλά και αρνητικούς όπως στις περιπτώσεις των 
Βούγιαντιν Μπόσκοφ (έδωσε το αντίο του στους πάγκους με το χειρότερο τρόπο ύστερα από 30 χρόνια μεγάλης καριέρας) και κυρίως Ιβιτσα Κράλι. Του γκολκίπερ που μιλάει τα φλαμανδικά, γιατί παίζει εδώ και χρόνια στην Αϊντχόβεν, αλλά που 
τουλάχιστον στο συγκεκριμένο EURΟ δεν έκανε απολύτως τίποτε για να αποδείξει ότι βρίσκεται στο σπίτι του. Δίνοντας, αντιθέτως, την εικόνα ενός τερματοφύλακα έξω από τα νερά του, αργού κι απροετοίμαστου, όλα τους στοιχεία που τον είχαν αναγκάσει να δεχτεί τρία γκολ από τον Ζλάτκο Ζάχοβιτς και την Σλοβενία του, τέσσερα από την Ισπανία, από τα οποία τα δύο σε ενάμιση λεπτό και έξι χθες στο ναυάγιο μιας Eθνικής και μιας χώρας που η UEFA κατά βάθος χάρηκε για τον αποκλεισμό της, λόγω κυρίως των οικονομικών κυρώσεων που ακόμη εκκρεμούν σε βάρος της Σερβίας...
 ΓΙΟΥΓΚΟΣΛΑΒΙΑ: Κράλι, Κομλιένοβιτς, Τζούκιτς, Μιχαΐλοβιτς, Σάβελιτς (55  Γιόβαν Στάνκοβιτς), Γκοβεντάριτσα, Στόικοβιτς (51  Ντέγιαν Στάνκοβιτς), Γιούγκοβιτς, Ντρούλοβιτς (69  Κοβάσεβιτς), Μιλόσεβιτς, Μιγιάτοβιτς.
 ΟΛΛΑΝΔΙΑ: Φαν Ντερ Σαρ (64  Φέστερφελντ), Μπόσφελτ, Σταμ, Φρανκ ντε Μπουρ, Νούμαν, Οφερμαρς, Κόκου, Ντάβιντς, Ζέντεν (80  Ρόναλντ ντε Μπουρ), Μπέργκαμπ, Κλάιφερτ (59  Μακάι).
