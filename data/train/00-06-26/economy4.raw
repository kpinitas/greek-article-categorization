 Σύμφωνα με πληροφορίες, με τροπολογία που θα ενταχθεί στο νομοσχέδιο περί αιγιαλού-παραλίας, το οποίο θα κατατεθεί στη Βουλή μέσα στο καλοκαίρι (σ.σ. έχει ήδη ετοιμαστεί, οπότε και κρίθηκε ότι μπορεί να κατατεθεί τώρα), από την πολιτική ηγεσία του υπουργείου Οικονομικών και αφορά δάνεια για τα οποία έχει καταπέσει η εγγύηση του Δημοσίου, προβλέπεται: 
  Ευνοϊκή ρύθμιση εξόφλησης των ληξιπρόθεσμων χρεών από στεγαστικά δάνεια, που 
χορηγήθηκαν με επιδότηση επιτοκίου από την πρώην Εθνική Κτηματική Tράπεζα -σήμερα Εθνική Tράπεζα- και τον Οργανισμό Εργατικής Κατοικίας, για τα οποία είχε καταπέσει η εγγύηση του ελληνικού δημοσίου. Ουσιαστικά και τυπικά τα χρήματα αυτά είναι οφειλές που έχουν καταστεί ληξιπρόθεσμες, έναντι του ελληνικού δημοσίου.
  Η τροπολογία, κατά τις ίδιες πληροφορίες, παρέχει τη δυνατότητα εφάπαξ εξόφλησης του χρέους, με χάρισμα όλων των τόκων -συμβατικών και υπερημερίας- καθώς και χάρισμα του 40% του κεφαλαίου. Δηλαδή, ο οφειλέτης θα πληρώσει εφάπαξ μόνο το 60% του ληξιπρόθεσμου κεφαλαίου.
 Η καταβολή του ποσού θα γίνει στα δημόσια ταμεία εντός εύλογου χρονικού διαστήματος, το οποίο πιθανότατα θα είναι μέχρι τέλος του έτους, όπως εκτιμούν 
οι αρμόδιες υπηρεσίες του υπουργείου Οικονομικών (σ.σ. εξαρτάται από τη δημοσίευση του νόμου περί αιγιαλού-παραλίας στην Εφημερίδα της Κυβερνήσεως).
 Διευκρινίζεται ότι πρόκειται για περίπου 65.000 στεγαστικά δάνεια, που εκχωρήθηκαν στο ελληνικό δημόσιο το 1994, ύστερα από κατάπτωση της σχετικής εγγύησης και έφταναν τότε γύρω στα 26 δισ. δρχ.
 Η ευνοϊκή ρύθμιση εξόφλησης των χρεών αυτών εντάσσεται στα πλαίσια της γενικότερης πολιτικής του υπουργείου Οικονομικών για ρύθμιση των ληξιπρόθεσμων 
οφειλών, με απώτερο στόχο την αύξηση των εσόδων του Δημοσίου. Σύμφωνα με τις πρώτες εκτιμήσεις, οι υπηρεσίες του υπουργείου Οικονομικών αναμένουν να εισπράξουν περί τα 20 δισ. δρχ. από τη ρύθμιση των χρεών αυτών, η οποία κρίνεται ως ιδιαίτερα ευνοϊκή για τους δανειολήπτες των μικτών (Κτηματική και ΟΕΚ) επιδοτούμενων στεγαστικών δανείων, που είχαν χορηγηθεί προ του 1990.
 Την περίοδο αυτή αναμένεται να ολοκληρωθεί η συμφωνία εκχώρησης άλλων περίπου 52.000 επιδοτούμενων στεγαστικών δανείων συνολικού ύψους γύρω στα 21 δισ. δρχ., που δόθηκαν από το 1994 μέχρι σήμερα από την Κτηματική (σήμερα Εθνική) και τα οποία θα εκχωρηθούν στο ελληνικό δημόσιο, λόγω κατάπτωσης της σχετικής εγγύησης. Οπως σημείωνε στην «Ε» αρμόδιος παράγοντας της Εθνικής Τράπεζας, η συμφωνία προβλέπει τη βεβαίωση του χρέους αυτού στο Δημόσιο έναντι ισόποσου ομολογιακού δανείου τριετούς διάρκειας.
 _ Σύμφωνα με τις ίδιες πληροφορίες, με άλλη τροπολογία που θα κατατεθεί στο νομοσχέδιο αιγιαλού-παραλίας, προβλέπεται η παράταση της προθεσμίας -που είχε λήξει τον περασμένο Ιανουάριο- ρύθμισης των ληξιπρόθεσμων χρεών όσων είχαν υποστεί ζημιές από το σεισμό του περασμένου Σεπτεμβρίου στην Αττική. Οι σεισμόπληκτοι θα έχουν τη δυνατότητα ρύθμισης των χρεών τους μέχρι την τελευταία ημέρα του μεθεπόμενου μήνα από τη δημοσίευση του νόμου (μέσα στο φθινόπωρο).
