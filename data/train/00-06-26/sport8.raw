 Οι Τούρκοι έφυγαν από το τουρνουά, οι διεθνείς που έγιναν κατά πενήντα εκατομμύρια δραχμές πλουσιότεροι για την πρόκριση στους «8» δεν θα πάρουν ποτέ 
τα άλλα τόσα που τους είχαν τάξει μπόνους για την περίπτωση που θα 'φταναν ώς τους «4», οι αμανέδες που αντηχούσαν (με το που έβγαινες από το μετρό στη στάση τού Αρένα) σ' όλη την πλάση σταμάτησαν να μας παίρνουν τ' αυτιά.
 Οι Γκρίζοι Λύκοι (ανεβασμένοι σε μια γέφυρα έκαναν από πάνω έλεγχο στους διερχόμενους κάτω, ποιος Τούρκος έχει έρθει στο γήπεδο και δεν κραδαίνει τουλάχιστον μία σημαία με το αστέρι και το μισοφέγγαρο) δεν μένουν πια εδώ.
 Τα στέκια τύπου «Ρεστοράν Ανκαρα» στο Αμστερνταμ επέστρεψαν στους ρυθμούς της καθημερινότητας, κι οι Τουρκάλες με τις μαντίλες επίσης. Χθες, για τους Τούρκους που ζουν στην πρωτεύουσα της Ολλανδίας, ήταν μια τυπική Κυριακή. Ξεχύθηκαν κατά χιλιάδες, όπως το κάνουν κάθε Κυριακή όταν ο καιρός το επιτρέπει, στην εξοχή του Σπααρνβάουντε, έξω από την πόλη. Απλωσαν στο γρασίδι 
τα κιλίμια, έψησαν, έφαγαν, έπαιξαν μπάλα, άκουσαν τη μουσική τους, δεν πλήρωσαν πάρκινγκ. Σαν σε πικ-νικ την Πρωτομαγιά.
 Κι είναι αυτή η αποχώρηση της Τουρκίας από το EURΟ 2000 ό,τι πιο ανακουφιστικό, μετά τον αποκλεισμό των Αγγλογερμανών, συνέβη στους διοργανωτές. Που, δίχως και οι ίδιοι να 'ναι άμοιροι ευθυνών, πάντως με καμία άλλη (από τις δεκαέξι) αποστολή δεν είχαν βρει τόσους μπελάδες. Πάντοτε και παντού γκρίνια, μεμψιμοιρία, τίποτα δεν τους άρεσε κι όλα τους έφταιγαν, μόνον 
σ' αυτούς τύχαιναν τα καταλύματα ή τα προπονητήρια δίχως ανέσεις, μόνο μ' αυτούς έφτασε κάποια στιγμή η UEFA να μην ξέρει πού βρίσκονται, σε ποιο ξενοδοχείο εν τέλει θα διάλεγαν να μείνουν, και σε ποιο γήπεδο θα 'καναν προπόνηση. Πουθενά συνεργάσιμοι, κι άμα τους την άναβε, ενδεχομένως επικίνδυνοι! 
 Δεν είναι τυχαίο ότι η Ευρωπαϊκή Ομοσπονδία, αυτούς και τους Αγγλους απέβαλε από τη βαθμολογία του Fair Pla y. Κι οι δεκαέξι χώρες έμειναν, πια, δεκατέσσερις. Με πρώτους στην κατάταξη τους Γάλλους, ύστερα Πορτογάλους, Ισπανούς, Ολλανδούς και ουραγούς (ναι, το βρήκατε) τους Γιουγκοσλάβους.
 Μαζί, αποσύρθηκε από το EURΟ 2000 κι ο φανφαρονισμός του προπονητή τους. «Η Πορτογαλία είναι το φαβορί, αλλά θα νικήσουμε εμείς» έλεγε, πριν το ματς. Και γελούσε βροντωδώς, όταν του επεσήμαιναν πως η Τουρκία την Πορτογαλία την έχει αντιμετωπίσει πέντε φορές, κι η μοναδική που συνέβη να τη νικήσει ήταν το... 1955.
 Μετά το ματς, με τα φτερά καταφανώς κομμένα, εκτιμούσε ότι «δεν ήταν τόσο η αποβολή του Αλπάι που μας επηρέασε όσο το πέναλτι που έχασε ο Αρίφ. Ισοφαρίζοντας εκεί, μετά η ιστορία μπορεί να ήταν τελείως διαφορετική». Πουθενά όρεξη να κεραυνοβολήσει, όπως το 'χε κάνει με τον Τουγκάι μετά το 2-0 επί του Βελγίου, τώρα και τον Οκάν που επίσης δυσφόρησε εμφανώς όταν αντικαταστάθηκε. Οσο δυσφόρησε και το πλήθος που έβριζε τον κόουτς.
