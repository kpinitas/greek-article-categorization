 Παραπατούν και, με ανέκφραστο πρόσωπο, παζαρεύουν με τους οδηγούς «υπηρεσίες» και «ταρίφα». Είναι περίπου 15 νέες γυναίκες, ορισμένες όμορφες και άλλες σε άθλια κατάσταση. Κι όλες τους βρίσκονται υπό την επήρεια ναρκωτικών ουσών. Λένε ότι η χρήση τις οδήγησε στην πορνεία. «Και χωρίς τα ναρκωτικά δεν αντέχεις μέχρι τα ξημερώματα στη Σόλωνος». Βρεθήκαμε κοντά τους με την ομάδα του Κέντρου Πολλαπλής Παρέμβασης του ΚΕΘΕΑ, που το κλιμάκιο του ΟΗΕ το αξιολόγησε ως ένα από τα πλέον ανθρωπιστικά και περισπούδαστα προγράμματα παγκοσμίως. 
 Στο τέρμα της οδού Σκουφά, στις τρεις το πρωί, διακρίνουμε μια γυναίκα. Πενηντάρα, ξανθιά, με λευκό κοστούμι. Χαμογελάει. Βλέπει τον Δημήτρη, την Αμαλία, τη Μαρία και τον Επαμεινώνδα. Είναι τα μέλη της ομάδας, που κάθε Τετάρτη, τρεις με έξι το πρωί, έρχονται και τη στηρίζουν ψυχολογικά. Με στόχο «να παραμείνει ζωντανή».
 Η γυναίκα μιλάει ακατάπαυστα. Για όλα και κυρίως τα απλά, καθημερινά. Για τα φλέγοντα, ούτε λόγος. Δείχνει μια έντονη ανάγκη επικοινωνίας. «Αυτή την ανάγκη 
 Ρωτάει ποια είναι η νεοφερμένη. «Αντέχεις το ξενύχτι; Εγώ πια και στο σπίτι μου μένω ξάγρυπνη μέχρι τις έξι. 26 χρόνια στο κουρμπέτι... Θα μπω στα γενέθλιά μου στο νοσοκομείο. Τρεις φορές προσπάθησα με το παραπεμπτικό για την 
εγχείρηση. Με βιβλιάριο απορίας, τι περιμένεις... Χάρηκα πολύ». Είναι η μοναδική που δεν κάνει χρήση, μαθαίνουμε.
 Στρίβοντας στη Σόλωνος διακρίνουμε καμιά δεκαριά γυναικείες σιλουέτες να τρεκλίζουν στο σκοτάδι. Λένε πως έρχονται «φτιαγμένες». Και πως ξεκίνησαν την πρέζα πριν από το πεζοδρόμιο. Από 18 μέχρι 25 χρόνων.
 Η μελαχρινή με το μαύρο εφαρμοστό μίνι μιλάει, τρομοκρατημένη, για τις αρρώστιες που της δημιούργησαν γυναικολογικά προβλήματα και χρειάζεται θεραπεία. Είναι παντρεμένη και φοβάται πως θα κολλήσει τον άνδρα της. Ο οποίος 
γνωρίζει... Τη στιγμή του αποχαιρετισμού, σφίγγοντας το χέρι, της δίνουν ένα προφυλακτικό. Σκηνή που επαναλαμβάνεται με τις επόμενες.
 Οι οδηγοί σταματούν για λίγο και φεύγουν. Σταματούν ακριβά αυτοκίνητα, είναι καλοντυμένοι. Τριάντα μέχρι τριανταπέντε χρόνων και ορισμένοι μεγαλύτεροι. Μερικοί είναι σταθεροί πελάτες, λένε τα κορίτσια που τους γνωρίζουν. 
 Tούτη την ώρα, όμως δεν τους δίνουν σημασία. Είναι γι' αυτές το πολύτιμο διάλειμμα. Ρωτάνε για γιατρούς, φάρμακα, όλα όσα προλαβαίνουν να πούν σ' ένα δεκάλεπτο. Κι όταν απομακρυνόμαστε, μας παρακολουθούν με αγωνία και ικανοποίηση.
 Βλέπουμε δύο νέους άνδρες να κινούνται ανήσυχοι στο πεζοδρόμιο. Κοντοστέκονται 
και μας παρακολουθούν σε μικρή απόσταση. «Είναι προστάτες ή σπρώχνουν ναρκωτικά», μας μεταφέρουν.
 Εξηγούν πως σχεδόν όλες έχουν «προστάτες». Που δεν είναι «επαγγελματίες», αλλά 
σύγχρονοι «αγαπητικοί». Είναι όλοι χρήστες και προμηθεύουν στις κοπέλες τη δόση τους. Η ώρα είναι περασμένες πέντε.
 Η ξανθιά με το εφαρμοστό παντελόνι ζητά να επισκεφτεί ψυχίατρο. Και λίγα μέτρα 
πιο κάτω ξεχωρίζουν δύο νέα κορίτσια ντυμένα στα κόκκινα. «Δεν είμαι καλά... Τώρα βγήκα», απαντά η Κατερίνα, με μαύρα μακριά μαλλιά και σαρκώδη χείλη. Κοιτάζει τα αυτοκίνητα να περνάνε, με την αγωνία του μεροκάματου. «Μην ξημερώσεις» της λέει προστατευτικά ο Γιάννης. «Στο χέρι μου είναι; » 
 Σε ελεεινή κατάσταση, κάποια άλλη, μπαίνει μπροστά στα αυτοκίνητα, προσπαθώντας να σταματήσει κάποιο. Είναι πολύ αδύνατη, φαίνεται άρρωστη και εξαντλημένη από τις ουσίες. Σκύβει, μιλώντας στον οδηγό, το αυτοκίνητο φεύγει κι εκείνη παραμένει σκυμμένη για μερικά λεπτά...
 Μας ζητάει ένα κατοστάρικο. Αντιδρά άσχημα στην άρνηση. Είναι χάλια γιατί έκανε ένεση στις 12 και χρειάζεται κι άλλη. Η φίλη της επιστρέφει με τα πόδια από τη Μαυρομιχάλη. Δέκα λεπτά με ένα τέταρτο για κάθε πελάτη.
 Πιο κάτω, η επόμενη, με την αποκαλυπτική δαντελένια μπλούζα, κάθεται στη στάση 
του λεωφορείου παρατηρώντας με προσοχή ένα αμερικάνικο περιοδικό. Ενα τέταρτο την ίδια σελίδα. «Με στεναχωρεί που υπάρχουν άνθρωποι που τα πιστεύουν αυτά που γράφει. Δεν μπορεί να είναι αλήθεια» αναρωτιέται, τρεκλίζοντας, για ιστορίες επιστημονικής φαντασίας...
 «Η πορνεία είναι το μέσον για να αγοράζουν ναρκωτικά. Δεν αποτελεί επιλογή αλλά αναγκαίο κακό. Σκέφτονται, προβληματίζονται αλλά δεν επιθυμούν να κόψουν τα ναρκωτικά. Ούτε ελπίζουν -όπως οι μη χρήστριες- να σταματήσουν το πεζοδρόμιο. Δεν ονειρεύονται ν' αλλάξουν τη ζωή τους. Σε χειρότερη κατάσταση είναι οι μητέρες που, λόγω της πορνείας, τους πήραν τα παιδιά τους και νιώθουν 
ένα αξεπέραστο αίσθημα πόνου κι ενοχής. Και αισιοδοξούμε να είμαστε μια ανοιχτή πόρτα όταν νιώσουν ότι την χρειάζονται»
 Πέντε χρόνια λειτουργεί το Κέντρο Πολλαπλών Υπηρεσιών του ΚΕΘΕΑ με σκοπό τη διευκόλυνση των κοινωνικά αποκλεισμένων χρηστών στις υπηρεσίες θεραπείας καθώς 
και την παροχή φροντίδας για τη μείωση των βλαβερών συνεπειών της χρήσης. «Υπήρξαν περιπτώσεις που έκοψαν τα ναρκωτικά. Είναι μακρύς ο δρόμος. Και δεν δείχνουν εμπιστοσύνη σε τίποτα οργανωμένο, όπως τα νοσοκομεία και η Εκκλησία». 
 Ρωτάμε αν κάποιες από αυτές τις γυναίκες είναι πιθανόν να είναι φορείς του AIDS, και ο Γιάννης απαντά καταφατικά. Τονίζει πως «συναντούμε ηθικά και σωματικά εξαθλιωμένους ανθρώπους. Κινδυνεύουν να πεθάνουν κυρίως από άγνοια, αρρώστιες, την εξαθλίωση, και λιγότερο από τη χρήση».
 Λέει ότι «για να μπορέσουν να ελευθερωθούν από τα ναρκωτικά πρέπει να παραμείνουν στη ζωή. Στόχος μας, λοιπόν, είναι να στηρίξουμε στη ζωή τους άστεγους, τις πόρνες, τις μητέρες χρήστριες, τους κρατούμενους».
 Ο Γιάννης προσθέτει ότι στην Ομόνοια παρακολουθούν 30 άστεγους χρήστες «για να 
μην πεθάνουν. Λόγω της βρωμιάς είναι γεμάτοι αποστήματα και διάφορες λοιμώξεις. Οι εννέα στους δέκα πάσχουν από ηπατίτιδα. Και είναι διωγμένοι από τις οικογένειές τους». Τα 20 μέλη του Κέντρου τους βοηθούν στο Κέντρο να πλυθούν, να ντυθούν, να φάνε.
 Συνολικά, στο κέντρο της Αθήνας (Ομόνοια και Σόλωνος) συνάντησαν 2.422 περιπτώσεις χρηστών, στους οποίους παρείχαν συμβουλευτική υποστήριξη, έδωσαν παραπεμπτικά και ενημέρωση για προφύλαξη από AIDS, ηπατίτιδα και άλλες μολυσματικές ασθένειες.
 Στο εστιατόριο του όμορφου νεοκλασικού σπιτιού, που βρίσκεται στην οδό Εμμανουήλ Μπενάκη και στεγάζει το Κέντρο, είδαμε αρκετούς χρήστες να μαγειρεύουν, να τρώνε και αργότερα να καθαρίζουν την κουζίνα με ιδιαίτερη προσοχή.
 3.559 χρήστες δέχθηκαν εδώ υπηρεσίες συμβουλευτικής, σίτισης, ιματισμού, ενημέρωσης και παραπομπής σε νοσοκομεία. Το οδοντιατρείο από το 1977-99 παρείχε πλήρεις οδοντιατρικές εργασίες σε 619 άτομα. Σε χίλια άτομα παρείχαν εντατικό πρόγραμμα προετοιμασίας για ένταξη σε θεραπευτική κοινότητα. Στις φυλακές Κορυδαλλού ξεκίνησαν το '96 κι έχουν παρακολουθήσει μέχρι σήμερα 2.810 
