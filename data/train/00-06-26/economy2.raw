 Πρώτον, την προσεχή Τετάρτη η Τράπεζα της Ελλάδος πρόκειται κατά πάσα πιθανότητα να προχωρήσει σε μείωση του παρεμβατικού της επιτοκίου κατά 0, 5% έως 0, 75%. 
 Μία ημέρα νωρίτερα, δηλαδή αύριο, το υπουργείο Οικονομικών θα δημοπρατήσει ετήσια έντοκα γραμμάτια, το επιτόκιο των οποίων σύμφωνα με εκτιμήσεις θα σημειώσει μικρή υποχώρηση. 
 Τρίτον, εμπορικές τράπεζες προβληματίζονται, μετά τη μείωση κατά 7, 5% των επιτοκίων των καταναλωτικών δανείων, στο να εξαγγείλουν αν όχι ανάλογες μειώσεις επιτοκίων, τουλάχιστον μεμονωμένα δανειακά προγράμματα. 
 Στο μέτωπο των παρεμβατικών επιτοκίων, η Τράπεζα της Ελλάδος αναμένεται να προχωρήσει αυτή την εβδομάδα σε μία κίνηση για τη σταδιακή προσαρμογή των επιτοκίων της προς αυτά της ζώνης του ευρώ. Σήμερα, το βασικό επιτόκιο παρέμβασης των 14 ημερών της ΤτΕ βρίσκεται στο 8, 75%, ενώ το αντίστοιχο της Ευρωπαικής Κεντρικής Τράπεζας κυμαίνεται στο 4, 25%. Το ποσοστό της μείωσης βέβαια δεν θα είναι το ίδιο γενναιόδωρο με αυτό της Αlpha, καθώς για λόγους αντιπληθωριστικής πολιτικής η Τράπεζα της Ελλάδος εκτιμά ότι η σύγκλιση των επιτοκίων θα πρέπει να είναι σταδιακή και συγκρατημένη. 
 Βέβαια, η κίνηση της Αlpha Bank κατέδειξε ότι οι εμπορικές τράπεζες, δεν έχουν 
πλέον ανάγκη -όπως γινόταν στο παρελθόν- να αναμένουν το γνωστό πλέον «σήμα», δηλαδή μία προηγούμενη μείωση, από την Τράπεζα της Ελλάδος προκειμένου να προχωρήσουν οι ίδιες σε μείωση των επιτοκίων τους. Απλώς οι τράπεζες, εκμεταλλευόμενες το καθεστώς συναλλαγματικής σταθερότητας που έχει εξασφαλίσει 
το «κλείδωμα» της δραχμής με το κοινό νόμισμα, μπορούν να δανείζονται σε ευρώ και στη συνέχεια να προσφέρουν δάνεια με πολύ χαμηλότερα επιτοκία. Αντίθετα, στην περίπτωση που η μόνη «ασφαλής» πηγή δανεισμού για τις τράπεζες ήταν μόνο η εγχώρια διατραπεζική αγορά, τα επιτόκια δεν θα μπορούσαν να υποχωρήσουν με τόσο γρήγορο ρυθμό. 
Βέβαια αυτό δεν σημαίνει ότι όλες οι τράπεζες μπορούν να «αφομοιώσουν» με την 
ίδια ταχύτητα τις αλλαγές που φέρνει το νέο περιβάλλον. Είναι χαρακτηριστικό ότι μόνο μία Τράπεζα, η Κύπρου, αντέδρασε άμεσα, μετά την κίνηση του κ. Κωστόπουλου, μειώνοντας τα δικά της επιτόκια των καταναλωτικών και προσωπικών δανείων. Αντίθετα, στελέχη άλλων εμπορικών τραπεζών μιλούσαν για τρικ της Αlpha. Πάντως, οι αντιδράσεις αυτές δείχνουν ότι το επιτόκιο 9, 75% δεν είναι εύκολο να προσεγγιστεί από το σύνολο των πιστωτικών ιδρυμάτων. Σύμφωνα με πληροφορίες, η Εθνική προετοιμάζεται, ενδεχομένως και εντός της εβδομάδας, να προσφέρει ένα νέο προϊόν καταναλωτικής πίστης σε ευρώ, για το οποίο όμως υπάρχει προβληματισμός ως προς το ύψος του επιτοκίου του.
Ομως, η υποχώρηση των επιτοκίων χορηγήσεων αποτελεί μόνο τη μία όψη του νομίσματος. Η δεύτερη αφορά στα επιτόκια καταθέσεων, τα οποία αναγκαστικά θα πρέπει να συμβαδίσουν με αυτά των χορηγήσεων. 
 Ενα πρώτο βήμα προς αυτή την κατεύθυνση εκτιμάται ότι θα αποτελέσει η δημοπρασία των ετήσιων εντόκων γραμματίων που θα πραγματοποιηθεί αύριο. Το επιτόκιο των τίτλων αυτών, το οποίο αποτελεί πυξίδα για τα επιτόκια ταμιευτηρίου, βρίκεται σήμερα στο 6, 39%. 
 Σύμφωνα με εκτιμήσεις τραπεζικών στελεχών, οι συνθήκες της αγοράς είναι ευνοϊκές για μείωση του επιτοκίου των τίτλων αυτών, το οποίο θεωρούν ότι μπορεί να μειωθεί στο 6, 30%.
 Μια μείωση των επιτοκίων των ετήσιων εντόκων εκτιμάται ότι θα δώσει το «πράσινο φως» στις τράπεζες να αναπροσαρμόσουν το επιτόκιο ταμιευτηρίου, το οποίο κυμαίνεται στο 6, 4%, ενώ το επιτόκιο αυτό στην ευρωζώνη κυμαίνεται στο 3%.
