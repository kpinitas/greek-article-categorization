 Η αιφνιδιαστική κίνηση από πλευράς Alpha Bank που λειτουργεί πλέον σαν θρυαλλίδα στην τραπεζική αγορά και επιταχύνει τις κινήσεις ραγδαίας αποκλιμάκωσης των επιτοκίων, οι οποίες είχαν προγραμματιστεί για το φθινόπωρο, 
δημιουργεί ένα νέο σκηνικό και για τη Σοφοκλέους, που λογικά δεν μπορεί να αποστεί των καταλυτικών εξελίξεων περιπίπτοντας στη θερινή ραστώνη. Από μεθαύριο Τετάρτη, άλλωστε, το θέμα των επιτοκίων αποκτά εκρηκτικές διαστάσεις καθώς στο «παιχνίδι» μπαίνει και η Τράπεζα της Ελλάδος που κατά πάσα πιθανότητα προχωρεί σε νέα μείωση των παρεμβατικών επιτοκίων, υποδεικνύοντας έτσι το δρόμο της γενναίας αποκλιμάκωσης των επιτοκίων χορηγήσεων προς τις μεγάλες κρατικές και άλλες τράπεζες.
 Περίπου ως «μονόδρομο» θεωρούν και την έναρξη ενός νέου ανοδικού κύκλου στη χρηματιστηριακή αγορά, αναλυτές και ειδήμονες, εκτιμώντας ότι οι γενικότερες συνθήκες που έχουν δημιουργηθεί θα ωθήσουν και τη Σοφοκλέους να αναζητήσει τάχιστα διέξοδο από τα ασφυκτικά τείχη που έχει υψώσει γύρω της κατά τους τελευταίους μήνες.
 «Οι αντικειμενικές συνθήκες είναι πλέον υπερώριμες για μια ουσιαστική ανάκαμψη 
της αγοράς και δεν απομένει πια παρά το εναρκτήριο λάκτισμα», υποστηρίζουν παράγοντες του οικονομικού επιτελείου και ανώτατα τραπεζικά στελέχη, προβάλλοντας όχι μόνο τα επιτεύγματα που έχουν σημειωθεί στον οικονομικό και επιχειρηματικό τομέα, αλλά και τα ελκυστικά επίπεδα τιμών που έχουν διαμορφωθεί σε μια πλειάδα μετοχών, με τη σταδιακή διολίσθηση του γενικού δείκτη κάτω από τις 4.200 μονάδες.
 Η Σοφοκλέους, όμως, δεν πάσχει ούτε από τον οικονομικό περίγυρο μέσα στον οποίο κινείται (η ένταξη στην ΟΝΕ ήρθε ως επιβεβαίωση της βελτίωσης των δημοσιονομικών μεγεθών) ούτε ακόμη από τα καθεαυτά οικονομικά αποτελέσματα και 
 Αυτά που ταλαιπωρούν σήμερα το ελληνικό χρηματιστήριο ανάγονται κυρίως στη σφαίρα της ομαδικής ψυχολογίας -με τη μεγάλη μάζα των επενδυτών να έχει απωλέσει την αξιοπιστία του απέναντι στο θεσμό, εξαιτίας των αλλεπάλληλων και παντελώς αδικαιολόγητων πτώσεων- αλλά και της συνακόλουθης έλλειψης ρευστότητας που έχει καταστεί παραπάνω από εμφανής κατά τις τελευταίες συνεδριάσεις.
 Το πλαίσιο μετρων που δρομολόγησαν κυβέρνηση και εποπτικές αρχές για την τόνωση της ρευστότητας στη χρηματιστηριακή αγορά (θεσμοθέτηση «αέρα» και δανεισμού τίτλων, είσοδος ΑΧΕ στο Xρηματιστήριο κ.ά.) εκ παραλλήλου βεβαια με αυτά που αποσκοπούν στη διαφάνεια των συναλλαγών, καθυστερούν, ενώ την ίδια στιγμή η είσοδος νέων εταιρειών στη Σοφοκλέους και οι αυξήσεις μετοχικών κεφαλαίων βρίσκονται σε πλήρη εξέλιξη, αποστερώντας έτσι και τα τελευταία ρευστά διαθέσιμα των επενδυτών που κινούνται εντός της αγοράς.
 Με εξαίρεση έναν ικανό αριθμό «traders» -αυτών δηλαδή που «χτυπούν και φεύγουν» μέσα στην ίδια συνεδρίαση- οι υπόλοιποι επενδυτές φαίνεται να έχουν φθάσει στα όρια της οικονομικής αντοχής τους και δεν προβαίνουν σε νέες τοποθετήσεις, ενώ οι leaders της αγοράς, δηλαδή οι θεσμικοί των επενδυτικών εταιρειών και των Αμοιβαίων Κεφαλαίων, επιδεικνύουν μια περίεργη και ανεξήγητη 
διστακτικότητα για αγορές, αναμένοντας όλο και πιο κάτω τον «πάτο» του βαρελιού για να τοποθετηθούν φθηνότερα.
 Τι περιμένουν, άραγε, οι Eλληνες θεσμικοί και ιδιαίτερα αυτοί που εργάζονται για λογαριασμό των μεγάλων κρατικών τραπεζών για να πάρουν την υπόθεση της διεξόδου από την παρατεταμένη κρίση επάνω τους; 
 Στο κάτω κάτω, η ίδια η αγορά δείχνει εδώ και καιρό ότι δεν έχει καμία διάθεση 
να διολισθήσει σε ακόμη χαμηλότερα επίπεδα, εκεί δηλαδή που κάποιοι άλλοι θα επιθυμούσαν να τη δουν για να προσποριστούν μεγαλύτερα κέρδη.
