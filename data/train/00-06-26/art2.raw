Η ιστορική παράσταση των «Περσών» του Καρόλου Κουν, με την κορυφαία σκηνή της επίκλησης του Δαρείου από τον Αδη, την εμβληματική μουσική του Γιάννη Χρήστου και τα σκηνικά - κοστούμια του Γιάννη Τσαρούχη, σε λίγες μέρες, 35 χρόνια μετά την πρώτη παρουσίασή της στο θέατρο Aldwych του Λονδίνου (Απρίλιος 1965), θα γνωρίσει τη φιλόδοξη αναβίωσή της. Τη σκηνοθετική επιμέλεια του εγχειρήματος, σε μια εξαιρετικά δυσμενή οικονομική συγκυρία για το Θέατρο Τέχνης - Κάρολος Κουν, που λίγο έλειψε να οδηγήσει σε ματαίωση των παραστάσεων, υπογράφουν από κοινού οι δύο συνοδοιπόροι, συγκληρονόμοι του Θεάτρου Τέχνης, Γιώργος Λαζάνης και Μίμης Κουγιουμτζής. 
Η πρώτη παράσταση των «Περσών», μετά το 1965, επαναλήφθηκε εν όσω ο Κουν ήταν ακόμη στη ζωή, αρχικά το 1976 και εν συνεχεία το 1987, ενώ ξαναπαρουσιάστηκε μετά το θάνατό του (1988) ακόμη μία φορά. 
Η πρεμιέρα της σημερινής αναβίωσης θα δοθεί στις 7 και 8 Ιουλίου στο θέατρο της Επιδαύρου, εγκαινιάζοντας, συγχρόνως, τον κύκλο παραστάσεων του αρχαίου αργολικού θεάτρου. 
Με τον Γιώργο Λαζάνη και τον   Μίμη Κουγιουμτζή συναντηθήκαμε 
στο υπόγειο του Θεάτρου Τέχνης, εν μέσω της «τρέλας» και του αναβρασμού των τελευταίων προβών. Καθισμένοι -εναλλάξ- στη θέση του 
γεμάτο από φωτογραφίες και μνήμες ημιφώτιστο γραφειάκι του, κι έχοντας την ιδανικότερη για την περίσταση «υπόκρουση» (τον 
αισχύλειο λόγο και τις μουσικές του Χρήστου, που ο θίασος τραγουδούσε με ορμή από τη σκηνή) οι δύο θεατράνθρωποι «ξετύλιξαν» το όραμα της αναβίωσης μιας παράστασης 
