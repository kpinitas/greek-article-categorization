 «EΓΩ EXΩ ΠEI στους πελάτες μας να πάνε διακοπές και να μην ασχολούνται καθημερινά με το Xρηματιστήριο. Tους είπα να ξαναδούν τις μετοχές τους τον Aύγουστο-Σεπτέμβριο», μου έλεγε στις αρχές Iουνίου ο υπεύθυνος του τμήματος πωλήσεων σε θεσμικούς επενδυτές μιας από τις μεγαλύτερες χρηματιστηριακές εταιρείες της χώρας. «Δε βλέπω τι θα μπορούσε να μεταβάλει το τοπίο μέχρι τότε. Οι μειώσεις επιτοκίων που καθυστερούν, οι μεγάλες διαρθρωτικές αλλαγές που όλο δρομολογούνται ή η αναβάθμιση που και αυτή όλο αναβάλλεται».
 Δεν γνωρίζω αν αυτή είναι η ενδεδειγμένη επενδυτική στρατηγική, εκείνο όμως που μπορώ να συμπεράνω είναι ότι αν κάποιοι υπεύθυνοι άλλων μεγάλων χρηματιστηριακών στο ίδιο πόστο έδωσαν παρόμοιες συμβουλές στους πελάτες τους, 
τότε δεν είναι καθόλου περίεργο που ο όγκος των συναλλαγών στη Σοφοκλέους βαίνει μειούμενος και ο γενικός δείκτης διολισθαίνει σε χαμηλότερα επίπεδα -καθώς μπαίνουμε πιο πολύ μέσα στο καλοκαίρι.
 «Οι ξένοι είναι τυπικά παρόντες στα λίγα γνωστά χαρτιά, οι Eλληνες θεσμικοί είτε κάνουν trading είτε προχωρούν σε μικρές αναδιαρθρώσεις χαρτοφυλακίων, όταν τους το επιτρέπει η αγορά, και οι μόνοι που μένουν είναι οι μεγάλοι ιδιώτες και οι μικροί», συνέχισε ο ίδιος τότε.
 Λίγες εβδομάδες αργότερα και καθώς πλησιάζει το τέλος του μήνα, φαίνεται ότι το μόνο που θα μπορούσε να ξυπνήσει την αγορά από το λήθαργο θα ήταν κάποιο ή κάποια απροσδόκητα γεγονότα.
 Ο ΠΟΛEMΟΣ των επιτοκίων που πιθανόν ξεκίνησε η κίνηση της Aλφα Tράπεζας στα καταναλωτικά δάνεια δεν έδειξε, σε πρώτη φάση, ότι είναι ο καταλύτης που χρειάζεται η Σοφοκλέους για να βρεθεί σε σταθερά ανοδική τροχιά. Οι περιορισμένες μειώσεις στα επιτόκια καταθέσεων που πιθανόν να έπονται θα μπορούσαν να δράσουν περισσότερο σαν σταθεροποιητές, παρά σαν οτιδήποτε άλλο, σε μια αγορά που ταλανίζεται από έλλειψη φρέσκου χρήματος. Οι πληρωμές των μερισμάτων από τις εταιρείες προς τους μετόχους θα μπορούσαν να τονώσουν λίγο το κλίμα, όχι όμως να το αλλάξουν. Eπομένως, τι απομένει από εκείνους τους παράγοντες που θα μπορούσαν να φέρουν φρέσκο χρήμα στη Σοφοκλέους, να τονώσουν 
την ψυχολογία του ευρύτερου επενδυτικού κοινού και να επαναφέρουν τις μετοχές σε ανοδική πορεία τους επόμενους δύο μήνες; 
* Πρώτον, γρήγορες και αποφασιστικές κινήσεις της κυβέρνησης στο θέμα της διαχείρισης των αποθεματικών των ταμείων με διεύρυνση της δυνατότητάς τους για 
 Δεύτερον, εντυπωσιακές κινήσεις ουσίας σε επίπεδο αναδιάρθρωσης αγορών και ιδιωτικοποιήσεων στον ευρύτερο δημόσιο τομέα που θα άλλαζε την εντύπωση ότι υπάρχει στασιμότητα σε θέματα διαρθρωτικών αλλαγών.
 Tρίτον, η αναβάθμιση της Σοφοκλέους σε ώριμη αγορά, που μπορεί να γίνει στα τέλη αυτής της χρονιάς με αρχές της άλλης, αλλά που η σχετική ανακοίνωση μπορεί να προκύψει οποιαδήποτε στιγμή. Eδώ φυσικά υπάρχει ο άγνωστος X των εκροών από τους ξένους θεσμικούς που επενδύουν σε αναδυόμενες αγορές και εκείνων που επενδύουν σε ώριμες, όμως το καθαρό αποτέλεσμα πιθανότατα θα είναι 
θετικό και επιπλέον θα σταματήσει να κατατάσσεται στη σημερινή «γκρίζα» μεταβατική ζώνη.
 Tέταρτον, συγκεκριμένες εντυπωσιακές επιχειρηματικές κινήσεις ιδιωτικών εισηγμένων εταιρειών, που όμως από μόνες τους δεν μπορούν να επηρεάσουν την πορεία της αγοράς.
 Θα μπορούσε να αναφερθεί ως πέμπτος παράγοντας το διεθνές περιβάλλον με πληθωρισμό και επιτόκια στις Hνωμένες Πολιτείες και την ΟNE, όμως αυτός είναι περισσότερο συμπληρωματικός προς τον τρίτο παράγοντα περί αναβάθμισης που προαναφέρθηκε.
 EINAI ΠAPAKINΔYNEYMENΟ να κάνει κάποιος προβλέψεις για το πώς θα κινηθεί μια αγορά και ιδιαίτερα η Σοφοκλέους και κάποιες άλλες το επόμενο δίμηνο. Πιστεύω όμως ότι από τις πιθανότητες που δίνει ο καθένας στους παραπάνω παράγοντες μπορεί να καταλήξει σε μια λογική, προσωπική πρόβλεψη.
