 Ο Νούνο έχει άλλα τέσσερα ονόματα, μικρά και μεγάλα (Μιγκέλ Σοάρες Περέιρα Ριμπέιρο), αλλά ως αυθεντικός Πορτογάλος που σέβεται όλες τις περί το ποδόσφαιρο παραδοσιακές, λαϊκές συνήθειες προτιμά να εμφανίζεται επί σκηνής με 
ένα πέμπτο που δεν είναι δικό του, δεν είναι καν παρατσούκλι ή συντόμευση κάποιου άλλου, είναι μόνο ψευδώνυμο! 
 Το «Γκόμες» δεν υπάρχει πουθενά στο διαβατήριό του. Αλλά το «φοράει» προς τιμήν του ειδώλου της παιδικότητάς του, του Φερνάντο Γκόμες, ίσως του κορυφαίου Πορτογάλου στράικερ όλων των εποχών. Ναι, αλλά εκείνος διέπρεψε με τη φανέλα της Πόρτο.
 Πώς συμβιβάζεται, λοιπόν, να του παίρνει το όνομα αυτό το παιδί που τον ερχόμενο μήνα κλείνει τα 24, με το «λουκ» σταρ της ποπ; Aλλωστε τούτος εδώ αγωνίζεται στην...Μπενφίκα.
 Η απάντηση είναι πως ο Νούνο, ο οποίος την τελευταία διετία με τη φανέλα της Μπενφίκα πέτυχε 42 γκολ σε 68 αναμετρήσεις, γεννήθηκε σε μια κωμόπολη (Αμαράντε) ανάμεσα στις δύο μεγαλουπόλεις, Λισαβόνα κι Οπόρτο, και πως από το Οπόρτο (με την Μποαβίστα) ξεκίνησε την επαγγελματική καριέρα του.
 Οι Πορτογάλοι δημοσιογράφοι τον «σκιτσάρουν» ως ευφυές παλικάρι, άνθρωπο μετριόφρονα, που περνάει τις ελεύθερες ώρες του στο EURΟ 2000 διαβάζοντας έργα 
του νομπελίστα Ζοσέ Σαραμάγκου, που είναι πιστός φαν των U2 και που ετοιμάζει τη δική του προσωπική σελίδα στο Διαδίκτυο.
 Εδώ, στις Κάτω Χώρες, ήρθε ως εφεδρεία του (βασικού) Σα Πίντο, που όμως τραυματίστηκε πριν από το πρώτο ματς με την Αγγλία. Ακριβώς εκεί, στο Αϊντχόφεν, ο Νούνο σημείωσε το πρώτο γκολ για την Εθνική στη σταδιοδρομία του, 
και με τα δύο προχθές έφτασε τα τρία σε 16 ματς.
 «Το παν ήταν το πρώτο. Γιατί με βοήθησε, όπως βοήθησε όλη την ομάδα, να ξεπεράσουμε την πίεση από τις εφημερίδες της Πορτογαλίας», μας έλεγε στη μικτή 
ζώνη του Αμστερνταμ Αρένα, το απόγευμα του Σαββάτου, μετά το 2-0 επί της Τουρκίας. 
 Παρατηρήσαμε το κοινότοπο, ότι οι Πορτογάλοι δεν βγάζουν σέντερ-φορ, κι ο μικρός είχε τη δική του πολύ ενδιαφέρουσα εκδοχή: «Η φύση μας είναι να παίζουμε τεχνικά και επιθετικά, αλλά σε κανέναν Πορτογάλο δεν αρέσει ο ρόλος του κλασικού σέντερ-φορ. Ιδίως στην Εθνική, όπου πρέπει να παίζεις ακόμη περισσότερο για την ομάδα, αφού συνήθως τα μαρκαρίσματα είναι πιο στενά κι οι ευκαιρίες πιο λίγες. Εμένα μ' αρέσει να παίζω ακριβώς πίσω από τον φορ, για να 
έχω περισσότερο χώρο και να κάνω πράγματα, αλλά εδώ είμαι υποχρεωμένος να παίζω σέντερ-φορ». Μπορεί, εν τέλει, να του βγει σε καλό. Να 'ναι αυτός, ο φορ 
που εδώ και μερικές γενεές οι Πορτογάλοι ψάχνουν απεγνωσμένα. «Να είμαι εγώ η λύση στο πρόβλημα; Μακάρι! »
 Προς το παρόν, στη θέση που ο Νούνο Γκόμες θα 'θελε να παίζει, αγωνίζεται ο παλαιός Ζοάο Πίντο. Εμφανέστατα ανακουφισμένος, επειδή ένα-δύο εικοσιτετράωρα πριν από τον προημιτελικό με την Τουρκία είχε κατασταλάξει τι θα κάνει, απολυμένος από την Μπενφίκα ύστερα από οκτώ χρόνια στην υπηρεσία της, στο άμεσο μέλλον. Συμφώνησε με την πρωταθλήτρια (αιώνια και μισητή αντίπαλο της Μπενφίκα) Σπόρτιγκ, για εξακόσια εκατομμύρια το χρόνο και με το δέλεαρ όχι μόνον του Τσάμπιονς Λιγκ, αλλά και της παραμονής στη Λισαβόνα. Είχε προτάσεις, 
είπε, από Αστον Βίλα και Φιορεντίνα, αλλά δεν ήθελε μετακομίσεις.
 Οι Πορτογάλοι ήταν λιγότεροι από τους Τούρκους στις κερκίδες του Αρένα, και για να τους πικάρουν ανέμιζαν μια ελληνική σημαία στους πανηγυρισμούς για την πρόκριση! 
 Η ομάδα τους μπήκε στο τουρνουά με 0-2 από την Αγγλία πριν συμπληρωθούν 18 λεπτά και μεθαύριο θα εμφανιστεί σε ημιτελικό EURΟ για πρώτη φορά έπειτα από δεκαέξι ολόκληρα χρόνια. Δεν είναι λίγο πράγμα. Στην αίθουσα συνεντεύξεων ο Φίγκο, με τα αρκετά καλά αγγλικά του, εξέφρασε την ευχή να είναι ο τελικός της 
ερχόμενης Κυριακής Ολλανδία - Πορτογαλία. «Αυτό θέλω, και νομίζω πως αντιλαμβάνεσθε γιατί. Στην Ολλανδία παίζουν όλοι οι φίλοι μου από την Μπαρτσελόνα! »
 Ο ηγέτης των Πορτογάλων αρκέστηκε σε ένα «παίζουμε καλά, είναι φανερό ότι πήραμε το μάθημα από το '96 και εδώ μας βγαίνει αυτή η εμπειρία, αλλά μπορούμε 
και καλύτερα», κι αυτό ήταν όλο, όταν κλήθηκε να σχολιάσει τη δήλωση του Τούρκου εκλέκτορα, ότι η Πορτογαλία είναι η καλύτερη ομάδα της διοργάνωσης.
 «Δεν νομίζω, εξήγησε, πως υπάρχει το ξεκάθαρο φαβορί. Οποιος νομίζει πως είναι 
ο πιο ισχυρός, μένει να το αποδείξει πάνω στο τερέν. Τα λόγια είναι φτηνά. Κομπλιμέντα και επικρίσεις, όλα είναι μες στο παιγνίδι, τα αποδεχόμαστε, αλλά το σημαντικό είναι να μη χάνεις τον προσανατολισμό σου. Να μη σε κάνουν να ξεφεύγεις από την πορεία που έχεις χαράξει. Και να σκέφτεσαι πάντοτε πως λίγα δευτερόλεπτα μπορούν να κάνουν τη διαφορά ανάμεσα στην επιτυχία και στην αποτυχία». Tρανό παράδειγμα, ο Φερνάντο Κόουτο.
 Πριν από το ματς, η UEFA τον βράβευσε με έπαθλο Fair Pla y, γιατί στον αγώνα με 
τη Γερμανία που ήταν (απόντος του Βίτορ Μπαία) αρχηγός άκουσε μερικούς Πορτογάλους να σφυρίζουν στο γερμανικό ύμνο κι αμέσως πήρε την πρωτοβουλία να φέρει το δάκτυλο στα χείλη και να τους καλέσει, πράγμα που συνέβη μέσα σε μια στιγμή, να σταματήσουν. Μες στο ματς ύστερα, ιδίως στο ταραγμένο πρώτο ημίχρονο, κόντεψε να αποβληθεί, προκάλεσε αποβολή αντιπάλου, τιμωρήθηκε μ' ένα 
πέναλτι! Ο Ολλανδός ρέφερι Ντικ Γιολ, με μία κόκκινη και οκτώ κίτρινες κάρτες, 
 «Μπορούσαμε να βάλουμε περισσότερα γκολ και να έχουμε λιγότερες κάρτες, αλλά δεν θα κλάψουμε γι' αυτό. Απλώς, επισημαίνουμε τι πρέπει ακόμη να βελτιώσουμε», ήταν το σχόλιο του κόουτς Ουμπέρτο Κοέλιο. «Γιατί αν στους ομίλους σού μένει σχεδόν πάντοτε μία πιθανότητα να πάθεις ατύχημα αλλά να προλάβεις και να ανακάμψεις, εδώ, στα νοκ-άουτ...» κι άφησε την κουβέντα του στη μέση, παραλείποντας το ευκόλως εννοούμενο. «Εμείς, πάντως, θα συνεχίσουμε να παίζουμε το φυσιολογικό ποδόσφαιρό μας». Την μπάλα τους, κι όπου τους βγάλει.
 Ο Κοέλιο παρατήρησε, με εμφανές το χαμόγελο της ικανοποίησης, ότι σε κάθε πρες 
κόνφερανς βλέπει μπροστά του όλο και περισσότερους ξένους δημοσιογράφους, ένδειξη του πανευρωπαϊκού ενδιαφέροντος για την ωραία ομάδα του. «Δεν σας κρύβω -είπε- ότι μ' αρέσει να βλέπω από τον πάγκο να ευχαριστιούνται το παιγνίδι οι ποδοσφαιριστές και να το ευχαριστιέται και το κοινό. Αλλωστε, κι εγώ το ευχαριστιέμαι, αλλά αυτή η ευχαρίστησή μας πρέπει να βγαίνει μέσα από 100% επαγγελματική προσέγγιση του πράγματος». Τι δείχνει, ρωτήσαμε, ο αποκλεισμός Αγγλοσαξόνων και Σκανδιναβών από την οκτάδα; 
 «Δείχνει», είπε ο προπονητής της Πορτογαλίας «ότι η τεχνική γίνεται σιγά-σιγά πιο σημαντικός παράγοντας από τη φυσική δύναμη. Γιατί πηγάζει, η τεχνική, μέσα 
από το πάθος σου για το ποδόσφαιρο. Αρκετές χώρες έχουν επιλέξει ένα πιο ευθύ στιλ παιγνιδιού, μονοκόμματο, ντιρέκτ. Κι έτσι εξαφανίζουν τη μεσαία γραμμή τους. Εμάς, μας αρέσει να προωθούμε την μπάλα από την άμυνα στην επίθεση χρησιμοποιώντας πλήρως το κέντρο του γηπέδου, κι αυτό κάνουμε. Αλλά δεν κατηγορώ κανέναν τεχνικό. Τα συστήματα, πάντοτε τα φτιάχνεις βάσει των παικτών 
