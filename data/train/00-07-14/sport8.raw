 Στην FIBA μπόρεσαν εύκολα να κουνήσουν το μαντίλι τους οι 24 σύλλογοι που συνεταιρίστηκαν την ULEB για ένα δικό τους ευρωπαϊκό πρωτάθλημα. 
 Να τους δούμε όμως τώρα πώς θα τα βγάλουν πέρα με την Ευρωπαϊκή Ενωση, η οποία, διά στόματος της προέδρου του Συμβουλίου Yπουργών, προανήγγειλε έντονη δράση απέναντι στην αποκαλούμενη και ως «πειρατική» διοργάνωση του Εδουάρδο Πορτέλα! 
 Το θέμα της διάσπασης του ευρωπαϊκού μπάσκετ τέθηκε στο Eυρωπαϊκό Kοινοβούλιο από τον Ελληνα ευρωβουλευτή του Συνασπισμού, Αλέκο Αλαβάνο. Και αυτομάτως η Γαλλίδα υπουργός Aθλητισμού και Nεότητας, Μαρί Ζοζέ Μπιφέ, που ανέλαβε την προεδρία του συμβουλίου από την 1η Ιουλίου, απάντησε στο Kοινοβούλιο με μία δήλωση-θέση που κατακεραυνώνει τους «αντάρτες» της Βαρκελώνης, μόλις 24 ώρες μετά τις θριαμβολογίες τους για τη γέννηση της Ευρωλίγκας. 
 Η πλήρης προγραμματική, όπως την αποκάλεσε η ίδια, δήλωση της Γαλλίδας υπουργού έχει ως εξής: 
 «Δεν θα επιτρέψουμε τέτοιες παράλληλες οργανώσεις. Η αρμοδιότητα διεθνών αγώνων ανήκει αποκλειστικά στην παγκόσμια ομοσπονδία. Η FIBA έχει το μονοπώλιο για την οργάνωση διεθνών αγώνων και για τον ορισμό των κανόνων του μπάσκετ. Με αυτόν τον τρόπο που μεθοδεύει η ULEB θα επιπλεύσει μόνο μια δεκάδα πλούσιων συλλόγων του μπάσκετ και η αθλητική δραστηριότητα θα εξαγοραστεί πλήρως από ισχυρούς οικονομικούς κύκλους και την τηλεόραση. Με αυτόν τον τρόπο θα καταδικαστούν όλες οι άλλες ομάδες, ιδιαίτερα αυτές που λέμε β  κατηγορίας, καθώς και οι ερασιτεχνικές. Το μπάσκετ θα καταλήξει σε πτώχευση και η αποκαλούμενη Λίγκα θα μεταβληθεί σε παράσταση...Holida yon ice»! 
 Οταν η κ. Μπιφέ ρωτήθηκε για τα επόμενα βήματα του ευρωπαϊκού Συμβουλίου Yπουργών, απάντησε: «Δεν αποκλείεται να λάβουμε δραστικά μέτρα εις βάρος της ULEB»! 
 Οπως διαπιστώνετε, η Γαλλίδα πρόεδρος προδίδει εμφανέστατα το αρνητικό κλίμα που υπάρχει στους κόλπους της Ε.Ε. για το ανεξάρτητο πρωτάθλημα της ULEB, και για λόγους τακτικής επιφυλάσσεται να προσδιορίσει τις επόμενες κινήσεις της, που θα έχουν ως τελικό προορισμό την έγκριση της Κομισιόν. Για όλη τη διαδικασία που θα ακολουθηθεί ο κ. Αλαβάνος θα ενημερώσει τη Δευτέρα την ΕΟΚ, που με τη σειρά της θα καλέσει σε σύσκεψη τις ομοσπονδίες όλων των αθλημάτων για την ερχόμενη Πέμπτη.
 Mόλις η είδηση έφτασε από τις Βρυξέλλες στην Αθήνα, είχαμε πολλά χαμόγελα από τη μια πλευρά και...ψυχρολουσία από την άλλη! Ο πρώτος που αντέδρασε, και μάλιστα με περίσσιο ενθουσιασμό, ήταν ο μεγαλομέτοχος της ΚΑΕ Παναθηναϊκός, Παύλος Γιαννακόπουλος: «Ο καθένας μπορεί εύκολα να βγάλει τα συμπεράσματά του από αυτήν τη θέση της Ευρωπαϊκής Ενωσης».
 Στον Ηρακλή, ο οποίος μόλις την Τετάρτη κέρδισε μια θέση στη Σουπρολίγκα της FIBA, άρχισαν οι ειρωνείες για τους «αντάρτες» της ULEB: «Δικό τους είναι το πρόβλημα τώρα. Ο δικός μας σύλλογος καλύπτεται έτσι κι αλλιώς από τη νομιμότητα της FIBA». 
 Ο υφυπουργός αθλητισμού, Γιώργος Φλωρίδης, ενημερώθηκε για τη δήλωση της κ. Μπιφέ, αλλά για τυπικούς λόγους ζήτησε να κάνει σήμερα την επίσημη τοποθέτησή του, ενώ ο πρόεδρος της ΕΟΚ, Γιώργος Βασιλακόπουλος, έμαθε τελευταίος τα μαντάτα γιατί πετούσε προς Μόναχο όλο το απόγευμα. Το βράδυ λοιπόν δήλωσε: «Οι αρχές του αθλητισμού δεν προδίδονται, ούτε ξεπουλιώνται για 30 ή 35 αργύρια. Ο αθλητισμός έχει επίκεντρο τον άνθρωπο, σε αντίθεση με το εμπόριο που έχει επίκεντρο το κέρδος. Σε αυτή τη δύσκολη μάχη ενάντια στις δυνάμεις της υπερ-εμπορευματοποίησης οι αρχές, οι θέσεις και οι αξίες του αθλητισμού, που εξυπηρετούν την κοινωνία και τον άνθρωπο, θα νικήσουν για άλλη μια φορά. Η γιάφκα της Βαρκελώνης και του Πορτέλα πεθαίνει. Γι'αυτό καλώ τις ελληνικές ομάδες, για τις οποίες πιστεύω ότι παρασύρθηκαν, να επανέλθουν στη θεσμική αθλητική οικογένεια έστω την τελευταία στιγμή».
 Για τους συμμάχους της ULEB, το σοκ ήταν αναπόφευκτο. Από τον Ολυμπιακό κανείς δεν επιχείρησε σχόλια επειδή, όπως είπαν, μόνο ο Σωκράτης Κόκκαλης επιλαμβάνεται τόσο σημαντικών θεμάτων. Οι παράγοντες του ΠΑΟΚ μεταθέτουν το μπαλάκι στη νομική υπηρεσία της ULEB, ενώ ο Κώστας Ρήγας ανέλαβε να μιλήσει για λογαριασμό της ULEB, και όχι του ΕΣΑΚΕ: «Δεν πρόκειται περί απόφασης ή γνωμοδότησης. Τα λόγια της κ. Μπιφέ είναι μια μεμονωμένη τοποθέτησης μιας εκ των υπουργών του Συμβουλίου. Και δεν μας προκαλεί έκπληξη η θέση της, γιατί γνωρίζαμε ότι θα ήταν αρνητική». Την ίδια θέση πήρε και η ΑΕΚ.
