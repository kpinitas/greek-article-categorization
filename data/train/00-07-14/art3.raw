Με την έγκριση 28 ταινιών όλων των ειδών (μικρές, μεγάλες και ντοκιμαντέρ) ολοκλήρωσε το Ελληνικό Κέντρο Κινηματογράφου το χρηματοδοτικό πρόγραμμά του για το έτος 2000 -υπολείπονται μόνο οι προτάσεις για τις ταινίες animation, που θα συζητηθούν μέσα στο καλοκαίρι. Το συνολικό ύψος των χρηματοδοτήσεων έφτασε αισίως το ποσόν των 555.000.000 δραχμών για όλα τα προγράμματα. Η συμβολή της ΕΡΤ στην υλοποίηση των δύο κοινών προγραμμάτων (Νέο Βλέμμα και Τεκμήριο) θα είναι 200.000.000 δραχμές.
  Πρόγραμμα Ορίζοντες (ταινίες μεγάλου μήκους): «Μια μέρα τη νύχτα» του Γιώργου Πανουσόπουλου σε σενάριο του ιδίου και του Σωτήρη Κακίση, παραγωγός IDEEFIXE EΠE (80 εκ). «Δεκαπενταύγουστος» του Κωνσταντίνου Γιάνναρη σε σενάριο
του ιδίου και παραγωγή της «ΑΤΤΙΚΑ Α.Ε.» (80 εκ.). «Ο χαμένος τα παίρνει όλα» του Νίκου Νικολαΐδη σε σενάριο και παραγωγή του ίδιου (80 εκ.). Στο πλαίσιο του ίδιου προγράμματος εγκρίθηκαν υπό ορους και με μικρότερη χρηματοδοτική πρόβλεψη 3 ακόμη ταινίες, προκειμένου να διευκολυνθεί η κατάθεσή τους στο EURIMAGES. Πρόκειται για τις ταινίες «Κόκκινη Μηλιά» του Λευτέρη Ξανθόπουλου, «Ταξίδι στην Πόλη» της Φωτεινής Σισκοπούλου και «Ονειρα από μέταλλο» του Νίκου
  Πρόγραμμα Κίνητρο ΙΙ (ενίσχυση ανεξάρτητων παραγωγών με επαγγελματικά κριτήρια): «Ο καλύτερός μου φίλος» του Λάκη Λαζόπουλου σε σενάριο του ιδίου και παραγωγό τον Διονύση Σαμιώτη (40 εκ.). «Οι καλές συναναστροφές» του Νίκου Ζαπατίνα σε σενάριο του ιδίου και παραγωγό τον «ΜΥΘΟ ΕΠΡ» (40 εκ.). «Θα το μετανιώσεις» της Κατερίνας Ευαγγελάκου σε σενάριο της ιδίας και παραγωγό τον Κώστα Λαμπρόπουλο (40 εκ). «Αύριο θα 'ναι αργά» της Λάγιας Γιούργου σε σενάριο
και παραγωγή της ιδίας σε συνεργασία με τον Βασίλη Αλατά (40 εκ.).
  Πρόγραμμα Νέο Βλέμμα (ενίσχυση πρωτοεμφανιζομένων σκηνοθετών σε συνεργασία ΕΚΚ και ΕΤ-1): «Η δεξαμενή» του Χρήστου Δήμα σε σενάριο του ιδίου και παραγωγό
τον Κώστα Λαμπρόπουλο (55 εκ.). «Ονειρα γλυκά» του Παντελή Παγουλάτου σε σενάριο του ιδίου και παραγωγό τη Λιλέτ Μπόταση (55 εκ.). «Παρά λίγο, παρά πόντο, παρά τρίχα» της Στέλλας Θεοδωράκη σε σενάριο της ιδίας και παραγωγό την
«ΦΑΝΤΑΣΙΑ ΕΠΕ» (55 εκ.). «Οι θεατρίνες» του Παναγιώτη Πορτοκαλάκη σε σενάριο του ιδίου και της Βίκης Δέμου και παραγωγό τον Κώστα Λαμπρόπουλο (55 εκ.).
  Πρόγραμμα Τεκμήριο (ενίσχυση των ντοκιμαντέρ σε συνεργασία ΕΚΚ και ΝΕΤ): «Εγκώμιο βραδύτητας» του Γιάννη Λεοντάρη, «Φυλάσσοντας την ιστορία» της Μαργαρίτας Μαντά, «Λόγια σιωπής» της Λουκίας Ρικάκη, «65 μέρες στη θάλασσα» της Κατερίνας Πατρώνη, «Ο μάστορας του νουάρ: Αλμπερτ Ισαάκ "Μπαζ" Μπεζερίδης»
του Σπύρου Ταραβήρα, «Γιώργος Σεφέρης» του Στέλιου Χαραλαμπόπουλου, «Αθανάσιος
Χριστόπουλος: Ενας λησμονημένος ποιητής» του Σταμάτη Τσαρουχά, «Et In Arcadia Ego» του Αλέξανδρου Παπαηλιού, «Το τραγούδι της Ζωής Σιρ Α Χαγίμ» του Τώνη Λυκουρέση, «Μασσαλία: Ελληνική κατατομή μιας πόλης» του Μαρκ Γκαστίν. Κάθε ντοκιμαντέρ χρηματοδοτείται με 20 εκ.
 Εγκρίθηκαν ακόμη 7 ταινίες μικρού μήκους, καθώς και 6 προτάσεις για τη συγγραφή σεναρίου μεγάλου μήκους (4 εκ. έκαστο). Ανάμεσά τους είναι και τα καινούργια σενάρια του Γιώργου Σταμπουλόπουλου («Η Νέα Τάξη»), του Παναγιώτη Καρκανεβάτου («Ως το φεγγάρι») και του Περικλή Χούρσογλου («Ηλιος με βροχή»).
 Ορισμένες από τις ταινίες που εγκρίθηκαν είναι έτοιμες κιόλας να ξεκινήσουν γυρίσματα μέσα στο καλοκαίρι («Μια μέρα τη νύχτα» του Γιώργου Πανουσόπουλου, «Δεκαπενταύγουστος» του Κωνσταντίνου Γιάνναρη μέ πρωταγωνίστρια την Αμαλία Μουτούση και «Θα το μετανιώσεις» της Κατερίνας Ευαγγελάκου με πρωταγωνιστές τη
Μάνια Παπαδημητρίου, τον Δημήτρη Καταλειφό και τον Νίκο Κουρή). Μία, μάλιστα, ταινία ολοκλήρωσε ήδη τα γυρίσματά της, οι «Καλές συναναστροφές» του Νίκου Ζαπατίνα, που απέκτησαν καινούργιο τίτλο («Ενας κι Ενας»).
