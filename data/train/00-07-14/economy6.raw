Σε «αεροπλανικά» κόλπα, με επίκεντρο τις μετοχές των τραπεζών και άλλων blue chips, επιδόθηκαν χθες θεσμικοί και traders που «ανακάλυψαν» ξαφνικά ότι επίκεινται μεγάλα deals στον τραπεζικό κλάδο και έσπευσαν να τοποθετηθούν, κερδοσκοπώντας άγρια με τις έντονες διακυμάνσεις του δείκτη και των τιμών. 
 Από νωρίς το μεσημέρι διέτρεξαν την αγορά φήμες και σενάρια για νέο γύρο συνεργασιών μεταξύ μεγάλων ή μικρότερων τραπεζικών σχηματισμών της ελληνικής αγοράς, σπάζοντας τη μονοτονία της φαινομενικής άπνοιας που χαρακτηρίζει το τελευταίο διάστημα την αγορά σε επίπεδο επιχειρηματικών πρωτοβουλιών. 
 Στο στόχαστρο των θεσμικών χαρτοφυλακίων και των οργανωμένων επενδυτικών ομάδων τέθηκαν κυρίως οι μετοχές της Τράπεζας Πειραιώς (άλλαξαν χέρια 394.717 τεμάχια αξίας 2, 9 δισ. δρχ.), που ενισχύθηκαν κατά 3, 38%, κλείνοντας στις 6.275 δραχμές. Αφορμή έδωσε η απάντηση της Τράπεζας Πειραιώς προς το ΧΑΑ μέσω της οποίας επιβεβαιώνει τις φήμες ότι διεξάγει συζητήσεις με τον όμιλο ING.
 «Από κοντά», στο χθεσινό τραπεζικό πάρτι, και η Alpha Bank, η οποία αποκόμισε κέρδη 1, 53% (13.590 δρχ.) με τη συναλλακτική δραστηριότητα να υπερβαίνει τα 176.000 τεμάχια, αξίας 2, 4 δισ. δραχμών. Αόριστα σενάρια, που διαδίδονταν -σκοπίμως προφανώς- από χρηματιστηριακά γραφεία και «παπαγαλάκια», ήθελαν την Alpha να «γλυκοκοιτάζει» την Πειραιώς, κάτι που όπως φάνηκε είχε ευεργετικά αποτελέσματα στη διάρκεια της συνεδρίασης. Με ελαφρά ανοδικό πρόσημο (
0, 07% στις 13.580 δρχ.) διαμορφώθηκε και ο τίτλος της Εθνικής, γύρω από τον οποίο έγιναν συναλλαγές 91.762 μετοχών αξίας 1, 23 δισ. δραχμών, ενώ αντίθετα η Εμπορική δεν κατάφερε να διατηρήσει τα αρχικά κέρδη και έκλεισε σε ελαφρώς χαμηλότερα επίπεδα (-0, 16% στις 15.385 δρχ.). 
 Η ενεργητικότητα που αναπτύχθηκε με επίκεντρο τις μετοχές των τραπεζών έδωσε, πάντως, την ευκαιρία για άγριο trading από πλευράς των κερδοσκοπικών χαρτοφυλακίων, με αποτέλεσμα οι διακυμάνσεις στις τιμές πολλών τίτλων να είναι
ιδιαίτερα έντονες καθ' όλη τη διάρκεια της συνεδρίασης. 
 Είναι χαρακτηριστικό ότι την αρχική ανοδική κίνηση του γενικού δείκτη προς τις
3.930 μονάδες διαδέχθηκαν ισχυρές πιέσεις σε όλο το φάσμα της αγοράς, οι οποίες λίγο μετά τις 12.30 είχαν οδηγήσει το δείκτη στο χαμηλότερο επίπεδο της
συνεδρίασης (3.878 μονάδες). Τα επίπεδα αυτά, όμως, απεδείχθησαν για μια ακόμη
φορά ως ισχυρό σημείο στήριξης, με αποτέλεσμα να ακολουθήσει νέος γύρος τοποθετήσεων, κυρίως σε τραπεζικές μετοχές και βιομηχανικά blue chips, που επανέφερε το δείκτη κοντά στο προχθεσινό του κλείσιμο. Το σκηνικό της πτώσης επαναλήφθηκε περίπου στη 1 το μεσημέρι, δεν είχε όμως ούτε ένταση ούτε διάρκεια, καθώς ο δείκτης ωθήθηκε πάλι υψηλότερα, κλείνοντας τελικά στις 3.926, 73 μονάδες με οριακά κέρδη 0, 16%.
 Παρ' όλα αυτά η απαξίωση της αγοράς, συνολικά, συνεχίστηκε κάνοντας τους χρηματιστές να μιλούν για μια ακόμη πτωτική συνεδρίαση, καθώς οι μετοχές που έκλεισαν με θετικό πρόσημο ήταν μόλις 74, ενώ αυτές που γνώρισαν νέα χαμηλότερα επίπεδα ανήλθαν σε 249. 
 Γνώρισμα της αγοράς και εν πολλοίς αιτία της συρρίκνωσης των τιμών εξακολουθεί
να παραμένει ο περιορισμένος τζίρος που ακόμη και χθες δεν κατέστη εφικτό να υπερβεί τα 70 δισ. δρχ. όπου και διαμορφώθηκε με τη βοήθεια πακέτων άνω των 15
δισ. δραχμών. Αρκεί μόνο να σημειωθεί ότι πλειάδα μετοχών υποχώρησε σε χαμηλότερα επίπεδα, ακόμη και με συναλλαγές μερικών δεκάδων ή εκατοντάδων τεμαχίων.
 Είναι άλλωστε γεγονός ότι, παρά τη διαφαινόμενη αναζωπύρωση του αγοραστικού ενδιαφέροντος στα blue chips και στις Τράπεζες -από όπου εκτιμάται ότι θα ξεκινήσει ο αναμενόμενος νέος ανοδικός κύκλος του ελληνικού χρηματιστηρίου- οι
παράγοντες της χρηματιστηριακής αγοράς απέφευγαν χθες να μιλήσουν για ένδειξη ανάκαμψης, παρ' ότι είδαν με «καλό μάτι» το γύρισμα στην υψηλή κεφαλαιοποίηση.
Και τούτο καθώς πολλοί θεωρούν ότι η έλλειψη ρευστότητας που ταλανίζει την αγορά τους τελευταίους μήνες δεν επιτρέπει την άμεση εμπέδωση θετικού κλίματος, τονίζοντας ότι μόνο εάν ενισχυθεί σημαντικά ο ημερήσιος όγκος των συναλλαγών θα μπορούμε να μιλάμε με βεβαιότητα για αναστροφή της πτωτικής τάσης. 
