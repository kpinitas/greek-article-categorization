 Η συνάντηση του Χρήστου Κωστή με τον Γιάννη Παθιακάκη, που αναμενόταν να γίνει χθες (είχε προηγηθεί αυτή του παίκτη με τον Πέτρο Στάθη το βράδυ της Τετάρτης), δεν έγινε τελικά και το σίριαλ επιστροφής του ή όχι στην ΑΕΚ συνεχίζεται. Μπορεί ο 28χρονος παίκτης να πέρασε με επιτυχία τις ιατρικές εξετάσεις, κομβικό σημείο για να ξεκινήσουν οι συζητήσεις της ΑΕΚ μαζί του, στις οποίες υποβλήθηκε, αλλά συμφωνία επανένταξής του δεν υπήρξε.
 Σύμφωνα με τις υπάρχουσες πληροφορίες, η διαφορά ανάμεσα στον Κωστή και την ΑΕΚ έχει να κάνει πρώτον με τη διάρκεια του συμβολαίου του, αλλά και τις οικονομικές του απολαβές. Ο διεθνής μεσοεπιθετικός φέρεται να έχει ζητήσει πάνω από 50 εκατομμύρια ετησίως για συμβόλαιο διάρκειας δύο ετών, ενώ η ΑΕΚ του προσφέρει 40 εκατομμύρια δραχμές για μονοετές συμβόλαιο, λόγω του ότι δεν υπάρχει ουδείς που να μπορεί με βεβαιότητα να πει ότι ο Κωστής θα καταφέρει να παίξει ποδόσφαιρο, αν όχι υψηλού, τουλάχιστον ικανοποιητικού επιπέδου μετά το σοβαρό τραυματισμό του.
Χθες, εν τω μεταξύ, η ΑΕΚ παρουσίασε επίσημα τον Ντίον Ντόντσεφ, που υπέγραψε συμβόλαιο συνεργασίας τεσσάρων (3
1) ετών. Ο διεθνής με την Εθνική Ανδρών της Βουλγαρίας αμυντικός είπε μεταξύ άλλων πως «έχω μιλήσει με τον Μίλεν Πέτκοφ και μου έχει πει ό,τι το καλύτερο για την ΑΕΚ. Θα προσπαθήσω να δώσω τον καλύτερο εαυτό μου προκειμένου η ΑΕΚ να πετύχει τους στόχους της». 
Μιλώντας στην αρχή της παρουσίασης του Ντόντσεφ ο Πέτρος Στάθης είπε πως «ελπίζω να μην είναι αυτή η τελευταία μεταγραφή που θα σας παρουσιάσουμε. Προσπαθούμε και για κάτι ακόμα». Αυτό το κάτι παραπάνω είναι οι επαφές με την Παλμέιρας για την απόκτηση του 20χρονου Τιάγκο, τον οποίο θέλει ο Παθιακάκης αλλά τη φρενάρει το οικονομικό και ιδίως τα χρήματα που θέλει η ομάδα.
 *** Οι συμπαίκτες του εκτίμησαν τον τρόπο με τον οποίο υπερασπίστηκε τα συμφέροντά τους εντός κι εκτός γηπέδων πέρσι και φέτος τίμησαν πάλι τον Ηλία Ατματσίδη εκλέγοντάς τον πρώτο τη τάξει αρχηγό (πήρε 16 ψήφους). Δεύτερος με 14 ψήφους βγήκε ο Μιχάλης Κασάπης (ήταν και πέρσι), ενώ στο αρχηγιλίκι επανήλθε και ο Ντέμης Νικολαΐδης, που πήρε τις ίδιες ψήφους. Τέταρτος με 10 ήταν ο Βασίλης Τσάρτας.
 *** «Πρόκειται για δύο αναμετρήσεις ανάμεσα σε δύο μεγάλες ομάδες. Θεωρώ ότι τόσο για εμάς όσο και για τον Παναθηναϊκό θα είναι δυνατά τεστ εν όψει των ευρωπαϊκών μας υποχρεώσεων, αλλά και της προετοιμασίας μας για την έναρξη του πρωταθλήματος», ήταν το σχόλιο του Γιάννη Παθιακάκη για την κλήρωση του Κυπέλλου Ελλάδας.
