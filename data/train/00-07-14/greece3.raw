Το 19% των μαθητών της Β  Λυκείου θα μείνει φέτος στην ίδια τάξη, σύμφωνα με τις εκτιμήσεις της ΟΛΜΕ από τα πρώτα στοιχεία που συγκέντρωσε με τις επιδόσεις
 Οπως δήλωσε χθες ο αντιπρόεδρος της ομοσπονδίας των καθηγητών, Γρηγόρης Καλομοίρης, σύμφωνα με τα αποτελέσματα των πανελλαδικών εξετάσεων της Β  Λυκείου, σε οκτώ περιοχές της χώρας σε αναλογία 6.500 μαθητών απέτυχαν -δηλαδή
θα κληθούν το Σεπτέμβριο να επαναλάβουν την τάξη- οι 1.253 (ποσοστό 19, 1%). Βάσει αυτών των στοιχείων, ο κ. Καλομοίρης εξέφρασε την εκτίμηση ότι σε όλη τη
χώρα ο αριθμός των μαθητών της Β  Λυκείου που θα μείνει στην ίδια τάξη θα φθάσει στις 14.500 συνολικά. 
 Ενδεικτικά, στο νομό Ηλείας -σύμφωνα με την επεξεργασία των αποτελεσμάτων από την τοπική ΕΛΜΕ- απορρίφθηκε στις πανελλαδικές εξετάσεις της Β  Λυκείου το 23, 6% των μαθητών. Συγκεκριμένα, από τους 1.168 μαθητές των 23 σχολείων του νομού, θα κληθούν να επαναλάβουν την τάξη τον ερχόμενο Σεπτέμβριο οι 276 μαθητές (προάγονται οι 892). 
 Αντίστοιχα, το ποσοστό των μαθητών της Β  Λυκείου που απορρίφθηκαν σε σύνολο 48 Λυκείων στη Θεσσαλονίκη, σύμφωνα με τα στοιχεία της Ε  ΕΛΜΕ, είναι 18, 87%, καθώς από τους 3.079 μαθητές που συμμετείχαν στις εξετάσεις οι 581 απέτυχαν να
προαχθούν. Στα ίδια Λύκεια, ήταν καθολικά -σχεδόν- επιτυχής η αποφοίτηση, αφού
οι μαθητές της Γ Λυκείου που δεν κατάφεραν να πάρουν απολυτήριο δεν ξεπερνούν το 2, 88% (76 σε σύνολο 2.678). 
 Για «σημαντική διαρροή» των μαθητών στις τάξεις του Λυκείου κάνει λόγο εξάλλου
ο Σάββας Σάββας, μέλος του Δ.Σ. της ΟΛΜΕ. Σύμφωνα με τον κ. Σάββα, από τους 86.138 μαθητές της περυσινής Β  Λυκείου συνέχισαν στη φετινή Γ  Λυκείου οι 67.985, δηλαδή 18.153 αποκλείσθηκαν. Υποστηρίζει ακόμη ότι η Γ  Λυκείου της φετινής χρονιάς αριθμεί 22.682 μαθητές λιγότερους από την περυσινή Γ Λυκείου (μείωση 25%) και ότι η συνολική μείωση στον αριθμό των μαθητών στα Λύκεια μεταξύ περυσινής και φετινής χρονιάς ανέρχεται σε 38.197.
