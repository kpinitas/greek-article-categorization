Περισσότερα από 30 εκατ. παιδιά σε όλο τον κόσμο θα μείνουν ορφανά από τον ένα
ή και τους δύο γονείς τους, οι οποίοι θα πεθάνουν από τον ιό του AIDS. Αυτά δήλωσε η αμερικανική υπηρεσία παροχής βοήθειας «USAID» στη διεθνή διάσκεψη για
το AIDS που γίνεται στο Ντέρμπαν της Νότιας Αφρικής. Αξίζει να σημειωθεί ότι στην πρόβλεψη δεν συμπεριλαμβάνονται τα παιδιά που έχουν γεννηθεί με τον ιό ΗΙV και τα οποία δεν θα προλάβουν να ζήσουν ώς τα 5 τους χρόνια.
 Ηδη η Βουλή μιας αφρικανικής χώρας, της Σουαζιλάνδης, εξετάζει την πιθανότητα να επιβάλει νόμο, σύμφωνα με τον οποίο θα στειρώνονται όσοι έχουν προσβληθεί από τον ιό, παρά τις αντιδράσεις του υπουργείου Υγείας, το οποίο δήλωσε ότι η στείρωση δεν θα περιορίσει τη διάδοση του ιού, μια και αυτός θα εξακολουθεί να
βρίσκεται στο αίμα και μετά τη στείρωση. Ας σημειωθεί ότι η πλειονότητα από τους 34, 5 εκατ. ανθρώπους που έχουν προσβληθεί από τη νόσο ζει στις χώρες της Αφρικής. Στη Σουαζιλάνδη παραπάνω από το ένα τέταρτο του πληθυσμού έχει προσβληθεί από AIDS.
 «Ιστορικά η παιδική ορφάνια ήταν ένα βραχυπρόθεσμο φαινόμενο που προκαλούνταν από πολέμους, πείνα ή κάποια επιδημία. Σήμερα εξαιτίας του AIDS έχει πάρει διαστάσεις μακροχρόνιου προβλήματος. Ο αριθμός των παιδιών που μένουν ορφανά λόγω του AIDS είναι άνευ προηγουμένου στην παγκόσμια ιστορία», δηλώνει η Σούζαν Χάντερ, επικεφαλής της ομάδας που συνέταξε την έκθεση.
 Και σα να μην έφτανε αυτό υπάρχουν και άλλες ασθένειες που συμβάλλουν στο συγκλονιστικό γεγονός ότι συνολικά 44 εκατ. παιδιά θα στερηθούν τους γονείς τους στις υποσαχάριες χώρες, την Ασία, τη Λατινική Αμερική και την Καραϊβική.
 Ενδεικτικά αναφέρουμε ότι σύμφωνα με την έκθεση στη Ζάμπια 61% των παιδιών έχασαν τον ένα ή και τους δύο γονείς τους από τον ιό, στην Τανζανία 41%, στη Ζιμπάμπουε το 57, 8% και στην Κένυα το 40%.
 «Το AIDS αλλάζει δραματικά το κοινωνικό τοπίο στις πληγείσες χώρες και δημιουργεί τεράστια προβλήματα στην ανατροφή των παιδιών αυτών, τα οποία αναγκάζονται να εγκαταλείψουν το σχολείο και να δουλέψουν προκειμένου να ζήσουν τις οικογένειές τους», καταλήγει η έκθεση.
