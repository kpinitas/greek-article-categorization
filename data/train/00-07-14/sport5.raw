 Ο Θωμάς Κυπαρίσσης είναι από χθες βράδυ παίκτης του Αρη, αφού τα βρήκαν οι διοικήσεις Αρη και SKΟDA Ξάνθης, αντί 200 εκατ. δρχ., ενώ ο διεθνής ποδοσφαιριστής θα πάρει 200 εκατ. δρχ. για 3ετές συμβόλαιο.
 Ο Χρήστος Πανόπουλος κι ο γενικός διευθυντής της ΠΑΕ Αρης, Βασίλης Παναγιωτάκης συναντήθηκαν χθες το μεσημέρι στην Αθήνα και συμφώνησαν για την ολοκλήρωση της μεταγραφής, που ήθελε ο Μπάμπης Τεννές.
 Ο προπονητής του Αρη δεν έκρυψε την ικανοποίησή του γι' αυτή την εξέλιξη: «Νομίζω ότι ο Κυπαρίσσης μπορεί να προσφέρει πολλά στον Αρη, θέλαμε έναν επιθετικό παίκτη και θα πάρουμε ακόμη ένα για να κλείσουμε κατά 99% τον κύκλο των μεταγραφών. Επειδή όμως έχουμε και την προετοιμασία στην Ιταλία, υπάρχει περίπτωση να διαπιστώσουμε αδυναμίες και να προχωρήσουμε σε μια ακόμη μεταγραφή».
 Επόμενος στόχος του Αρη είναι ένας μεσοεπιθετικός και ήδη ακούγεται το όνομα του Χέρτζοκ της Βέρντερ, αλλά ο Μπάμπης Τεννές περιμένει μέχρι τέλους την περίπτωση του Ανδρέα Νινιάδη.
 «Σας είπα από την αρχή ότι θέλω ένα συγκεκριμένο ποδοσφαιριστή και αυτό επαναλαμβάνω και τώρα, αλλά μη μου ζητάτε να σας πω το όνομα. Θα ήθελα όλους τους παίκτες στην Ιταλία, αλλά απ' ό,τι φαίνεται, ένας θα έρθει αργότερα, ενώ για τον Ναγκόλι πρέπει να πω ότι εγώ δουλεύω και υπολογίζω τους παίκτες που έχω στη διάθεσή μου. Αν ο Ναγκόλι έρθει στις 5 Αυγούστου, θα παίζει άλλος παίκτης που θα έχει βγάλει όλη την προετοιμασία», συμπλήρωσε ο προπονητής του Αρη, που ζήτησε και πάλι να τον κρίνουν από την πρώτη αγωνιστική: 
 «Δεν έχω πρόβλημα να κριθώ από την πρεμιέρα του Πρωταθλήματος, γιατί ξέρω σε ποια ομάδα ήρθα. Θα δουλέψουμε σκληρά και μεθοδικά όλοι μαζί για να φέρουμε αποτελέσματα στον Αρη, ενώ είναι θετικό το γεγονός ότι μέσα στο Κύπελλο θα εκτίσουμε την ποινή των τεσσάρων αγωνιστικών και θα παίξουμε στην έδρα μας με το ξεκίνημα του Πρωταθλήματος. Τώρα βέβαια υπάρχει περίπτωση να ταλαιπωρηθεί η ομάδα με εφτά ταξίδια μέσα στο μήνα Αύγουστο, αλλά θα το ξεπεράσουμε».
 *Σήμερα το μεσημέρι επιστρέφει η αποστολή του Αρη από τον Αγιο Νικόλαο της Νάουσας και στη συνέχεια ο Μπάμπης Τεννές θα ανακοινώσει τα ονόματα των παικτών που θα συμπεριληφθούν στην αποστολή για το Πίντζολο της Ιταλίας, όπου θα γίνει το δεύτερο στάδιο της προετοιμασίας.
