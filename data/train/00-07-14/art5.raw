Στην Ικαρία «ενταφιάζουν» τους ανέμους για να πάψουν να φυσούν, στο Φραγκοκάστελο των Χανίων παίρνουν όρκο ότι βλέπουν σκιές Κρητικών αγωνιστών, στη Σαμοθράκη οι σφουγγαράδες δεν βουτάνε στην περιοχή του Ζουράφα, γιατί λέγεται ότι εκεί κατοικεί ένα μεγάλο θηρίο. Οι ταλαίπωροι κάτοικοι των πόλεων, που κατακλύζουν τα νησιά το καλοκαίρι, αν μάθουν για όλα αυτά, θα τα χαρακτηρίσουν απλώς παραμύθια. Kαι μάλλον έτσι είναι. Πειράζει όμως να καταδυθούμε για λίγο στη χώρα του μύθου; Ετσι κι αλλιώς, οι διακοπές είναι η μεγάλη παραμύθα... Η Σαμοθράκη, οι Κάβειροι και οι τελετές: Το μικρό νησί στο βορειοανατολικό άκρο του Αιγαίου, η Σαμοθράκη, χαράχτηκε μια για πάντα από τη φήμη των Καβείρων. Οι Κάβειροι, θεότητες του Κάτω Κόσμου, παιδιά ή (κατ' άλλους) εγγόνια του Ηφαίστου, θεωρούνταν προστάτες των θαλασσοπόρων και λατρεύονταν σε μυστηριακές τελετές, τα Καβείρια Μυστήρια. Τα απομεινάρια του Μεγάλου Ιερού (ή Καβείριου), ό,τι γλίτωσε από τη μανία των νεοφώτιστων χριστιανών κατά τον 5ο αιώνα μ.Χ. και από τους πειρατές τα κατοπινά χρόνια, απομένουν για να θυμίζουν αυτές τις γιορτές, άγνωστες σε μας τόσο, όσο και τα Ελευσίνια. Υπάρχει μάλιστα η φήμη, ότι το νησί προσελκύει κρυφοπαγανιστές που κατασκηνώνουν στις απότομες και δασωμένες πλαγιές του όρους Σάος, κάνοντας σπονδές προς τους αρχαίους θεούς. Ο Πύργος του Φονιά, οι βράχοι στην κορφή του Σάου, Φεγγάρι, όπου λέγεται ότι μπορείς να δεις τα τρομαχτικά πρόσωπα των Καβείρων και ένα σωρό άλλα περίεργα, δικαιολογούν απόλυτα τον χαρακτηρισμό «μυστηριώδης νήσος» για το πανέμορφο νησί, που σίγουρα ξεχωρίζει από τα υπόλοιπα που στολίζουν το Αιγαίο.  Ο ενταφιασμός των ανέμων: Πανάρχαιο έθιμο στο Περδίκι της Ικαρίας, όπου... κηδεύουν τους ανέμους για να πάψουν να φυσούν - υπάρχει και σχετικό νεκροταφείο! Στο ίδιο νησί αλλά και στα Κύθηρα, λαμβάνει χώρα μαγικός εξορκισμός για την καταστροφή του ανεμοστροβίλου, χαράσσοντας μια πεντάλφα. Ισως να πρέπει να εξαγάγουμε το ξόρκι προς ΗΠΑ μεριά... Οι Δροσουλίτες: Στη νότια πλευρά της Κρήτης, κοντά στα Σφακιά, βρίσκεται το Φραγκοκάστελο, ένα βενετσιάνικο φρούριο, στο οποίο έγινε μεγάλη μάχη Ελλήνων και Τούρκων τον Μάιο του 1828. Καθώς το γεγονός πέρασε σιγά-σιγά στη σφαίρα του μύθου, λέγεται ότι, κατά τα τέλη του Μαΐου, αν σταθείς κοντά στα τείχη του κάστρου κατά τις τέσσερις με πέντε το πρωί, θα δεις πάνω τους τις σκιές των Κρητών αγωνιστών και σκηνές από τη μάχη. Οι κάτοικοι ονομάζουν τις σκιές Δροσουλίτες και οι απόπειρες εξήγησης μιλούν για απλά παιχνιδίσματα του φωτός.  Βρυκόλακες: Τα Καρπάθια δεν έχουν το μονοπώλιο. Ελπίζουμε οι αναφορές για εμφάνιση βρικολάκων σε Ικαρία (Ακρα, Ταφίτης, Δαιμονόπετρα), Χίο, Σάμο, Αμοργό, Μήλο, Κάλυμνο και αλλού, να μη σας αποτρέψουν από μια επίσκεψη σ' αυτά τα μέρη. Δεν έχει νόημα, άλλωστε. Βρικόλακες «υπάρχουν» ακόμα και στη Μύκονο (νησάκια Μπάου και Αγ. Γεώργιος)... Να μην ξεχάσουμε και τα νησάκια του διαβόλου: έτσι ονομάζονται η Παλαιά και η Νέα Καμμένη, κοντά στη Σαντορίνη. Εδώ τα καλά θαύματα: Αν βρίσκεστε στα Χανιά, κάντε μια βόλτα μέχρι τη μονή του Γουβερνέτου. Στην παρακείμενη σπηλιά, υπάρχει ένας ογκώδης σταλακτίτης, που έχει πέσει και έχει πάρει περίεργο σχήμα. Σύμφωνα με τον μύθο, στη σπηλιά ζούσε ένας ερημίτης μοναχός. Οταν μια αρκούδα του επιτέθηκε, με προφανείς σκοπούς, ο Θεός την πάγωσε. Το ακανόνιστο σχήμα του σταλακτίτη δίνει αφορμή και για άλλες δοξασίες, όπως ότι παριστάνει την Παναγία. Σε μια άλλη σπηλιά, λίγο πιο κάτω, άμα κατεβείτε σε μεγάλο βάθος, μπορείτε να βρείτε τον τάφο του ερημίτη (υποθέτουμε ότι πέθανε από φυσικά αίτια...). Ο κατάλογος με τα περίεργα και παράξενα, δεν έχει τελειωμό. Αν βρίσκεστε εκτός των πυλών, ρωτήστε τους ντόπιους για τους δικούς τους μύθους. Με προσοχή, μόνο, γιατί δεν παίζουμε ποτέ με τις προκαταλήψεις του άλλου. Και προπαντός μην πιστέψετε όλα όσα ακούσετε...
