 Την πλήρη αντίθεση των συμμάχων τους εξακολουθούν να αντιμετωπίζουν σε όλα τα επίπεδα οι ΗΠΑ, σε ό,τι αφορά τα σχέδιά τους για την ανάπτυξη μιας αντιβαλλιστικής ομπρέλας προστασίας.
 Αντιμέτωπος με την αντίθεση αυτή βρέθηκε ο Αμερικανός αναπληρωτής υπουργός Εξωτερικών, Στρόουμπ Τάλμποτ, κατά τη διάρκεια της συνάντησης υπουργών Εξωτερικών της Ομάδας των περισσότερο αναπτυγμένων βιομηχανικά κρατών και της Ρωσίας (G8), στην Ιαπωνία.
 Οπως είπε χαρακτηριστικά, «είχα την ευκαιρία να ακούσω άμεσα εκ μέρους των υπουργών σημαντικών συμμάχων χωρών ποιες είναι οι ανησυχίες και η οπτική γωνία
 Ο Τάλμποτ προσπάθησε να μεταθέσει τη συζήτηση από το αμερικανικό πρόγραμμα στο
ευρύτερο θέμα του ελέγχου των εξοπλισμών και της μη διάδοσης των πυρηνικών όπλων. Σχετικά με το θέμα του αντιπυραυλικού συστήματος, είπε ότι η απόφαση που θα λάβει ο Μπιλ Κλίντον για την ανάπτυξη ή μη, «θα στηρίζεται σε τέσσερα στοιχεία: Τη βιωσιμότητα της τεχνολογίας, το κόστος, την ανάλυση των απειλών στις οποίες θα κληθεί να απαντήσει το σύστημα και τις επιπτώσεις που θα έχει «στον έλεγχο των εξοπλισμών, στις σχέσεις με τις σύμμαχες χώρες και τις σχέσεις με τη Ρωσική Ομοσπονδία».
 Μιλώντας στην ιαπωνική τηλεόραση, ο Γάλλος υπουργός Εξωτερικών, Ιμπέρ Βεντρίν,
δήλωσε ότι η Γαλλία έχει ήδη εκφράσει «τον προβληματισμό της σε ό,τι αφορά την
ανάλυση της απειλής» που κάνουν οι ΗΠΑ και «τις ανησυχίες της σχετικά με τις στρατηγικές επιπτώσεις των αποφάσεων που θα ληφθούν από τον πρόεδρο των ΗΠΑ». Αναφέρθηκε ακόμα στη «σημερινή αντιπαράθεση στις ΗΠΑ σχετικά με την τεχνική αξιοπιστία του συστήματος».
 Ο Ρώσος υπουργός Εξωτερικών, Ιγκόρ Ιβάνοφ, συζήτησε τις ρωσικές ανησυχίες και αντιρρήσεις με τον Τάλμποτ, κατά τη διάρκεια προγεύματος. Οι δύο πλευρές συμφώνησαν το θέμα να ξανασυζητηθεί κατά τη διάρκεια της συνάντησης των προέδρων Κλίντον και Πούτιν, στο περιθώριο της συνάντησης κορυφής της G8 στην Οκινάβα, στις 21 ώς 23 Ιουλίου.
 Παρά το γεγονός ότι το θέμα κυριάρχησε κατά τη διάρκεια της συνάντησης, στο κοινό ανακοινωθέν που εκδόθηκε στο τέλος δεν γίνεται καμία σχετική αναφορά. Καταγράφεται απλώς η «ανησυχία» των 8 χωρών σχετικά με τη διάδοση των πυραύλων
 Τις αντιρρήσεις της για το αμερικανικό πρόγραμμα διατύπωσε και η Κίνα, κατά τη
διάρκεια των «ειλικρινών και σε βάθος συνομιλιών», που έγιναν το περασμένο Σαββατοκύριακο στο Πεκίνο. Ο Αμερικανός υπουργός Aμυνας, Ουίλιαμ Κοέν, δήλωσε ότι κατά την επίσκεψή του στην Κίνα, αυτή την εβδομάδα, δεν περιμένει πολύ περισσότερα πράγματα.
