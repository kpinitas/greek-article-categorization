Ενα σύννεφο καπνού απλώθηκε χθες σε όλη την Ελλάδα. Από την Καβάλα μέχρι τη Ρόδο. Κάτω από το σύννεφο οι φλόγες έκαιγαν χιλιάδες στρέμματα δασικών εκτάσεων και πολλά σπίτια. Το σκηνικό παντού το ίδιο.  Δυνατός αέρας. Υψηλές θερμοκρασίες. Σε ορισμένες περιπτώσεις, εμπρησμοί. Ετσι τουλάχιστον κατήγγειλαν κάτοικοι που έβλεπαν τις περιουσίες τους να χάνονται. Η ψυχραιμία, το καθαρό μυαλό χάνεται μπροστά στον όλεθρο. Οι πυροσβέστες που δεν έρχονται, οι φήμες για αναμμένα στουπιά. Ποιος θα μάθει ποτέ την αλήθεια για τις 25 και πλέον φωτιές σε όλη τη χώρα. Που τελικά έχουν την ίδια κατάληξη. Την καταστροφή. Καμένη γη και μαζί της, χαμένη η ίδια η ζωή. Σε ορισμένες περιπτώσεις δεν θα υπάρξει ανάσταση. Οι καιρικές συνθήκες ήταν και, σύμφωνα με τις προβλέψεις, θα είναι και σήμερα ο μεγάλος αντίπαλος. Οι δυνατοί άνεμοι σε συνδυασμό με τις υψηλές θερμοκρασίες δημιουργούσαν μεγάλες δυσκολίες στους πυροσβέστες. Κάποια πυροσβεστικά αεροσκάφη έμειναν καθηλωμένα χωρίς να μπορούν να βοηθήσουν για δύο ώρες. Κι όταν πέταξαν πάνω από τις περιοχές που φλέγονταν, δεν μπορούσαν να σβήσουν μονομιάς τις φωτιές. Και το παράπονο των κατοίκων ήρθε και πάλι. Από τις φωτιές που ξέσπασαν μέχρι χθες αργά το βράδυ, οι 25 από αυτές ήταν σε εξέλιξη. Στη Σάμο οι κάτοικοι ξεκίνησαν τον απολογισμό και τη θέση τους πήραν χθες οι κάτοικοι του Ξυλόκαστρου και των Αγίων Θεοδώρων.  Σύμφωνα με ανακοίνωση του υπουργείου Τύπου για τα μέτωπα των πυρκαγιών, έχουν αναχωρήσει τα πιο κάτω κυβερνητικά κλιμάκια: στην Κορινθία, ο υπουργός ΠΕΧΩΔΕ Κώστας Λαλιώτης και ο υφυπουργός Αμυνας Δημήτρης Αποστολάκης, στην Καβάλα και στη Θάσο, ο υπουργός Μακεδονίας-Θράκης Γιώργος Πασχαλίδης και ο υφυπουργός Οικονομικών Απόστολος Φωτιάδης, στη Χίο ο υπουργός Αιγαίου Νίκος Σηφουνάκης, στη Φωκίδα και στη Φθιώτιδα ο υφυπουργός Υγείας και Πρόνοιας Δημήτρης Θάνος και ο υφυπουργός Γεωργίας Φώτης Χατζημιχάλης, στα Ιωάννινα και στην Κόνιτσα ο υφυπουργός Γεωργίας Ευάγγελος Αργύρης. Ακόμη με εντολή του πρωθυπουργού, υπουργοί, υφυπουργοί και κυβερνητικά στελέχη θα παραμείνουν στις θέσεις τους, στο πλαίσιο της γενικής επιφυλακής και ετοιμότητας για την αντιμετώπιση της κατάστασης. Αναλυτικά, το μέτωπο των πυρκαγιών:  ΑΤΤΙΚΗ: Μεγάλη πυρκαγιά ξέσπασε, χθες στις 2.15 το μεσημέρι, σε δασική έκταση στη Μάνδρα Αττικής. Σαράντα πυροσβέστες έσπευσαν στη φλεγόμενη περιοχή, στη θέση Καραούλι και ρίχτηκαν στη μάχη με τις φλόγες. Τρία αεροσκάφη της Πυροσβεστικής Υπηρεσίας έκαναν συνεχείς ρίψεις νερού, ενώ έσπευσαν για ενισχύσεις και 25 πεζοπόροι. Παρά τις προσπάθειες των πυροσβεστών από γης και αέρος, η φωτιά, που πλησίαζε απειλητικά οικισμό, κατέστρεψε ολοσχερώς δύο σπίτια. Περίοικοι, που είδαν άγνωστους να βάζουν φωτιά, κατήγγειλαν ότι πρόκειται για εμπρηστική ενέργεια. Μια καταγγελία, η οποία ελέγχεται.  Μέχρι αργά το βράδυ πάντως, η πυρκαγιά βρισκόταν σε εξέλιξη. Με σύμμαχο το δυνατό αέρα, που επικρατούσε στην περιοχή, η φωτιά δυσχέραινε το έργο των πυροσβεστών και αποτέφρωνε μεγάλες εκτάσεις δάσους. Περίπου 30 λεπτά αργότερα εκδηλωνόταν άλλη φωτιά σε δασική έκταση στο Κρυονέρι. Χάρη στην έγκαιρη επέμβαση των πυροσβεστών, όμως, η πυρκαγιά τέθηκε γρήγορα υπό έλεγχο και κατεσβέστη περίπου τρεις ώρες αργότερα. ΑΧΑΪΑ: Εφιάλτης δίχως τέλος στην Αιγιάλεια. Η πυρκαγιά που ξεκίνησε αργά τη νύχτα της Τετάρτης, ώς αργά χθες το βράδυ ήταν ανεξέλεγκτη, κατακαίοντας αγροτικές εκτάσεις και σπίτια. Τα χωριά Κερινίτσα, Καθολικό, Βούτσιμο, η Ακράτα και το Διακοφτό βρίσκονται σε κατάσταση έκτακτης ανάγκης. Οι κάτοικοι των χωριών ζουν εφιαλτικές στιγμές, αφού οι φλόγες πέρασαν μέσα από τα σπίτια τους, καταστρέφοντας πέντε κατοικίες, πολλές αποθήκες κ.ά. Στο Καθολικό, το Βούτσιμο, το Ανω Πλατάνι, την Ακράτα οι κάτοικοι συνεχίζουν να βλέπουν τις αναζωπυρώσεις που η ένταση των ανέμων τις μεταβάλλει σε μέτωπα φωτιάς που απειλούν τα χωριά τους. Στην Αγία Τριάδα σώθηκε την τελευταία στιγμή μοναστήρι, στο οποίο είχαν εγκλωβιστεί η ηγουμένη και οκτώ καλόγριες. Το χωριό Αμπελος εκκενώθηκε στη 1 το μεσημέρι από τους κατοίκους. Παρηγοριά όλων, οι συνεχείς ρίψεις από τα πυροσβεστικά ελικόπτερα, ενώ υπάρχουν δεκάδες πυροσβεστικά οχήματα σε κάθε περιοχή. Οι κάτοικοι της περιοχής καταγγέλλουν ότι η φωτιά ξεκίνησε από εμπρησμό, αφού εκδηλώθηκε σε πολλά σημεία ταυτόχρονα... ΦΘΙΩΤΙΔΑ: Από θαύμα γλίτωσε χθες η κωμόπολη της Μακρακώμης, όταν άγνωστοι εμπρηστές, κατά μαρτυρίες κατοίκων της, έριξαν φωτοβολίδες σε μια θαμνώδη έκταση στο δυτικό τμήμα της πόλης. Γύρω στις 11 το πρωί οι αυλές τριών σπιτιών στην άκρη της πόλης προς την πλευρά του Καρπενησίου, τυλίχτηκαν στις φλόγες και αστραπιαία αυτές μεταδόθηκαν στα διπλανά σπίτια. Αμέσως σήμανε συναγερμός, ένα όχημα της τοπικής Πυροσβεστικής Υπηρεσίας, που υπήρχε διαθέσιμο, έσπευσε επιτόπου, ενώ δεκάδες αγρότες με μηχανήματα και πολίτες με λάστιχα και άλλα μέσα επιχειρούσαν με επίμονη προσπάθεια να γλιτώσουν τα σπίτια τους. Mια ώρα μετά κατάφεραν να σβήσουν τη φωτιά, η οποία με την ενίσχυση και του ανέμου θα έκανε στάχτη όλη την πόλη, ενώ υπήρχε κίνδυνος να ξεφύγει και προς την κοιλάδα του Σπερχειού. Ομως αν Μακρακώμη γλίτωσε, σε όλη την επαρχία Δομοκού η πύρινη λαίλαπα καταπίνει αδιάκοπα δασικές και γεωργικές εκτάσεις στο περιβόλι Δομοκού, το Βούζι, τον Ασβεστο, το Τρίλοφο, στη Μαλαισίνα, στην πηγή Αχιλλέως, την Οβριακή, τη Ξυνιάδα, τη Φουρνά Ευρυτανίας, το Μαρτίνο Λοκρίδας, την περιοχή της Αλαμάνας κ.α. ΗΛΕΙΑ: Τρία πύρινα μέτωπα έκαναν την εμφάνισή τους λίγο μετά τις 2 το μεσημέρι στο νομό Ηλείας, σκορπίζοντας τον τρόμο στους κατοίκους. Στην περιοχή Μακρισίων και Αλφειούσας, οι φλόγες έφτασαν κοντά στα σπίτια, αλλά χάρη στην άμεση επέμβαση των πυροσβεστών και στην ξαφνική αλλαγή της φοράς του ανέμου απετράπη το κακό. Η φωτιά, την τελευταία στιγμή, άλλαξε κατεύθυνση και ώς αργά χθες το απόγευμα είχε κάνει στάχτη πάνω από 100 στρέμματα δασικής έκτασης και καλλιέργειες. Πυρκαγιές εκδηλώθηκαν και στις περιοχές Ξηρόκαμπου Πύργου και Κερτιζέικα Αμαλιάδας, οι οποίες τέθηκαν υπό πλήρη έλεγχο. ΜΕΣΣΗΝΙΑ: Στους Γαργαλιάνους, λίγο μετά τις 3 χθες το μεσημέρι, σήμανε και πάλι συναγερμός στις πυροσβεστικές δυνάμεις, καθώς εκδηλώθηκε πυρκαγιά στην περιοχή Μεσοπόταμο Πυλίας. Σύμφωνα με τις πρώτες ενδείξεις, η πυρκαγιά ήταν αποτέλεσμα εμπρησμού, καθώς την τελευταία εβδομάδα στο συγκεκριμένο σημείο εκδηλώθηκε πυρκαγιά για 6η συνεχόμενη φορά. Μερικές ώρες αργότερα, ένα νέο πύρινο μέτωπο εμφανίστηκε στην περιοχή Μεταμόρφωση Πυλίας. ΛΑΚΩΝΙΑ: Στο Δήμο Οιτύλου στο Γύθειο η πυρκαγιά που ξέσπασε από άγνωστη αιτία στην τοποθεσία «Κίτας», λόγω των ισχυρών ανέμων που έπνεαν στην περιοχή, πήρε γρήγορα μεγάλες διαστάσεις και έως αργά χθες το απόγευμα βρισκόταν σε εξέλιξη, καίγοντας αγροτοδασική έκταση. ΚΕΦΑΛΟΝΙΑ: Πυρκαγιά, η οποία τέθηκε υπό μερικό έλεγχο, ξέσπασε χθες το μεσημέρι και στην περιοχή Αγίου Νικολάου στον Πόρο Κεφαλονιάς.  ΙΩΑΝΝΙΝΑ: Ανεξέλεγκτη ώς αργά χθες το βράδυ ήταν η μεγάλη πυρκαγιά που ξέσπασε προχθές το απόγευμα σε δυο σημεία ταυτόχρονα στην περιοχή Διστράτου Κόνιτσας και προς στιγμήν κινδύνευσαν να καταστραφούν τα χωριά Λαίστα, Βρυσοχώρι, Πάδες, Διστράτο και Αρματά.  Στη μάχη για το σβήσιμο της φωτιάς έχουν ριχθεί ισχυρές πυροσβεστικές δυνάμεις της Ηπείρου και των Γρεβενών, δυνάμεις του στρατού, ένα «καναντέρ» και ένα ελικόπτερο Μ8.  Ο διοικητής περιφερειακής διοίκησης πυροσβεστικών υπηρεσιών Ηπείρου Γ. Μουμτζής, που συντονίζει το έργο της κατάσβεσης, άφησε αιχμές για εμπρησμό, δηλώνοντας:  «Κάποιοι ασυνείδητοι δεν σέβονται τίποτε. Η ζωή και η περιουσία των κατοίκων της Ηπείρου δεν έχει γι' αυτούς καμία αξία μπροστά στο προσωπικό τους συμφέρον. Η προανάκριση θα στραφεί προς κάθε κατεύθυνση και ιδιαίτερα σε αυτούς που έχουν οικονομικό όφελος και βρήκαν την ευκαιρία λόγω των καιρικών συνθηκών να δράσουν». ΓΡΕΒΕΝΑ. Ενα από τα ομορφότερα δάση της χώρας, ο δρυμός της «Βάλια Κίρνα» στο νομό Γρεβενών, είχε παραδοθεί στις φλόγες, και ώς αργά τη νύχτα οι πυροσβεστικές δυνάμεις αδυνατούσαν να τη θέσουν υπό έλεγχο. Η φωτιά είχε μέτωπο 20 χιλιομέτρων και προήλθε από τη φωτιά της Κόνιτσας. Γρήγορα επεκτάθηκε προς τη Σαμαρίνα Γρεβενών. Η περιοχή είναι δύσβατη και βρίσκεται σε υψόμετρο περίπου 2.000 μέτρων. Στην επιχείρηση κατάσβεσης συμμετείχαν περισσότεροι από 170 πυροσβέστες με 16 οχήματα, δυνάμεις του Στρατού και εθελοντές.  ΑΙΤΩΛΟΑΚΑΡΝΑΝΙΑ: Πάνω από 500 στρέμματα δασικής έκτασης έκανε στάχτη η πυρκαγιά που ξέσπασε στις 2.15 χθες το μεσημέρι στην περιοχή Αγιος Ηλίας στις παρυφές του Αγρινίου, όπου βρίσκονται οι κεραίες τηλεοπτικών και ραδιοφωνικών σταθμών. Οι ισχυροί άνεμοι φούντωσαν αμέσως τη φωτιά, η οποία μέχρι τις 4 το απόγευμα ήταν τελείως ανεξέλεγκτη, αφού πυροσβεστικά αεροπλάνα δεν υπήρχαν επειδή ήταν απασχολημένα σε άλλες πυρκαγιές.  Απειλήθηκαν αγροικίες, σπίτια και το εκκλησάκι του Αγίου Ηλία, ενώ κάποιοι κάτοικοι άρχισαν να φωνάζουν και να κλαίνε. Οι πυροσβέστες προσπαθούσαν, αλλά ήταν αδύνατον να φτάσουν τη φωτιά που έκαιγε σε δύσβατη περιοχή.  Τελικά, τη λύση έδωσαν δύο «καναντέρ», τα οποία μέσα σε μία ώρα κατάφεραν να τη θέσουν υπό έλεγχο και να αποσοβήσουν τον κίνδυνο.  ΜΑΓΝΗΣΙΑ: Δυο μεγάλες πυρκαγιές ήταν χθες σε εξέλιξη στο νομό Μαγνησίας, στις περιοχές Συκής Πηλίου και Ανάβρας της Οθρυος, ενώ άλλες τρεις μικρότερες που εκδηλώθηκαν αντιμετωπίσθηκαν έγκαιρα, χωρίς να δημιουργήσουν σημαντικές ζημιές. Συγκεκριμένα, χθες το πρωί, λόγω του δυνατού ανέμου, αναζωπυρώθηκε η φωτιά στην περιοχή της Συκής, η οποία είχε ανάψει την περασμένη Κυριακή και είχε τεθεί τη Δευτέρα υπό έλεγχο. Στην περιοχή έδιναν, όλη τη μέρα, μάχη με τη φωτιά πυροσβεστικές δυνάμεις, στρατιώτες και δυο πυροσβεστικά αεροπλάνα. Στην περιοχή της κοινότητας Ανάβρας, η πυρκαγιά, που προήλθε από εστίες της μεγάλης φωτιάς στη Μακρακώμη Λαμίας, κατακαίει δασική έκταση σε πολύ δύσβατη περιοχή και για την κατάσβεσή της κινητοποιήθηκαν δυνάμεις του στρατού και πυροσβεστικής.  ΧΙΟΣ: Κρίσιμες ώρες περνά, μετά τη Σάμο, η Χίος με την πύρινη λαίλαπα να καίει ανεξέλεγκτα δασικές εκτάσεις και μαστιχόδενδρα μεταξύ των χωριών Ελάτας, Πυργίου και Αρμολίων. Μέχρι χθες το απόγευμα είχε κάψει περισσότερα από 2.000 στρέμματα, καθώς και το Μοναστήρι της Κοιμήσεως Θεοτόκου Φανερωμένης (κτισμένο το 1839) που διέθετε υπέροχο ξύλινο τέμπλο. Χθες το πρωί στη μάχη της κατάσβεσης εκτός από τους 65 πυροσβέστες, δεκάδες εθελοντές και 40 στρατιώτες, ρίχτηκε και ένα πυροσβεστικό αεροσκάφος για να ενισχυθεί η δύναμη από αέρος, μετά τις 11 το πρωί μ' ένα ελικόπετρο τύπου «Σινούκ». Ηδη όμως στην περιοχή έπνεαν ισχυροί νοτιάδες με αποτέλεσμα η φωτιά να «σκαρφαλώσει» την κορυφογραμμή του λόφου «Ανεμολογά». Την ίδια ώρα οι φλόγες έφταναν μέχρι και την πόλη της Χίου. Ο μεγαλύτερος κίνδυνος όμως παραμονεύει με το γύρισμα των ανέμων σε ΒΔ, έντασης άνω των 7 μποφόρ. Αν η φωτιά δεν τεθεί υπό έλεγχο, τότε από τη μια θα καταστραφεί ο κάμπος του Πυργιού με τα μαστιχόδενδρα και το πιο σημαντικό θα κινδυνεύσουν οι αποθήκες με καύσιμα και πυρομαχικά του Στρατού που υπάρχουν στην ευρύτερη περιοχή της νότιας Χίου. ΘΕΣΣΑΛΟΝΙΚΗ: Φωτιά ξέσπασε το μεσημέρι στην περιοχή μεταξύ των χωριών Αγιονέρι και Ανθόφυτο Κιλκίς και το απόγευμα επεκτάθηκε λόγω των ισχυρών ανέμων στην περιοχή μεταξύ της Φιλαδέλφειας, Ζαγκλιβερίου, Πενταλόφου, Νεοχωρούδας και Μεσήμβριας Θεσσαλονίκης. Η φωτιά έκαιγε ώς αργά το βράδυ. ΠΕΛΛΑ: Εκρήξεις σε πεδίο βολής του Στρατού κοντά στην περιοχή Μανδάλων Εδεσσας προκάλεσε πυρκαγιά που μαινόταν στην περιοχή ώς αργά τη νύχτα. Οι δυνάμεις της Πυροσβεστικής Υπηρεσίας κατάφεραν να προστατέψουν παρακείμενες αποθήκες πυρομαχικών και ποιμνιοστάσια. ΚΑΒΑΛΑ: Ανάμεσα στα χωριά Ζυγός και Παλιά Καβάλα ξέσπασε πυρκαγιά χθες το απόγευμα και γρήγορα πήρε διαστάσεις λόγω του αέρα, καίγοντας πουρνάρια και καλλιέργειες. Για την κατάσβεσή της πάλευαν επίγειες πυροσβεστικές δυνάμεις και κάτοικοι της περιοχής. ΘΑΣΟΣ: Μια παρθένα περιοχή της Θάσου, που είχε γλιτώσει τις άλλες χρονιές, χθες το απόγευμα τυλίχτηκε στις φλόγες. Η φωτιά ήταν ώς αργά σε εξέλιξη καίγοντας το όμορφο δάσος. Το μόνο παρήγορο είναι ότι δεν απειλούνταν κατοικημένες περιοχές. ΕΥΒΟΙΑ: Σε εξέλιξη ήταν και η φωτιά στην κεντρική Εύβοια κοντά στο χωριό Πολιτικά της Χαλκίδας, καίγοντας θάμνους, δέντρα και καλλιέργειες. Ολη η δύναμη της Πυροσβεστικής της Εύβοιας ήταν στην περιοχή και έδινε μάχη για να περιορίσει τις φλόγες. ΦΩΚΙΔΑ: Τη δασική περιοχή ανάμεσα στα χωριά Καλλιθέα και Ποτιδάνεια έκαιγε ώς αργά τη νύχτα. Ολες οι πυροσβεστικές δυνάμεις της Φωκίδας και των γύρω νομών προσπαθούσαν να βοηθήσουν στην κατάσβεση. Πάνω από 1.000 στρέμματα δάσους είχαν γίνει στάχτη ώς το βράδυ. ΔΩΔΕΚΑΝΗΣΑ: Από παλιό βλήμα του Β' Παγκοσμίου Πολέμου, που εξερράγη λόγω της ζέστης, ξεκίνησε η φωτιά στην περιοχή Ψαλίδι. Από τον αέρα η φωτιά πήρε μεγάλες διαστάσεις, και μάλιστα εγκλωβίστηκε ένας πυροσβέστης. Τελικά με την επέμβαση δύο ελικοπτέρων η φωτιά τέθηκε υπό έλεγχο, αφού έκαψε 1.000 στρέμματα θαμνώδους έκτασης και λιόδεντρα, χωρίς ευτυχώς να απειλήσει τις τουριστικές περιοχές. ΑΡΓΟΛΙΔΑ: Στις 5.30 χθες το απόγευμα εκδηλώθηκε φωτιά στη Δήμαινα Αργολίδος, κοντά στη Παλιά και στη Νέα Επίδαυρο. Η φωτιά κατευθυνόταν προς το μοναστήρι των Αγίων Ταξιαρχών, αλλά οι καλόγριες που βρίσκονται σε αυτό, αρνούνται να το εγκαταλείψουν. Η φωτιά μέχρι αργά το βράδυ ήταν σε εξέλιξη.
