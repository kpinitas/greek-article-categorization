Μέσα από το Συμβούλιο της Επικρατείας θα περάσει και πάλι η κυβερνητική προσπάθεια για τη δημιουργία νέων χώρων υγειονομικής ταφής των απορριμμάτων (ΧΥΤΑ) στην Αττική.
 Μπορεί η υπόθεση του «Κουρουπητού» να αποτελεί παράδειγμα προς αποφυγή, ειδικά
όσον αφορά τις καθυστερήσεις στην επιλογή νέας χωματερής, όμως αυτό δεν σημαίνει ότι το ΥΠΕΧΩΔΕ μπορεί ανενόχλητο να προχωρήσει σε αποφάσεις για χωροθετήσεις νέων ΧΥΤΑ. Οι όποιες αποφάσεις του αποτελούν διοικητικές πράξεις και θεωρείται βέβαιο ότι θα προσβληθούν από τους διαφωνούντες στο ΣτΕ, όπως έγινε και πριν δύο χρόνια.
 Και μπορεί τότε η Ολομέλεια του ΣτΕ (5-12-1998) να απέρριψε τις προσφυγές των Δήμων Αυλώνα, Γραμματικού και Κερατέας, οι οποίοι είχαν προεπιλεγεί για να «φιλοξενήσουν» τις νέες χωματερές, όμως αυτό έγινε για τυπικούς και όχι ουσιαστικούς λόγους.
 Η Ολομέλεια, δηλαδή, δεν εξέτασε την ουσία των αιτήσεων, αλλά τις απέρριψε ως απαράδεκτες επειδή η επίμαχη υπουργική απόφαση, που προσβλήθηκε τότε ως παράνομη, προέβλεπε απλώς τη δυνατότητα της διοίκησης να επιλέξει σε κάποιο επόμενο στάδιο έναν από τους τρεις χώρους που είχαν προεπιλεγεί.
 Εως τότε δεν είχε γίνει οριστική επιλογή, καθώς προηγούνταν η ολοκλήρωση της περιβαλλοντικής μελέτης για τις επιπτώσεις της χωματερής στο οικοσύστημα των περιοχών. Με άλλα λόγια, δεν ήταν ακόμη εκτελεστή διοικητική πράξη και δεν μπορούσε να προσβληθεί στο ΣτΕ.
 Νωρίτερα, το Ε' τμήμα του ΣτΕ, που παρέπεμψε την υπόθεση στην Ολομέλεια για οριστική κρίση, είχε δεχθεί με πλειοψηφία 3-2 τις αιτήσεις των δήμων και είχε ακυρώσει την απόφαση του ΥΠΕΧΩΔΕ για τις συγκεκριμένες περιοχές, ζητώντας εθνικό σχεδιασμό εκ μέρους του ΥΠΕΧΩΔΕ για τη διαχείριση των απορριμμάτων και την επιλογή των χώρων υγειονομικής ταφής.
 Ο εισηγητής του τμήματος, μάλιστα, σύμβουλος Eπικρατείας Σ. Ρίζος είχε χαρακτηρίσει απαράδεκτο το γεγονός, ένα τόσο σημαντικό ζήτημα για το περιβάλλον να ρυθμίζεται με υπουργικές αποφάσεις και όχι με συνολική νομοθετική παρέμβαση.
 Με αλλεπάλληλες αποφάσεις, εξάλλου, του τμήματος αναστολών του ΣτΕ είχε παγώσει έως τον Νοέμβριο του 1997 κάθε ενέργεια προέγκρισης της χωροθέτησης νέας χωματερής στον Αυλώνα, εκ μέρους του ΥΠΕΧΩΔΕ.
