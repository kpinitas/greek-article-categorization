 Ο Κινέζος σκηνοθέτης Γιανγκ Γουέν, που κέρδισε με την ταινία του «Διάβολοι στο
κατώφλι» το Μεγάλο Βραβείο της Επιτροπής στο πρόσφατο φεστιβάλ των Κανών, αντιμετωπίζει στην πατρίδα του σοβαρά προβλήματα λογοκρισίας.
 Σύμφωνα με πληροφορίες προερχόμενες από τους κινηματογραφικούς κύκλους του Πεκίνου, ο 37χρονος Γιανγκ Γουέν, ο επονομαζόμενος και «Κινέζος Ντεπαρντιέ», τιμωρήθηκε από το ειδικό γραφείο λογοκρισίας με μια απαγόρευση να παίξει στο σινεμά και την τηλεόραση, αλλά και να γυρίσει ταινία για τα επόμενα εφτά χρόνια. Λέγεται, ακόμη, ότι οι λογοκριτές απαίτησαν από τον Γιανγκ Γουέν να τους παραδώσει τις μπομπίνες με το φιλμ του.
 Ο σκηνοθέτης, που μοιράζει το χρόνο του ανάμεσα στη Γαλλία και την Κίνα, δήλωσε στο Γαλλικό Πρακτορείο ότι δεν έχει καμιά επίσημη πληροφόρηση για το θέμα και ότι, αντίθετα, έχει ζητήσει επανειλημμένα να γίνει δεκτός από τους λογοκριτές, οι οποίοι, όμως, τον αγνοούν. Οσο για το ίδιο το Γραφείο Λογοκρισίας, σε σχετική ερώτηση προτίμησε να απαντήσει ότι το θέμα βρίσκεται υπό εξέταση.
 Σύμφωνα, όμως, με πληροφορίες που κυκλοφορούν στο Ιντερνετ, η ταινία του Γιανγκ Γουέν, που αναφέρεται στη διάρκεια της κατοχής της Κίνας από τους Γιαπωνέζους (1937-45), ενόχλησε την επίσημη Κίνα, επειδή «διαστρέφει σοβαρά την Iστορία».
 «Οι Κινέζοι στην ταινία δεν μισούν τους Γιαπωνέζους στο βαθμό που θα όφειλαν»,
πιστεύουν οι λογοκριτές. Οι ίδιοι αναφέρουν ότι στην ταινία φαίνεται περισσότερη ώρα απ' όση θα έπρεπε η γιαπωνέζικη σημαία και ακούγεται ο γιαπωνέζικος εθνικός ύμνος, ενώ υπάρχει και μια «χυδαία σκηνή» με ένα γάιδαρο σε στύση.
 Ο Γιανγκ Γουέν δήλωσε ότι αν τελικά η ταινία του και ο ίδιος πέσουν θύμα τέτοιας λογοκρισίας, θα είναι σαν να επιστρέφει η Κίνα στην περίοδο της Πολιτιστικής Επανάστασης. «Η Κίνα έκανε μεγάλη πρόοδο τα τελευταία 20 χρόνια και άνοιξε στον κόσμο», δήλωσε ο σκηνοθέτης. «Η ιδεολογία της, όμως, είναι τρομερά καθυστερημένη ακόμη σε σύγκριση με όσα συμβαίνουν στον κόσμο». Ο ίδιος
υπολογίζει ότι έχει 50% πιθανότητες να πάρει άδεια από τη λογοκρισία να δείξει
την ταινία του στην Κίνα χωρίς να αναγκαστεί να την κόψει (διαρκεί τρεις ώρες)
ή να αλλάξει τον τίτλο της. «Θα αγωνιστώ για να πάρω το πράσινο φως», δήλωσε.
