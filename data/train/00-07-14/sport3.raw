 «Ο Αλπάι του χρόνου θα αγωνίζεται στον Ολυμπιακό και όχι στη Φενερμπαχτσέ. Θα δοθεί με μετεγγραφή και όχι δανεικός, αφού αυτή είναι η απόφαση της εταιρείας». Σε αυτή τη δήλωση στους τηλεοπτικούς σταθμούς της Τουρκίας (τη μετέδωσαν τόσο το τουρκικό ειδησεογραφικό πρακτορείο όσο και το site της Φενερμπαχτσέ) προχώρησε χθες το απόγευμα ο πρόεδρος της εταιρείας «S. Jetpa» Φαρούκ Αγκιουντούζ, στην οποία ανήκει ο Οτσαλάν Αλπάι, αν και από τον Ολυμπιακό έλεγαν χθες βράδυ ότι «είναι πιο πιθανό να χαλάσει η μετεγγραφή παρά να γίνει».
 Τα τουρκικά ΜΜΕ λοιπόν έκαναν χθες λόγο «για μετεγγραφή 8 εκατομμυρίων δολαρίων» (περίπου 3 δισεκατομμύρια δραχμές), ενώ ο πρόεδρος της «S. Jetpa» υποστήριξε ότι «θα πάμε στην Αθήνα την προσεχή εβδομάδα για να τελειώσει το θέμα και ο Αλπάι θα φορέσει τη φανέλα του Ολυμπιακού».
 Από την πειραϊκή ΠΑΕ πάντως υποστήριξαν ότι «η κατάσταση είναι ακόμα μπερδεμένη και δύσκολα θα γίνει η μετεγγραφή», θεωρώντας ότι είναι πιο πιθανό να χαλάσει. Πληροφορίες που διέρρευσαν χθες αργά το βράδυ αναφέρουν ότι σήμερα είναι η κρίσιμη μέρα για τη μετεγγραφή του Αλπάι.
 Ο 27χρονος Τούρκος αμυντικός μάλιστα σκέφτεται αύριο να μην ακολουθήσει την προετοιμασία της Φενερμπαχτσέ, ενώ στον Ολυμπιακό υποστηρίζουν ότι ο παίκτης είναι ελεύθερος και αυτή την ενημέρωση έχουν από τη ΦΙΦΑ.
 Ο Αλπάι σε δηλώσεις που έκανε χθες αργά το βράδυ είπε: «Mε έχουν στενοχωρήσει πολύ οι τελευταίες εξελίξεις. H καρδιά μου ανήκει στη Φενερμπαχτσέ και θέλω να τελειώσω την καριέρα μου στην ομάδα που αγαπάω».
 Στο μεταξύ, η εφημερίδα «Σαμπάχ» έγραψε ότι «υπάρχει κόντρα μεταξύ της Φενερμπαχτσέ και της εταιρείας στην οποία ανήκει ο παίκτης, και για όλα θα αποφασίσουν τα τουρκικά δικαστήρια».
 Οσο για τον Ζλάτκο Ζάχοβιτς, σήμερα αναμένονται εξελίξεις. Ο Ολυμπιακός πάντως απέρριψε χθες την πρόταση της Βαλένθια ύψους 7 εκ. δολαρίων (περίπου 2, 5 δισ. δρχ.) και της έχει διαμηνύσει ότι θέλει 10 εκ. δολάρια (περίπου 3, 6 δισ. δρχ.).
 Η ισπανική εφημερίδα «Marca» ωστόσο είχε χθες τίτλο «ο Ζάχοβιτς θα είναι ο τέταρτος Bαλκάνιος ποδοσφαιριστής», με υπότιτλο «μετά τους Μιγιάτοβιτς, Βλάοβιτς, Τζούκιτς» και αναφέρει: «Η μετεγγραφή θα ολοκληρωθεί τα επόμενα εικοσιτετράωρα, καθώς ο παίκτης έχει συμφωνήσει με τη Βαλένθια και η πρόταση του συλλόγου είναι καλή προς τον Ολυμπιακό».
 Η «Diario» έγραψε ότι «ο Ζάχοβιτς απειλεί τον Ολυμπιακό και τον πιέζει να του δώσει μετεγγραφή, ενώ ο παίκτης έχει συμφωνήσει με τη Βαλένθια. Είναι θέμα ωρών να ολοκληρωθεί η μετεγγραφή».
 Ενθουσιασμένος είναι ο Ζε Ελίας από την ολιγοήμερη παρουσία του στην Αθήνα και τις πρώτες προπονήσεις του στον Ολυμπιακό και μίλησε χθες για τις πρώτες εντυπώσεις του. «Είναι δύσκολο για μένα να προσαρμοστώ αμέσως, αλλά το περιβάλλον είναι πολύ καλό και γρήγορα θα βρω το ρυθμό μου», δήλωσε ο Βραζιλιάνος μεσοεπιθετικός και πρόσθεσε: «Μου αρέσει η Αθήνα και τα πάω καλά με τους συμπαίκτες μου. Με βοηθάει πολύ το γεγονός ότι είναι στην ομάδα ο Τζιοβάνι και ο Λουτσιάνο, που ξέρει τη γλώσσα, και μπορούμε να συνεννοηθούμε πιο εύκολα. Θα δουλέψουμε σκληρά για να πετύχουμε τους στόχους μας».
 Σε ερώτηση αν στόχος του είναι μέσω του Ολυμπιακού να επιστρέψει στην εθνική ομάδα της Βραζιλίας, ο Ζε Ελίας είπε: «Αυτή τη στιγμή είναι δύσκολο να επιστρέψω στην εθνική ομάδα, καθώς υπάρχει ένας συγκεκριμένος αριθμός παικτών που συμπεριλαμβάνονται στα σχέδια του προπονητή. Θα προσπαθήσω όμως να πάω καλά με τον Ολυμπιακό και κάποια στιγμή να παίξω ξανά στην εθνική ομάδα».
 Οριστικοποιήθηκε χθες το μεσημέρι η μετεγγραφή του Μιχάλη Σηφάκη στον Ολυμπιακό. Ο 20χρονος τερματοφύλακας, που αγωνιζόταν στον Φωστήρα, πέρασε χθες από τα γραφεία της πειραϊκής ΠΑΕ, υπέγραψε συμβόλαιο 3
2 χρόνια με τους «ερυθρόλευκους» και ξεκίνησε από το απόγευμα προπονήσεις στου Ρέντη. Ο Σηφάκης θα πάρει τη θέση του τρίτου τερματοφύλακα στον Ολυμπιακό, μετά τους Ελευθερόπουλο, Γεωργίου, ενώ ο Κλεόπας Γιάννου θα παραχωρηθεί τις προσεχείς μέρες δανεικός σε σύλλογο Β' Εθνικής.
 Οι ποδοσφαιριστές της πειραϊκής ομάδας συνέχισαν χθες την προετοιμασία τους με διπλές προπονήσεις (πρωί και απόγευμα), το ίδιο θα συμβεί και σήμερα, αφού ο Γιάννης Μαντζουράκης θέλει να ανεβάσει τους ρυθμούς πριν η ομάδα ταξιδέψει για το Τέγκενρζε, ενώ αύριο οι «ερυθρόλευκοι» θα έχουν ρεπό. Ο Πίτερ Οφορίκουε επέστρεψε προχθές βράδυ στην Αθήνα και πήρε χθες μέρος στις προπονήσεις.
 *Από την Ιταλία υπήρξε χθες η πληροφορία ότι ο φιλικός αγώνας Ολυμπιακός-Ιντερ στο ΟΑΚΑ θα γίνει στις 28 Αυγούστου στο πλαίσιο των μετεγγραφών του Γεωργάτου και του Ζε Ελίας. 
 *Μεγάλη ζήτηση παρουσιάζουν τα εισιτήρια διαρκείας των Συνδέσμων του Ολυμπιακού, τα οποία διατίθενται από χθες και κοστίζουν 40.000 και 60.000 δρχ. Στην πειραϊκή ΠΑΕ υπολογίζουν ότι θα πωληθούν περισσότερα από 5.000 διαρκείας έως το τέλος Αυγούστου. 
