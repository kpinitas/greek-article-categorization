 Το «πριν την ώρα του» ντέρμπι με την ΑΕΚ στο Kύπελλο, στις 13 Αυγούστου, ανάμεσα δηλαδή στους δύο αποφασιστικής σημασίας αγώνες της προκριματικής φάσης του Τσάμπιονς Λιγκ (9 και 23 Αυγούστου), ήταν το δυνατό τεστ που ήθελε εκείνη ακριβώς την περίοδο ο Αγγελος Αναστασιάδης. Μάλιστα είχε ζητήσει από τη διοίκηση να κλειστεί ένα φιλικό παιχνίδι με ισχυρό αντίπαλο, ώστε οι παίκτες του να πάνε όσο το δυνατόν πιο έτοιμοι στην τελική αναμέτρηση-ρεβάνς, όπου θα κριθεί η είσοδος του Παναθηναϊκού στους χρυσοφόρους ομίλους της κορυφαίας διασυλλογικής διοργάνωσης της Ευρώπης. 
 «Είναι το γερό τεστ που επιθυμούσα πριν από τον επαναληπτικό αγώνα του Τσάμπιονς Λιγκ. Και, ως γνωστόν, ο πρωταρχικός στόχος του Παναθηναϊκού φέτος είναι η επιτυχημένη πορεία του στο Τσάμπιονς Λιγκ», σχολίασε ο προπονητής των «πρασίνων», που ενώ αναζητούσε φιλικό βρέθηκε ξαφνικά με επίσημο παιχνίδι τις ίδιες ακριβώς ημερομηνίες που επιθυμούσε. Το ντέρμπι με την ΑΕΚ έχει και άλλη μία χρησιμότητα, μαζί με τον προηγούμενο αγώνα του Kυπέλλου, αυτό με τον Ολυμπιακό Βόλου στις 6 Αυγούστου. Και τα δύο θα γίνουν στο Ολυμπιακό Στάδιο, επομένως θα δοθεί η ευκαιρία στους ποδοσφαιριστές να εξοικειωθούν απόλυτα με το γήπεδο όπου θα διεξαχθούν οι δύο πιο σημαντικοί αγώνες με τους οποίους ξεκινάει η ποδοσφαιρική χρονιά. Ο ΠΑΟ βέβαια έχει προγραμματίσει άλλο ένα ματς στο Ολυμπιακό Στάδιο, με τον ΟΦΗ στις 31 Ιουλίου, που μέχρι χθες δεν ήταν σίγουρο ό,τι θα γίνει. Ο λόγος είναι ότι και ο ΣΕΓΑΣ έχει προγραμματίσει να διοργανώσει στο τέλος του μήνα το διασυλλογικό πρωτάθλημα στίβου. Αρα το ματς με τον ΟΦΗ θα γίνει στο Στάδιο μόνο αν οι αγώνες στίβου μετατεθούν λίγο πριν ή λίγο μετά.
 Υπενθυμίζουμε με την ευκαιρία τα ματς του Παναθηναϊκού στην πρώτη φάση του Kυπέλλου Ελλάδας: 
 Ορεξάτος γύρισε από τις διακοπές του ο Ρενέ Χένρικσεν και στρώθηκε αμέσως στη δουλειά. Χθες, μάλιστα, ενώ ο Αναστασιάδης είχε δώσει ρεπό στους παίκτες, εκείνος προπονήθηκε μόνος του το πρωί, ώστε να μπορέσει να μπει το συντομότερο στο ρυθμό της υπόλοιπης ομάδας. 
