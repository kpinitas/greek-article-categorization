 Αναπόφευκτη θεωρεί ο πρόεδρος της FED Aλαν Γκρίνσπαν μια χρηματοοικονομική κρίση στο μέλλον, γι' αυτό και θεωρεί ότι σήμερα που υπάρχει σχετική ηρεμία είναι η καλύτερη περίοδος για την ενίσχυση της άμυνας του παγκόσμιου χρηματοπιστωτικού συστήματος. 
 Ο Aμερικανός τραπεζίτης, μιλώντας προχθές αργά το βράδυ στη Νέα Υόρκη, προειδοποίησε αγορές, επενδυτές και κυβερνήσεις να εκμεταλλευθούν την παρούσα περίοδο ηρεμίας στο χρηματοοικονομικό σύστημα και να διευθετήσουν όλες εκείνες
τις αδυναμίες που συνέβαλαν στις κρίσεις του παρελθόντος, όπως αυτές που ξεκίνησαν το 1997 από τη Ν.Α. Ασία και το 1998 από τη Ρωσία. «Δεν γνωρίζουμε και πιθανώς δεν μπορούμε να γνωρίζουμε την ακριβή φύση της επόμενης διεθνούς κρίσης, όμως είναι σίγουρο ότι αυτή, αργά ή γρήγορα, κάποτε θα συμβεί», είπε ο
 Συνεχίζοντας, είπε, ότι η εμπροσθοφυλακή της άμυνας απέναντι στις κρίσεις αυτές θα πρέπει να οικοδομηθεί όχι μόνο από τους θεσμούς αλλά και από αγορές και τράπεζες, οι οποίες να συνεισφέρουν ανάλογα, αν και, όπως παραδέχθηκε, κάτι τέτοιο θα πάρει καιρό. Παρά το γεγονός αυτό, ο Γκρίνσπαν θεωρεί ουσιώδες να περικοπούν κάποιες από τις βασικές πηγές της αδυναμίας του διεθνούς χρηματοοικονομικού συστήματος, ιδιαίτερα σε μια περίοδο που η αυξανόμενη παγκοσμιοποίηση δημιουργεί νέες προκλήσεις καθημερινά. 
 Χρειαζόμαστε ελαστικούς θεσμούς, επισήμανε ο Aμερικανός τραπεζίτης, οι οποίοι να μπορούν να προσαρμοστούν στις απρόβλεπτες ανάγκες της επόμενης κρίσης. Οι νομοθέτες θα πρέπει να ενθαρρύνουν την ενίσχυση της οικονομικής διαφάνειας από
τις τράπεζες και τις αγορές. Οι κυβερνήσεις και οι διεθνείς οικονομικοί οργανισμοί δεν θα έπρεπε να προστατεύουν τους διεθνείς επενδυτές από τους κινδύνους, όταν οι υψηλού ρίσκου επενδύσεις τους στις αναδυόμενες αγορές αποδεικνύονται αποτυχημένες, καθώς η κάλυψή τους εμπεριέχει τον κίνδυνο ενθάρρυνσης μεγαλύτερων επενδυτικών ρίσκων. Από την πλευρά τους, οι ιδιώτες επενδυτές θα πρέπει να διαχειρίζονται τους κινδύνους κατάλληλα, καθώς η αυξανόμενη πολυπλοκότητα των χρηματοοικονομικών προϊόντων καθιστά απίθανο τον υπολογισμό των μελλοντικών αποτελεσμάτων. Προσέθεσε ακόμη ότι η επίσημη οικονομική υποστήριξη θα έπρεπε να ελαχιστοποιηθεί, ενώ οι νομοθέτες να διατηρούν τη νομισματική και δημοσιονομική τους πολιτική υγιή. 
