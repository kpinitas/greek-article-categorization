Δύο παίκτες από τη Λατινική Αμερική αναμένονται στη Θεσσαλονίκη για να υπογράψουν στον ΠΑΟΚ.
 Θα έρθουν μαζί με τους Περσία, Φούρτουλα, που τους παρακολούθησαν αγωνιζόμενους και εισηγούνται την απόκτησή τους στον ΠΑΟΚ, ενώ κυκλοφόρησαν τα ονόματα του 22χρονου Αργεντίνου σέντερ φορ της Κόρντομπα, Ντόριο Αλμπέρτο Τζιτζένα και του 26χρονου Χιλιανού μεσοεπιθετικού, Βαλέντσια, της Κολόν.
 Ο Ντούσαν Μπάγεβιτς περιμένει τους δύο απεσταλμένους του ΠΑΟΚ για να συζητήσουν από κοντά σχετικά με τους δύο ποδοσφαιριστές, ενώ στη Θεσσαλονίκη θα υπογραφούν τα συμβόλαια.
 Ο Σερβοέλληνας προπονητής ανακοίνωσε τα ονόματα των παικτών που θα αναχωρήσουν αύριο (στις 17.50) για την Αυστρία, όπου θα γίνει το βασικό στάδιο της προετοιμασίας και είναι οι Βενετίδης, Βοσκαρίδης, Βρύζας, Γεωργιάδης, Εγκομίτης, Καραδήμος, Κατσαμπής, Καφές, Κολομπούρδας, Κουλακιώτης, Κων/νίδης, Μαραγκός, Μπορμπόκης, Ναλιτζής, Νάστος, Οκκάς, Tετράτζε, Τοχούρογλου, Φρούσος, Χασιώτης, Παπαδόπουλος, Μπράτιτς, Σαμοτούλσκι, Σπάσιτς, Ουντέζε.
 Δεν θα ακολουθήσει την αποστολή ο τερματοφύλακας Μιχόπουλος, που θεωρείται τελειωμένος, ούτε κι ο Αμπονσά, που θα μεταβεί στην Αυστρία την προσεχή Δευτέρα.
 HPAKΛHΣ: Tο πρώτο φιλικό ματς επί ελληνικού εδάφους πριν φύγει για το εξωτερικό δίνει σήμερα το απόγευμα (6.30 μ.μ.) ο Ηρακλής, αντιμετωπίζοντας την Καλαμαριά στα Τρία-Πέντε Πηγάδια της Νάουσας και μάλιστα με παρουσία των φιλάθλων του! 
 Το ενδιαφέρον του κόσμου του Ηρακλή για την ποδοσφαιρική ομάδα είναι τόσο μεγάλο, ώστε θα ταξιδέψουν με αυτοκίνητα, δίκυκλα, ακόμη και με... πούλμαν οι οπαδοί της ομάδας για να δουν από κοντά αγωνιζόμενο το νέο Ηρακλή που «χτίζει» ο Γιάννης Κυράστας.
 Ο προπονητής του «γηραιού», που φέτος έκανε... λίφτινγκ, θα χρησιμοποιήσει όλους τους παίκτες που έχει στη διάθεσή του, ενώ και η Καλαμαριά θα παραταχθεί πλήρης, κάτι που σημαίνει ότι θα γίνει ένας καλός αγώνας, που θα έχει την επισημότητα φιλικού με διαιτητές από το Σύνδεσμο Βέροιας.
 * Μέσα στις επόμενες 3-4 ημέρες αναμένεται να ολοκληρωθούν δύο ακόμη μετεγγραφές από τον Ηρακλή και μιλάμε για τους αμυντικούς παίκτες (πλάγιος μπακ και κεντρικός), που ζήτησε ο Γιάννης Κυράστας και θα αποκτήσει η διοίκηση.
