Λίγοι υπερασπιστές της ελευθερίας έχουν να επιδείξουν καλύτερα διαπιστευτήρια από τον Λεχ Βαλέσα, ιδρυτή και αρχηγό της «Αλληλεγγύης», που επί 20 χρόνια αντιμαχόταν το κομμουνιστικό καθεστώς της Πολωνίας, ώσπου να το δει να καταρρέει το 1989.
 Ακόμα και αυτός, όμως, ο εθνικός ήρωας πληρώνει το κόστος των πολιτικών αντιπαραθέσεων, της ίντριγκας και της διαπλοκής. Υπερασπίζεται από χθες, εαυτό
του σε δικαστήριο της Βαρσοβίας έναντι των κατηγοριών ότι κατασκόπευε συναδέλφους του για λογαριασμό της τότε μυστικής αστυνομίας. Το γεγονός ότι ένα πολιτικό και εθνικό ίνδαλμα σύρεται σε δίκη έχει αναστατώσει την πολωνική κοινή γνώμη, αν και σχεδόν κανείς δεν πιστεύει ότι οι κατηγορίες κατά του Βαλέσα ανταποκρίνονται στην πραγματικότητα. Ερωτηματικά, πάντως, προκαλεί η στάση της «Αλληλεγγύης».
 Η εκστρατεία που έχει εξαπολύσει κατά των παλαιών κομμουνιστών καταπιεστών και
διωκτών της επιφέρει συχνά παράξενες επιπλοκές. Προφανώς, η υπόθεση συνδέεται με την απόφαση του Βαλέσα να διεκδικήσει την προεδρία, μαζί με άλλους 15 υποψήφιους, στις εκλογές της 8ης Οκτωβρίου.
 Η περιπέτεια του Βαλέσα είναι αποτέλεσμα ενός νόμου που ψηφίστηκε το 1998, σύμφωνα με τον οποίο οι πολιτικοί παράγοντες και αξιωματούχοι οφείλουν να δηλώσουν ό,τι δεσμούς είχαν στο παρελθόν με τις μυστικές υπηρεσίες της χώρας. Δεν διώκονται για τυχόν συνεργασία με τη μυστική αστυνομία, αν όμως συλληφθούν
ψευδόμενοι αποκλείονται από το αξίωμά τους ή τη διεκδίκηση κάποιου αξιώματος για 10 χρόνια. Ηδη δύο βουλευτές έχουν χάσει τη θέση τους εξαιτίας αυτής της νομοθεσίας.
 Πάντως, δεν κινδυνεύει μόνο ο Βαλέσα από τις κατηγορίες. Στην ίδια θέση βρέθηκε και ο πρόεδρος Αλεξάντερ Κβασνιέφσκι, πρώην κομμουνιστής, ο οποίος είχε νικήσει τον Βαλέσα στις εκλογές του 1995. Xθες, πάντως, ο Kβασνιέφσκι απαλλάχθηκε από όλες τις κατηγορίες καθώς το ειδικό δικαστήριο δέχθηκε τις θέσεις του.
 Το κατηγορητήριο εναντίον του Βαλέσα στοιχειοθετείται από παλιά απόρρητα έγγραφα της αστυνομίας, που έφερε στην επιφάνεια ο υπουργός Εσωτερικών. Ο Κριστόφ Κοζλόφσκι, υπουργός Εσωτερικών το 1990, δήλωσε: «Aν αντί για τον Βαλέσα πιστέψουμε τους πρώην αξιωματικούς ασφαλείας, τότε έχουμε πάρει λάθος δρόμο. Θα πέσουμε θύματα της όψιμης εκδίκησης των κομμουνιστικών μυστικών υπηρεσιών».
 Ακόμα και o πρωθυπουργός Γιέρσι Μπούζεκ, η κυβέρνηση του οποίου συνέταξε και ψήφισε το νόμο, χαρακτηρίζει αυτές τις εξελίξες «τραγική ειρωνεία της ιστορίας», επιμένει όμως στην απαρέγκλιτη εφαρμογή της νομοθεσίας.
