 Σωσίβιο -μετά μεγίστης προσοχής και μέσα από τους μηχανισμούς της ίδιας της αγοράς- αναζητεί τώρα η κυβέρνηση για την έξοδο της Σοφοκλέους από τη βαθιά κρίση, στην οποία έχει περιέλθει.
 Παρά τη φαινομενική ηρεμία που δείχνει να επικρατεί στο οικονομικό επιτελείο, οι συσκέψεις γύρω από τα τεκταινόμενα στο ελληνικό Xρηματιστήριο -που γνώρισε χθες νέα χαμηλά επίπεδα έτους, κάτω από τις 3.700 μονάδες- έχουν αποκτήσει «πυρετώδη» ρυθμό, με τον υπουργό Εθνικής Οικονομίας Γιάννο Παπαντωνίου να λείπει μεν τυπικά σε διακοπές, αλλά να παραμένει ταυτοχρόνως σε ανοιχτή «κόκκινη γραμμή» με τους στενούς συνεργάτες του και άλλα επιτελικά στελέχη του
 Η κυβέρνηση φαίνεται να έχει εγκαταλείψει οριστικά μοντέλα και τρόπους στήριξης της αγοράς που είχαν δοκιμασθεί στο πρόσφατο παρελθόν (με αποκορύφωμα
κινήσεις στην προεκλογική περίοδο) και αναζητεί τώρα ένα «σταθεροποιητικό μηχανισμό, με την ενεργό συμμετοχή των θεσμικών δυνάμεων της εγχώριας και της διεθνούς αγοράς, ώστε να εμπεδωθεί κλίμα σταθερότητας και εμπιστοσύνης των επενδυτών».
 Προς τούτο, ο νέος πρόεδρος του ΧΑΑ Παν. Αλεξάκης έχει επιδοθεί αυτές τις ημέρες σε μία σειρά επαφών με τα εγχώρια θεσμικά χαρτοφυλάκια, ενώ το επιτελείο Παπαντωνίου, με επικεφαλής το γενικό γραμματέα Σπύρο Τραυλό, συνεπικουρούμενο και από κορυφαία τραπεζικά στελέχη και άλλους έμπειρους γνώστες της αγοράς, καταστρώνουν βήμα-βήμα τις κινήσεις εκείνες που θα ανασύρουν το ελληνικό Xρηματιστήριο από την αναίτια απαξίωση στην οποία έχει περιπέσει, προσδίδοντας διαχρονικό βάθος στην ανάκαμψη. 
 «Κλειδί» των κινήσεων αυτών αποτελεί το έντονο ενδιαφέρον που ήδη εκδηλώνουν μεγάλοι ξένοι θεσμικοί επενδυτές (πρόκειται για μακροπρόθεσμους επενδυτές που ετοιμάζονται να τοποθετηθούν σύντομα στην ελληνική αγορά, εν όψει αναβάθμισης της Σοφοκλέους, καθώς τα κερδοσκοπικά funds έχουν ήδη αποσυρθεί, κατέχοντας σήμερα μόνο 1-2% της αγοράς) για μετοχές του ΟΤΕ, μεγάλων ελληνικών τραπεζών και εταιρειών τηλεπικοινωνιών. Η κινητικότητα των ξένων οίκων, εκ παραλλήλου με το ενδιαφέρον των ελληνικών θεσμικών χαρτοφυλακίων, ωθούν την κυβέρνηση να επισπεύσει την είσοδο στο ΧΑΑ της Cosmote (αρχές Οκτώβρη, με είσοδο και στην αγορά του Λονδίνου), του ΟΠΑΠ (με κερδοφορία άνω των 80 δισ. δρχ. που αποτελούν πόλο επενδυτικής έλξης) και της Αγροτικής Τράπεζας, υπό την πλήρη εξυγίανση του χαρτοφυλακίου της.
 «Η είσοδος των νέων κρατικών κολοσσών στη Σοφοκλέους θα ενισχύσει τη ρευστότητα της αγοράς, δημιουργώντας αγοραστικό ρεύμα και για άλλους τίτλους. Λαθεύουν όσοι πιστεύουν το αντίθετο» έλεγε χαρακτηριστικά ιθύνον στέλεχος του ΥΠΕΘΟ.
 Παράλληλα, η διοίκηση του ΟΤΕ έχει ήδη αποφασίσει να προβεί σε bu y-back (επαναγορά) του 10% του μετοχικού μεριδίου της εταιρείας, ώστε να τονώσει το αγοραστικό ενδιαφέρον για τη μετοχή και έχει δώσει ήδη εντολή στο χρηματοοικονομικό της σύμβουλο. Η πρωτοβουλία του ΟΤΕ -από τους αδιαμφισβήτητους leaders της Σοφοκλέους-αναμένεται να υιοθετηθεί σύντομα και από μεγάλα τραπεζικά ιδρύματα και άλλες ισχυρές εταιρείες της αγοράς, δίδοντας
έτσι ελκυστικά κίνητρα για την επανάκαμψη των επενδυτών στη Σοφοκλέους. 
 Εντονες, πάντως, επικρίσεις απευθύνονται από πλευράς κυβέρνησης κατά της τακτικής που έχει επιλέξει η Νέα Δημοκρατία, σε ό,τι αφορά την κατάσταση που έχει δημιουργηθεί στο ελληνικό Xρηματιστήριο.
 «Η τακτική Εβερτ που απειλεί να ποινικοποιήσει ολόκληρη τη χρηματιστηριακή αγορά, η οποία υιοθετείται και από την ηγεσία της Ν.Δ., έχει καταστείλει κάθε δραστηριότητα στην αγορά και έχει αποθαρρύνει ακόμη και τους πλέον καλοπροαίρετους επενδυτές», υποστηρίζουν με έμφαση ανώτατα κυβερνητικά στελέχη. Οι ίδιοι ισχυρίζονται ότι «η τακτική αυτή, με την ανάμειξη εισαγγελέων, έχει προκαλέσει δυσφορία ακόμη και μεταξύ των επιχειρηματιών που πρόσκεινται στο στρατόπεδο της αξιωματικής αντιπολίτευσης». 
 Σε ό,τι αφορά τώρα την ίδια την αγορά που εξακολουθεί να ταλανίζεται: 
 Χθες, υπό το πλέγμα και των διοχετευμένων φημών που έφεραν στα άκρα τους φόβους των μικροεπενδυτών για περαιτέρω πτώση των τιμών, ο γενικός δείκτης διολίσθησε στα χαμηλότερα επίπεδα έτους, στις 3.675, 56 μονάδες, με νέες απώλειες 1, 21%. Ολόκληρη η χρηματιστηριακή περιφέρεια δέχθηκε ανελέητα πλήγματα, με την Παράλληλη Αγορά να υποχωρεί συνολικά κατά 8%, με πληθώρα μετοχών να χάνουν έως και 40% σε διάστημα εβδομάδας, και τις Κατασκευές να βρίσκονται 7% χαμηλότερα στη διάρκεια της συνεδρίασης.
 Το αγοραστικό ενδιαφέρον που εκδηλώθηκε για ορισμένες τραπεζικές αξίες (ο κλάδος συνολικά επέπλευσε με ελαφρά κέρδη 
0, 25%) δεν στάθηκε ικανό να παρακινήσει και τα ιδιωτικά επιχειρηματικά χαρτοφυλάκια της αγοράς, που χθες περιορίστηκαν σε ρόλο απλού παρατηρητή.
 Συστάσεις στους επενδυτές για αποφυγή απερίσκεπτων κινήσεων απηύθυνε χθες η διοίκηση του XAA. Σε ανακοίνωσή της τονίζει: 
 «Διανύουμε περίοδο κάμψης της χρηματιστηριακής δραστηριότητας που δεν δικαιολογείται από τις καλές προοπτικές της οικονομίας και της κεφαλαιαγοράς. Eίναι βέβαιο ότι επέρχονται σημαντικές θετικές εξελίξεις στην ελληνική κεφαλαιαγορά, όπως είναι η αναβάθμισή της στις ώριμες αγορές, η πτώση των επιτοκίων, η απελευθέρωση των αγορών και τα σημαντικά μέτρα της Eπιτροπής Kεφαλαιαγοράς, που ενισχύουν τη διαφάνεια και την αξιοπιστία της αγοράς.
 Ολες αυτές οι εξελίξεις αναμένεται να ενισχύσουν τις αισιόδοξες προσδοκίες τόσο για τους Eλληνες όσο και για ξένους επενδυτές.
 Γι' αυτό οι επενδυτές θα πρέπει να αντιμετωπίσουν με φρόνηση την κατάσταση και
