Για πρώτη φορά, ύστερα από πολλά χρόνια, αρκετές χιλιάδες ομογενών οι οποίοι τις τελευταίες δεκαετίες ζουν και εργάζονται στην Ελλάδα, επέστρεψαν στα σπίτια τους στη Νότια Αλβανία, έστω για τις καλοκαιρινές διακοπές.
 Η ελληνική πρεσβεία στα Τίρανα αποδίδει το γεγονός στην «αποκατάσταση των συνθηκών ασφαλείας, το οποίο είχε αποτέλεσμα, με την ευκαιρία των θερινών αδειών, να ταξιδέψουν προς τις περιοχές της ελληνικής μειονότητας και με την παρουσία τους να ξαναζωντανέψουν τα χωριά τους, αλλά και την τουριστική δραστηριότητα της περιοχής».
 Χθες, το κρατικό κανάλι της Αλβανίας ανέφερε ότι στην περιοχή από την Αυλώνα μέχρι τους Αγίους Σαράντα διαμένουν 70.000 τουρίστες, ενώ από το λιμάνι του Δυρραχίου πέρασαν φέτος πάνω από 60.000 Αλβανοί και ομογενείς. 
 Επισημαίνεται επίσης ότι εμφανίζεται μεγάλη εισροή ελληνικών δραχμών, καθώς οι
ομογενείς που επιστρέφουν ξαναχτίζουν τα σπίτια τους και τη φετινή χρονιά οι επενδύσεις είναι κατά πολύ μεγαλύτερες από άλλοτε.
 Από την πρεσβεία μας διευκρινίζεται πως «ιδιαίτερα το τελευταίο δεκαπενθήμερο χιλιάδες αυτοκίνητα με ελληνικές πινακίδες περνούν τα σύνορα της Κακαβιάς με προορισμό τα χωριά της ελληνικής μειονότητας, τη Δρόπολη, τη Χιμάρα, τους Αγίους Σαράντα». Προσθέτουν ότι στη Χιμάρα φέτος είναι διαθέσιμες πάνω από 400
κλίνες (από 80) και πέρα από την οδική σύνδεση μέσω Κακαβιάς, τα λιμάνια της Χιμάρας και των Αγίων Σαράντα συνδέονται ακτοπλοϊκά με την Κέρκυρα. 
