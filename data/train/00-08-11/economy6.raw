 Η μεγάλη διαμάχη μεταξύ της ιαπωνικής κυβέρνησης και της Τράπεζας της Ιαπωνίας, που ταλανίζει εδώ και μέρες τη χώρα του Aνατέλλοντος Hλίου, τερματίζεται σήμερα.
 Το διοικητικό συμβούλιο της ιαπωνικής κεντρικής τράπεζας συνεδριάζει στο Τόκιο,
προκειμένου να αποφασίσει το ύψος των επιτοκίων. Οι πιθανότητες αύξησής τους -για πρώτη φορά ύστερα από δέκα χρόνια- είναι μοιρασμένες, αν και ο διοικητής της τράπεζας Μασάρου Χαγιάμι έχει ταχθεί εδώ και καιρό σθεναρά υπέρ μιας πιο σφιχτής νομισματικής πολιτικής.
 Ο Χαγιάμι, που θεωρεί ότι τώρα, που η οικονομία εμφανίζει σαφείς ενδείξεις ανάκαμψης, θα πρέπει να δοθεί ένα τέλος στη 18μηνη πολιτική μηδενικών επιτοκίων, αντιμετώπισε τις τελευταίες ημέρες τα πυρά τόσο της κυβέρνησης όσο και των Iαπώνων πολιτικών, οι οποίοι από την πλευρά τους πιστεύουν ότι είναι νωρίς ακόμη για μια τέτοια κίνηση. Ο Χαγιάμι επιθυμούσε αύξηση των επιτοκίων από τον περασμένο Ιούλιο, όμως η απροσδόκητη χρεοκοπία μιας κορυφαίας αλυσίδας
πολυκαταστημάτων (Sogo), η δεύτερη μεγαλύτερη χρεοκοπία μεταπολεμικά στην Ιαπωνία, είχε αποτέλεσμα την αναβολή των σχεδίων του.
 Η επίμονη στάση του Χαγιάμι οδήγησε το γεν σε σημαντική άνοδο έναντι των υπόλοιπων βασικών νομισμάτων την τελευταία εβδομάδα, με αποκορύφωμα το χθεσινό
πρωινό, όταν το ιαπωνικό νόμισμα προσέγγισε το υψηλότερο επίπεδο των τελευταίων 31/2 εβδομάδων έναντι του δολαρίου και το υψηλότερο των τελευταίων 21/2 μηνών έναντι του ευρώ.
 Το γεν όμως δεν κατάφερε να διατηρήσει αυτά τα κέρδη και αργότερα υποχώρησε τουλάχιστον κατά μία μονάδα έναντι του δολαρίου, ενώ σημείωσε ανάλογη πτώση και έναντι του ευρώ. Αφορμή γι' αυτήν την αλλαγή ήταν η πληροφορία που διέρρευσε από Iάπωνα αξιωματούχο ότι η κυβέρνηση θα ζητήσει την αναβολή της απόφασης από τα 9 μέλη του διοικητικού συμβουλίου κατά ένα μήνα.
 Εν τω μεταξύ σε δημοσκόπηση του πρακτορείου Reuters, 17 από τους 29 οικονομολόγους που συμμετείχαν πιστεύουν ότι η Τράπεζα της Ιαπωνίας δεν θα αυξήσει τα επιτόκια σήμερα. Οι ενστάσεις αρκετών οικονομολόγων για την αποτελεσματικότητα που θα μπορούσε να έχει η αύξηση των επιτοκίων αυξάνουν τις
τελευταίες ημέρες. Αρκετοί αναλυτές, κυρίως ξένοι, εκτιμούν ότι οι θετικές επιδράσεις στην οικονομία θα είναι απειροελάχιστες, ενώ οι κίνδυνοι για μικρότερες επιχειρήσεις και τράπεζες, που βασανίζονται από τα υπέρογκα χρέη τους, τεράστιοι. Η αύξηση του κόστους του χρήματος θα μπορούσε να οδηγήσει σε μπαράζ χρεοκοπιών και σίγουρη αύξηση της ανεργίας, η οποία πριν από λίγους μήνες είχε προσεγγίσει επίπεδα ρεκόρ. Επιπλέον, θα περικόψει κάθε ελπίδα για ανάκαμψη της εγχώριας κατανάλωσης, αποφασιστικό παράγοντα για την ανάπτυξη, αφού καθορίζει το 60% της οικονομικής δραστηριότητας.
