 Με πρόστιμα και νέες διώξεις εναντίον της αντιπολίτευσης προετοιμάζει η κυβέρνηση του Βελιγραδίου το δρόμο για τις εκλογές που προκήρυξε στις 24 Σεπτεμβρίου, ενώ χθες επέτρεψε σε Βρετανό και Καναδό διπλωμάτες να δουν τους συμπατριώτες τους στο στρατοδικείο της πόλης.
 Η εφημερίδα «Ντάνας», η μεγαλύτερη της αντιπολίτευσης, ανακοίνωσε ότι τιμωρήθηκε με πρόστιμο περίπου 30.000 δολαρίων, ύστερα από μήνυση που της υπέβαλε ο αντιπρόεδρος της κυβέρνησης της Σερβίας, Βόισλαβ Σέσελι. Είναι η έβδομη φορά σε δύο χρόνια που η «Ντάνας» πληρώνει πρόστιμο, στο πλαίσιο του νόμου περί Τύπου, ο οποίος επιτρέπει σε κυβερνητικούς αξιωματούχους να μηνύουν
μέσα ενημέρωσης για αντικυβερνητικά σχόλιά τους. Οικονομικοί επιθεωρητές της κυβέρνησης έκλεισαν πολιτιστικό κέντρο, που θεωρείται ότι πρόσκειται στην αντιπολίτευση. Οι επιθεωρητές εισέβαλαν στο κέντρο για πρώτη φορά την Τρίτη, έκαναν έρευνα κι έφυγαν. Την επομένη, επέστρεψαν και διέταξαν να κλείσει το κέντρο, το οποίο όμως φιλοξενούσε έκθεση ζωγραφικής Ουκρανών καλλιτεχνών. Χθες
το απόγευμα, εμφανίστηκαν πάλι οι επιθεωρητές και ξανάνοιξαν το κέντρο. Τα ανεξάρτητα μέσα ενημέρωσης στο Βελιγράδι αναφέρουν ότι η αστυνομία έχει εξαπολύσει τις τελευταίες ημέρες κύμα συλλήψεων εναντίον στελεχών του αντιπολιτευόμενου φοιτητικού κινήματος Οτπορ.
 Χθες, οι αντιπρόσωποι της Βρετανίας και του Καναδά στη Γιουγκοσλαβία, Μπομπ Γκόρντον και Κρεγκ Μπαλ, συνοδευόμενοι από δικηγόρους, επισκέφθηκαν στα κρατητήρια του στρατοδικείου του Βελιγραδίου τους τέσσερις συμπατριώτες τους που έχουν συλληφθεί για παράνομη είοσοδο στη χώρα και απόπειρα τρομοκρατικών επιθέσεων. Οι δύο διπλωμάτες δήλωσαν ότι οι τέσσερις συμπατριώτες τους είναι καλά στην υγεία τους και έχουν καλή μεταχείριση από τις γιουγκοσλαβικές αρχές.
Η Βρετανία ανακοίνωσε ότι υποστηρίζει την ενέργεια του Καναδά, να συζητηθεί η σύλληψη των τεσσάρων στο Συμβούλιο Ασφαλείας του ΟΗΕ. 
