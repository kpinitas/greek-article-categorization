 Οι πρώτες... διαρροές του νέου (17μελούς) συμβουλίου της Οργανωτικής Επιτροπής των Ολυμπιακών Αγώνων του 2004 ήταν σημαδιακές. Ο Λάμπης Νικολάου, ο Γιάννης Παπαδογιαννάκης και ο Δημήτρης Διαθεσόπουλος (η ηγεσία της Ελληνικής Ολυμπιακής Επιτροπής) απουσίαζαν από το πρώτο προσκλητήριο της Γιάννας Αγγελοπούλου! 
 Επισήμως και οι τρεις λείπουν σε διακοπές. Αν και ο πρόεδρος, Λ. Νικολάου, με τον αντιπρόεδρο, Γ. Παπαδογιαννάκη, βρίσκονταν στην Αθήνα στις αρχές της εβδομάδας και ανακοίνωσαν τα δύο κρούσματα ντόπινγκ της ελληνικής αποστολής για το Σίδνεϊ. Ανεπισήμως, η απουσία τους οφείλεται στο γεγονός ότι ειδοποιήθηκαν με καθυστέρηση (οι προσκλήσεις έφτασαν την Τρίτη στα γραφεία τους) από την έδρα του οργανισμού, για το συμβούλιο.
 Η απουσία της τριάδας έχει ωστόσο και μια άλλη σοβαρότερη αιτία: τον παροπλισμό της ΕΟΕ από τις διαδικασίες οργάνωσης των Ολυμπιακών Αγώνων. Δεν είναι είδηση ότι επί προεδρίας του Στράτη Στρατήγη και του Π. Θωμόπουλου, η ηγεσία της ΕΟΕ αναζήτησε ρόλους και πολλές φορές ήρθε σε ρήξη, ακόμη και με τον Κώστα Μπακούρη. 
 Ωστόσο, οι τελευταίες αποφάσεις του πρωθυπουργού Κώστα Σημίτη (επιστροφή Αγγελοπούλου, συγκρότηση πενταμελούς επιτροπής στην οποία δεν μετέχουν, υπερεξουσίες στο ΦΕΚ για την πρόεδρο) φαίνεται πως κλόνισαν την αντιπροσωπεία της Ελληνικής Ολυμπιακής Επιτροπής, η οποία, με πρόσχημα τις καλοκαιρινές διακοπές ή την καθυστερημένη παραλαβή των προσκλήσεων, δήλωσε απούσα από το χθεσινό συμβούλιο. 
 Στην πρώτη συνεδρίαση του 17μελούς οργάνου, έγινε συζήτηση για έξι τομείς της διοργάνωσης. Στόχος ήταν ο συντονισμός των υπουργείων και των φορέων που έχουν αναλάβει έργα, ώστε η ελληνική πλευρά να παρουσιαστεί διαβασμένη στη συνάντηση με το κλιμάκιο της ΔΟΕ (στις 24 και 25 Αυγούστου) και να μην δοθούν λαβές για δυσμενή σχόλια.
 α) Για τα μνημόνια συνεργασίας με τα εμπλεκόμενα υπουργεία στους Ολυμπιακούς Αγώνες, δηλαδή το ΥΠΕΧΩΔΕ, το Πολιτισμού, το Μεταφορών, το Δημοσίας Τάξεως, τη ΓΓΑ και το Παιδείας, σε πρώτη φάση, ώστε να είναι καταγεγραμμένος ο τομέας δραστηριότητας κάθε φορέα. Οπως ειπώθηκε στη συνεδρίαση από τη Γιάννα Αγγελοπούλου, τα μνημόνια έγιναν γιατί δεν μπορεί η ΔΟΕ να αναζητεί ευθύνες από τον κάθε φορέα που αναλαμβάνει ένα έργο. «Υπόλογη -όπως τόνισε χαρακτηριστικά η πρόεδρος- είναι η Οργανωτική Επιτροπή σύμφωνα με το συμβόλαιο ανάθεσης των Ολυμπιακών Αγώνων».
 «Οι αρμοδιότητες ήταν επιβεβλημένο να παραχωρηθούν στην Οργανωτική και προκύπτουν από το συμβόλαιο της πόλης με τη ΔΟΕ», φέρεται να είπε σε κάποιο σημείο της συνεδρίασης η Γιάννα Αγγελοπούλου, αναφερόμενη εμμέσως και στα πρόσφατα δημοσιεύματα της «Ε», ως προς τις υπερεξουσίες της, ενώ συμπλήρωσε πως... «για να λειτουργήσει το σύστημα, θα πρέπει να γίνει συντονισμένη δουλειά απ' όλους».
 β) Για την προετοιμασία της επίσκεψης της Συντονιστικής Επιτροπής της ΔΟΕ. Καθορίστηκε, ποιοι παράγοντες υπουργείων και φορέων θα αναλύσουν την πρόοδο των έργων της αρμοδιότητάς τους, ανά θεματική ενότητα. Γι' αυτό το λόγο, το πρωί έγινε σύσκεψη, στα γραφεία της Οργανωτικής, με εκπροσώπους από το ΥΠΕΧΩΔΕ («ορφανά έργα» και οδοποιία), το υπουργείο Πολιτισμού (Πολιτιστική Ολυμπιάδα), το Μεταφορών (προαστικός σιδηρόδρομος, εκσυγχρονισμός συρμών και λεωφορείων, μεταφορές), το Δημοσίας Τάξεως (για την ασφάλεια), τη Γενική Γραμματεία Αθλητισμού (για όλες τις αθλητικές εγκαταστάσεις), τον ΕΟΤ (ζητήματα τουρισμού), τον ΟΕΚ (για το Ολυμπιακό Χωριό), τον ΟΔΙΕ (για τον Ιππόδρομο και το Κέντρο Πολλαπλών Χρήσεων στο Φάληρο) και την εταιρείας «Αττικό Μετρό».
 γ) Για την πρόσφατη επίσκεψη της ελληνικής αποστολής στα γραφεία της ΔΟΕ στη Λωζάνη. Εγινε ευρύτατη αναφορά στα θετικά -όπως χαρακτηρίστηκαν- αποτελέσματα των επαφών με την ηγεσία του Ολυμπιακού Κινήματος και καταγράφηκε η διαφορά αντιμετώπισης της ΔΟΕ. Από τις «κίτρινες κάρτες» του Χουάν Αντόνιο Σάμαρανκ, στα κλαδιά ελιάς που πρόσφερε στον Κώστα Σημίτη και στη Γιάννα Αγγελοπούλου, όταν ήρθε στην Αθήνα. Ωστόσο, επισημάνθηκε ότι το κρίσιμο διάστημα είναι αυτό στις 24 και 25 Αυγούστου, κατά την έλευση του κλιμακίου της ΔΟΕ για τον έλεγχο προόδου.
 δ) Για την προετοιμασία της παρουσίας της Οργανωτικής Επιτροπής, στο Σίδνεϊ. Το «καυτό» πέρασε στα... ψιλά της συνεδρίασης. Αναφέρθηκε απλώς πού θα είναι τα γραφεία της εταιρείας (σε δύο υπερπολυτελείς ορόφους του Μουσείου, όπως έγραψε η «Ε») ενώ τα προγράμματα των εκδηλώσεων και των παρουσιάσεων θα οριστικοποιηθούν την επόμενη εβδομάδα. Οπως και τα στελέχη της εταιρείας που θα μεταβούν στην Αυστραλία.
 ε) Ο διαγωνισμός για τα ραδιοτηλεοπτικά. Επιβεβαιώθηκε, με τον πλέον κατηγορηματικό τρόπο, ότι χάθηκαν οι αρχικές προθεσμίες που προέβλεπαν ότι θα είχε επιλεγεί η εταιρεία που θα κερδίσει το διαγωνισμό, πριν από τους Ολυμπιακούς Αγώνες του Σίδνεϊ, ώστε να αποκτήσει την εμπειρία. Οι νέες προθεσμίες (όπως αποκάλυψε η «Ε») είναι η 12η Σεπτεμβρίου, για την κατάθεση των προσφορών, και η 15η Οκτωβρίου, για την επιλογή του αναδόχου του έργου. Οι τέσσερις προκριθείσες εταιρείες παρέλαβαν τα τεύχη προκήρυξης του διαγωνισμού. Οπως ανακοινώθηκε από το γραφείου Τύπου, το νέο χρονοδιάγραμμα εγκρίθηκε από τη ΔΟΕ.
 στ) Τέλος, εγκρίθηκε, όπως ήταν αναμενόμενο, το πρόγραμμα των χορηγιών. Αποφασίστηκε η έναρξη της διαδικασίας για την επιλογή των 12 εθνικών χορηγών, με τη δημοσίευση στον Τύπο των προκηρύξεων για την εκδήλωση ενδιαφέροντος, ανά κατηγορία.
 Από τη συνεδρίαση απουσίαζαν ακόμη ο Κ. Λιάσκας και ο Γ. Μάνος.
