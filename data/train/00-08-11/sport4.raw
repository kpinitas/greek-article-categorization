 Το ίδιο σκηνικό και στο Βόλο. Οι συνήθεις ύποτοι τα άκουσαν από τον Παθιακάκη, που μπήκε «φορτωμένος» στα αποδυτήρια. Η ΑΕΚ μόλις είχε φάει το γκολ από τον Δελετάνη, που εξέθεσε σχεδόν όλη την άμυνα της «Ενωσης» και ο κόουτς τα πήρε στο κρανίο. Δεν έκανε αγωνιστικές παρατηρήσεις στους παίκτες, αλλά φραστική επίθεση. Εξιλαστήρια θύματα, οι ίδιοι που τα ακούν (σχεδόν) σε κάθε αγώνα. Για παράδειγμα ο Σωτήρης Κωνσταντινίδης, που αν και ήταν από τους λίγους ποδοσφαιριστές που κινήθηκαν με διάθεση, δέχτηκε τα πυρά του προπονητή του. 
 «Αίσχος, ντροπή, δεν πρέπει να φοράτε τη φανέλα της ΑΕΚ» κι άλλα τέτοια και πιο χοντρά από τον Παθιακάκη, στην προσπάθειά του προφανώς να ξυπνήσει τους ποδοσφαιριστές. Το ερώτημα που τίθεται τώρα, είναι αν με τα συνεχιζόμενα φραστικά ξεσπάσματα Παθιακάκη θα λειτουργήσει υποδειγματικά η άμυνα της ομάδας, με σωστή αλληλοκάλυψη στο σύστημα της ζώνης. 
 Το επόμενο τεστ, μεθαύριο με τον Παναθηναϊκό στο ΟΑΚΑ, θα είναι και το πιο δυνατό ώς τώρα. Παιχνίδι στο οποίο θα επανέλθουν οι Νικολαΐδης, Νάβας, που δεν έπαιξαν στο Βόλο με τον Ολυμπιακό. Πιθανότατα και ο Τσάρτας, αν φτάσει σήμερα στην ΕΠΟ η μπλε κάρτα του από την ισπανική ομοσπονδία. Η ΑΕΚ έχει στείλει στη Σεβίγια προκαταβολή 150 εκ.δρχ. και εγγυητική 500 εκ. και περιμένει από στιγμή σε στιγμή το διεθνές πιστοποιητικό μετεγγραφής του Τσάρτα. Το σίγουρο είναι ότι θα λείψει γι' αυτόν το λόγο ο Φερούζεμ. Του Βραζιλιάνου τα χαρτιά, απ' ό,τι λένε στην ΑΕΚ, τα περιμένουν την άλλη εβδομάδα. 
 Πριν καλά καλά αναλάβει καθήκοντα συμβούλου φυσικής κατάστασης, τελειώνει από την ΑΕΚ ο Χρήστος Τζέκος. Η συνεργασία του με τον Γιάννη Παθιακάκη δεν ξεκίνησε καλά, αν κρίνουμε από τον τρόπο με τον οποίο τον υποδέχτηκε ο προπονητής της ΑΕΚ στην Ολλανδία πριν από τρεις εβδομάδες («καλώς το πυρηνικό όπλο! », του είχε πει με σαφώς ειρωνική διάθεση).
 Δεν έλειψαν εκείνο το διάστημα κάποιες κόντρες, που είχαν να κάνουν με ζητήματα εκγύμνασης αλλά και διατροφής των ποδοσφαιριστών. Ο Τζέκος σιγά σιγά απομακρύνθηκε από την ομάδα, καθώς δεν μπόρεσε να εισηγηθεί ορισμένες από τις δικές του μεθόδους δουλειάς. 
