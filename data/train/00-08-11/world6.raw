 Εχουν σηκώσει μανίκια και ετοιμάζονται για το Συνέδριο των Δημοκρατικών 4.300 συμμετέχοντες πολιτευόμενοι, 15.000 δημοσιογράφοι που θα το καλύψουν, αλλά και
η αστυνομία του Λος Αντζελες που θα έχει την ευθύνη για τη διατήρηση της τάξης
και θα έρθει αντιμέτωπη με περίπου 50.000 άτομα, τα οποία προγραμματίζουν διαδηλώσεις.
 Το εναρκτήριο λάκτισμα του Συνεδρίου των Δημοκρατικών που θα γίνει στο Κέντρο Στέιπλ του Λος Αντζελες, θα δώσει ο Μπιλ Κλίντον την ερχόμενη Δευτέρα. Σύμφωνα
με τον εκπρόσωπό του Τζόε Λόκχαρντ, ο Κλίντον θα χρησιμοποιήσει τις ρητορικές ικανότητές του προκειμένου να πείσει τους ψηφοφόρους ότι θα πρέπει να επιλέξουν τη συνέχεια και να μην κάνουν «στροφή 180 μοιρών», όπως τους προτρέπει ο Τζορτζ Μπους ο νεότερος. Μετά την πρώτη ημέρα του Συνεδρίου ο Κλίντον θα αποχωρήσει για να αφήσει τον Αλ Γκορ να λάμψει.
 Γύρω από το Κέντρο Στέιπλ η αστυνομία του Λος Αντζελες έχει οικοδομήσει τσιμεντένια περίφραξη, ενώ έχει θέσει σε πλήρη ετοιμότητα πάνω από 9.000 άνδρες και γυναίκες που διαθέτει. Η μείζων αποστολή της αστυνομίας είναι να διασφαλίσει ότι δεν θα σημειωθούν επεισόδια, ελπίζει όμως ταυτόχρονα ότι εάν δείξει καλό δείγμα γραφής θα αποκαταστήσει τη φήμη της, που δέχτηκε το πρώτο σοβαρό πλήγμα μετά τις ταραχές του 1992, όταν 4 λευκοί αστυνομικοί ξυλοκόπησαν
 Παράλληλα με το κυρίως Συνέδριο θα γίνουν στο Λος Αντζελες «αντί-συνέδρια», όπως το λεγόμενο «σκιώδες συνέδριο», με τη συμμετοχή του αιδεσιμότατου Τζέσε Τζάκσον και του ηθοποιού Ουόρεν Μπίτι, του οποίου θα προεδρεύσει η πολιτική αναλύτρια Αριάννα Στασινοπούλου-Χάφινγκτον. Θέματα του συνεδρίου θα είναι η μεταρρύθμιση του συστήματος χρηματοδότησης της εκλογικής καμπάνιας και το άνοιγμα της ψαλίδας ανάμεσα σε πλούσιους και φτωχούς. Θα γίνει επίσης «συνέδριο μητέρων» για τη μεταρρύθμιση του συστήματος κοινωνικής πρόνοιας, «συνέδριο αναρχικών» και «συνέδριο νέων».
 Από το Συνέδριο των Δημοκρατικών ελπίζει να επωφεληθεί στην προσπάθειά της να προσελκύσει ψηφοφόρους για να εκλεγεί γερουσιαστής της Νέας Υόρκης η Χίλαρι Κλίντον, η οποία θα είναι και ομιλήτρια. Η πρώτη κυρία έχει τελευταίως καταφέρει να μειώσει τη διαφορά από τον έτερο υποψήφιο Ρικ Λάτσιο, η τελευταία
δημοσκόπηση μάλιστα της δίνει προβάδισμα 3% (46% έναντι 43%). Η μάχη όμως θα είναι δύσκολη και εκείνη «ποντάρει» και στον υποψήφιο αντιπρόεδρο Τζόζεφ Λίμπερμαν για την υποστήριξη των Εβραίων ψηφοφόρων. Ο Λίμπερμαν «μπορεί να τη σώσει» έλεγε χαρακτηριστικά ο βετεράνος αναλυτής των προεκλογικών εκστρατειών στη Ν. Υόρκη Τζόσεφ Μερκούριο.
