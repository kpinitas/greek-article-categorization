 Τη ριζική τροποποίηση του Προεδρικού Διατάγματος για την προστασία του θαλασσίου πάρκου της Ζακύνθου και τη θέσπιση κινήτρων για τους ιδιοκτήτες της προστατευόμενης περιοχής, που θίγονται από τις ρυθμίσεις, προανήγγειλε χθες ο αρμόδιος υφυπουργός ΠΕΧΩΔΕ Ηλίας Ευθυμιόπουλος, σε συνέντευξη Tύπου με αφορμή την ίδρυση του φορέα διαχείρισης.
 Το διάταγμα, μετά από πολύχρονη κυοφορία, δημοσιεύτηκε στην Εφημερίδα της Κυβερνήσεως στις 22 Δεκεμβρίου 1999 και θα αλλάξει πριν καλά καλά εφαρμοστεί. Οι προτάσεις θα οριστικοποιηθούν σε τρεις μήνες, αλλά είναι φανερό ότι θα μειωθεί σημαντικά η ζώνη προστασίας και εφαρμογής περιορισμών δόμησης, ενώ θα προβλεφθούν χρήσεις συμβατές με το περιβάλλον.
 Ο κ. Ευθυμιόπουλος, που εμφανίστηκε χθες ως τεχνοκράτης, μίλησε για «έξυπνα συστήματα» και ανάγκη να βρεθούν κοινά σημεία μεταξύ των κατοίκων και της προστατευόμενης χελώνας. «Δεν μπορούμε να κάνουμε ρυθμίσεις που θα μένουν στα χαρτιά», τόνισε ο υφυπουργός και παρατήρησε ότι οι παρεμβάσεις του Συμβουλίου της Επικρατείας «έκαναν άκαμπτο το διάταγμα». Οταν ρωτήθηκε για περισσότερα στοιχεία, αρκέστηκε να αναφέρει τον αποκλεισμό των εκπροσώπων της αυτοδιοίκησης από τη σύνθεση του φορέα διαχείρισης. Ομως είναι φανερό ότι οι αλλαγές δεν θα περιορίζονται σε τέτοιες λεπτομέρειες...
 Ο μητροπολίτης Ζακύνθου Χρυσόστομος, που παραβρέθηκε στη συνέντευξη, μίλησε πιο ανοιχτά και έκανε λόγο για «απαράδεκτη χωροταξική μελέτη που καλύπτει το μισό νησί», μεταφέροντας προφανώς τις απόψεις των κατοίκων.
 Οσο για τα αντισταθμιστικά οφέλη, ο υφυπουργός ΠΕΧΩΔΕ διευκρίνισε ότι δεν μπορεί να αποζημιωθούν ή να απαλλοτριωθούν οι ιδιοκτήτες που βλέπουν την περιουσία τους να καταργείται, αλλά θα δημιουργηθούν επιχειρηματικές δραστηριότητες, συμβατές με το περιβάλλον, στις οποίες θα συμμετέχουν. Προανήγγειλε επίσης τη δημιουργία κέντρου ενημέρωσης, σταθμού παρακολούθησης του περιβάλλοντος, καθώς και παρεμβάσεις σε όλη την προστατευόμενη ζώνη.
 Διαβεβαίωσε ότι είναι θέμα ημερών η απελευθέρωση των κοινοτικών κονδυλίων για την περιοχή της Ζακύνθου, που είχαν «παγώσει» ως τιμωρία για την καθυστέρηση στην προώθηση των μέτρων προστασίας και την προσφυγή κατά της χώρας μας στο ευρωπαϊκό δικαστήριο. Ανέφερε ενδεικτικά το πρόγραμμα ύψους 900 εκ. δραχμών για το αποχετευτικό του Λαγανά, που είχε διακοπεί.
 Από τη συνέντευξη έγινε φανερό ότι το πάρκο της Ζακύνθου είναι «πρόβα τζενεράλε» για τη γενικότερη πολιτική της κυβέρνησης στις προστατευόμενες περιοχές της χώρας. «Είναι ένα στοίχημα», είπε χαρακτηριστικά ο καθηγητής του Tομέα Οικολογίας του ΑΠΘ Ι. Παντής, που είναι και ο πρόεδρος του Οργανισμού του Θαλασσίου Πάρκου της Ζακύνθου.
 Στη χθεσινή συνέντευξη αποκαλύφτηκε και ένα άλλο στοιχείο: Ο μητροπολίτης Ζακύνθου παραχώρησε το μετόχι του Καλητέρου για να στεγαστεί ο οργανισμός διαχείρισης του Θαλασσίου Πάρκου. Πρόκειται για χτίσματα του 16ου αιώνα, σε μικρή απόσταση από την πρωτεύουσα του νησιού. Βρίσκεται στα νησιά Στροφάδες, που αποτελούν μέρος της ζώνης προστασίας. Στην εκκλησία του παρέμεινε για τρία
χρόνια (1717-20) το ιερό λείψανο του Αγίου Διονυσίου. Το συγκρότημα έχει υποστεί ζημιές στους σεισμούς του 1953, που είχαν καταστρέψει σχεδόν ολοκληρωτικά το νησί της Ζακύνθου. Με την παραχώρησή στον φορέα διαχείρισης, το υπουργείο ΠΕΧΩΔΕ ανέλαβε να εξασφαλίσει τα απαιτούμενα κονδύλια για την ανακαίνισή του.
 Η κίνηση αυτή αποτελεί διαφοροποίηση στη γενικότερη στάση της αρχιεπισκοπής σε
θέματα εκκλησιαστικής περιουσίας και ο κ. Χρυσόστομος, που είναι γνωστός άλλωστε για τις ρηξικέλευθες θέσεις του, δεν δίστασε να πει ότι διαφωνεί με την άποψη του κ. Χριστόδουλου. Εκτός συνέντευξης μάλιστα δεν δίστασε να μιλήσει μπροστά στις κάμερες για το περιβάλλον του αρχιεπισκόπου, επισημαίνοντας ότι αυτό ευθύνεται για τις θέσεις που διατυπώνει κατά καιρούς και εκφράζοντας την ευχή να απαλλαγεί σύντομα από τις επιδράσεις του.
