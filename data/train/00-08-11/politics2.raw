«Αν θέλετε, εμείς θα είμαστε πραγματικά ευτυχείς να μας προσφέρετε την ευκαιρία μιας αντιπροσωπευτικής ή συλλογικής συνάντησης μαζί σας». Χθες, ο αρχιεπίσκοπος Νάξου, Τήνου, Aνδρου, Μυκόνου, Νικόλαος, της Καθολικής Εκκλησίας
της Ελλάδας, δημοσιοποίησε μια ακόμη επιστολή προς τον αρχιεπίσκοπο Χριστόδουλο. Και σε αυτή προτείνει μια συνάντηση για να μιλήσουν και να κάνουν
διάλογο. Απάντηση στην πρόσκληση μέχρι χθες δεν υπήρχε, ενώ, σύμφωνα με πληροφορίες, από την πλευρά της Αρχιεπισκοπής δεν υπάρχει διάθεση για την ώρα συνάντησης μεταξύ των δύο αρχιεπισκόπων.
 Η επιστολή, με ημερομηνία 4 Ιουλίου, είναι η δεύτερη που στέλνει ο αρχιεπίσκοπος Νικόλαος και είναι απάντηση σε επιστολή του αρχιεπισκόπου Χριστόδουλου.
 Σε αυτή την επιστολή αναφέρεται στο θέμα των ταυτοτήτων, υποστηρίζοντας: «Ομως
θα ήθελα, με όλο το σεβασμό που σας έχω, να σας βεβαιώσω πως πράγματι και η μόνη ένδειξη στην αστυνομική ταυτότητα του "Καθολικός Χριστιανός" πολλές φορές
δημιουργεί όχι μόνο δυσφορία, αλλά και αντίδραση εκ μέρους των υπηρεσιών: του Στρατού, της Aστυνομίας, των Δημοσίων Σχολείων και των Δημοσίων Υπηρεσιών.
 Υπάρχουν πολλά παραδείγματα και τα διαθέτουμε με συγκεκριμένα στοιχεία. Είναι βέβαιον πως αυτά δεν θα συνέβαιναν, αν δεν υπήρχε η ένδειξη του θρησκεύματος στην αστυνομική ταυτότητα την οποία, όπως γνωρίζετε, ο Ελληνας πολίτης είναι υποχρεωμένος να επιδεικνύει σε όλες αυτές τις υπηρεσίες».
 Υποστηρίζει επίσης ότι: «Θέλουμε να σας βεβαιώσουμε πως ποτέ δεν ζητήσαμε προνόμια από την Πολιτεία. Απλώς ζητήσαμε και ζητάμε την ισοπολιτεία.
 »Δεν βλέπω όμως με ποιο τρόπο η ικανοποίηση αυτού του δικαιώματός μας θα μπορούσε να δημιουργήσει έστω και το παραμικρό πρόβλημα στην Ορθόδοξη Εκκλησία! » Καλεί τον αρχιεπίσκοπο Χριστόδουλο σε διάλογο και σημειώνει: «Το γεγονός ότι η Καθολική Εκκλησία είναι μια μειονότητα στην Ελλάδα και η Ορθόδοξη Εκκλησία μια μειονότητα στην Eνωμένη Ευρώπη, μας θέτει μπροστά σε κοινά προβλήματα που πιστεύω πως μια συνάντηση μαζί σας θα είναι όχι μόνο ωφέλιμη, αλλά και θα στηρίζει αλλήλους.
 Αν αυτή η πρότασή μου γίνει δεκτή από σας, τότε μπορούμε να σας ζητήσουμε επισήμως αυτή τη συνάντηση, διά του Προέδρου της Ιεράς Συνόδου, του Σεβασμιοτάτου Νικόλαου, Αρχιεπισκόπου των Καθολικών της Αθήνας».
