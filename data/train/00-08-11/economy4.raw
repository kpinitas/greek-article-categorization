Με απεριόριστο αριθμό δελτίων για τη Σάμο και αυξημένη ημερήσια επιδότηση, σε σχέση με τους άλλους προορισμούς, προκειμένου να τονωθεί τουριστικά και οικονομικά το ακριτικό νησί που δοκιμάστηκε άγρια φέτος από τις πυρκαγιές, ξεκινά το Πρόγραμμα Κοινωνικού Τουρισμού του ΕΟΤ.
 Η διάρκεια του προγράμματος καθορίστηκε από τις 21 Αυγούστου έως τις 31 Δεκεμβρίου 2000 και σε αυτό, όπως κάθε χρόνο άλλωστε, μπορούν να συμμετάσχουν χαμηλόμισθοι και χαμηλοσυνταξιούχοι του δημόσιου και ιδωτικού τομέα, υπό την προϋπόθεση ότι δεν είναι δικαιούχοι των αντίστοιχων προγραμμάτων της Εργατικής
 Η διανομή των φυλλαδίων, με όλες τις απαραίτητες πληροφορίες για τα ξενοδοχεία
και τα πάσης μορφής καταλύματα που έχουν συνδεθεί με το πρόγραμμα κοινωνικού τουρισμού, θα γίνεται από τα γραφεία του ΕΟΤ και από όλες τις νομαρχίες της χώρας, ενώ η χορήγηση των δελτίων θα πραγματοποιηθεί στο 3ήμερο 21, 22 και 23 Αυγούστου 2000, από τα υποκαταστήματα της Εθνικής που αναφέρονται αναλυτικά στα ενημερωτικά έντυπα.
 Σύμφωνα με σχετική ανακοίνωση του ΕΟΤ, το φετινό πρόγραμμα προβλέπει τα ακόλουθα: 
 *Διάρκεια διακοπών από 5 έως και 7 διανυκτερεύσεις για τους δικαιούχους.
 *Η ημερήσια επιδότηση του ΕΟΤ ανέρχεται σε 3.000 δρχ. κατ' άτομο για τα ξενοδοχεία και 2.000 δρχ. για τα ενοικιαζόμενα δωμάτια και διαμερίσματα. Για τα κάμπινγκ (σκηνή ή τροχόσπιτο), που έχουν συμβληθεί, το ποσόν της ημερήσιας επιδότησης ορίστηκε αντίστοιχα στις 700 δρχ. Στις τιμές περιλαμβάνεται και ο ΦΠΑ ή άλλες νόμιμες επιβαρύνσεις.
 * Στο πρόγραμμα των κοινωνικών διακοπών συμμετέχουν και αυτή τη χρονιά ξενοδοχεία όλων των κατηγοριών (από πολυτελείας έως και Γ' κατηγορίας), καθώς και δωμάτια ή διαμερίσματα που φέρουν το Σήμα Λειτουργίας του ΕΟΤ και λειτουργούν σε ολόκληρη τη χώρα, εκτός των περιοχών της Αθήνας (πόλη) και των Νομών Δωδεκανήσου (πλην Σάμου, φυσικά) Θεσσαλονίκης, Ιόνιων νήσων, Κρήτης, Κυκλάδων και Χαλκιδικής.
 Ειδικά για τη Σάμο, όπου το πρόγραμμα θα ισχύσει για όλες ανεξαιρέτως τις κατηγορίες ξενοδοχείων και ενοικιαζόμενων καταλυμάτων, η ημερήσια αποζημίωση του ΕΟΤ ορίστηκε σε 4.000 δρχ. για τα ξενοδοχεία, 3.000 δρχ. για τα δωμάτια και ενοικιαζόμενα διαμερίσματα και 1.000 δρχ. για τα κάμπινγκ.
 Οι επιχειρηματίες είναι υποχρεωμένοι να παράσχουν στους δικαιούχους δίκλινα δωμάτια με λουτρό, ενώ τα παιδιά κάτω των 6 ετών που δεν δικαιούνται δελτίων κοινωνικού τουρισμού θα παραμένουν δωρεάν στο ίδιο δωμάτιο με τους γονείς τους. 
