 Ασπίδα προστασίας στους αμυντικούς ποδοσφαιριστές του Ολυμπιακού ύψωσε χθες ο Ζε Ελίας, για τα δύο εύκολα λάθη που έγιναν στο πρώτο ημίχρονο του αγώνα με τη Βίτεσε και πρόσφεραν στους Ολλανδούς δύο τέρματα. «Τα γκολ είναι υπόθεση όλης της ομάδας και όχι κάποιου παίκτη συγκεκριμένα», δήλωσε χθες ο Βραζιλιάνος μεσοαμυντικός του Ολυμπιακού, ο οποίος άφησε καλές εντυπώσεις στην πρώτη παρουσία του μπροστά στους «ερυθρόλευκους» οπαδούς κι έσπευσε να εξηγήσει.
 «Ολοι λένε ότι έχουμε πρόβλημα στην άμυνα, αλλά δεν νομίζω πως είναι έτσι ακριβώς τα πράγματα. Πρέπει όλοι να βοηθάμε την άμυνα και όλοι μαζί την επίθεση. Αν δεν γίνεται αυτό, τότε είναι εύκολο να δεχθούμε το γκολ. Εχουμε μπροστά μας περίπου έναν μήνα για να διορθώσουμε τα λάθη μας και θα το κάνουμε. Νομίζω ότι γίνετε μεγάλος θόρυβος για το τίποτε».
 Ο Ζε Ελίας, όμως, μίλησε και για τη δική του απόδοση. «Δεν είμαι ακόμη έτοιμος, αφού είχα τρεις μέρες να προπονηθώ και προέρχομαι από τραυματισμό. Σε γενικές γραμμές τα πήγα καλά, αλλά δεν είμαι στο σημείο που θέλω. Ηταν σημαντικό για μένα που με χειροκρότησε ο κόσμος και με βοήθησε ψυχολογικά. Ο κόσμος δεν πρέπει να ανησυχεί. Από παιχνίδι σε παιχνίδι θα παρουσιάζουμε βελτίωση».
 Ο Στέλιος Γιαννακόπουλος, ο οποίος πέτυχε το δεύτερο γκολ του Ολυμπιακού και είχε και ένα δοκάρι (στη φάση του πρώτου «ερυθρόλευκου» τέρματος) υποστήριξε στην «Ε»: «Να μη βιάζονται ορισμένοι να βγάλουν από τώρα συμπεράσματα για την ομάδα. Είμαστε ακόμα στην αρχή. Ολα θα διορθωθούν και θα πάμε καλά σε όλες τις γραμμές. Σε έναν μήνα θα είμαστε απολύτως έτοιμοι, τόσο για το Πρωτάθλημα όσο και για το Champions League. Η ομάδα είναι ακόμη κουρασμένη από τη σκληρή προετοιμασία και είναι λογικό να παρουσιάζονται κάποια λάθη».
 Ο Γιάννης Μαντζουράκης απέφυγε να κάνει κριτική στους ποδοσφαιριστές του Ολυμπιακού για τα λάθη του πρώτου ημιχρόνου στην ομιλία του χθες πριν από την προπόνηση στου Ρέντη, αλλά πέρασε το μήνυμα. «Θέλουμε πολύ δουλειά ακόμη για να φτάσουμε εκεί που πρέπει», είπε ο «ερυθρόλευκος» τεχνικός και συμπλήρωσε: «Η ομάδα έδειξε κάποια πρόοδο σε σχέση με τα προηγούμενα παιχνίδια, αλλά θα πρέπει να διορθώσουμε ορισμένα λάθη. Είμαστε σε καλό δρόμο και όλα θα γίνουν όπως πρέπει».
 Ο «Ρουμάνος» προπονητής, έπειτα και από τον προχθεσινό φιλικό αγώνα με τη Βίτεσε, ο οποίος ήταν ο πιο σημαντικός για τον Ολυμπιακό επί ελληνικού εδάφους, φαίνεται να έχει καταλήξει στους ποδοσφαιριστές που θα καλύψουν την αμυντική γραμμή στα πρώτα παιχνίδια το Σεπτέμβριο. Ο Μαντζουράκης προσανατολίζεται σε κεντρικό αμυντικό δίδυμο Αμανατίδη-Ανατολάκη, με τους Μαυρογενίδη, Γεωργάτο στα άκρα. Αυτή τη στιγμή ο Ανατολάκης είναι τραυματίας, αλλά ο προπονητής του Ολυμπιακού θα προβάρει την ενδεκάδα που θέλει στο φιλικό αγώνα στις 28 Αυγούστου, στο «Μεάτσα», με την Ιντερ.
 Επίσης, καθιερώνονται δύο αμυντικά χαφ, οι Ζε Ελίας-Πουρσανίδης, οι οποίοι φαίνεται πως θα έχουν πολλή δουλειά, κυρίως στους αγώνες της Ευρώπης, ενώ ο Μαντζουράκης επιμένει στην τοποθέτηση ενός παίκτη στην επίθεση, ο οποίος, εκτός απροόπτου, θα είναι ο Τζιοβάνι.
 Οι Ελευθερόπουλος, Τζόρτζεβιτς, Ανατολάκης ακολούθησαν χθες θεραπευτική αγωγή, αλλά οι δύο πρώτοι αναμένεται να είναι στη διάθεση του Μαντζουράκη για τον αγώνα Kυπέλλου με τον Εθνικό Αστέρα, αύριο στις 9 το βράδυ, στο ΟΑΚΑ.
 * Στο γ  γκρουπ δυναμικότητας θα είναι, εκτός απροόπτου, ο Ολυμπιακός (μετά τα πρώτα αποτελέσματα του τρίτου γύρου των πρωταθλητριών) στην κλήρωση για τους ομίλους του Champions League.
