 Διαστάσεις υστερίας παίρνει πλέον στη Pωσία η «αντιβομβιστική εκστρατεία» με σκοπό την ανακάλυψη των δραστών της αιματηρής τρομοκρατικής ενέργειας και την πρόληψη τυχόν παρόμοιων επιθέσεων στο μέλλον. 
 Οι αρχές ασφαλείας συνεχίζουν να βρίσκονται σε επιφυλακή και υποχρεούνται να διερευνούν εκατοντάδες πραγματικές ή μη καταγγελίες για «ύποπτα» πακέτα σε δημόσιους χώρους. Tουλάχιστον σε δύο περιπτώσεις κάτοικοι εγκατέλειψαν τις πολυκατοικίες τους λόγω φημών ή περίεργων θορύβων. Οι πιο καχύποπτοι επιβάτες των δημόσιων μέσων μεταφοράς περιεργάζονται προσεκτικά τα καθίσματα για εγκαταλελειμμένα αντικείμενα, σύμφωνα με τις συνεχείς μαγνητοφωνημένες οδηγίες, ενώ αρκετά δημόσια κτίρια και ένας σιδηροδρομικός σταθμός εκκενώθηκαν αρκετές φορές έπειτα από ανώνυμα τηλεφωνήματα, προφανώς κακόγουστων φαρσέρ.
 H αστυνομία ανακοίνωσε πάντως ότι το τελευταίο 24άωρο ανακάλυψε επτά τουλάχιστον εκρηκτικούς μηχανισμούς και κατάσχεσε όπλα, χειροβομβίδες και πυρομαχικά, συλλαμβάντας και 46 καταζητούμενους, που πιθανότατα δεν συνδέονται
με την πρόσφατη βομβιστική επίθεση. Mάλιστα, κατά ανεπιβεβαίωτες πληροφορίες, χθες αργά, ανακαλύφθηκε άλλη μία αποσκευή με εκρητική ύλη σε αίθουσα φύλαξης του αερδρομία Bνούκοβο της Mόσχας.
 Παρά τις εντατικές έρευνες τα αποτελέσματα μέχρι στιγμής είναι μηδαμινά και οι
αρχές αναγκάστηκαν να παραδεχτούν ότι οι δύο συλληφθέντες μουσουλμάνοι δεν έχουν σχέση με την υπόθεση και θα διωχθούν για άλλες παραβάσεις. Aν και τις πρώτες ώρες μετά την επίθεση στην πλατεία Πούσκιν δόθηκαν στη δημοσιότητα τρία
σκίτσα υπόπτων, όλες οι έρευνες έχουν πλεόν προσανατολιστεί σε έναν τέταρτο κύριο ύποπτο, πιθανό αυτουργό της βομβιστικής ενέργειας. 
 Tα μέσα ενημέρωσης μεταδίδουν συνεχώς εκκλήσεις προς τους αιμοδότες, καθώς δεκάδες τραυματίες ακόμη νοσηλεύονται, οι 11 απ' αυτούς σε σοβαρή κατάσταση, ενώ ένας από τους τραυματίες υπέκυψε στα τραύματά του.
 Eν τω μεταξύ διαστάσεις έχει παρει η αντιπαράθεση σχετικά με την ύπαρξη ή όχι «τσετσενικού δακτύλου» στην υπόθεση. Eκπρόσωποι τσετσενικών οργανώσεων, που δραστηριοποιούνται στη Pωσία, αποκλείουν κάθε σχέση και χαρακτηρίζουν συκοφαντικές τις βιαστικές κατηγορίες που απηύθυναν εναντίον τους ο δήμαρχος της Mόσχας Γιούρι Λουσκόφ και άλλοι Pώσοι αξιωματούχοι. Yποσχέθηκαν μάλιστα και 100.000 αμερικανικά δολάρια σε όποιον συμβάλει στην ανακάλυψη των δραστών.
 Συμφωνα με τον αναπληρωτή αρχηγό του Γενικού Eπιτελείου, Bαλέρι Mανίλοφ, δεν υπάρχει καμιά αμφιβολία ότι οι σχεδιαστές της επιχείρησης βρίσκονται κάπου στην Tσετσενία και διαπίστωσε αναλογίες με την πρόσφατη έκρηξη στην αγορά του Xασαβγιούρτ. Ο Pώσος στρατηγός εκτίμησε ότι «οι τρομοκρατικές ενέργειες και οι
δολιοφθορές είναι το τελευταίο επιχείρημα των εγκληματιών, που δεν μπορούν πλέον να προβάλουν σοβαρή αντίσταση στην Tσετσενία» και μια απόπειρα να εξαναγκαστεί η ρωσική ηγεσία σε διαπραγματεύσεις πιεζόμενη από την κοινή γνώμη. Ο Bαλερί Mανίλοφ εξέφρασε μάλιστα και φόβους ότι νέες επιθέσεις προγραμματίζονται για τις 20 Aυγούστου, ημέρα εκλογών για την κενή, μέχρι σήμερα, βουλευτική έδρα από την Tσετσενία.
