Στη βρετανική πρωτεύουσα οι απανταχού θεατρόφιλοι βρίσκουν πάντοτε αυτό που θέλουν. Οχι τυχαία. Δεν είναι μόνο το αμιγώς κλασικό ρεπερτόριο (κωμωδίες και τραγωδίες), που έχουν πάντοτε την ευκαιρία να απολαύσουν, από «ψημένους» στο είδος συντελεστές -και μάλιστα σε ισχυρότατες δόσεις-, ακόμη και τολμηρά διασκευασμένο, αλλά συγχρόνως και το πείραμα «ολοκαίνουργιων» θεατρικών έργων δοκιμασμένων αλλά και πολλά υποσχόμενων νέων συγγραφέων στις παρθενικές παραστάσεις τους.
 Σημείο αναφοράς, φυσικά, δεν μπορούσε παρά να αποτελεί το Ro yal National Theater της Μ. Βρετανίας. Ενας θεατρικός θεσμός, ο οποίος για δεκαετίες κινείται ανάμεσα στο κλασικό και το μοντέρνο, αποτολμώντας τον πειραματισμό και την παρουσίαση αδοκίμαστων και άπαιχτων έργων. Χωρίς να παραλείψουμε το ιστορικό της ανάθεσης συγγραφής νέων έργων, ειδικά για παραστάσεις δικές του, σε συγγραφείς όλων των γενιών ή τις συχνότατες μετακλήσεις -κυρίως από την παραδοσιακά θεατρικά πλούσια Ιρλανδία.
 Μια ματιά στο ρεπερτόριο του καλοκαιριού, που ήδη τρέχει, αλλά και στις πρεμιέρες της νέας σεζόν, δεν μπορεί παρά να πείσει για του λόγου το αληθές.
 Μέσα σ' αυτό το μήνα, όπως πληροφορούμαστε από τη διεύθυνσή του στο Διαδίκτυο,
έχουμε το εντυπωσιακό φαινόμενο στις σκηνές του Ro yal National Theater να υπερτερούν τα νέα έργα, που γράφτηκαν μέσα στο χρόνο ή μόλις πέρυσι, έναντι των κλασικών.
 _ Η πρεμιέρα του μηνός ήταν η ιδιόμορφη, ως προς τη μορφή, διλογία του Αλαν Αϊκμπούρν «Χάουζ» και «Γκάρντεν», η οποία γράφτηκε στα τέλη του '99. Αν και αυτόνομα έργα, παίζονται την ίδια στιγμή σε δύο διαφορετικές σκηνές του θεάτρου από το ίδιο καστ.
 _ Επόμενη παράσταση του θέατρου, το «Μπλου-Οραντζ», το οποίο, αν μη τι άλλο, έσπασε ταμεία. Ενα πραγματικά ολοκαίνουργιο έργο (2000) του Τζόε Πένχαλ, σε σκηνοθεσία Ροτζερ Μισέλ, του σκηνοθέτη του πετυχημένου φιλμ «Notting Hill» -και όχι μόνο- στο οποίο έχει μάλιστα επιστρατευτεί ένα από τα παλιά «πυροβολικά» του θεάτρου, ο Μπιλ Νίγκι, πρωταγωνιστής απαιτητικού κλασικού ρεπερτορίου.
 _ Μέσα στο μήνα (25/8) θα παρουσιαστεί το επίσης «νεότευκτο» (γραμμένο μέσα στο 2000) έργο του Κεν Κάμπελ «Κεν Κάμπελ'ς Χίστορι οφ Κόμεντι» (μέρος πρώτο).
Πρόκειται για one man's show, με τον ίδιο τον Κάμπελ πρωταγωνιστή (ίσως στη σκηνή να έχει μαζί του κι ένα... σκύλο, το ενδεχόμενο αφήνεται ανοιχτό), σε σκηνοθεσία Κόλιν Γουάτκις.
 _ Τρία, λοιπόν, νέα έργα. Και κοντά σ' αυτά και δύο από τα πλέον κλασικά: ο «Αμλετ» του Σέξπιρ (αυτόν τον καιρό περιοδεύει για να καταλήξει στο National Theater στις 30 του μηνός) και το «Ηταν όλοι τους παιδιά μου» του Αρθουρ Μίλερ, που ήδη παρουσιάζεται σε σκηνοθεσία Χάουαρντ Ντέιβις (μέχρι και τις 18 Οκτωβρίου).
 Το ρόλο του Αμλετ κρατά ο σεξπιριστής Σίμον Ράσελ Μπιλ, τον οποίο η «Dail yTelegraph» περιέγραφε προ καιρού ως τον καλύτερο ηθοποιό της γενιάς του. Οι πιο πρόσφατοι ρόλοι που υποδύθηκε σε σεξπιρικές τραγωδίες είναι ο Ιάγος στον «Οθέλο», ο Ριχάρδος (στο ομώνυμο έργο) κ.ά. Τη σκηνοθεσία υπογράφει ο Τζον Κάιρντ.
 _ Ο Σεπτέμβριος (4/9) ξεκινά θεατρικά για το Ro yal National Theater πιο κλασικότροπα με το «Ρωμαίο και την Ιουλιέτα» του Σέξπιρ, σε σκηνοθεσία Τιμ Σάμπλ, από το νέο ΝΤ Ensemble. Ρωμαίος είναι ο πρωταγωνιστής του «Mπλου Οραντζ» Τσιούετελ Εγιοφορ, ενώ Ιουλιέτα η πρόσφατη σεξπιρική στρίγκλα, Σάρλοτ Ραντλ.
 _ Ακολουθεί ο «Βυσσινόκηπος» του Τσέχοφ, όχι όμως όπως τον ξέραμε ώς τώρα. Διασκευασμένος σε τετράπρακτη κωμωδία από τον Ντέιβιντ Ναν μόλις φέτος, θα τον
σκηνοθετήσει ο παλαίμαχος Bρετανός σκηνοθέτης και διευθυντής του National Theater, Τρέβορ Ναν. Μια παράσταση πολυαναμενόμενη, όχι μόνο για την αμφιλεγόμενη διασκευή, αλλά και για την επιστράτευση ενός από τους πλέον δοκιμασμένους σκηνοθέτες.
 _ Το «Νόιζες οφ» βραβευμένο (1982) με το βραβείο της καλύτερης κωμωδίας της χρονιάς, του Μάικλ Φρέιν θα είναι το επόμενο έργο του ρεπερτορίου το Σεπτέμβριο. Μία από τις πιο φιλόδοξες παραστάσεις του Νational Theater. Χωρίς να ξεχνάμε ότι το «Copenhagen» του Φρέιν, το οποίο ανέβηκε τον περασμένο χειμώνα, έκανε πρωτοφανή επιτυχία (οι κρατήσεις θέσεων έπρεπε να είχαν γίνει μήνες πριν), με επισφράγισμα το βραβείο του καλύτερου έργου των δύο πλευρών του Ατλαντικού. Tη σκηνοθεσία υπογράφει ο Τζέρεμι Σαμς.
 _ Aκόμη ένα κυριολεκτικά νεογέννητο έργο, «Φέρδερ δαν φέρδεστ θινγκ» της Ζίνι Χάρις, θα ανεβεί στις 5 Οκτωβρίου σε σκηνοθεσία Ιρίνας Μπράουν. Σε συμπαραγωγή
 _ Aκόμη μια διασκευή, όμως, ενός από τα κορυφαία έργα του διεθνούς δραματολογίου στα μέσα του Οκτωβρίου. Ο λόγος για τον πολύ «Πέερ Γκιντ» του Ιψεν, του οποίου τη διασκευή υπογράφει ο Φρανκ Μακ Γκίνες. Ο σκηνοθέτης της παράστασης, Κόναλ Μόρισον, είναι ο διευθυντής του Abbe Theater του Δουβλίνου (πολλές οι μετακλήσεις από την Ιρλανδία και στην παράσταση αυτή).
 _ Τέλος, για το δεύτερο μήνα του φθινοπώρου το National Theater επιφυλάσσει πολλές θεατρικές εκπλήξεις και για τους μικρούς του φίλους, τους οποίους ποτέ δεν αφήνει παραπονεμένους. «Τα καινούργια ρούχα του βασιλιά» του Χανς Κρίστιαν
Αντερσεν, θα είναι το παιδικό «φαβορί» σε μια παράσταση, με πολλή μουσική και χορό, στην οποία θα γίνεται χρήση, ως είθισται τελευταίως, και οπτικοακουστικών μέσων.
