 Στην ετήσια έκθεσή της για το 2000, που δόθηκε χθες στη δημοσιότητα, περιγράφονται τα κρούσματα, τα οποία συνθέτουν τη ζοφερή πραγματικότητα σε 144 
χώρες, όπως είναι oι εξωδικαστικές εκτελέσεις σε 31 από αυτές, οι «εξαφανίσεις» σε 37, η κακομεταχείριση από τις κρατικές αρχές 132 χωρών, βασανιστήρια μέχρι θανάτου σε 81, κρατούμενοι συνείδησης σε 61 χώρες, πολιτικοί κρατούμενοι που δικάστηκαν με ανέντιμες δίκες σε 51, αυθαίρετες συλλήψεις και κρατήσεις υπόπτων σε 63 χώρες. 
 Ακόμη, 55 τουλάχιστον χώρες έχουν θανατοποινίτες, ενώ την εσχάτη των ποινών εφάρμοσαν 34 χώρες: τουλάχιστον 1.813 άνθρωποι εκτελέστηκαν πέρυσι. Το 85% αυτών των εκτελέσεων συνέβη σε πέντε μόνο χώρες: την Κίνα, όπου εκτελέστηκαν οι περισσότεροι -1.077 άτομα-, το Ιράν, τις ΗΠΑ, τη Σαουδική Αραβία, το Ιράκ και το Κογκό. 
 «Πολλές από τις κρίσεις των ανθρωπίνων δικαιωμάτων θα μπορούσαν να είχαν αποτραπεί, αν η διεθνής κοινότητα έθετε τα ανθρώπινα δικαιώματα σε πρώτη προτεραιότητα», δήλωσαν στη χθεσινή συνέντευξη Tύπου ο πρόεδρος και η γενική γραμματέας του ελληνικού τμήματος Κ. Παπαϊωάννου και Αν. Παύλου, εκφράζοντας το σκεπτικισμό της διεθνούς οργάνωσης για τις περσινές ένοπλες παρεμβάσεις, οι 
οποίες οδήγησαν σε μαζικότερες παραβιάσεις, όπως συνέβη στο Κοσσυφοπέδιο και την Τσετσενία.
 Ως παράγοντα που συμβάλλει στη διαιώνιση των κακώς κειμένων ανέδειξαν την ατιμωρησία με την οποία περιβάλλονται οι υπεύθυνοι των αγριοτήτων.
 Στα θετικά βήματα μπορούν να συνυπολογιστούν ότι έως το τέλος του 2000, 73 χώρες είχαν απαγορεύσει τη θανατική ποινή για όλα τα αδικήματα· ακόμη η παραπομπή σε δίκη του Πινοσέτ, η οποία βγάζει τα εγκλήματα κυβερνώντων από το «απυρόβλητο».
 Τα κυριότερα συμβάντα της ντροπής ανά γεωγραφική περιοχή είναι: 
 - Οι ένοπλες συγκρούσεις συνεχίζουν να σπαράσσουν την Αφρική, με αγριότερη αυτή στη Σιέρα Λεόνε που ευθύνεται για τον εκτοπισμό μέσα στη χώρα τους περίπου 1, 5 εκατομμυρίου ανθρώπων. Παράλληλα οι βίαιες αναμετρήσεις οδήγησαν στη στρατολόγηση χιλιάδων παιδιών κάτω των 18 ετών στο Μπουρούντι, στη Γουινέα 
Μπισάου, στη Σομαλία, στην Αγκόλα και στο Σουδάν.
 - Στην Αμερική παρατηρήθηκε κλιμάκωση της βίαιης ένοπλης διαμάχης στην Κολομβία, με θύματα κυρίως πολίτες. Σε πολλές χώρες, όπως η Βραζιλία, η Ονδούρα και το Μεξικό, οι πιο ευάλωτες κοινωνικές ομάδες -ιθαγενείς, παιδιά του δρόμου- έγιναν συχνά στόχος αστυνομικής βαναυσότητας. Στις ΗΠΑ πυροβολήθηκαν πολλοί άοπλοι πολίτες ως «ύποπτοι», σφραγίζοντας το ρατσιστικό πρόσωπο της κρατικής αυθαιρεσίας, καθώς επρόκειτο κυρίως για μέλη εθνικών μειονοτήτων. 
 - Στην Ασία, η ανεξαρτησία του Ανατολικού Τιμόρ κόστισε ακριβά, ενώ στη Μέση Ανατολή οι εκτελέσεις και τα βασανιστήρια αποτέλεσαν καθημερινότητα.
 - Στην Ευρώπη, πέραν των προαναφερθεισών επεμβάσεων, διαπιστώθηκε για μία ακόμη φορά ο ρατσισμός των αρχών, καθώς οι κακομεταχειρίσεις αφορούσαν κυρίως μετανάστες -περίπτωση από την οποία δεν ξεφεύγει ούτε η Ελλάδα- ενώ σε τρεις χώρες (Βέλγιο, Αυστρία και Ελβετία) πρόσφυγες πέθαναν από ασφυξία κατά την απέλασή τους.
