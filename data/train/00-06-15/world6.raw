Με αύξηση των παγκόσμιων στρατιωτικών δαπανών και διατήρηση του αριθμού των εμπόλεμων συγκρούσεων σε όλο τον κόσμο έκλεισε το 2000, σύμφωνα με την ετήσια έκθεση του Διεθνούς Ινστιτούτου Ερευνας για την Ειρήνη που εδρεύει στη Στοκχόλμη (SIPRI). Στην έκθεση αυτή, που δημοσιοποιήθηκε χθες στη σουηδική πρωτεύουσα, επισημαίνεται ακόμη η ανάγκη αναζήτησης μιας νέας προσέγγισης των θεμάτων ασφάλειας, ενώ διαπιστώνεται η καθυστέρηση της Ευρώπης όσον αφορά την προσαρμογή στις συνθήκες που έχουν διαμορφωθεί μετά το τέλος της ψυχροπολεμικής περιόδου.
 Κατά 2, 1% αυξήθηκαν οι παγκόσμιες στρατιωτικές δαπάνες το 2000, έπειτα από μια 
μακρά περίοδο μείωσης που συμπίπτει κατά ένα μεγάλο μέρος με τη μετα-ψυχροπολεμική περίοδο. Οι δαπάνες έφτασαν τα 780 δισεκατομμύρια δολάρια (273 τρισ. δρχ.). Ποσό που, αν και αρκετά μικρότερο από το αντίστοιχο που είχε 
δαπανηθεί πριν από μια δεκαετία, εξακολουθεί να αντιπροσωπεύει ένα σημαντικό μέρος των παγκόσμιων πόρων, και συγκεκριμένα το 2, 6% του παγκόσμιου ακαθάριστου εθνικού προϊόντος. Η άνοδος του 2000 οφείλεται κυρίως στην αύξηση των στρατιωτικών δαπανών σε χώρες που διαθέτουν μεγάλα κονδύλια για εξοπλισμούς, όπως οι ΗΠΑ (36% της αύξησης) που ακολουθούνται από την Ιαπωνία και τη Γαλλία με ποσοστό 7%.
 Οι στρατιωτικές δαπάνες συνδέονται φυσικά και με τον αριθμό των ενόπλων συγκρούσεων σε όλο τον κόσμο που το 2000, όπως και τον προηγούμενο χρόνο, έφτασαν τις 27 σε 25 συνολικά χώρες. 11 από αυτές τις συγκρούσεις ήταν σε εξέλιξη στην Αφρική, 9 στην Ασία, 3 στη Μέση Ανατολή, 2 στη Λατινική Αμερική και 2 στην Ευρώπη. Πρόκειται κυρίως για εμφύλιες διαμάχες με εξαίρεση τη σύγκρουση Ινδίας-Πακιστάν και Αιθιοπίας - Ερυθραίας, η οποία ήταν και από τις πιο αιματηρές με 50.000 - 100.000 νεκρούς.
 Η έκθεση του SIPRI επισημαίνει ότι είναι ανάγκη να αναζητηθεί μια νέα προσέγγιση των θεμάτων ασφαλείας, βασισμένη στις νέες τεχνολογίες και τα ανθρώπινα δικαιώματα. Πολλοί είναι οι παράγοντες που θα επηρεάσουν τους μελλοντικούς μηχανισμούς της διεθνούς ασφάλειας και κυρίως η κοινή αναγνώριση δημοκρατικών αρχών, ο σεβασμός των ανθρωπίνων δικαιωμάτων και οι νόμοι της οικονομίας της αγοράς.
 Οι νέες τεχνολογίες και ιδίως «οι τεχνολογίες της πληροφόρησης θα επιταχύνουν συγχρόνως τις διαδικασίες της παγκοσμιοποίησης και της πολυδιάσπασης του κόσμου» και θ' αποτελέσουν παράγοντα - κλειδί της λεγόμενης «επανάστασης των στρατιωτικών πραγμάτων». Η έκθεση διαπιστώνει τέλος μια καθυστέρηση στη διαδικασία προσαρμογής της ευρωπαϊκής αμυντικής πολιτικής στις γεωπολιτικές ανακατατάξεις, αργοπορία που, κατά την έκθεση, δεν ευνοεί την τοπική και παγκόσμια σταθερότητα. Η εφαρμογή μιας κοινής ευρωπαϊκής αμυντικής πολιτικής κρίνεται απαραίτητη ως παράγοντας διατήρησης ή και αποκατάστασης της ειρήνης.
