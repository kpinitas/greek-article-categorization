 Το περί αξιοπιστίας (του εθνικού πρωταθλήματος)...ευαγγέλιον αναφέρθηκε πάλι στη χθεσινή συνάντηση του προέδρου του Παναθηναϊκού Αγγελου Φιλιππίδη με τον υφυπουργό Αθλητισμού Γιώργο Φλωρίδη, ενώ σήμερα τη σκυτάλη παίρνει ο Αγγελος Αναστασιάδης, που θα δώσει δείγμα...γραφής στην πρώτη του συνέντευξη ως προπονητή του Παναθηναϊκού στην Παιανία.
 Τα πράγματα φαίνεται ότι αρχίζουν να μπαίνουν σε μία σειρά και λογικά δεν θα αποτελεί έκπληξη αν τα επόμενα εικοσιτετράωρα ανακοινωθεί η δεύτερη μεγάλη (μετά τον Βλάοβιτς) μεταγραφή του ΠΑΟ. Χθες το μεσημέρι έγινε μία εξαιρετικά σημαντική σύσκεψη, με παρουσία εκτός των Φιλιππίδη, Αναστασιάδη και των Βαρδινογιάννηδων, του αντιπροέδρου Παύλου και του Γιάννη (Τζίγκερ). Ολα τα εκκρεμή θέματα τέθηκαν επί τάπητος και ανταλλάχτηκαν απόψεις για πολλή ώρα, χωρίς ωστόσο να διαρρεύσει οτιδήποτε. Είναι πάντως βέβαιο ότι εξετάστηκε κάθε περίπτωση (υπό μεταγραφή ποδοσφαιριστή) ξεχωριστά, με στόχο να καθοριστεί το τελικό μεταγραφικό πλάνο. Νεότερα σήμερα...
 Αμέσως μετά τη σημερινή συνέντευξη Τύπου ο Αναστασιάδης θα επιστρέψει στη Θεσσαλονίκη, προκειμένου να διεκπεραιώσει ορισμένες προσωπικές του υποθέσεις και να ετοιμαστεί για την μετακόμισή του στην Αθήνα την ερχόμενη εβδομάδα.
 Xθες, στη συνάντηση με τον υφυπουργό Αθλητισμού, τέθηκε υπόψη της πολιτείας από τον κ. Φιλιππίδη και το θέμα της ανακαίνισης του γηπέδου της Λεωφόρου Αλεξάνδρας. Αποχωρώντας από τα γραφεία της Πανεπιστημίου 25 ο πρόεδρος του ΠΑΟ κατονόμασε τη διαιτησία, ως «έναν από τους παράγοντες που ευθύνονται για την αναξιοπιστία του ελληνικού πρωταθλήματος».
 Προς τη Σκανδιναβία στρέφεται ο ΠAΟ για αμυντικό χαφ. Στο στόχαστρο, ο Nορβηγός Στραντ και ο Σουηδός Aντερσον.
