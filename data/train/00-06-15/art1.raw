Ενα έργο του Πραξιτέλη, η κεφαλή της Βραυρωνίας Αρτέμιδος (330 π.Χ.), που λατρευόταν στο Βραυρώνιο της Ακρόπολης, υποδέχεται εδώ και λίγες ημέρες τους επισκέπτες του Μουσείου Ακρόπολης. Το γλυπτό ανήκει σε άγαλμα μεγάλων διαστάσεων, το ύψος του οποίου υπολογίζεται πως θα ήταν 4 μ. Την ταύτιση της κεφαλής με το άγαλμα έκανε πρόσφατα ο καθηγητής Γ. Δεσποίνης και κατόπιν αυτού 
τοποθετήθηκε στον προθάλαμο του μικρού, αλλά πανέμορφου αυτού μουσείου, ύστερα 
 Το δεύτερο καινούργιο έκθεμα, που συμπληρώνει την επανέκθεση του μουσείου, είναι η ενεπίγραφη βάση του αγάλματος της Αθηνάς, ενός έργου του Αθηναίου γλύπτη Ευήνορα (480 π.Χ.), που υπήρχε στο μουσείο. Πρόκειται για ανάθημα που αφιέρωσε ο Αγγέλιτος στην Παλλάδα, το οποίο τώρα παρουσιάζεται για πρώτη φορά μαζί με τη βάση του. Την ανακοίνωση των δύο νέων αυτών σημαντικών εκθεμάτων στο Μουσείο Ακρόπολης έκανε χθες το πρωί η πρώην εφορος της Ακρόπολης, Ισμήνη Τριάντη, στην τρίτη και τελευταία ημέρα του απολογισμού του έργου του υπουργείου Πολιτισμού στον Τομέα της Πολιτιστικής Κληρονομιάς.
 Η κ. Τριάντη ανέφερε επίσης πως στο Κέντρο Μελετών Ακρόπολης έγινε αναδιάταξη των γύψινων αντιγράφων της δυτικής ζωφόρου του Παρθενώνα με την προσθήκη αντιγράφων 4 λίθων που κατασκευάστηκαν από εκμαγεία του Μουσείου Εκμαγείων του 
Πανεπιστημίου Θεσσαλονίκης. Τα εκμαγεία αυτά θα τοποθετηθούν στη θέση των πρωτοτύπων πάνω στον Παρθενώνα. Κατασκευάστηκαν ακόμη τσιμεντένια αντίγραφα της ζωφόρου της Αθηνάς Νίκης, που επίσης θα τοποθετηθούν στο μνημείο στη θέση των πρωτότυπων γλυπτών, όταν ο ναός αναστηλωθεί όπως έχει προγραμματιστεί.
 Στη χθεσινή συνεδρία ακούσαμε για πρώτη φορά αρχαιολόγο, τον προϊστάμενο της Β' ΕΠΚΑ Γ. Σταϊνχάουερ, να αναφέρεται στα ευεργετικά αποτελέσματα που είχαν τα 
μεγάλα έργα του Αεροδρομίου των Σπάτων και της Αττικής οδού (Σπάτων - Ελευσίνας) στην αρχαιολογική έρευνα. Με αφορμή τις ανασκαφές, που προηγήθηκαν των έργων, διαπιστώθηκε ένα πυκνό πλέγμα δρόμων ανάμεσα στους 130 αττικούς δήμους. Κάτω από κάθε σύγχρονη λεωφόρο βρήκαν να τρέχει μια αρχαία οδός με αγροικίες ή νεκροταφεία. Τον τελευταίο χρόνο άντλησαν «πολυτιμότατες πληροφορίες, όχι μόνο για τον τρόπο κατοίκησης της Aττικής, αλλά και για τη λειτουργία της αθηναϊκής δημοκρατίας στην πράξη», είπε ο κ. Σταϊνχάουερ.
 Αναφέρθηκε ιδιαίτερα στα εντυπωσιακά ευρήματα της οδού Μαραθώνος (διασταύρωση προς Ανθούσα), όπου βρέθηκαν ταφικοί περίβολοι και ένα βάθρο 4Χ4 μ. σε τύπο ναΐσκου, σαν το επιβλητικό μνημείο της Καλλιθέας που εκτίθεται στο Μουσείο του 
Πειραιά. Το βάθρο κάλυπτε τη σαρκοφάγο της νεκρής. Λίγα μόλις εκατοστά κάτω από το δρόμο βρέθηκαν δύο ακέραιες μαρμάρινες λήκυθοι και τα θραύσματα άλλων πέντε και μια ανθεμωτή επιτήμβια στήλη.
 Το σπουδαιότερο όμως εύρημα της Αττικής οδού φαίνεται πως είναι η ανακάλυψη του μέσου νεολιθικού οικισμού (στον κόμβο Παλλήνης - Ραφήνας στην Κάντζα), με έξι τεράγωνα σπίτια παρόμοια με αυτά που βρέθηκαν στο Σέσκλο και 10-12 πασαλόπηκτες καλύβες. Δεν ανέφερε ο έφορος τι τύχη θα έχουν, καθώς όλοι γνωρίζουμε πως μετά την πλήρη τεκμηρίωση, αποτύπωση και φωτογράφισή τους, τις καλύβες και τα σπίτια θα τις πάρει η μπουλντόζα, καθώς δεν μπορούν να διατηρηθούν, εξαιτίας της θέσης τους (πάνω στην πορεία του νέου δρόμου), αλλά και των ευπαθών υλικών με τα οποία είναι κατασκευασμένα τα νεολιθικά ερείπια.
 Στη συνέχεια η προϊσταμένη της Γ' EΠKA Δώρα Κυριακού αναφέρθηκε στις ενδιαφέρουσες ανασκαφές που έγιναν στο κέντρο της Αθήνας, εν αγνοία βεβαίως των Αθηναίων. Δηλαδή, στο οικόπεδο της ΔΕΗ (Αγ. Κωνσταντίνου και Γερανίου) βρέθηκαν 132 τάφοι των ύστερων ελληνιστικών και πρώιμων ρωμαϊκών χρόνων (2ος π.Χ. - 2ος μ.Χ.). Στη Διπύλου 12 και στη γωνία Σοφοκλέους και Αιόλου (Εθνική Τράπεζα) τμήματα του προτειχίσματος της πόλης των Αθηνών (Θεμιστόκλειο τείχος). Στο δεύτερο αυτό οικόπεδο, σε πηγάδι του 4ου αι. π.Χ. βρέθηκε μαρμάρινο γυνακείο κεφάλι.
 Ακολούθησε η έντονη διαμαρτυρία της προϊσταμένης της Α' ΕΒΑ Νίκης Αλεβίζου, γιατί η αρχαιότερη Εφορεία των Βυζαντινών, όπως είπε, είναι «ίσως και η πιo αγνοημένη». Εξακολουθεί να λειτουργεί μετά το σεισμό του Σεπτεμβρίου, που επλήγη το νεοκλασικό της οδού Πολυγνώτου 2 που τους στέγαζε (67 άτομα, εργαστήρια, αρχαία, αρχεία), μέσα σε κοντέινερ.
 Τέλος, πικρός ήταν και ο απολογισμός του Επιγραφικού Μουσείου, που με τους δύο 
αρχαιολόγους του παρήγαγε σοβαρό επιστημονικό έργο. Μετείχε στο διεθνές πρόγραμμα επανέκδοσης των αττικών μετευκλείδειων επιγραφών της Ακαδημίας Επιστημών του Βερολίνου. Το Επιγραφικό, που αποτελεί τη μοναδική λίθινη βιβλιοθήκη όλου του κόσμου, στεγάζεται ως γνωστόν στο συγκρότημα του Εθνικού Αρχαιολογικού Μουσείου και προσπαθούσε χρόνια να επεκταθεί για να αναπνεύσει. Η ευκαιρία αυτή δόθηκε, όταν πρόπερσυ άδειασαν οι χώροι των εκμαγείων του ΤΑΠΑ. Στην αρχή παραχωρήθηκαν στο Επιγραφικό, αλλά «του αφαιρέθηκα με νεότερη απόφαση». Το κακό είναι πως το Μουσείο αυτό δεν ελπίζει να μεταφερθεί αλλού, όπως έγινε με το Νομισματικό, γιατί τα δικά του εκθέματα είναι θεόβαρα.
