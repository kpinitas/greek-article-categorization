 Δύο μεγάλα γεγονότα σημμάδεψαν την ιστορία της Θεσσαλονίκης την περίοδο 1917-1924. Ηταν η μεγάλη πυρκαγιά που κατέκαψε την πόλη και τα κύματα των προσφύγων από τη Μικρά Ασία, που έφτασαν εδώ κυνηγημένοι.
 Εδώ φύτεψαν καινούργιες ρίζες, μέσα σε έναν πολιτισμό που αποτελούσαν άνθρωποι 
από διαφορετικές φυλές. Σ' αυτό τον πολιτισμό-μωσαϊκό πρόσθεσαν και το δικό τους, και συνέβαλαν στην εξέλιξη της πόλης σ' αυτό που λέμε σύγχρονη Θεσσαλονίκη. 
 Αυτά τα δύο γεγονότα και τις συνέπειές τους εξετάζει και το 35ο τεύχος του «Ε»-ΙΣΤΟΡΙΚΑ που παρουσιάστηκε χθες στη Θεσσαλονίκη.
 Μια εκδήλωση που είχε προγραμματιστεί αρκετό καιρό πριν από την ανακοίνωση του 
συλλαλητηρίου που οργάνωσε η Εκκλησία για τις ταυτότητες, έκοψε την πόλη στα δύο εμποδίζοντας πολλούς φίλους και αναγνώστες της «Ε» να παραβρεθούν.
 «Αν πρόκειται να γράψει κανείς για την ιστορία της Θεσσαλονίκης, χρειάζεται 150 τόμους» είπε χθες ο διευθυντής της «Ε» και της «K.E.» Σερ. Φυντανίδης, απευθυνόμενος στους «μικρούς ήρωες», όπως χαρακτήρισε όσους κατάφεραν να έρθουν στην Αίθουσα Τελετών του ΑΠΘ. Υπογράμμισε το διδακτικό και εκπαιδευτικό 
ρόλο του Τύπου, που αποτυπώνεται στο «Ε»-ΙΣΤΟΡΙΚΑ με την προσπάθεια να φωτιστούν τα ιστορικά γεγονότα. Με έναν τρόπο διαφορετικό από τον επιγραμματικό της διδασκαλίας της Ιστορίας στο σχολείο. 
 «Για να γίνει αυτό, όμως, πρέπει η καταγραφή των γεγονότων να γίνεται με τρόπο 
επιστημονικά τεκμηριωμένο και ταυτόχρονα προσιτό. Μία αναζήτηση ιδιαίτερα δύσκολη, αλλά, όπως αποδείχτηκε, εφικτή», όπως επισήμανε ο αρχισυντάκτης της «Ε» και υπεύθυνος έκδοσης του «Ε»-ΙΣΤΟΡΙΚΑ Βαγγέλης Παναγόπουλος. Και το «Ε»-ΙΣΤΟΡΙΚΑ μπορεί να υπερηφανεύεται ότι, εκτός από την παράθεση ανόθευτης Iστορίας, συνέβαλε και στην ιστορική έρευνα με τη δημοσίευση σπάνιου αρχειακού 
 Ως θετική εξαίρεση στο θολό τοπίο του Τύπου και των ΜΜΕ χαρακτήρισε την «Ε» ο πρύτανης του ΑΠΘ Μιχάλης Παπαδόπουλος, ο οποίος έκανε λόγο για κενά που η παιδεία μάς άφησε, φωτίζοντας τα γεγονότα από πολλές πλευρές, έτσι όπως δεν έχουμε συνηθίσει. «Εδώ και 34 εβδομάδες η "Ε" προσφέρει στο κοινό της, και όχι 
μόνο, τα "Ιστορικά", παρουσιάζοντας τεκμηριωμένα και κριτικά ιστορικές στιγμές 
και προσωπικότητες του ελληνικού και ευρωπαϊκού χώρου» υπογράμμισε. Εθεσε δε στο επίπεδο της παιδείας και της κοινωνικής ευαισθησίας το πλέγμα των σχέσεων επιστήμης, ενημέρωσης και κοινωνίας.
 Στη χθεσινή αντιφατική εικόνα της Θεσσαλονίκης, με τη λαοσύναξη των ζηλωτών, όπως είπε, στην καρδιά της πόλης, και την ολιγάριθμη σύναξη που ζυγίζει τα ιστορικά δεδομένα, στην Αίθουσα Τελετών του ΑΠΘ, αναφέρθηκε ο καθηγητής Ιστορίας του ΑΠΘ και μόνιμος συνεργάτης του «Ε»-ΙΣΤΟΡΙΚΑ Φαίδων Μαλιγκούδης. Μία σύναξη την οποία χαρακτήρισε αχτίδα αισιοδοξίας που δείχνει ότι «αν ξαναρχόταν στις μέρες μας ο σοφιστής ρήτορας Ηρώδης ο Αττικός του Αλεξανδρινού 
ποιητή δεν θα είχε και πάλι την τύχη... κατά που θέλει και κατά που κάμνει / οι Ελληνες όλοι να τον ακολουθούν / μήτε να κρίνουν ή συζητούν / μήτε να εκλέγουν πια, να ακολουθούνε μόνο».
 Μία πολύ αρνητική παρατήρηση έκανε ο καθηγητής της Πολιτικής και Συνταγματικής 
Ιστορίας στη Νομική του ΑΠΘ Γιώργος Αναστασιάδης: «Η ιστορία της Θεσσαλονίκης δεν διδάσκεται στα σχολεία και στο πανεπιστήμιο και δεν διαθέτει ένα λεξικό με 
τα βιογραφικά στοιχεία των ανθρώπων που διαμορφώνουν την ιστορική φυσιογνωμία της πόλης». Ο ίδιος έθεσε τέσσερα αιτήματα αναφορικά με την ιστοριογραφία της Θεσσαλονίκης: 
 _ Να ανακτηθεί το παρελθόν και να αναδειχθεί με κείμενα που θα διαθέτουν κύρος 
και τεκμηρίωση, αλλά και ελκυστικό λόγο, το ιστορικό - πολιτιστικό υπόβαθρο της πόλης.
 _ Nα βρεθεί ο άξονας γύρω από τον οποίο θα «οικοδομηθεί» η δυσεύρετη σήμερα επιστημονική κοινότητα της Θεσσαλονίκης, εντός και εκτός ακαδημαϊκών τειχών.
 _ Eρευνητές συγγραφείς και αναγνώστες της Ιστορίας της Θεσσαλονίκης να προσδιορίσουν και να αναπτύξουν αυτό που αποκαλείται συνείδηση της πόλης και
 _ Ολη η μνήμη της πόλης, η ιστορική γνώση ως μηχανισμός εγρήγορσης και κριτικής σκέψης, να κρατηθεί ζωντανή για να υπάρξη διαρκής επιφυλακή εν όψει καινούργιων καταστάσεων που έχουν μια συγκεκριμένη ιστορικότητα: ρατσισμός, ξενοφοβία, κοινωνικός αποκλεισμός, «θρησκευτική» μισαλλοδοξία κ.λπ.
 Στη διασύνδεση της ιστορίας της Θεσσαλονίκης με την επιστήμη και τους ανθρώπους της ιστορίας αναφέρθηκε ο αναπληρωτής καθηγητής Ιστορίας του Πανεπιστημίου Κρήτης και μόνιμος συνεργάτης του «Ε»-ΙΣΤΟΡΙΚΑ Βασίλης Καρδάσης. 
Υπογράμμισε τη συμβολή των ιστορικών Απόστολου Βακαλόπουλου και Νίκου Σβορώνου 
στη συγκρότηση και διαμόρφωση της ιστορικής επιστήμης, την εποχή που η Θεσσαλονίκη αποτελούσε τη νέα Βαβέλ των φυλών, των γλωσσών και των πολιτισμών. 
Μια συμβολή που στοχεύει στην ερμηνεία των γεγονότων και όχι στην παράθεσή τους και δημιούργησε τη νέα γενιά των ιστορικών επιστημόνων.
 Το «Ε»-ΙΣΤΟΡΙΚΑ έχει στόχο να αποφεύγει την αφηγηματική Ιστορία και να μένει στην πραγματική Ιστορία, όπως επισήμανε ο συντονιστής και επιμελητής του ιστορικού ενθέτου της «Ε» Νίκος Βαρδιάμπασης.
 Και γι' αυτό απευθύνεται σε ειδικούς επιστήμονες, πανεπιστημιακούς που γράφουν 
 Παρατηρήσεις, ερωτήσεις αλλά και αιτήματα διατύπωσαν πολλοί από τους αναγνώστες. Ανάμεσά τους οι καθηγητές Νίκος Παρασκευόπουλος και Κώστας Ζουράρις, αλλά και ο διευθυντής του γραφείου της «Ε» στη Θεσσαλονίκη Γιάννης Λιάπης. 
 Στην εκδήλωση παραβρέθηκαν ο υπουργός Mακεδονίας-Θράκης Γιώργος Πασχαλίδης, ο γ.γ. του υπουργείου Γιώργος Λυσσαρίδης, ο εκπρόσωπος της νομαρχίας Θεσσαλονίκης Αβραάμ Καλταβερίδης, ο πρώην ευρωβουλευτής του ΠΑΣΟΚ Νίκος Παπακυριαζής, ο γραμματέας της Ν.Ε. ΠΑΣΟΚ Θεσσαλονίκης Κώστας Μαμέλης, ο πρόεδρος του ΕΚΘ Παναγιώτης Αβραμόπουλος, ο πρόεδρος της Ισραηλιτικής Κοινότητας Θεσσαλονίκης Ανδρέας Σεφιχά, ο πρόεδρος του τμήματος Νομικής του ΑΠΘ Αρης Κατσάκος, ο καθηγητής Συνταγματικού Δικαίου Αντώνης Μανιτάκης και ο καθηγητής του Ποινικού Δικαίου της Νομικής του ΑΠΘ Γιάννης Μανωλεδάκης.
 Ολες οι ομιλίες της χθεσινής εκδήλωσης θα δημοσιευτούν αυτούσιες τις επόμενες μέρες. 
