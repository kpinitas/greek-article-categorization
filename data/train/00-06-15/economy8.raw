Είναι δυνατόν κάποιος να «σερφάρει» στο Ιντερνετ μέσω της τηλεφωνικής του γραμμής, να νομίζει ότι χρεώνεται φτηνότερα από αστική κλήση και ξαφνικά να πληρώνει έως 700 δραχμές το λεπτό διότι έχει συνδεθεί με τα νησιά Βανουάτου στο Νότιο Ειρηνικό; Η απάντηση είναι θετική και ο ΟΤΕ προειδοποιεί τους πελάτες του να προσέχουν τις «ροζ» ιστοσελίδες (websites) που επισκέπτονται, γιατί μπορεί να φέρουν φουσκωμένους λογαριασμούς...
 Σύμφωνα με χθεσινή ανακοίνωση του ΟΤΕ, υπάρχουν παράπονα από συνδρομητές του ΟΤΕ για λογαριασμούς ύψους εκατοντάδων χιλιάδων δραχμών. Για τους παραπάνω λογαριασμούς διαπιστώθηκε ότι οφείλονται σε κλήσεις προς τηλέφωνα με διεθνές πρόθεμα 00675, δηλαδή τα νησιά Παπούα-Νέα Γουινέα κοντά στην Αυστραλία και 00678 (Βανουάτου - αρχιπελαγικό σύμπλεγμα 83 νησιών στο Ν. Ειρηνικό ανάμεσα στα νησιά Φίτζι και τη Νέα Καληδονία). Η χρέωση για κλήσεις προς τους παραπάνω 
προορισμούς φτάνει τις 500-700 δραχμές το λεπτό. Yστερα από έρευνα, διαπιστώθηκε ότι τα τηλέφωνα αντιστοιχούν σε πρόσβαση μέσω του Ιντερνετ σε ιστοσελίδες κυρίως ασέμνου περιεχομένου. Οπως αναφέρει ο ΟΤΕ, στις ιστοσελίδες 
δεν υπάρχει προειδοποίηση για την υψηλή χρονοχρέωση -αντίθετα ο χρήστης ενθαρρύνεται να «κατεβάσει» (download) στον υπολογιστή του λογισμικό με το οποίο υποτίθεται ότι θα παρακολουθήσει δωρεάν τα βίντεο που προβάλλονται. Στην 
περίπτωση που ο χρήστης πειστεί να περάσει το λογισμικό στον υπολογιστή του, τότε: 1) Διακόπτεται η σύνδεση με τον κανονικό πάροχο υπηρεσιών πρόσβασης στο Ιντερνετ (π.χ. ΟΤΕΝΕΤ, Forthnet, Hellas on Line κ.λπ.). 2) Ο υπολογιστής καλεί 
αυτόματα συγκεκριμένες τηλεφωνικές συνδέσεις στις παραπάνω χώρες. 3) Πιθανότατα, ο υπολογιστής συνεχίζει να επιδιώκει πρόσβαση στις συγκεκριμένες ιστοσελίδες χωρίς να λάβει σχετική εντολή, με αποτέλεσμα να ενεργοποιείται αυτόματα η διαδικασία της υψηλής χρέωσης.
