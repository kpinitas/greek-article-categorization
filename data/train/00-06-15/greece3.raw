πληγές της δημόσιας διοίκησης που εντοπίζονται στις πολεοδομίες, τα δασαρχεία, 
το ΙΚΑ, τους δήμους, τα ΚΤΕΟ και επισημαίνει για άλλη μια φορά ότι η σοβαρότερη ασθένεια των δημόσιων υπηρεσιών είναι ο «ωχαδερφισμός» και η αδράνεια, καθώς οι περισσότερες υπηρεσίες και τα υπουργεία απλώς αδιαφορούν για τις συστάσεις-προτάσεις των επιθεωρητών, διαιωνίζοντας τα «κακώς κείμενα».
 Και τα «κακώς κείμενα» είναι γνωστά και χιλιοειπωμένα: νόμοι ανεπαρκείς, πολύπλοκοι και ασαφείς, διαδικασίες δαιδαλώδεις και χρονοβόρες, αρχείο ελλιπές 
ή ανύπαρκτο, μηχανοργάνωση ανύπαρκτη ή ανεπαρκής, προσωπικό χωρίς επιμόρφωση και ελλιπές αριθμητικά, κτίρια ανεπαρκή και ακατάλληλα, προβληματική και υποτυπώδης η επικοινωνία με τον πολίτη.
 Στις 52 εκθέσεις των επιθεωρητών, που συντάχθηκαν έπειτα από ελέγχους που πραγματοποιήθηκαν μέσα στο 2000, βρέθηκε ότι δασικές υπηρεσίες δεν γνωρίζουν ποιες είναι οι δασικές εκτάσεις. Ετσι, καταπατητές χτίζουν αυθαίρετα τα οποία δεν κατεδαφίζονται, γιατί πρωτίστως υπάρχει απροθυμία της πολιτείας να αναλάβει το κοινωνικό κόστος μιας τέτοιας ενέργειας. Τα δασαρχεία (Πάρνηθας, Πεντέλης, Καπανδριτίου, Λαυρίου, Αιγίου, Ιστιαίας, Πύργου, Ολυμπίας) και οι πολεοδομίες (Μαρκόπουλου, δήμου Χαλκιδέων, Κύμης, Χίου, Βοιωτίας, Μεσσηνίας) λειτουργούν (;) με μεγάλες ελλείψεις σε προσωπικό και μάλιστα σε κρίσιμες ειδικότητες (δασολόγοι, δασοφύλακες, μηχανικοί, αρχιτέκτονες κ.τ.λ.), με μηχανοργάνωση ανύπαρκτη και υποδομή εξαιρετικά περιορισμένη σε ακατάλληλα κτίρια.
 Η περί αυθαιρέτων διαδικασία είναι τόσο πολύπλοκη και χρονοβόρα, με αποτέλεσμα 
μεγάλες καθυστερήσεις στην επιβολή και είσπραξη προστιμων, ενώ δεν πραγματοποιούνται κατεδαφίσεις με την ευθύνη των αιρετών οργάνων για την αποφυγή του λεγόμενου πολιτικού κόστους. Σε τρεις πολεοδομίες (Βοιωτίας, Μεσσηνίας, Ανατολικός Tομέας Αθηνών) ζητήθηκε η παρέμβαση του εισαγγελέα για την αναζήτηση ποινικών ευθυνών. Χαρακτηριστικό είναι επίσης το γεγονός ότι τα μεν δασαρχεία δεν είχαν καμία θετική απάντηση στις προτάσεις των επιθεωρητών, οι πολεοδομίες όμως σε ποσοστό 55% κατέβαλαν προσπάθειες και υλοποίησαν αρκετές από τις προτάσεις.
 Ελέγχθηκαν επίσης πέντε νοσοκομεία (Παίδων, Αγιος Σάββας, Σωτηρία, Ηρακλείου, Βόλου) όπου διαπιστώθηκε ότι λειτουργούν χωρίς Εσωτερικό Κανονισμό Λειτουργίας, με σημαντικές ελλείψεις στους κλάδους του νοσηλευτικού, παραϊατρικού, διοικητικού, τεχνικού και βοηθητικού προσωπικού. Τα μεγαλύτερα προβλήματα καταγράφηκαν στα εξωτερικά ιατρεία, τα τμήματα επειγόντων περιστατικών, τα γραφεία κίνησης ασθενών και τα χειρουργεία. Διαπιστώθηκε ανεπάρκεια της κτιριακής υποδομής, παλαιά υλικοτεχνική υποδομή και καταγγέλθηκε από το προσωπικό των χειρουργείων ότι ορισμένα χειρουργικά υλικά είναι ακατάλληλα.
 Ελέγχθηκαν επίσης το ΙΚΑ, το ΤΣΜΕΔΕ και το ΤΣΑΥ (ασφαλιστικά ταμεία) και βρέθηκε ότι λειτουργούν με ελλείψεις σε προσωπικό και υλικοτεχνική υποδομή, με 
ανύπαρκτη μηχανοργάνωση, με αποτέλεσμα μεγάλες καθυστερήσεις και αδιαφανείς διαδικασίες στην απονομή συντάξεων.
 Οι Μονάδες Φροντίδας Ηλικιωμένων των νομαρχιακών αυτοδιοικήσεων λειτουργούν χωρίς έλεγχο εξαιτίας της μεγάλης έλλειψης προσωπικού, ενώ η διαδικασία χορήγησης αδειών εκμετάλλευσης περιπτέρων και κυλικείων σε ανάπηρους και θύματα πολέμου από τις νομαρχιακές αυτοδιοικήσεις συχνά συνδυάζονται με παραβάσεις της αρχής της νομιμότητας, με αποτέλεσμα οι πολίτες να αποκομίζουν την εντύπωση της άνισης μεταχείρισης και των αδιαφανών διαδικασιών.
 Προβληματική επίσης είναι η λειτουργία καταστημάτων υγειονομικού ενδιαφέροντος, καθώς οι δήμοι που είναι πλέον αρμόδιοι για τη χορήγηση άδειας και λειτουργίας αυτών των καταστημάτων στην πράξη αποδεικνύονται αδύναμοι να ασκήσουν κατασταλτικό έλεγχο λόγω έλλειψης νομοθεσίας και ανεπάρκεια προσωπικού. Ιδιαίτερη μνεία γίνεται επίσης στην απροθυμία συνεργασίας ορισμένων δημοτικών αρχών που με το επιχείρημα του «αιρετού οργάνου» δυσκολεύονται να αποδεχτούν τους μηχανισμούς ελέγχου, υποστηρίζοντας ότι ο έλεγχος αυτός ασκείται μόνο από τους δημότες οι οποίοι και ψηφίζουν. Τέλος, δεν φαίνεται να έχουν ιδιαίτερη τύχη οι ΕΔΕ (Ενορκες Διοικητικές Εξετάσεις) που διενεργούνται καθώς και στο δήμο Καλλιθέας και στον δήμο Πειραιά τα πορίσματα ήταν απαλλακτικά. Κάποιες άλλες ΕΔΕ που διατάχθηκαν από τους επιθεωρητές για τη Δημοτική Επιχείρηση Ανάπτυξης του δήμου Βύρωνα που λειτουργεί εδώ και δέκα χρόνια χωρίς εσωτερικό κανονισμό υπηρεσιών, κανονισμό προσωπικού και κανονισμό διαχείρισης δεν έχουν διεκπεραιωθεί ακόμα μέχρι σήμερα.
