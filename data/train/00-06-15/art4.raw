Την πλέον προσοδοφόρα πώλησή του στα μέχρι πρότινος χρονικά των δημοπρασιών αρχαίων έργων και αντικειμένων έκανε ο οίκος Christie's με την πώληση, μεταξύ άλλων, ενός ελληνιστικού μαρμάρινου αγάλματος και ενός σπάνιου ερυθρόμορφου ελληνικού αγγείου, αγγίζοντας σε εισπράξεις το ποσό των 14, 9 εκατομμυρίων * δολαρίων (περίπου 5 δισ. και 300 εκατ. δρχ.). Το υψηλότερο δηλαδή ποσό στην ιστορία της δημοπράτησης αρχαίων έργων, αφού ξεπερνά κατά πολύ ακόμη και τις ιστορικές πωλήσεις του 1994 στο Λονδίνο, μεταξύ των οποίων συμπεριλαμβάνονταν δείγματα του πολιτισμού των Ασσυρίων.
 Ειδικότερα, όμως, η συλλογή των 157 αρχαίων αγγείων (κύλικες και κρατήρες του 3ου π.Χ. αιώνα κ.ά.) του Dr. Ελι Μπορόβσκι, αγοράστηκε έναντι τού ποσού των 7 εκατομμυρίων δολαρίων. «Μια πώληση για αληθινούς γνώστες», σύμφωνα με τον Τζ. Μαξ Μπερνχάιμερ, υπεύθυνο αρχαιοτήτων των Christie's. Στους αγοραστές της, εκτός από ιδιώτες από όλο τον κόσμο συμπεριλαμβάνονται και σημαντικά μουσεία.
 Στα υπόλοιπα έργα της πώλησης των Christie's περιλαμβάνονται δύο αγάλματα, ένα 
της θεάς Αφροδίτης και ένα της μούσας Ερατούς (1, 98 και 1, 65 εκ. δολάρια αντιστοίχως), ένα ρωμαϊκός μαρμάρινος θώρακας (που τιμήθηκε με 149 εκ. δολ.) και, τέλος, ένα σπάνιο φαγιούμ, το οποίο εισέφερε το ποσό των 116 εκ. δολαρίων.
 Οι πωλήσεις έργων της αρχαιότητας των Christie's συνεχίζονται μέσα στο ερχόμενο φθινόπωρο και το χειμώνα.
