 Ερωτηματικά για τις ικανότητες του υποψήφιου προέδρου της Συρίας ετέθησαν χθες 
από τη Γαλλία και το Ισραήλ, αλλά το Παρίσι έσπευσε να το διαψεύσει, ενώ η Ουάσιγκτον στηρίζει το γιο του εκλιπόντος προέδρου, Μπασάρ, ο οποίος θα εκλεγεί εκτός απροόπτου νέος πρόεδρος.
 Το γαλλικό υπουργείο Eξωτερικών διέψευσε ότι ο υπουργός Iμπέρ Βεντρίν εξέφρασε 
αμφιβολίες για το πόσο διάστημα μπορεί να κυβερνήσει ο Μπασάρ. Το θέμα ετέθη όταν ο κυβερνητικός εκπρόσωπος, Ντανιέλ Βαγιάν, δήλωσε πως ο Βεντρίν στη συνεδρίαση του υπουργικού συμβουλίου είπε πως «ο γιος του αποθανόντος προέδρου, ο Μπασάρ, θα αναδειχθεί πιθανότατα στην εξουσία. Το ερώτημα που τίθεται είναι αν θα είναι σε θέση να την ασκήσει με διάρκεια».
 Κατά τον Βαγιάν, ο αρχηγός της γαλλικής διπλωματίας διερωτήθη ακόμη «αν είναι δυνατές οι επιθυμητές εξελίξεις υπό την ηγεσία του (του Μπασάρ), δεδομένης της 
αβεβαιότητας που επικρατεί σχετικά με την επανάληψη των (ειρηνευτικών) συνομιλιών» με το Ισραήλ. «Θα έχει άραγε το κύρος (που θα του επιτρέψει) να επαναλάβει τις συνομιλίες με το Ισραήλ για να επιτευχθεί μία συμφωνία»; πρόσθεσε ο Γάλλος υπουργός, σύμφωνα με τον κυβερνητικό εκπρόσωπο. Η εκπρόσωπος 
του γαλλικού υπουργείου Eξωτερικών, Αν Γκαζό Σεκρέ, δήλωσε κατηγορηματικά ότι ο αρχηγός της Κε Ντ' Ορσέ δεν διατύπωσε τέτοιες προτάσεις. 
 Ανάλογες θέσεις διατύπωσε εμμέσως και ο πρεσβευτής του Ισραήλ στη Γαλλία, Ελιάν Μπεν Ελισάρ. Είπε ότι «πρόκειται για έναν πρόεδρο που δεν είναι ακόμη πρόεδρος, που δεν έχει μεγάλη πείρα, που πρέπει να εγκατασταθεί στην εξουσία», 
δήλωσε ο πρεσβευτής στο ραδιόφωνο Europe 1 και πρόσθεσε ότι η χώρα του περιμένει «σκλήρυνση» της συριακής στάσης.
 Χθες η συριακή κυβερνητική εφημερίδα «Τισρίν» διακήρυξε τη βούληση του Μπασάρ αλ Ασαντ να συνεχίσει την αποφασιστική πολιτική του πατέρα του, όσον αφορά την 
επανάκτηση συριακών εδαφών που τελούν υπό ισραηλινή κατοχή. Πάντως ο συριακός Τύπος κάλεσε τον Μπασάρ να εκσυγχρονίσει τη χώρα δίνοντάς της νέο αίμα.
 Στον αντίποδα, η Ουάσιγκτον έσπευσε να υποστηρίξει τον Μπασάρ, πολύ πριν εκλεγεί πρόεδρος, με στόχο να διασφαλίσει τη σταθερότητα στη Συρία και την επανάληψη των συνομιλιών με το Ισραήλ. Παραβλέποντας τις ανησυχίες για την αβεβαιότητα των σχεδίων του Μπασάρ, η Ουάσιγκτον επιδιώκει να αποκαταστήσει την καλύτερη δυνατή επαφή με το γιο του Χαφέζ Αλ Ασαντ.
 Η υπουργός Eξωτερικών των ΗΠΑ, Μάντλεν Ολμπράιτ, δήλωσε «ενθαρρυμένη» από την πρώτη συνάντηση με τον Μπασάρ Αλ Ασαντ, ο οποίος τη διαβεβαίωσε ότι θα ακολουθήσει την πολιτική του πατέρα του. Ο προσωπικός εκπρόσωπος του Αμερικανού προέδρου, Μπιλ Κλίντον, στην κηδεία, αιδεσιμότατος Τζέσε Τζάκσον δήλωσε ότι βρήκε τον Μπασάρ «ζεστό και ευπροσήγορο». Στη Λατάκια, πατρίδα του Χαφέζ Αλ Ασαντ, ο κόσμος υποστηρίζει αναφανδόν τον Μπασάρ και ξεκαθαρίζει ότι ο εξόριστος αδελφός του προέδρου Ριφάατ δεν έχει καμιά δουλειά να γυρίσει στη Συρία.
