Τη λύση του μυστηρίου της δολοφονίας του διακεκριμένου διευθυντή της «Μιλιέτ», Αμπντί Ιπεκτσί, που δολοφονήθηκε το Φεβρουάριο του 1979 στην Κωνσταντινούπολη, ελπίζουν να βρουν οι Τούρκοι, τώρα που ο ένοχος για το έγκλημα βρίσκεται και πάλι σε τουρκική φυλακή. Ο Αλί Αγτσά, αμέσως μετά την επιστροφή του από την Ιταλία, συνοδεία Τούρκων αξιωματούχων, οδηγήθηκε στην απομόνωση, στις φυλακές υψίστης ασφαλείας Καρτάλ. Από τις ίδιες φυλακές είχε αποδράσει το 1979, λίγες ημέρες μετά τον εγκλεισμό του και επανεμφανίστηκε με θεαματικό τρόπο δύο χρόνια αργότερα στην πλατεία του Αγίου Πέτρου, εκεί όπου αποπειράθηκε να δολοφονήσει τον Πάπα. 
«Ο Αγτσά γύρισε πίσω μαζί με τα μυστικά του», έγραφε χαρακτηριστικά η τουρκική εφημερίδα «Γενί Μπινίλ», «και καλείται τώρα να απαντήσει: γιατί πάτησε τη σκανδάλη κατά του Ιπεκτσί και του Πάπα, και ποιος ή ποιες χώρες βρίσκονται πίσω από τα εγκλήματά του;». Η κόρη του Ιπεκτσί, εξάλλου, η Σιμπέλ, ανήγαγε την εξιχνίαση των εγκλημάτων του Αγτσά σε μείζον θέμα για τη Δημοκρατία. Οι μελλοντικές αποφάσεις του υπουργείου Δικαιοσύνης, είπε πως, θα είναι «άκρως σημαντικές για την Tουρκική Δημοκρατία». Το πνεύμα της δήλωσης του Τούρκου πρωθυπουργού, Μπουλέντ Ετσεβίτ, ήταν στο ίδιο μήκος κύματος. Η επιστροφή του Αγτσά «είναι σημαντικό γεγονός και μπορεί να βοηθήσει ώστε να ριχτεί φως σε πολλές σκοτεινές σελίδες της σύγχρονης ιστορίας μας», είπε. 
Ο Αγτσά συνελήφθη από την τουρκική αστυνομία στις 25 Ιουνίου 1979 και ομολόγησε τη δολοφονία του Ιπεκτσί. Το Νοέμβριο της ίδιας χρονιάς, ντυμένος με μια φόρμα -που λέγεται ότι του προμήθευσαν οι «Γκρίζοι Λύκοι»- βγαίνει ανενόχλητος από τη φυλακή Καρτάλ-Μαλτεπέ. Ενα χρόνο αργότερα καταδικάζεται ερήμην σε ισόβια, αλλά με τροπολογία του αντιτρομοκρατικού νόμου, το 1991, η ποινή μετατρέπεται σε δεκαετή κάθειρξη. Εν τω μεταξύ, ο Αγτσά, που βρίσκεται σε ιταλική φυλακή για την απόπειρα δολοφονίας του Πάπα, ανασκευάζει την ομολογία του για τον Ιπεκτσί. Οταν ερωτάται για τους πραγματικούς ενόχους, απαντά: «Δεν μπορώ να πω τίποτα παραπάνω γιατί εμπλέκεται κρυφή εξουσία». 
Ο συνήγορος της οικογένειας Ιπεκτσί, Τουργκούτ Καζάν, εξέφρασε φόβους ότι ο Αγτσά θα αφεθεί ελεύθερος πριν εκτίσει την ποινή του. «Πάντα θα υπάρχουν κάποιοι που θα τον προστατεύουν. Ορισμένοι κύκλοι θα δουν στο πρόσωπό του ένα νέο ήρωα», τόνισε στο τουρκικό δίκτυο ΝΤV.
