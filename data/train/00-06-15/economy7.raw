Κατηγορίες εναντίον 120 ανθρώπων, από μέλη της Mαφίας έως χρηματιστές, απήγγειλαν χθες οι ομοσπονδιακές αρχές των ΗΠΑ, στο μεγαλύτερο σκάνδαλο χρηματιστηριακής διαφθοράς στην αμερικανική ιστορία.
 Η  έρευνα των αμερικανικών αρχών κράτησε πέντε χρόνια και επεκτάθηκε σε πολλές αμερικανικές Πολιτείες. Μεταξύ των κατηγορουμένων, πολλοί από τους οποίους ήδη 
κρατούνται από την αστυνομία, συγκαταλέγονται μέλη των πέντε μεγαλύτερων οικογενειών της Mαφίας της Νέας Υόρκης, ένας πρώην διευθυντής του αστυνομικού τμήματος της πόλης, 57 χρηματιστές, σύμβουλοι επενδύσεων, επιχειρηματίες και διαχειριστές κεφαλαίων (hedge funds). Tο χρηματιστηριακό σκάνδαλο διαφθοράς έχει προκαλέσει ζημιές 50 εκατ. δολ. (17, 5 δισ. δρχ.).
 Στους κατηγορουμένους εμπλέκονται ακόμη 19 εταιρείες, οι μετοχές των οποίων διαπραγματεύονται στο Xρηματιστήριο, καθώς και η γνωστή αλυσίδα εστιαστορίων φαστ φουντ της Νέας Υόρκης, Ranch. Οι εναγόμενοι κατηγορούνται για απάτη, δωροδοκία, εκβιασμό, προτροπή σε φόνο και άλλα εγλήματα. Η υπόθεση συγκαταλέγεται στην προσπάθεια της Mαφίας να αλώσει τη Γουόλ Στριτ με τη συνεργασία χρηματιστών.
 Το κατηγορητήριο περιλαμβάνει προσπάθεια χειραγώγησης χρεογράφων οκτώ επιχειρήσεων, εξαπάτησης επενδυτών μέσω τριών περιπτώσεων ιδιωτικής τοποθέτησης, συμπεριλαμβανομένης της Ranch.
 Οι εναγόμενοι κατηγορούνται, μεταξύ άλλων, ότι χρησμοποίησαν και το Ιντερνετ για την προώθηση μετοχών και εταιρειών που ψευδώς φέρονταν ως εταιρείες Ιντερνετ ή «dot com», για να προσελκύσουν τα χρήματα ανυποψίαστων επενδυτών, που είχαν γοητευθεί από το ξέφρενο ράλι τα τελευταία χρόνια των μετοχών Ιντερνετ.
 Στους εναγόμενους περιλαμβάνονται ο Φρανκ Πέρσικο, εξέχων σύμβουλος της γνωστής οικογένειας μαφιόζων Κολόμπο και ένας επιφανής χρηματιστής που ελέγχει 
μία ομάδα χρηματιστών διαφόρων εταιρειών, όπως η First Libert yInvestment Group και ο Τζιν Φίλιπς, που ελέγχει την Basic Capital Management, σύμβουλος επενδύσεων της American Realt yTrust, μίας εταιρείας επενδύσεων σε ακίνητα, η οποία είναι εισηγμένη στο Xρηματιστήριο της Νέας Υόρκης.
 Οπως δήλωσε ο υποδιευθυντής του FBI, Μπάρι Μόουν, η έρευνα «αποκάλυψε για μία ακόμη φορά τις προσπάθειες της Kόζα Nόστρα να μπει στο Xρηματιστήριο», ενώ 
ο Ρίτσαρντ Γουόκερ, στέλεχος της Αμερικανικής Επιτροπής Κεφαλαιαγοράς, αποκάλεσε τα εγκλήματα «ως τα μεγαλύτερα που συνέβησαν τα τελευταία χρόνια».
