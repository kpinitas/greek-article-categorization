Με αρκετές παρουσίες παραγόντων της οικονομικής ζωής του τόπου, αλλά και με απουσίες αρκετών μετόχων και δημοσιογράφων, στους οποίους δεν επιτρεπόταν η είσοδος, καθώς ο κανονισμός του Μεγάρου Μουσικής απαγορεύει τους «ορθίους», πραγματοποιήθηκε χθες η ετήσια γενική συνέλευση της Εμπορικής Τράπεζας.
 Στη γενική συνέλευση που είχε πανηγυρικό χαρακτήρα, ο πρόεδρος της Τράπεζας Κ. Γεωργουτσάκος έκανε για πρώτη φορά μια σύντομη αναφορά στους όρους της στρατηγικής συμφωνίας με τη γαλλική τράπεζα Credit Agricole.
 Ετσι λοιπόν, διά στόματος του κ. Γεωργουτσάκου, έγινε γνωστό ότι, παρά τις διαβεβαιώσεις που υπήρχαν αρχικά περί μη συμμετοχής στo μάνατζμεντ της Τράπεζας, θα μετέχουν τελικά δύο εκπρόσωποι της γαλλικής τράπεζας στο 19μελές Διοικητικό Συμβούλιο της Εμπορικής.
 Επίσης, η στρατηγική συμφωνία προβλέπει ότι μετά την πενταετία η Εμπορική μπορεί να ξαναγοράσει τις μετοχές της πίσω με την ίδια έκτπωση, δηλαδή 10%, με 
την οποία τις διέθεσε. Αντίθετα, στην περίπτωση που η συμφωνία λυθεί νωρίτερα, 
προβλέπεται καταβολή αποζημίωσης 10 δισ. δρχ. από αυτόν που θα θεωρηθεί υπαίτιος για τη λύση της συμφωνίας.
 Τέλος, στο πλαίσιο της συνεργασίας, προβλέπεται η συμμετοχή της Credit Agircole σε θυγατρικκές εταιρείες της Εμπορικής με όρους όμως αδιευκρίνιστους.
 Οι απόψεις που ακούστηκαν στη γ.σ. ήταν διιστάμενες.
 Από τη μια πλευρά, η διοίκηση της Τράπεζας και ο εκπρόσωπος του συλλόγου των εργαζομένων εξέφρασαν την ικανοποίησή τους για την επιτυχή κατάληξη της συμφωνίας με τη γαλλική τράπεζα.
 Aπό την άλλη πλευρά, αρκετοί μέτοχοι εξέφρασαν την αγωνία για την πορεία της τράπεζας και την υστέρηση που έχει εμφανίσει έναντι του ανταγωνισμού.
 Βέβαια ο πρόεδρος της Τράπεζας επεσήμανε ότι στη διάρκεια της τελευταίας τριετίας, η Εμπορική έχει εκπληρώσει όλους τους «λειτουργικούς» (;) στόχους της.
 Οπως ανέφερε, η τράπεζα έχει βελτιώσει το δείκτη ανταγωνιστικότητας (δαπάνες προς έσοδα) από 78, 5% το 1996 στο 53, 3%, το προσωπικό της έχει μειωθεί κατά 500 περίπου άτομα και έχει αυξήσει το ενεργητικό της 1, 5 φορές στην περίοδο αυτή. Η ικανοποιητική κερδοφορία της τράπεζας συνεχίζεται και το 2000.
 Στο πρώτο τρίμηνο του έτους, τα κέρδη της τράπεζας ανήλθαν σε 18, 2 δισ. δρχ. και είναι αυξημένα κατά 68, 7% έναντι του πρώτου τριμήνου του περασμένου έτους. 
Το μέρισμα που θα μοιράσει φέτος η τράπεζα, ανέρχεται σε 300 δρχ. ανά μετοχή, μέρισμα το οποίο αντιστοιχεί σε 750 δρχ. ανά μετοχή για τις παλαιές μετοχές, που υφίσταντο πριν από την αύξηση του μετοχικού κεφαλαίου της τράπεζας με μετρητά το 2000 και είχαν λάβει ως μέρισμα 425 δρχ. το 1998.
