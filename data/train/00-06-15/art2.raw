 α έσοδα από την πώληση των πειρατικών cd σε όλο τον κόσμο ανέρχονται ετησίως στο αστρονομικό ποσόν των 500 εκατομμυρίων δολαρίων, ήτοι περίπου 178 δισ. δραχμές! Ενα στα πέντε cd, δηλαδή διατίθεται στην αγορά μέσω της πειρατείας. Αυτά ανακοίνωσε χθες στο Λονδίνο η IFPI, το ελεγκτικό όργανο της μουσικής βιομηχανίας.
 Πρόκειται για οργανωμένο έγκλημα, που επιβάλλει την παρουσία του στη βιομηχανία των 4, 5 δισεκατομμυρίων δολαρίων, ενώ η νέα απειλή είναι η πειρατεία στο Ιντερνετ, τόνισε ο πρόεδρος της IFPI στο Λονδίνο, Τζέι Μπέρμα. Τα τελευταία δύο χρόνια, ανακοίνωσε, παρατηρήθηκε μια άνευ προηγουμένου τεράστια κίνηση πειρατικών cd από τη Νοτιοανατολική Ασία στη Λατινική Αμερική. 
Οι διωκτικές αρχές κατάφεραν να συγκεντρώσουν 34 εκατομμύρια από αυτά τα cd. H 
μουσική βιομηχανία, τόνισε, αντεπιτίθεται με 100 διεθνείς επιχειρήσεις, ενώ ο αριθμός των αστυνομικών υπεύθυνων για τη δίωξη της πειρατίας έχει διπλασιαστεί 
 «Η εξάπλωση της πειρατικής αντιγραφής των cd είναι το μεγαλύτερο πρόβλημα που αντιμετωπίζουν όλες οι δημιουργικές βιομηχανίες σήμερα», είπε χαρακτηριστικά ο 
Μπέρμα. «Η πειρατεία εξαπλώνεται πάρα πολύ γρήγορα, αγγίζοντας το οργανωμένο έγκλημα, το μαζικό λαθρεμπόριο των cd ώς τα πειρατικά site στο Ιντερνετ, που προσφέρουν σε εκατομμύρια χρήστες δωρεάν κλεμμένη μουσική», κατέληξε.
 Σύμφωνα με την έρευνα της IFPI που ανακοινώθηκε χθες, η Ανατολική Ευρώπη και η 
Λατινική Αμερική είναι οι περιοχές που εμφανίζουν τα υψηλότερα ποσοστά πειρατικής δραστηριότητας, ενώ η Νοτιοανατολική Ασία την υψηλότατη ικανότητα παραγωγής. Από 'κεί φαίνεται ότι τροφοδοτούνται οι «πειρατικές» αγορές διεθνώς.
 Τα συμπεράσματα της έρευνας για το 2000 έδειξαν ότι η πρόοδος της αντιμετώπισης της πειρατείας είναι ανομοιογενής στις διάφορες χώρες. Οι σκληροί νέοι νόμοι στο Χονγκ Κονγκ και το Μεξικό ήταν ευπρόσδεκτοι, το ίδιο και οι ενέργειες στο πλαίσιο της Ευρωπαϊκής Ενωσης. Η Ουκρανία, για παράδειγμα, μία από τις προβληματικότερες χώρες στην Ευρώπη, δέχτηκε να πάρει κάποια μέτρα. Η Ιταλία, όμως, από την άλλη απέτυχε να περάσει έναν νόμο κατά της πειρατείας, ενώ το Ισραήλ και η Κίνα σημείωσαν πολύ μικρή πρόοδο κατά το 2000.
 Η IFPI εκτιμά ότι το 65 έως το 75% της πειρατείας «έχει χαρακτηριστικά οργανωμένου εγκλήματος». Οι περιπτώσεις ποικίλλουν από τη σύλληψη μιας σπείρας 
Ρώσων στο Λονδίνο έως την καταγραφή 100 γκάνκστερ της Καμόρα στη Νάπολη, οι οποίοι εμπλέκονται (εκτός από την πειρατεία) με ναρκωτικά, όπλα και εκβιασμούς.
 Την ίδια στιγμή, στο Ιντερνετ υπάρχουν τουλάχιστον 25 εκατομμύρια παράνομες συνδέσεις σε ηλεκτρονικές διευθύνσεις, τις οποίες οι χρήστες «κατεβάζουν» έως και ένα δισεκατομμύριο φορές το χρόνο! Πέρυσι, μόνο τρία εκατομμύρια τέτοιες συνδέσεις στο Ιντερνετ «έκλεισαν».
 Οι δισκογραφικές εταιρείες σε όλο τον κόσμο υπολογίζεται ότι επενδύουν περίπου 
2 δισ. δολάρια ετησίως σε νέους καλλιτέχνες, γι' αυτό και το σύνθημά τους δεν θα μπορούσε παρά να είναι «η πειρατεία απλούστατα σκοτώνει τη μουσική»...
