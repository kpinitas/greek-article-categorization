 Κρίσιμο είναι το προσεχές 48ωρο για τις μετεγγραφικές υποθέσεις του Ολυμπιακού καθώς η πειραϊκή ΠΑΕ έχει αρκετά μέτωπα ανοιχτά και περιμένει σήμερα και αύριο απαντήσεις, οι οποίες αφορούν τόσο ξένους όσο και Ελληνες ποδοσφαιριστές.
 Πρώτα απ' όλα ο Ολυμπιακός περιμένει έως σήμερα το μεσημέρι την απάντηση της Αντερλεχτ για την απόκτηση του Παρ Ζέτερμπεργκ, με τον οποίο έχουν συμφωνήσει οι «ερυθρόλευκοι» στο ένα δισεκατομμύριο δραχμές για τριετές συμβόλαιο. Πληροφορίες από το Βέλγιο ανέφεραν χθες βράδυ ότι «παραμένει η διαφορά του ενός εκατομμυρίου δολαρίων της Αντερλεχτ με τον Ολυμπιακό και το συμβούλιο στην αυριανή του συνεδρίαση θα αποφασίσει», αλλά όλα δείχνουν ότι θα βρεθεί η χρυσή τομή (στα 2, 2 δισ. δρχ.) και ο 29χρονος Σουηδός μέσος θα έρθει στον Πειραιά. Ο Ζέτερμπεργκ μάλιστα, σήμερα αναχωρεί από τη Σουηδία για διακοπές στο Ρέθυμνο της Κρήτης.
 Από εκεί και πέρα ο Σωκράτης Κόκκαλης θα έχει αύριο καθοριστική συνάντηση με τον Βαγγέλη Μυτιληναίο για την απόκτηση του Μιχάλη Κωνσταντίνου. «Τον θέλουμε τον παίκτη, αλλά δεν είναι σίγουρο ότι θα τον πάρουμε», είπε χθες στα Χανιά ο Κόκκαλης και πρόσθεσε: «Θα δούμε τι θα γίνει τις επόμενες μέρες. Παίζει σε μία μεγάλη ομάδα και είναι καλό οι ομάδες να κρατούν τους καλούς τους παίκτες, για να γίνει ανταγωνιστικό το πρωτάθλημα».
 Ο Σωκράτης Κόκκαλης θα έχει σήμερα-αύριο επαφή με τον πρόεδρο της Ιντερ Μάσιμο Μοράτι για τον Γρηγόρη Γεωργάτο, ο οποίος θέλει να επιστρέψει στον Ολυμπιακό. «Ο Γρηγόρης ανήκει στην Ιντερ, αλλά θα δούμε έως το τέλος της εβδομάδας τι θα γίνει», είπε χθες ο πρόεδρος του Ολυμπιακού, ενώ σήμερα-αύριο θα γίνει και η επαφή του Γιώργου Λούβαρη με τον Χρήστο Πανόπουλου για να «τελειώσει» η μετεγγραφή του Χρήστου Πατσατζόγλου. 
 Ο Λούβαρης θα συναντηθεί σήμερα (εκτός απροόπτου) και με τον Αγγελο Γεωργίου, ο οποίος -βρίσκεται από χθες στην Αθήνα- θα είναι ο νέος γκολκίπερ του Ολυμπιακού στη θέση του Κυριάκου Τοχούρογλου. Ο Γεωργίου θα υπογράψει τριετές ή τετραετές συμβόλαιο με την πειραϊκή ομάδα. 
 Από μέρα σε μέρα αναμένονται εξελίξεις και με τη μετεγγραφή του Ζλάτκο Ζάχοβιτς στο εξωτερικό, ο οποίος ήταν εντυπωσιακός στο πρώτο παιχνίδι της Σλοβενίας στο Euro 2000 και σκόραρε δύο φορές. «Δεν ξέρω πού θα παίξω την επόμενη περίοδο, αλλά το σίγουρο είναι ότι δεν γυρίζω στον Ολυμπιακό», δήλωσε χθες από το Βέλγιο ο 29χρονος μεσοεπιθετικός, ο οποίος συμπλήρωσε: «Αυτό το ευρωπαϊκό πρωτάθλημα είναι η χρυσή μου ευκαιρία για να δείξω την αξία μου».
 Για τον Ζάχοβιτς πάντως έχουν δείξει ενδιαφέρον η Φιορεντίνα, η Ρεάλ Σαραγόσα, η Πόρτο, η Σέλτικ, αλλά και η Τότεναμ, αν και ο γενικός διευθυντής της αγγλική ομάδας, Ντέιβιντ Σπλιτ είπε χθες ότι «ο Ζάχοβιτς δεν είναι στα πλάνα μας». Στον Ολυμπιακό πάντως λένε ότι «δεν έχουμε επίσημη πρόταση στα χέρια μας», αλλά σπεύδουν να συμπληρώσουν: «Ο Ζλάτκο θα πωληθεί σίγουρα, αφού ο μάνατζέρ του έχει πολλές προτάσεις».
 Ερχεται σήμερα στις 5.30 το απόγευμα με πτήση της «Ολυμπιακής» στην Αθήνα (από το Σάο Πάολο) το πρώτο μετεγγραφικό απόκτημα της πειραϊκής ομάδας Ζοζέ Μοεντίν Ζε Ελίας με τη σύζυγό του. Ο 24χρονος μεσοαμυντικός θα περάσει από ιατρικές εξετάσεις, θα ψάξει σπίτι με τη βοήθεια του Ολυμπιακού και θα επιστρέψει στην Ιταλία για ένα διήμερο, ώστε να μαζέψει τα πράγματά του.
 Με την ιαχή «είναι τρελός ο πρόεδρος» υποδέχθηκαν χθες στις 5 το απόγευμα τον Σωκράτη Κόκκαλη, στην εκδήλωση της ΠΕΦΟ Χανίων, περίπου 300 οπαδοί του Ολυμπιακού, και εκείνος χαμογελώντας απάντησε: «Εσείς είστε πιο τρελοί από εμένα. Ολοι μαζί, όμως, θα παλέψουμε να κάνουμε τον Ολυμπιακό πρώτο στην Ευρώπη».
 Ο πρόεδρος της πειραϊκής ΠΑΕ τιμήθηκε χθες από την ΠΕΦΟ Χανίων (του δόθηκε μία 
πλακέτα και ένα κρητικό μαχαίρι) και στη συνέχεια προχώρησε σε ομιλία. «Η ομάδα του χρόνου πάει για το πέμπτο σερί πρωτάθλημα, το κύπελλο, και είμαστε έτοιμοι για την καλή πορεία στο champions league. Φέτος θα ενισχυθούμε περισσότερο, οι μετεγγραφές είναι σε εξέλιξη και νομίζω πως θα τις έχουμε ολοκληρώσει έως το τέλος Ιουνίου. Στον Ολυμπιακό θα έρθουν και άλλοι μεγάλοι ποδοσφαιριστές σαν τον Ζε Ελίας τις προσεχείς μέρες».
 Σε αυτό το σημείο οι «ερυθρόλευκοι» οπαδοί φώναξαν: «Πρόεδρε, φέρε πίσω τον Γεωργάτο», και ο Κόκκαλης είπε: «Βλέπω ότι αγαπάτε πολύ τον Γεωργάτο. Ολοι τον 
αγαπάμε, αλλά τώρα είναι στην Ιντερ. Θα κάνουμε, πάντως, ό,τι είναι δυνατό να ανεβάσουμε ψηλά τον Ολυμπιακό στην Ευρώπη».
 Ο πρόεδρος του Ολυμπιακού, όμως, μίλησε και για τον Δημήτρη Ελευθερόπουλο, που 
παρευρέθηκε στην εκδήλωση. «Ο Ελευθερόπουλος είναι ο καλύτερος τερματοφύλακας στην Ελλάδα και θα μείνει για πάντα στον Ολυμπιακό, γιατί πρωτίστως το θέλει εκείνος και βέβαια το θέλουμε κι εμείς».
 Ο Σωκράτης Κόκκαλης επιστρέφει σήμερα το βράδυ από τα Χανιά, όπου παρακολούθησε χθες και τους αγώνες στίβου «Βενιζέλεια». Το παρών στην ΠΑΕ Χανίων έδωσαν ο βουλευτής του ΠΑΣΟΚ Παναγιώτης Φασούλας και ο υπεύθυνος Συνδέσμων Γιάννης Μώραλης.
 *Ο Γιάννης Μαντζουράκης παρακολούθησε χθες τον τελικό του Κόπα Λιμπερταδόρες Μπόκα Τζούνιορς-Παλμέιρας και ίσως επιστρέψει και σήμερα στην Αθήνα.
 *Η ιταλική εφημερίδα «Κοριέρε ντέλο Σπορτ» ανέφερε χθες ότι «ο Πασκουάλε Πανταλίνο, για τον οποίο ενδιαφέρεται ο Ολυμπιακός, οδεύει για τη Μαρσέιγ».
 *Αναχωρούν σήμερα για τη Νέα Υόρκη οι Βασίλης Καραπιάλης, Κυριάκος Καραταΐδης, μαζί με τους Λεωνίδα Θεοδωρακάκη, Χρήστο Ζαντέρογλου, οι οποίοι θα λάβουν μέρος το Σάββατο σε εκδήλωση της τοπικής ΠΕΦΟ. 
