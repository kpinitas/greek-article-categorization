Η πρώτη ομάδα που πήρε το εισιτήριο για την προημιτελική φάση του EURΟ 2000 είναι από χθες το βράδυ η Ιταλία, καθώς επικράτησε 2-0 των Βέλγων, ανεξάρτητα από το τι θα κάνει στον επόμενο αγώνα της με τη Σουηδία.
 Οι παίκτες του Ντίνο Τζοφ αυτή τη φορά μπορεί να μη δημιούργησαν τις ευκαιρίες (σε αριθμό και σημασία) όπως εναντίον των Τούρκων την περασμένη Κυριακή, αλλά κατάφεραν να «καθαρίσουν» το παιχνίδι δίχως οι Βέλγοι να πάρουν χαμπάρι τι έγινε.
 Πρώτα ο Τότι στο 6  με κεφαλιά και στη συνέχεια ο Φιόρε στο 66  με καταπληκτικό φαλτσαριστό σουτ-πλασέ έξω από την περιοχή νίκησαν τον Ντε Βίλντε, διαμορφώνοντας το τελικό σκορ. Οι οικοδεσπότες Βέλγοι, που είχαν σε όλη τη διάρκεια του αγώνα την (άκαρπη όπως αποδείχτηκε στο τέλος) υπεροχή, όσο κι αν προσπάθησαν να παραβιάσουν την εστία του Τόλντο, έμειναν με την...προσπάθεια.
 Τόσο οι Στρούπαρ και Εμίλ Μπεντζά που ξεκίνησαν στην επίθεση όσο και ο Νίλις που μπήκε στη συνέχεια, βρήκαν απέναντί τους μια άμυνα πραγματικό γρανίτη (Ιουλιάνο, Καναβάρο, Νέστα και Μαλντίνι που ήταν μακράν ο κορυφαίος Ιταλός), που δεν τους άφησε να πάρουν ανάσα και να αξιοποιήσουν τις όποιες τελικές πάσες κατάφεραν να περάσουν οι χαφ της ομάδας του Ζορζ Βασέιγ.
 Ο μόνος τρόπος που κατάφεραν να δοκιμάσουν (απλώς) τις ικανότητες και την τύχη του Τόλντο ήταν τρία μακρινά σουτ. Ενα του Γκορ που σταμάτησε στο οριζόντιο δοκάρι (10 ) και άλλα δύο των Στάλενς (47 ) και Νίλις (64 ) τα οποία εξουδετέρωσε με θαυμάσιες εκτινάξεις ο γκολκίπερ της Φιορεντίνα.
ΙΤΑΛΙΑ: Τόλντο, Μαλντίνι, Καναβάρο, Νέστα, Ιουλιάνο, Φιόρε (82  Αμπροζίνι), Τζαμπρότα, Αλμπερτίνι, Κόντε, Τότι (63  Ντελ Πιέρο), Ιντσάγκι (77  Ντελ Βέκιο).
 ΒΕΛΓΙΟ: Ντε Βίλντε, Ντεφλάντρ, Βάλγκερεν, Στάλενς, Βαν Κερχόβεν (46  Χέντρικς), Βάντερχαγκε, Γκορ, Βίλμοτς, Βερέγιεν (67  Μπο Μπεντζά), Στρούπαρ (58  Νίλις), Εμίλ Μπεντζά.
***Πριν από τον αγώνα οι παίκτες της Ιταλίας άφησαν λουλούδια στο χώρο όπου είχαν χάσει τη ζωή 39 οπαδοί της Γιουβέντους το 1985 στον τελικό του Πρωταθλητριών με τη Λίβερπουλ, όταν το «Ρουά Μποντουέν» λεγόταν ακόμη Χέιζελ.
 ***Οι Βέλγοι είχαν να ηττηθούν από την Ιταλία από το 1977 και ταυτόχρονα έγιναν η πρώτη χώρα-διοργανώτρια που χάνει ματς στην έδρα της σε EURΟ στην πρώτη φάση της διοργάνωσης
