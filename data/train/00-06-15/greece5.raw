Ενας νεαρός Πακιστανός λαθρομετανάστης, που αναζητούσε καλύτερη ζωή στη χώρα μας, βρήκε το θάνατο στα βουνά του Εβρου από σφαίρα περιστρόφου συνοριακού φρουρού. Ενας συμπατριώτης του τραυματίστηκε και νοσηλεύεται στο νομαρχιακό νοσοκομείο Αλεξανδρούπολης. 
 Σύμφωνα με την Aστυνομία, άνδρες του Τμήματος Συνοριακής Φύλαξης Σουφλίου Εβρου εντόπισαν 14 λαθρομετανάστες στο βάθος χαράδρας που βρίσκεται στη δασώδη 
περιοχή Σιδηροχωρίου κοντά στον οικισμό Μεγάλο Δέρειο Εβρου, τους οποίους και περικύκλωσαν. 
 Στην προσπάθειά τους να τους συλλάβουν, οι λαθρομετανάστες αντέδρασαν και σύμφωνα με την Aστυνομία επιτέθηκαν στους συνοριακούς φρουρούς με πρόθεση να τους αφοπλίσουν και να αποφύγουν τη σύλληψη.
 Ο συνοριακός φρουρός Γιώργος Πιστόλας πυροβόλησε με το υπηρεσιακό του περίστροφο στον αέρα τρεις φορές. Οι δύο από τις τρεις βολίδες έπληξαν τους δύο λαθρομετανάστες, οι οποίοι ανήκαν σε άλλη ομάδα αλλοδαπών και βρίσκονταν σε ύψος 60-70 μέτρων στην πλαγιά της χαράδρας, χωρίς να είναι ορατοί επειδή αυτή είναι απότομη, σχεδόν κάθετη και καλυμμένη με πυκνή βλάστηση από δέντρα και θάμνους.
 Από τους πυροβολισμούς έπεσε νεκρός ο Γιοβάλ Μπατζάρ, 25 χρόνων και τραυματίστηκε ο συμπατριώτης του Ιτζάζ Μοχάμεντ, 35 χρόνων. Ο τραυματίας υποβλήθηκε σε χειρουργική επέμβαση στο νομαρχιακό νοσοκομείο Αλεξανδρούπολης και του αφαιρέθηκε βολίδα από το σώμα του. 
 Συνελήφθησαν 24 αλλοδαποί, ενώ πολλοί άλλοι κατόρθωσαν να διαφύγουν και αναζητούνται από τους συνοριακούς φρουρούς του Σουφλίου Εβρου. 
 Ο συνοριακός φρουρός, που πυροβόλησε, είπε πως το έκανε για εκφοβισμό, ενώ υποστήριξε πως δεν γνώριζε ότι στη χαράδρα υπήρχε κι άλλη ομάδα με αλλοδαπούς λαθρομετανάστες. 
