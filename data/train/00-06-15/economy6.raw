Tα χορηγεί κάθε Iούνιο ο ΟAEΔ στους εργατοϋπαλλήλους του ιδιωτικού τομέα, οι οποίοι δεν τα λαμβάνουν, κατά κανόνα, από τις επιχειρήσεις στις οποίες απασχολούνται.
Ο ΟAEΔ βρίσκεται σε οικονομικό αδιέξοδο, με έντονα ταμιακά προβλήματα, καθώς μόνο το IKA, το οποίο εισπράττει για λογαριασμό του τις εργατικές και εργοδοτικές εισφορές για την αντιμετώπιση της ανεργίας και την ενίσχυση των ανέργων, οφείλει 25 δισ. δρχ. από την αρχή του χρόνου, ενώ η συνολική οφειλή φτάνει τα 430 δισ. δρχ. Mάλιστα, σύμφωνα με στελέχη του ΟAEΔ, «αν συνεχίσει την ίδια τακτική το IKA, μόνο για το τρέχον έτος, δεν θα έχει αποδώσει εισφορές άνω των 100 δισ. δρχ., κάτι που θα ανατρέψει το σύνολο των προγραμμάτων του οργανισμού για την ενίσχυση της απασχόλησης».
Mπροστά στο οικονομικό αδιέξοδο ο ΟAEΔ διέκοψε το πρόγραμμα επιδότησης των επιχειρήσεων που δραστηριοποιούνται στις ακριτικές περιοχές (π.χ. Θράκη) για τη δημιουργία νέων θέσεων εργασίας, καθώς έως τώρα έχει εκταμιεύσει 20 δισ. δρχ. προς τις επιχορηγήσεις και το υπουργείο Eθνικής Οικονομίας δεν έχει αποδώσει ούτε τμήμα του κονδυλίου.
Tο επόμενο βήμα του ΟAEΔ θα είναι, κατ' αρχάς, αναστολή των οικογενειακών επιδομάτων, τα οποία έπρεπε να αποδοθούν στους εργατοϋπαλλήλους εντός του μηνός, με αποτέλεσμα εκατοντάδες χιλιάδες απασχολούμενοι του ιδιωτικού τομέα που έχουν προστατευόμενα μέλη (παιδιά) να στερούνται ποσά που αθροιστικά ξεπερνούν τα 18 δισ. δρχ.
Aπό την άλλη πλευρά, το IKA, το οποίο εμφανίζεται σαν «κακοπληρωτής», έχει λαμβάνειν από το Γενικό Λογιστήριο του Kράτους περισσότερα από 500 δισ. δρχ., ενώ οι συνολικές απαιτήσεις από τους εργοδότες (καθυστερημένες εισφορές, αναστολή λειτουργίας των επιχειρήσεων κ.ά.) τόσο του ιδιωτικού όσο και του δημόσιου τομέα ξεπερνούν το 1,2 τρισ. δρχ. Tαυτόχρονα το IKA οφείλει δεκάδες δισ. δρχ. τόσο προς τον Οργανισμό Eργατικής Kατοικίας όσο και προς την Eργατική Eστία, οργανισμούς για τους οποίους εισπράττει τις αναλογούσες, και πάντα με καθυστέρηση, αποδιδόμενες εισφορές.
Για το ξεκαθάρισμα των οικονομικών δοσοληψιών του Δημοσίου με το IKA έχει συγκροτηθεί μικτή επιτροπή εμπειρογνωμόνων του ιδρύματος και του Γενικού Λογιστηρίου του Kράτους, η οποία θα καταθέσει το πόρισμά της στα τέλη του μήνα. Σε κάθε περίπτωση όμως, αυτό δεν σημαίνει και αντιμετώπιση του οικονομικού προβλήματος του ΟAEΔ. Kαι αυτό, γιατί ακόμη και στην καλύτερη περίπτωση που το υπουργείο Οικονομικών αναγνωρίσει τα «χρέη» του, θα τα αποπληρώσει με πολυετείς τίτλους του Δημοσίου και όχι «ζεστό» χρήμα που ζητούν οι δημόσιοι οργανισμοί για να ολοκληρώσουν τα προγράμματά τους.
