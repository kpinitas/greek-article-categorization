Απίστευτα δυνατή στην πρώτη της φετινή κούρσα, η Κατερίνα Θάνου έκανε χθες στα Βενιζέλεια, 10.93 στα 100 μ. και έδειξε πως -αν όλα πάνε καλά μέχρι το Σίδνεϊ- θα είναι φαβορί για ένα μετάλλιο στους Ολυμπιακούς Αγώνες. 
 Δεν ήταν μόνο η επίδοση της πρωταθλήτριάς μας αλλά και η εμφάνισή της, με τη φοβερή «έκρηξη» από τα 70 μ. και μετά όταν έφησε πολύ πίσω τις υπόλοιπες (11.07 η Πιντούσεβιτς, 11.09 η Φάινς). Ηταν μια εμφάνιση αθλήτριας παγκοσμίου επιπέδου, από εκείνες που είδαμε πέρυσι μέχρι το χάλκινο μετάλλιο (με 10.83) στη Σεβίλλη. 
 Η ίδια είπε ότι πήγε καλύτερα απ' ό,τι περίμενε, αφού είχε στόχο επίδοση γύρω στα 11.00 και πρόσθεσε ότι θα υπάρξει πολλή δουλειά μέχρι το Σίδνεϊ.
 Αισιόδοξη πρέπει να είναι και η Αναστασία Κελεσίδου, μετά το 67, 12 χθες στη δισκοβολία. Μπορεί να πήρε την τρίτη θέση, πίσω από -δύο μεγάλα ονόματα του αγωνίσματος- τη Γερμανίδα Ντιτς (68, 06) και τη Λευκορωσίδα, Ζβέρεβα (67, 25) αλλά «τέσταρε» πάλι με επιτυχία τις δυνάμεις της και κρατήθηκε στην τρίτη θέση των καλύτερων φέτος στον κόσμο (68, 70 η Γκράσου, 68, 06 η Ντιτς), βελτιώνοντας και το 66, 86 που είχε ρίξει στις 27/5 στο Χάλε. 
 Στα 200 μ. ήρθε το άλλο καλό νέο για τον ελληνικό στίβο, με τον Κώστα Κεντέρη να αποδεικνύει πως το 20.25 που έκανε το προηγούμενο Σάββατο στο Ρέθυμνο δεν ήταν τυχαίο. Χθες νίκησε με 20.33, δείχοντας φοβερή δύναμη στα τελευταία μέτρα και κερδίζοντας τους τέσσερις Αμερικάνους που ήταν στην κούρσα! 
 Πολύ καλός και πάλι ο Λάμπρος Παπακώστας, έφθασε με δύο άλματα μέχρι τα 2, 30 (με την πρώτη το 2, 21 και το 2, 26) αλλά εκεί και πάλι δεν τα κατάφερε. Τόνισε όμως πως είναι σε άψογη κατάσταση, πανέτοιμος για να υπερβεί αυτό το ύψος και προσδιόρισε το «πρόβλημα» στην έλλειψη αυτοσυγκέντρωσης εξαιτίας της μεγάλης απουσίας του από τους αγωνιστικούς χώρους.
 Στο μήκος ο Κώστας Κουκοδήμος έκανε 7, 92, ενώ στα 400 μ. εμπόδια ο Ιακωβάκης 49.55 και -στο ίδιο αγώνισμα- η Χρύσα Γκουντενούδη πέτυχε νέο πανελλήνιο ρεκόρ με 56.90 (57.25 της Πανάγου το παλιό).
