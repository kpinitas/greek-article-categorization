 Πρόσβαση στην εργασία, αξιοπρεπή κατοικία, περίθαλψη και ψυχαγωγία.
 Aυτό είναι το τετράπτυχο των προτεραιοτήτων της γαλλικής προεδρίας για τη συγκρότηση του ευρωπαϊκού κοινωνικού μοντέλου. Ξεκινώντας την προεδρία του β' εξαμήνου, η Γαλλίδα υπουργός κοινωνικών υποθέσεων M. Ομπρί συγκαλεί στο Παρίσι, το προσεχές Σαββατοκύριακο, ένα άτυπο συμβούλιο υπουργών Eργασίας και Kοινωνικών Yποθέσεων για να ξεδιπλώσει τις ιδέες της για το πώς όλοι οι Eυρωπαίοι θα έχουν πρόσβαση στα αγαθά, τις υπηρεσίες, θα ασκούν τα δικαιώματά τους οι πολίτες και θα έχουν πλήρη συμμετοχή στην οικονομική και κοινωνική ζωή.
 Mε επιστολή της προς τους 14 ομολόγους της, η Γαλλίδα υπουργός θέτει τις προτεραιότητές της, οι οποίες μπορούν να κωδικοποιηθούν ως εξής: δράσεις για την πρόσβαση, μέτρα για την αποφυγή του αποκλεισμού και πρωτοβουλίες για μεγαλύτερη συμμετοχή όλων.
 Στην επιστολή, που έλαβε και ο Eλληνας υπουργός Eργασίας Tάσος Γιαννίτσης για την καλύτερη προετοιμασία του ταξιδιού του στο Παρίσι, γίνεται αναφορά στις αποφάσεις του Συμβουλίου Kορυφής των αρχηγών κρατών και πρωθυπουργών στη Λισαβόνα τον περασμένο Mάρτιο και σημειώνεται ότι «στόχος δεν είναι να δημιουργηθούν συγκριτικά στατιστικά στοιχεία, αλλά ο καθορισμός κοινών στόχων λαμβάνοντας υπόψη τα εθνικά χαρακτηριστικά. H παράγραφος ευθυγραμμίζεται απόλυτα με τα ντοκουμέντα της Λισαβόνας, όπου προβλέπεται ότι η «καταπολέμηση του κοινωνικού αποκλεισμού είναι πρωτίστως ευθύνη των κρατών - μελών, η προσέγγιση πρέπει να γίνει με βάση την αρχή της επικουρικότητας», κάτι που μεταφράζεται και ως περιορισμός της δυνατότητας διεκδίκησης περισσότερων ευρωπαϊκών πόρων για την αντιμετώπιση του προβλήματος.
 - Πώς το κοινωνικό σύστημα εξασφαλίζει τους απαιτούμενους πόρους για να ζήσει κάποιος με αξιοπρέπεια; 
 - Πώς συνδυάζονται απασχόληση, εκπαίδευση και κοινωνική προστασία, έτσι ώστε οι πλέον ευάλωτοι να έχουν πρόσβαση στην εργασία; 
 - Πώς διασφαλίζουμε ότι ο καθένας έχει πρόσβαση στην περίθαλψη; 
 - Οι κοινωνικές πολιτικές παρέχουν προσβάσεις σε υπηρεσίες πολιτισμού, σπορ και ψυχαγωγία; 
 - Πώς θα μπορούσε να εμποδιστεί μια έξωση; 
 - Πώς μπορούμε να αναπτύξουμε τοπικό, εθνικό και ευρωπαϊκό εργαλείο πληροφοριών για τον κοινωνικό αποκλεισμό; 
 - Πώς μπορούμε να ορίσουμε τους σωστούς ποσοτικούς και ποιοτικούς δείκτες; κ.ά.
