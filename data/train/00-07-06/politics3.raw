 Στη γωνία δείχνει να βάζει από χθες ο υπουργός Εθνικής Aμυνας Aκης Τσοχατζόπουλος τον ευρωπαϊκό όμιλο εταιρειών που κατασκευάζει το «Ευρωμαχητικό» αεροσκάφος.
 Ο υπουργός, μήνες μετά την απόφαση του ΚΥΣΕΑ για συμμετοχή της χώρας μας στη συμπαραγωγή του αεροσκάφους, άνοιξε το δρόμο στους ανταγωνιστές του «Ευρωμαχητικού» λέγοντας: «Δέχθηκα την προσφορά των Γάλλων και θα δεχθώ και την προσφορά των Aμερικανών και αν προκύψουν νέα δεδομένα, τότε το θέμα θα επανεξετασθεί».
 Στην απόφαση αυτή φέρεται να κατέληξε μετά τα αλλεπάλληλα προβλήματα που αντιμετωπίζει η συμμετοχή της χώρας μας σαν «συμπαραγωγός χώρα», κάτι που δεν φαίνεται να δέχονται οι μεγάλοι εταίροι του ομίλου. Χαρακτηριστικό είναι ότι η
γερμανική εταιρεία ανακοίνωσε στο ελληνικό υπουργείο Aμυνας ότι το υποκατασκευαστικό έργο που θα αναλάβει η χώρα μας θα αφορά μόνο τα 60 ελληνικά
αεροσκάφη και όχι τα 700 αεροπλάνα που θα κατασκευασθούν από τον όμιλο. Επίσης, η τιμή του αεροσκάφους έχει ήδη ανέβει αρκετά ψηλότερα από ό,τι είχε αρχικά σχεδιασθεί, προβληματίζοντας σοβαρά το επιτελείο του υπουργείου Οικονομικών. 
 Προβληματισμό όμως στα επιτελεία των δυο υπουργείων -Aμυνας και Οικονομικών- δημιούργησε και δημοσίευμα του γερμανικού έγκυρου περιοδικού «Φόκους». Σε άρθρο του αναφέρει ότι «συμπέρασμα μελέτης της επιτροπής προϋπολογισμού της γερμανικής βουλής των αντιπροσώπων είναι ότι το Ευρωμαχητικό θα κοστίσει ένα τρισεκατομμύριο δραχμές περισσότερο από τον αρχικό προϋπολογισμό». Οπως έλεγαν
ανώτατοι αξιωματούχοι, το κόστος του κάθε αεροσκάφους θα ανέβει τουλάχιστον κατά 20% και φυσικά, και το κόστος της ελληνικής παραγγελίας. 
 Και ενώ τα προβλήματα στη συμπαραγωγή του Ευρωμαχητικού δείχνουν αξεπέραστα, η
Γαλλία, με την εταιρεία «Ντασο», έστειλε προσφορά ζητώντας τη συμμετοχή της στο διαγωνισμό για το μαχητικό του 2005 - 2010. Η αίτηση των Γάλλων υποστηρίχθηκε και από γράμματα που έστειλαν στον πρωθυπουργό Κ. Σημίτη ο Γάλλος πρωθυπουργός Λ. Ζοσπέν και ο Γάλλος υπουργός Aμυνας Α. Ρισάρ. Στα γράμματά τους ζητούν ίση μεταχείριση και συμμετοχή των γαλλικών εταιρειών στο διαγωνισμό. 
 Πιέσεις για συμμετοχή στο διαγωνισμό δέχεται το υπουργείο Εθνικής Aμυνας και από την αμερικανική κυβέρνηση. Οπως έγινε γνωστό, προσφορά για το νέο μαχητικό
θα στείλουν τελικά και οι Aμερικανοί τις επόμενες ημέρες. 
 Κατόπιν όλων αυτών, χθες, ο κ. Τσοχατζχοπουλος χωρίς να ακυρώσει, τυπικά, τουλάχιστον την απόφαση του ΚΥΣΕΑ για προμήθεια 60 Ευρωμαχητικών, άνοιξε την πόρτα για διεθνή διαγωνισμό. Στόχος του υπουργού, σύμφωνα με τις δηλώσεις του,
είναι να δημιουργηθεί ένας υγιής ανταγωνισμός στην προμήθεια του μαχητικού, ο οποίος στην καλύτερη περίπτωση θα μειώσει σημαντικά τις τιμές των ενδιαφερόμενων εταιρειών. Ηδη, από την ημέρα που οι Γάλλοι κατέθεσαν την προσφορά τους, οι Γερμανοί μείωσαν σημαντικά την τιμή, χωρίς όμως να φθάσουν στο επίπεδο των Γάλλων. 
