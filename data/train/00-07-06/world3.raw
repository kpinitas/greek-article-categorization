 Σηματοδοτώντας την αποκατάσταση της ρωσικής επιρροής στην πρώην Σοβιετική Κεντρική Ασία, την αύξηση της κινεζικής ανάμιξης στην περιοχή αυτήν, αλλά και την προϊούσα συνεργασία ανάμεσα στη Μόσχα και το Πεκίνο, οι πέντε χώρες-μέλη της «Ομάδας της Σαγκάης» αποφάσισαν χθες τη συνεργασία τους κατά του εισαγόμενου ισλαμικού φονταμενταλισμού.
 Μετά τη σύνοδο κορυφής των πέντε χωρών (Ρωσία, Κίνα, Τατζικιστάν, Κιργισία και
Καζαχστάν), οι πέντε ηγέτες ανακοίνωσαν τη δημιουργία ενός «αντι-τρομοκρατικού
κέντρου» που θα έχει έδρα του το Μπιτσκέκ, πρωτεύουσα της Κιργισίας, και θα ασχολείται με την αποτροπή εισόδου ισλαμιστών εξτρεμιστών στο έδαφος των πέντε
 Οπως δήλωσε ο Ρώσος πρόεδρος, Βλαντίμιρ Πούτιν, η Ρωσία θα πρέπει να εγκαταστήσει μια μόνιμη στρατιωτική βάση στο Τατζικιστάν, όπου ήδη υπάρχουν ρωσικά στρατεύματα.
 «Γνωρίζουμε με βεβαιότητα -και το Τατζικιστάν συμφωνεί- ότι χωρίς την παρουσία
ρωσικών στρατευμάτων θα χάσουμε ό,τι έχουμε πετύχει, συμπεριλαμβανομένης της εξασφάλισης της ειρήνης για τον πληθυσμό του Τατζικιστάν», είπε.
 Οπως είπε ο πρόεδρος της Κιργισίας, Ασκάρ Αλίγεφ, οι χώρες της Κεντρικής Ασίας
κατηγορούν το Αφγανιστάν, το οποίο συνορεύει σε μήκος 2.000 χιλιομέτρων με το Τατζικιστάν, την Τουρκμενία και το Ουζμπεκιστάν, ότι προσπαθεί να διαδώσει στο
έδαφός τους τον ισλαμικό φανατισμό και ότι αποτελεί τη βάση λαθρεμπορίου όπλων
 «Το περασμένο καλοκαίρι, διεθνείς τρομοκράτες εισήλθαν στο Nότο της Κιργισίας.
Το αντι-τρομοκρατικό κέντρο θα μας επιτρέψει να πολεμήσουμε αποτελεσματικά τις
διασυνοριακές διεισδύσεις, κυρίως ισλαμιστών εξτρεμιστών, θρησκευτικών εξτρεμιστών και λαθρεμπόρων ναρκωτικών», πρόσθεσε ο Αλίγιεφ.
 Ο πρόεδρος του Ουσμπεκιστάν, Ισλάμ Καρίμοφ, ο οποίος παρέστη στη συνάντηση κορυφής ως παρατηρητής, επισήμανε ότι «η συμφωνία ανάμεσα στη Ρωσία και την Κίνα στην περιοχή υπήρξε η βασική προϋπόθεση για την ενίσχυση της συνεργασίας μεταξύ των χωρών "της ομάδας της Σαγκάης"».
 Στο περιθώριο της συνάντησης κορυφής, ο Βλαντίμιρ Πούτιν συναντήθηκε και με τον Κινέζο ομόλογό του, Τζιανγκ Ζεμίν, και από κοινού κάλεσαν τις ΗΠΑ να σεβαστούν τη συνθήκη για τους αντι-βαλλιστικούς πυραύλους.
 Οι υπουργοί Εξωτερικών των πέντε χωρών της ομάδας της Σαγκάης, εξέφρασαν επίσης την υποστήριξή τους προς τη στρατιωτική εκστρατεία της Ρωσίας στην Τσετσενία αλλά και την αντίθεσή τους στις αμερικανικές προσπάθειες για την ανάπτυξη μιας αντιπυραυλικής ομπρέλας.
