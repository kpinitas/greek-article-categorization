 Φως στη λειτουργία του γονιδίου της «σκέψης» έριξαν Ιταλοί επιστήμονες, ανοίγοντας το δρόμο σε έρευνες για τη θεραπεία ασθενειών νευρολογικής φύσης, όπως η επιληψία και η νοητική υστέρηση. 
 Η ομάδα του Ινστιτούτου Σαν Ραφαέλε του Μιλάνου, υπό τον καθηγητή Εντοάρντο Μποντσινέλι, έκανε πειράματα σε διαγονιδιακά ποντίκια και παρατήρησε ότι η απουσία του γονιδίου Εmx-2 προκαλεί την επέκταση του εμπρόσθιου μέρους του φλοιού του εγκεφάλου, όπου βρίσκεται η ζώνη της αφηρημένης σκέψης, περιορίζοντας ταυτόχρονα την επιφάνεια του οπισθίου μέρους όπου έχει έδρα το κέντρο όρασης. Με άλλα λόγια, όποιος στερείται αυτού του γονιδίου «θα καταλαβαίνει περισσότερο και θα βλέπει λιγότερο». 
 Το γονίδιο Εmx-2 ρυθμίζει τη λειτουργία της περιοχής της αφηρημένης σκέψης, δηλαδή την ικανότητα αντίληψης και κατανόησης των πραγμάτων. Στην πραγματικότητα, γράφει η «Κοριέρε ντελα Σέρα», το Emx-2 είναι ο «αρχιτέκτονας»
της δημιουργίας του εγκεφαλικού φλοιού, τμήμα το οποίο μελετούν τώρα και Αμερικανοί επιστήμονες. Οι συντονισμένες έρευνες μετά και την κατανόηση της λειτουργίας του εν λόγω γονιδίου, είναι πια εφικτό να βοηθήσουν στην πρόληψη και τη θεραπεία ασθενειών νευρολογικής φύσης, όπως η επιληψία και μορφές νοητικής υστέρησης. 
 Ο φλοιός του εγκεφάλου διαιρείται σε κέντρα που ελέγχουν την κίνηση, το λόγο, την ακοή, την όραση κ.λπ. Υπάρχουν, επίσης, συγκεντρωτικά κέντρα που συντονίζουν όλα τα υπόλοιπα. Εκείνα που συνιστούν την έδρα της αφηρημένης σκέψης βρίσκονται στο εμπρόσθιο μέρος, ενώ στο οπίσθιο βρίσκονται τα οπτικά κέντρα. Το Emx-2 ελέγχει αυτά τα συντονιστικά κέντρα. Οπως φάνηκε από τα πειράματα στα διαγονιδιακά ποντίκια, η έλλειψη αυτού του γονιδιού «μεγεθύνει» την περιοχή της σκέψης και συρρικνώνει τη ζώνη των οπτικών κέντρων. Οπότε τα άτομα που δεν έχουν αυτό το γονίδιο «σκέφτονται περισσότερο και βλέπουν λιγότερο». Σ' αυτήν την κατηγορία, σχολιάζει η «Κοριέρε», θα έπρεπε να ανήκαν ο Αϊνστάιν και ο Αριστοτέλης! 
