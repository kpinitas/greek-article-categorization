 Την αποφασιστικότητα της Αγκυρας να σφίξει τον κλοιό γύρω από το πολιτικό Iσλάμ καταδεικνύει η επικύρωση από το Eφετείο ποινής φυλάκισης που είχε επιβληθεί πρωτόδικα στον πρώην πρωθυπουργό Νετζμετίν Ερμπακάν. Η απόφαση του δικαστηρίου επικρίθηκε από Ευρωπαίο διπλωμάτη, ο οποίος τη θεώρησε πλήγμα στο δικαίωμα ελευθερίας της έκφρασης.
 Το Εφετείο επικύρωσε την ποινή μονοετούς φυλάκισης που είχε επιβληθεί στον Ερμπακάν, πρώην ηγέτη του Κόμματος της Ευημερίας για «υποκίνηση ρατσιστικής και θρησκευτικής βίας». Με τη δικαστική απόφαση, του αφαιρείται ισοβίως το δικαίωμα συμμετοχής στην πολιτική ζωή της χώρας και θα πρέπει να μπει στη φυλακή τουλάχιστον πέντε μήνες -λόγω αναστολής. Ο Ερμπακάν είχε καταδικαστεί από το Δικαστήριο Kρατικής Aσφαλείας του Ντιγιάρμπακιρ για δηλώσεις σχετικά με
τη θρησκεία και τους Κούρδους που είχε διατυπώσει το 1994 στο Μπινγκόλ, κατά τη διάρκεια προεκλογικής εκστρατείας του κόμματός του. Είχε, μάλιστα, αποκαλέσει τους βουλευτές «απίστους». Το Κόμμα Ευημερίας (Ρεφάχ) διαλύθηκε τον
Ιανουάριο του 1998 για δραστηριότητες αντίθετες με τον κοσμικό χαρακτήρα του κράτους. 
 Ο πρωθυπουργός της Τουρκίας Μπουλέντ Ετζεβίτ σχολιάζοντας την τελευταία εξέλιξη είπε ότι σέβεται τις αποφάσεις του δικαστηρίου, αλλά: «Δεν χαίρομαι για το γεγονός ότι (ο Ερμπακάν) θα χρειαστεί να μπει στη φυλακή». 
 Με οργή αντέδρασε στην απόφαση το ισλαμικό κόμμα «Φαζιλέτ», διάδοχο του «Ρεφάχ», όπου ο Ερμπακάν εξακολουθεί να έχει επιρροή. Πριν από δύο μήνες επανεξελέγη ηγέτης του κόμματος «Aνθρωπος» του Ερμπακάν, ο Ρετσάι Κουτάν, κερδίζοντας το μετριοπαθή υποψήφιο Αμπντουλάχ Γκιουλ. Μόλις χθες, η πτέρυγα που στηρίζει τον Γκιουλ κατέθεσε αίτηση ακύρωσης των εκλογών, υποστηρίζοντας ότι ήταν παράνομη η τροποποίηση καταστατικού που πέρασε από το συμβούλιο μια ημέρα πριν από την αναμέτρηση, με στόχο να διασφαλιστεί η εκλογή Κουτάν. Ακυρες έχει κρίνει ήδη τις εκλογές και ο γενικός εισαγγελέας του Εφετείου Βουράλ Σαβάς, ο οποίος από πέρυσι έχει ξεκινήσει έρευνα για να στηρίξει την κατηγορία ότι το Kόμμα της Αρετής αμφισβητεί τον κοσμικό χαρακτήρα του τουρκικού κράτους.
 Ο αντιπρόεδρος του «Φαζιλέτ» Μεχμέτ Μπεκάρογλου καταδίκασε την απόφαση του δικαστηρίου για τον Ερμπακάν λέγοντας με χλευασμό ότι δείχνει «την κατάσταση» των δικαιωμάτων του ανθρώπου στην Τουρκία. «Ενας πρωθυπουργός πάει φυλακή επειδή εξέφρασε τις απόψεις του. Είναι ένα ισχυρό πλήγμα στην υποψηφιότητα της
 Η εκτίμησή του δεν απέχει και πολύ από εκείνην που εξέφρασε Ευρωπαίος διπλωμάτης στην Αγκυρα, ο οποίος χαρακτήρισε «απαράδεκτη» την απόφαση, «που δείχνει για μια ακόμη φορά ότι το δικαίωμα ελεύθερης έκφρασης είναι πολύ περιορισμένο στην Τουρκία» και «δεν εναρμονίζεται με τα πιστεύω μας για την ελευθερία της έκφρασης». Αλλος διπλωμάτης εξέφρασε ανησυχία για την προοπτική απαγόρευσης λειτουργίας του «Φαζιλέτ», με το σκεπτικό ότι «ένα πολιτικό κόμμα αποτελεί έκφραση πλουραλισμού πολύ περισσότερο από ό,τι η καριέρα ενός μόνο ατόμου».
 Ωστόσο, ο ειδικός του ισλαμικού κινήματος Ρουζέν Τσακίρ θεώρησε την απόφαση «τραγική για ένα θρύλο τριάντα ετών», που θα έχει «σοβαρές επιπτώσεις στο τουρκικό ισλαμικό κίνημα».
 Ο Ερμπακάν, 74 ετών, συνδέθηκε με τα ισλαμικά κόμματα στην Τουρκία που έκλειναν το ένα μετά το άλλο. Το 1995 το «Ρεφάχ» έλαβε 21% των ψήφων, βγήκε πρώτο και αφού συμμάχησε με την Τανσού Τσιλέρ έγινε πρωθυπουργός. Παραιτήθηκε ένα χρόνο αργότερα. Τώρα θα πάει φυλακή. Ο δικηγόρος του, πάντως, είπε ότι αν και η τελευταία προσφυγή που θα κάνει υπέρ του πελάτη του δεν ευδοκιμήσει, θα πάει στο Δικαστήριο Δικαιωμάτων του Ανθρώπου. 
