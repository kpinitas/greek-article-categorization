Απάντηση σε όσους βλέπουν πίσω από την παγκοσμιοποίηση ένα «κακό που μας έτυχε και πρέπει να το ξορκίσουμε», αλλά και κινδύνους «για την υπόσταση της Eλλάδος
και της ελληνικής ταυτότητος», έδωσε χθες ο πρωθυπουργός Κώστας Σημίτης, αποκρούοντας με τα λεγόμενά του τις απόψεις, κυρίως του αρχιεπισκόπου Χριστόδουλου, χωρίς ωστόσο να αναφερθεί συγκεκριμένα στο πρόσωπό του. 
 Μιλώντας για την παγκοσμιοποίηση σε ημερίδα του ΠΑΣΟΚ για την προοδευτική διακυβέρνηση στον 21ο αιώνα, ο πρωθυπουργός είπε: «Ολη αυτή η συζήτηση σε σχέση με την υπόσταση της Ελλάδος και της ελληνικής ταυτότητας περιστρέφεται γύρω από προβλήματα που περιγράφονται επιφανειακά. Πρέπει να δούμε σε βάθος την εξέλιξη και πώς ο Eλληνισμός και το έθνος μπορούμε να αξιοποιήσουμε τις αξίες μας και όχι να καταγράφουμε το παρελθόν, να κάνουμε διαπιστώσεις και να σταματάμε σε αυτές. Δεν είμαστε μόνοι σε αυτόν τον κόσμο, υπάρχουν και πολλοί άλλοι με ανάλογες εμπειρίες και πρέπει να δούμε τι γίνεται και εκεί. Κάποιοι αντιμετωπίζουν την παγκοσμιοποίση, μοιραλατρικά, ως το κακό που μας έτυχε και πρέπει να το ξορκίσουμε. Είναι απλοποιημένες προσεγγίσεις».
 Στη συνέχεια, είπε ότι η παγκοσμιοποίηση αναπτύσσει την αμφίδρομη σχέση ανάμεσα στους πολίτες και τους πολιτισμούς και τόνισε ότι «οι αντιδημοκρατικοί
κλειστοί πολιτισμοί πάντοτε εξαφανίζονταν και παρήκμαζαν κάτω από το βάρος της
απομόνωσης. Ο ελληνικός πολιτισμός είναι ανοιχτός και δημοκρατικός. Δεν βοηθάει στην εξέλιξη ο απομονωτισμός, η εσωστρέφεια, να κλείνουμε τα μάτια. Δεν αισθανόμαστε ότι όσα έρχονται θα μας εξαφανίσουν. Θα μας εξαφανίσουν αν δεν κάνουμε βήματα παραπέρα».
 Ο πρωθυπουργός κάλεσε τους πολίτες, παρά τις αντιδράσεις κάποιων, «να προχωρήσουμε με τόλμη και αποφασιστικότητα, χωρίς να διστάσουμε μπροστά σε όποιους, με κραυγές και παρωχημένες ιδέες, βλέπουν παντού κινδύνους».
