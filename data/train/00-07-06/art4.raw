«Απεχθανόμουν πάντα το σχολείο, την ομαδοποίηση και την κάθε είδους εξουσία. Ημουν γεννημένος για το ροκ 'ν' ρολ». Ο Λου Ριντ, ένας ζωντανός μύθος, θα εμφανιστεί απόψε στο Θέατρο του Λυκαβηττού για μια μοναδική συναυλία. Εκτός από το νέο του άλμπουμ «Ecstas y» με το οποίο επιστρέφει στο γνωστό ροκ 'ν' ρολ
 Μουσικός και ποιητής, αυτός ο μαυροντυμένος τύπος που καταγράφει τη ζοφερή ατμόσφαιρα των αμερικανικών μητροπόλεων μοιάζει να συνοψίζει την ιστορία του ροκ 'ν' ρολ για τρεις δεκαετίες. Γεννημένος στο Μπρούκλιν της Νέας Υόρκης έπαιζε από τα 14 χρονια κιθάρα α λα Ντιλάν στα κακόφημα μπαρ. Συγχρόνως όμως διάβαζε Χιούμπερτ Σέλμπι και Ουίλιαμ Μπάροουζ. Την εποχή που πήρε πτυχίο Αγγλικής Φιλολογίας συνάντησε τον Αντι Γουόρχολ και τους Velvet Underground. Τα τέσσερα άλμπουμ τους στο τέλος του '60 προλείαναν το έδαφος για το πανκ, καταστρέφοντας τη χίπικη ευφορία με ιστορίες για διαστροφές, ναρκωτικά και συναισθηματικά αδιέξοδα. «Τότε οι άνθρωποι άκουγαν τους Jefferson Airplane» λέει σαρκαστικά «κι άλλους χίπις, τους πιο βαρετούς και ατάλαντους ανθρώπους που πέρασαν ποτέ. Και μόνο που τους κοιτούσες ήταν αδύνατον να τους πάρεις στα
σοβαρά». Από το '72 και μετά ο Λου Ριντ ακολούθησε μια προσωπική πορεία, κυκλοφόρησε μερικά από τα πιο επιδραστικά άλμπουμ, έφτασε στο χείλος της αυτοκαταστροφής, επιβίωσε και συνεχίζει να δημιουργεί. Το «Ecstas y» συνεχίζει τη μυθολογία των παρίων των μητροπόλεων με ηχητική επένδυση τον ίδιο μινιμαλιστικό ήχο του παρελθόντος. Και σύμφωνα με τον ίδιο, ο τίτλος δεν έχει να κάνει με το χάπι Ε. «Βρίσκομαι πια σε μια διαφορετική κατάσταση. Εχω περάσει από τα ναρκωτικά και έχουν πάψει να με ενδιαφέρουν. Δεν θέλω να διευρύνω τη συνείδησή μου, αντίθετα προσπαθώ να επανακτήσω όσα στερήθηκα από την εξάρτησή μου».
 Παράλληλα με το άλμπουμ ο Λούις Μπατς Φέαρμπανκ, όπως είναι το αληθινό του όνομα, εξέδωσε και ένα βιβλίο με τους όλους τους στίχους του με τίτλο «Pass Thru Fire». «Δεν υποκρίνομαι ότι κάνω τέχνη» εξηγεί «αλλά πιστεύω ότι η δουλειά μου είναι πηγαία και έντιμη. Πήρα το ροκ 'ν' ρολ και το ανέμιξα με στίχους που δεν είχαν γραφτεί ποτέ μέχρι τότε. Απλό αλλά γεμάτο ένταση, γιατί το ροκ 'ν' ρολ δεν πρέπει να εξωραΐζει την πραγματικότητα, πρέπει να είναι αληθινό».
 Ο Λου Ριντ εδώ και καιρό στέκεται μακριά από την επιφανειακή μόδα της μουσικής
βιομηχανίας. Εχει κερδίσει το σεβασμό παίζοντας με αξιοθαύμαστη συνέπεια καθαρόαιμο ροκ 'ν' ρολ. «Για μένα θεός μου είναι το ροκ 'ν' ρολ» συνηθίζει να λέει. «Και η υπέρτατη εκδήλωση λατρείας προς αυτόν είναι να παίζω κιθάρα». 
