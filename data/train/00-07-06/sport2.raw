 λαός του Παναθηναϊκού ψήφισε προχθές υπέρ του. Και επειδή ουδείς μπορεί να πάει κόντρα στο λαϊκό αίσθημα, ο Νίκος Λυμπερόπουλος είπε το «ναι» στην πρόταση-μαμούθ του 1, 5 δισ. για 3, 5 χρόνια της πράσινης διοίκησης. Αμέσως μετά
την πρωϊνή προπόνηση, χθες, έγινε η δεύτερη και τελευταία συνάντηση του διεθνούς άσσου με τον πρόεδρο Αγγελο Φιλιππίδη. Μέσα σε χρόνο ρεκόρ επήλθε η συμφωνία, ετοιμάστηκε το συμβόλαιο και έπεσαν οι υπογραφές. Αυτομάτως ο Λυμπερόπουλος έγινε ο πιο ακριβοπληρωμένος Ελληνας ποδοσφαιριστής, καθώς θα εισπράξει μέχρι τον Ιούνιο του 2003 πάνω από 1, 5 δισ. Στο οικονομικό μέρος της
συμφωνίας του περιλαμβάνονται συμβόλαιο με εταιρεία αθλητικών ειδών ύψους 80 εκατομμυρίων περίπου τον χρόνο, καθώς επίσης ειδικά πριμ σε περίπτωση κατάκτησης πρωταθλήματος, κυπέλλου και διάκρισης στο Τσάμπιονς Λιγκ. Στο συμβόλαιο μπήκε ειδικός όρος, σύμφωνα με τον οποίο αν υπάρξει πρόταση από ομάδα του εξωτερικού και ικανοποιηθούν οικονομικά οι δύο πλευρές, τότε ο παίκτης θα είναι ελεύθερος να φύγει και να συνεχίσει την καριέρα του σε σύλλογο της αρεσκείας του.
 Η ανακοίνωση του χαρμόσυνου για τους οπαδούς του ΠΑΟ νέο έγινε νωρίς χθες το απόγευμα, με τον γνώριμο λακωνικό τρόπο: 
 «Η ΠΑΕ Παναθηναϊκός ανακοινώνει ότι συμφώνησε με το Νίκο Λυμπερόπουλο την ανανέωση της συνεργασίας τους για τρία ακόμη χρόνια».
 «Eμεινα γιατί ήθελα να μείνω» ήταν τα πρώτα λόγια του παίκτη, αμέσως μετά το αίσιο τέλος της υπόθεσης. «Είμαι πολύ ικανοποιημένος απ' αυτή την εξέλιξη. Ελπίζω να είμαστε όλοι καλά και να δώσουμε στον κόσμο αυτό που θέλει».
 Από την πλευρά του, ο Αγγελος Αναστασιάδης υπογράμμισε: 
 «Η παραμονή του Λυμπερόπουλου ήταν πρωταρχικό μέλημα και αίτημα. Φυσικά ήταν επιθυμία και της διοίκησης. Νιώθω μεγάλη ικανοποίηση και ξέρω πως και ο ίδιος ο ποδοσφαιριστής ήθελε να μείνει στον Παναθηναϊκό, πράγμα ιδιαίτερα σημαντικό».
 Πάουλο Σόουζα και Ρενέ Χένρικσεν, οι δύο ποδοσφαιριστές που μετείχαν στο ΕΥΡΟ 2000 αναχώρησαν χθες για ολιγοήμερες διακοπές. Ο Σόουζα θα επιστρέψει σε δύο εβδομάδες και ο Χένρικσεν σε δέκα ημέρες.
 Ειδικό πρόγραμμα θα ακολουθήσει προς το παρόν ο Καρλ Χάινς Πφλίπσεν, ο μεγάλος
άτυχος της περσινής χρονιάς, με στόχο την όσον το δυνατόν πιο γρήγορη επάνοδο.
«Ελπίζω να παίξουμε φέτος καλύτερο ποδόσφαιρο από πέρσι και να ανεβούμε ένα σκαλοπάτι ψηλότερα», δήλωσε χθες ο Γερμανός άσσος.
 Λόγω του καύσωνα οι προπονήσεις στην Παιανία γίνονται πολύ πρωί (στις 7 π.μ.) και βράδυ (μετά τις 7.30 μ.μ.). Το πρώτο ρεπό που θα δώσει ο Αναστασιάδης στους πράσινους είναι αύριο πρωί, επειδή έχει προγραμματιστεί η συνέντευξη-παρουσίαση του νέου χορηγού του Παναθηναϊκού, της ηλεκτρονικής τράπεζας Winbank του Ομίλου Πειραιώς.
 *Αμβούργο και Μόναχο 1860 προστέθηκαν στο γκρουπ των πιθανών αντιπάλων (αδυνάτων) του Παναθηναϊκού στο Τσάμπιονς Λιγκ, επειδή δεν προσμετράται στη βαθμολογία τους ο εθνικός συντελεστής (της Γερμανίας), αλλά μόνο ο δικός τους που είναι εξαιρετικά χαμηλός. Στους «δυνατούς» (οι οποίοι, ως γνωστόν, δεν πέφτουν μεταξύ τους) μαζί με τον Παναθηναϊκό, συμπεριλαμβάνονται μεγαθήρια όπως οι Μίλαν, Ιντερ, Βαλένθια, Πόρτο, Φέγενορντ, Γαλατά Σαράι, Λιντς, Σπάρτα Πράγας, Λοκομοτίβ Μόσχας, Ντιναμό Κιέβου, Λυών. 
