Σοβαρά τραυματισμένοι μεταφέρθηκαν, χθες, στο νοσοκομείο, μια 30χρονη από την Αλβανία, ο 35χρονος αδελφός της και το 2 χρονών αγοράκι της, όταν σημειώθηκε έκρηξη από διαρροή φιάλης υγραερίου.
 Ηταν 6.35 το απόγευμα, όταν η ισχυρή έκρηξη συγκλόνισε την Κυψέλη. Τζαμαρίες καταστημάτων και παρακείμενων πολυκατοικιών έγιναν θρύψαλα και γέμισαν το δρόμο, ευτυχώς χωρίς να τραυματιστεί κανένας περαστικός. Το υπόγειο διαμέρισμα
της οδού Λέλας Καραγιάννη 89 τυλίχτηκε στις φλόγες. 
 «Νόμιζα ότι έγινε σεισμός. Βγήκα έξω και βρήκα τον Ερμίρ στο πεζοδρόμιο. Είχε καεί σε όλο του το σώμα και έλεγε ότι θα πεθάνει» λέει ο Νίκος, φίλος της οικογένειας, που μένει στην απέναντι πολυκατοικία και την ώρα της έκρηξης ετοιμαζόταν να τους επισκεφθεί. «Tου έδωσα λίγο νερό. Η αδελφή του και ο μικρός είχαν εγκαύματα, αλλά δεν ήταν τόσο σοβαρά τραυματισμένοι» περιγράφει, μη μπορώντας να πιστέψει τι είχε συμβεί. 
 Aστυνομικοί της Αμεσης Δράσης μετέφεραν τους τραυματίες στον «Ευαγγελισμό» και
το ανήλικο παιδάκι στο νοσοκομείο «Παίδων Αγία Σοφία», όπου νοσηλεύονται.
 Ανδρες της Πυροσβεστικής Υπηρεσίας, που έσπευσαν στο σημείο της έκρηξης, εκκένωσαν προληπτικά την πολυκατοικία και έσβησαν τη φωτιά. Το υπόγειο διαμέρισμα της οικογένειας Πούσκα είχε γκρεμιστεί.
 Το ζεύγος Πούσκα είχε έρθει από την Αλβανία στην Ελλάδα πριν από 8 χρόνια. Ο αδελφός της Αλκέτα Πούσκα, Εμίρ, 35 χρόνων, ζούσε και εργαζόταν στη χώρα μας τα τελευταία 4 χρόνια. Είχε μόλις επιστρέψει από τη δουλειά του στο μικρό διαμέρισμα, και η αδελφή του ξεκίνησε να μαγειρέψει για να φάνε όταν έγινε η διαρροή, που παρ' ολίγο να τους στοιχίσει τη ζωή.
