 Στις δικαστικές αίθουσες μεταφέρεται ο «ιερός πόλεμος». Xθες, προσφυγή για το θέμα της απάληψης του θρησκεύματος από τις νέες ταυτότητες κατέθεσαν από κοινού στο Συμβούλιο της Επικρατείας ο πρωτοπρεσβύτερος και καθηγητής της Θεολογικής Σχολής του Πανεπιστημίου Αθηνών Γ. Μεταλληνός, ο κοσμήτορας της ίδιας Σχολής Χ. Βούλγαρης και οι καθηγητές Κ. Σκούτερης και Σπ. Κοντογιάννης. 
 Αν και πηγές της Αρχιεπισκοπής δήλωναν άγνοια για την κίνηση των καθηγητών να προσφύγουν στη Δικαιοσύνη, ωστόσο πληροφορίες αναφέρουν ότι αυτή ήταν σε γνώση
 Στην πολυσέλιδη προσφυγή τους οι καθηγητές ζητούν να ακυρωθούν τόσο η επίμαχη απόφαση της Αρχής Προστασίας Προσωπικών Δεδομένων όσο και οι δηλώσεις που έκανε ο πρωθυπουργός Κων. Σημίτης ενώπιον της Βουλής και με τις οποίες ζήτησε,
απευθυνόμενος στις αρμόδιες κρατικές αρχές, να εφαρμόσουν την απόφαση του κ. Δαφέρμου. 
 Μεγάλο μέρος της προσφυγής αφιερώνεται στους λόγους για τους οποίους ο πρόεδρος της Αρχής κ. Δαφέρμος δεν θα έπρεπε να συμμετάσχει στη σύνθεσή της αλλά να εξαιρεθεί και να αποχωρήσει διότι «δεν επέδειξε ανεξαρτησία γνώμης και
 Οπως υποστηρίζουν, ο κ. Δαφέρμος πριν από την έκδοση της επίμαχης απόφασης είχε συνεργαστεί με την κυβέρνηση προκειμένου να εκδώσει πράξη αρεστή σε αυτήν, γεγονός που συμπεραίνεται από τις δηλώσεις που έκανε στον Τύπο και τα άλλα ΜΜΕ, οι οποίες ήταν παρόμοιες με αυτές που εξέφρασε ο υπουργός Δικαιοσύνης Μιχ. Σταθόπουλος. Αποδίδουν στον κ. Δαφέρμο τη μομφή ότι η απόφαση
που εξέδωσε ήταν προειλημμένη, και θέτουν κώλυμα συμμετοχής του, καθώς έπρεπε να αντικατασταθεί από τον αναπληρωτή του, αντιπρόεδρο του ΣτΕ Γ. Δεληγιάννη. Ζητούν, λοιπόν, λόγω κακής σύνθεσης του οργάνου να ακυρωθεί η απόφαση ως παράνομη. 
 Οι προσφεύγοντες προβάλλουν ακόμη θέμα αντισυνταγματικότητας της απόφασης, για
την οποία αναφέρουν ότι βρίσκεται σε οξεία σύγκρουση με τις διατάξεις των άρθρων 13 περί ελευθερίας της θρησκευτικής συνείδησης και 3 περί σχέσεων Εκκλησίας και Πολιτείας. Και αυτό διότι με την απαγόρευση αναγραφής του θρησκεύματος στερούνται του δικαιώματος να έχουν στις ταυτότητες «στοιχείο καθοριστικό της προσωπικότητάς τους εν όψει και της ιδιότητάς τους και ως Χριστιανών Ορθοδοξων καθηγητών της Θεολογικής Σχολής», ενώ κάνουν λόγο για μείωση του κύρους της Εκκλησίας και για θρησκευτικό αποχρωματισμό. 
 Αμφισβητούν τη δυνατότητα στην Αρχή Προστασίας να πάρει μια τέτοια απόφαση, που -όπως λένε- υποκαθιστά τη νομοθετική εξουσία και φαλκιδεύει το δικαίωμα της αυτοδιάθεσης των προσωπικών δεδομένων και καλούν την κυβέρνηση, εάν θέλει στο μέλλον να μην αναγράφεται το θρήκευμα, να καταθέσει σχετικό νομοσχέδιο στη
 Υπερθεματίζουν του δικαιώματός τους να αναγράφουν το θρήσκευμα στις ταυτότητες
ως απαραίτητο στοιχείο για όποιον θέλει να αποδείξει τη θρησκευτική του τοποθέτηση η οποία συνιστά ουσιώδες τμήμα της ταυτότητας του και υπογραμμίζουν
δε ότι όταν αναφέρουν ταυτότητα «δεν εννοούν μια απλή ταυτοπροσωπία που θα μπορούσε να εξασφαλισθεί και με την χάραξη ενός αριθμού επί του δέρματος, όπως
έκαναν οι ναζί εις τους έγκλειστους των στρατοπέδων, αλλά εννοούν το σύνολο των δεδομένων των συγκροτούντων την προσωπικότητα ενός ατόμου αποτελούντος ιδίαν οντότητα εις το συγκεκριμένον κοινωνικόν σύνολον». 
 Αρμόδιο για την εκδίκαση της προσφυγής είναι το τμήμα του ανώτατου δικαστηρίου, θεωρείται όμως πολύ πιθανό το ζήτημα, εξαιτίας της σοβαρότητάς του, να απασχολήσει την Ολομέλεια του ΣτΕ. Οι δικαστές για να αποφανθούν επί της ουσίας, θα πρέπει να εξετάσουν προηγουμένως εάν οι προσφεύγοντες θεμελιώνουν έννομο συμφέρον και εάν η απόφαση της Αρχής είναι πράξη εκτελεστή που μπορεί να προσβληθεί στο ΣτΕ. 
 Το «άτυπο δημοψήφισμα» που αποφάσισε να διοργανώσει η Διαρκής Ιερά Σύνοδος (ΔΙΣ) μάλλον θα καθυστερήσει αρκετά. Και οι εκπρόσωποι της Ιεραρχίας αναζητούν
τρόπους εκτόνωσης της κρίσης που έχει ξεσπάσει με αφορμή τις ταυτότητες. Ενας από αυτούς τους τρόπους, σύμφωνα με πληροφορίες, είναι και η προσφυγή ακόμη και Ιεραρχών στο Συμβούλιο Επικρατείας. Από την Αρχιεπισκοπή, όταν τέθηκε το ερώτημα αν πρόκειται να υπάρξει προσφυγή από την Εκκλησία, απάντησαν ότι το θέμα δεν τίθεται «για την ώρα». Από την άλλη ο αρχιεπίσκοπος Χριστόδουλος χθες
αναχώρησε από την Αθήνα για να πάει στο εκκλησιαστικό κτήμα Δημητριάδος, στις Νιες της Μαγνησίας. Χθες οι μητροπολίτες Ναυπάκτου Ιερόθεος, Δημητριάδος Ιγνάτιος και Καισαριανής Δανιήλ συνεδρίασαν για να μελετήσουν τους τρόπους που
θα διεξαχθεί το «δημοψήφισμα». Αποφάσεις, σύμφωνα με πληροφορίες δεν έλαβαν, συζήτησαν όμως πολλές προτάσεις για την εγκυρότητα του δημοψηφίσματος και αποφάσισαν να συνεδριάσουν και πάλι την άλλη Παρασκευή, στις 14 Ιουλίου. 
 Σύμφωνα με πληροφορίες, ο αρχιεπίσκοπος με ορισμένους συνεργάτες του, μελετά τρόπους απεγκλωβισμού από την κρίση, βλέποντας ότι ίσως είναι προς όφελος της Εκκλησίας η προσφυγή στο Συμβούλιο της Επικρατείας. Και τις επόμενες ημέρες, εκτός των προσφυγών που ήδη έχουν γίνει και από καθηγητές της Θεολογικής Σχολής, ίσως γίνουν και άλλες ακόμη και από ιεράρχες. Στο Συμβούλιο της Επικρατείας αναμένεται να ξεκαθαρίσει το θέμα. Και σε περίπτωση που η απόφαση δεν θα είναι υπέρ της Εκκλησίας ο αρχιεπίσκοπος θα μπορεί να απευθυνθεί προς τους «σκληρούς» ιεράρχες και να τους πει ότι δεν είναι δυνατό να συνεχιστεί ένας «αγώνας» που δεν θα καταλήξει στο επιθυμητό αποτέλεσμα.
 Εκείνο που ενδιέφερε την πλευρά της Εκκλησίας όλο αυτό το διάστημα ήταν να δείξει τη δύναμή της. Ωστόσο οι εξελίξεις δεν την ευνόησαν, καθώς η κυβέρνηση δεν υποχώρησε και αυτό οδήγησε πολύ γρήγορα την Ιεραρχία σε αδιέξοδο. Ως προς την τακτική που θα ακολουθήσει από εδώ και στο εξής ο αρχιεπίσκοπος, αναμένεται στους λόγους του να συνεχίσει να είναι σκληρός και επικριτικός. Την
ερχόμενη Κυριακή θα μιλήσει στην «Ωρα του Αρχιεπισκόπου» στο ραδιοφωνικό σταθμό της Εκκλησίας, ενώ οι εμφανίσεις δεν θα είναι συχνές όπως τις προηγούμενες ημέρες.
 Σε ό,τι αφορά τη χθεσινή συνεδρίαση που έγινε στη Μονή Πετράκη συμμετείχαν τρεις μητροπολίτες και ο αρχιγραμματέας της Ιεράς Συνόδου. Τόσο ο πρόεδρος της
επιτροπής, μητροπολίτης Ναυπάκτου Ιερόθεος, όσο και ο μητροπολίτης Δημητριάδιος Ιγνάτιος και ο αρχιγραμματέας της Συνόδου, πατέρας Θεολόγος θεωρούνται χαμηλών τόνων. Μαζί με τον περισσότερο πιστό στον αρχιεπίσκοπο μητροπολίτη Καισαριανής Δανιήλ συζήτησαν το θέμα του «άτυπου δημοψηφίσματος». 
 Εκείνο που απασχόλησε τα μέλη της επιτροπής ήταν η εγκυρότητα του δημοψηφίσματος καθώς και ο τρόπος διεξαγωγής του. Δηλαδή αν θα διεξαχθεί εκτός
των εκκλησιών ή από πόρτα σε πόρτα. Πώς θα ελέγχονται τα στοιχεία εκείνων που θα ψηφίσουν και πώς θα αποφύγουν τους διπλούς ψηφοφόρους. Η επιτροπή πρέπει ακόμη να καταλήξει σε ένα κείμενο κάτω από το οποίο θα υπογράψουν όσοι λάβουν μέρος στο «άτυπο δημοψήφισμα».
 Ο πρόεδρος τη επιτροπής, μητροπολίτης Ναυπάκτου κατά τη διάρκεια της Ιεραρχίας
είχε τονίσει ότι «υπήρχαν και άλλοι τρόποι να λυθεί το θέμα αυτό χωρίς αναταράξεις, που δεν συμφέρουν κανέναν, εκτός κι αν επιδιώχθηκε ο τεχνητός αυτός θόρυβος για πολιτικούς - κομματικούς λόγους, πράγμα που δεν θέλω να πιστέψω». Είχε επικαλεστεί επίσης το μητροπολίτη Περγάμου Ιωάννη, που υποστήριξε ότι «η αρχή του εκκλησιαστικού δικαίου δεν είναι ο λαός, αλλά ο Θεός, και η πραγμάτωση του δικαίου δεν είναι μένουσα, αλλά η μέλλουσα πόλη». 
