 κυβέρνηση βολιδοσκοπεί τα πολιτικά κόμματα για μια οριστική λύση στο εκκρεμές θέμα της τελικής ονομασίας των Σκοπίων, στις διαπραγματεύσεις που θα επαναληφθούν στη Νέα Υόρκη το Σεπτέμβριο.
 Το θέμα εθίγη εκτενώς κατά τις χθεσινές διαδοχικές συναντήσεις του υπουργού Εξωτερικών Γ. Παπανδρέου με τους πολιτικούς αρχηγούς, προκειμένου να ενημερωθούν για τα πολλά τρέχοντα θέματα της εξωτερικής πολιτικής. Σύμφωνα με
αξιόπιστες πληροφορίες, η κυβέρνηση επεξεργάζεται την τελική λύση της ονομασίας, προσανατολιζόμενη σε μια σύνθετη ονομασία του τύπου «Νοβαμακεντόνια», σε μια λέξη. Σύμφωνα με τις ίδιες πληροφορίες, η κυβέρνηση των Σκοπίων, ενώ επιθυμεί τη λύση της εκκρεμμότητας, έχει να αντιμετωπίσει την
υπαρκτή και σκληρή εσωτερική αντιπολίτευση, που δεν της επιτρέπει άνεση κινήσεων και ελιγμών...
 Σύμφωνα μάλιστα με ορισμένες πληροφορίες, η κυβέρνηση το προηγούμενο διάστημα είχε προσανατολιστεί να δημοσιοποιήσει την τελική αυτή προσπάθειά της, αλλά ανέκρουσε πρύμνα όταν ξέσπασε το θέμα των ταυτοτήτων. Η κυβέρνηση προτίμησε να
αφήσει το θέμα των Σκοπίων για αργότερα, εκτιμώντας ότι πιθανώς θα άνοιγε κατακαλόκαιρο και δεύτερο θέμα, πιθανώς στόχος πρόσκαιρης εκμετάλλευσης από εκκλησιαστικούς και μη κύκλους.
 Χθες, πάντως, ο κ. Παπανδρέου έθεσε το θέμα της ονομασίας των Σκοπίων σε όλες τις συναντήσεις του με τους πολιτικούς αρχηγούς, εστιάζοντας, φυσικά το ενδιαφέρον του κυρίως στην αντίδραση της Ν.Δ.
 Σύμφωνα με αξιόπιστες πληροφορίες, ο πρόεδρος της Ν.Δ. Κ. Kαραμανλής κράτησε ιδιαιτέρως κατευναστική στάση στο θέμα, λέγοντας ότι η Ν.Δ. θα υποστηρίξει την
κυβέρνηση σε οποιαδήποτε κοινά αποδεκτή λύση βρεθεί, επισημαίνοντας ότι ως Mακεδών έχει και ιδιαίτερες ευαισθησίες στο θέμα. Παρατήρησε όμως ότι όλες οι κυβερνήσεις έχουν κάνει λάθη στο θέμα από τη γένεσή του, γι' αυτό και οδηγήθηκε σε αδιέξοδο.
 Υπενθυμίζεται ότι οι πολιτικοί αρχηγοί και ο Πρόεδρος της Δημοκρατίας δεσμεύονται από την πολιτική απόφασή τους να μη δεχθούν ποτέ ονομασία των Σκοπίων που θα περιέχει τη λέξη Mακεδονία...
 Το ίδιο θέμα έθεσε πρωτοβούλως ο κ. Παπανδρέου και στην κ. Παπαρήγα και στον κ. Κωνσταντόπουλο.
 Η γ.γ. του ΚΚΕ επανέλαβε τη γνωστή θέση του κόμματος της να δωθεί το ταχύτερο δυνατόν λύση στο θέμα.
 «Πρέπει να επιχειρηθεί και να αντιμετωπιστεί και η γνωστή εκκρεμότητα της Mακεδονίας που βρίσκεται σε μια πορεία αποσταθεροποίησης, να αντιμετωπιστεί και το ζήτημα του ονόματος, που όπως ξέρετε, το Kομμουνιστικό Kόμμα Eλλάδας από την πρώτη στιγμή είχε πει ότι μπορεί να δοθεί λύση που να διασφαλίζει τα σύνορα της χώρας μας και τη γεωγραφική διάσταση της όποιας ονομασίας πάρει το γειτονικό κράτος στο βαθμό που εμπεριέχει και έναν όρο "Mακεδονία", "Mακεδονικό"» κ.λπ.
 Ο πρόεδρος του Συνασπισμού Ν. Κωσνταντόπουλος, στον οποίο ετέθη το ίδιο θέμα, σύμφωνα με πληροφορίες ανέφερε ότι το θέμα πρέπει να λυθεί το συντομότερο δυνατόν ώστε να πάψει να υπάρχει εκκρεμότητα.
