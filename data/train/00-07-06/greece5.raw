 Κύκλωμα διαφθοράς αστυνομικών και πολιτών με προεκτάσεις και στην Ηλεία έφερε στην επιφάνεια η εισαγγελική έρευνα στην Κόρινθο. Παράλληλα διενεργείται έρευνα και στην Τροχαία Κορίνθου, ύστερα από καταγγελίες για οικονομικές ατασθαλίες.
 Οπως έγινε γνωστό χθες από την προϊσταμένη της Εισαγγελίας Κορίνθου Ρ. Θεοδωρίδου, η εισαγγελέας Κορίνθου Ιωάννα Τζάλη έπειτα από έρευνα δύο περίπου μηνών και με βάση τις καταγγελίες πολιτών, αλλά και αστυνομικών, στις 30 Ιουνίου 2000, άσκησε ποινικές διώξεις για παράβαση καθήκοντος, κατάχρηση εξουσίας, ηθική αυτουργία και ψευδορκία κατά του διοικητή του Τμήματος Ασφαλείας Κορίνθου Αστυνόμου Α  Νικολάου Αρματά, του Ευάγγελου Φωτόπουλου Αστυνόμου Β  και των αστυφυλάκων Γκιούλη, Σιδέρη και Σταύρου που υπηρετούσαν στο εν λόγω τμήμα. 
 Σύμφωνα με το κατηγορητήριο της εισαγγελέως Κορίνθου, η οποία παρέπεμψε την υπόθεση στο Β  Ανακριτικό Τμήμα Κορίνθου για την πραγματοποίηση της κύριας ανάκρισης, οι αστυνομικοί φέρονται ότι είχαν συνάψει περίεργες σχέσεις με τους
ιδιοκτήτες των νυχτερινών μπαρ «Πρινς Παλλάς» και «Γκόλντεν Σταρ» στην Κόρινθο
και στα Εξαμίλια Κορινθίας αντίστοιχα, κάνοντας τα «στραβά» μάτια σε διάφορες παρανομίες που γίνονταν σε βάρος αλλοδαπών γυναικών.
 Ποινική δίωξη εκτός της «ομάδας» των Κορίνθιων αστυνομικών, ασκήθηκε και κατά των ιδιοκτητών των δύο νυχτερινών μπαρ, Γεωργίου Νικολουλέα και Θεοδώρου Πολυδωρόπουλου.
 Σύμφωνα με την έρευνα περί διαφθοράς αστυνομικών και πολιτών από τις διωκτικές
Αρχές της Ηλείας, αλλά και τις διώξεις του εισαγγελέα Αμαλιάδας σε πάνω από 40
συνολικά άτομα, ο Νικολουλέας εμπλέκεται σε πανελλαδικό κύκλωμα εμπορίας, εκβίασης και προώθησης με τη βία στην πορνεία δεκάδων αλλοδαπών γυναικών τις οποίες «πωλούσε» στους ιδιοκτήτες διαφόρων νυχτερινών μπαρ της Ηλείας.
 Θα πρέπει να σημειωθεί ότι εκτός των άνω αστυνομικών έρευνα σε βάθος πραγματοποιείται τις τελευταίες ημέρες και στο Τμήμα Τροχαίας Κορίνθου.
 Οπως αποκάλυψε χθες το μεσημέρι στην «Ε» ο αστυνομικός διευθυντής Κορίνθου Γ. Χρονόπουλος η έρευνα διετάχθη μετά τις πληροφορίες περί σημαντικών οικονομικών
ατασθαλιών στο Τμήμα Τροχαίας, που έχουν να κάνουν με την εξόφληση διαφόρων προστίμων. 
