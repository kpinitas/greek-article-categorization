Μια μικρή «όαση» δροσιάς προσέφερε χθες η Σοφοκλέους στους καταπονημένους επενδυτές.
 Για άλλη μια φορά, τη στιγμή που αναλυτές και ειδήμονες εξέφραζαν ανοιχτά τους φόβους τους για αδιέξοδες καταστάσεις, η αγορά, σε μια πείσμονα αντίδραση, έδειξε να ανακτά δυνάμεις, αρνούμενη να διολισθήσει επί μακρόν σε χαμηλότερα των 4.000 μονάδων επίπεδα, απογοητεύοντας έτσι όσους επιδιώκουν κάτι τέτοιο.
 Eντονο αγοραστικό ενδιαφέρον εκδηλώθηκε με επίκεντρο τις μετοχές μικρής και μεσαίας κεφαλαιοποίησης, με αποτέλεσμα να ενισχυθεί ο τζίρος συναλλαγών στα 97
δισ. δρχ., ποσό περίπου υπερδιπλάσιο, σε σύγκριση με την προχθεσινή αρνητική συνεδρίαση. Ο Γενικός Δείκτης κατέγραψε κέρδη της τάξεως του 1, 19%, φθάνοντας στις 4.026, 18 μονάδες, με τον κλάδο της Παράλληλης Αγοράς να καρπώνεται τη μεγαλύτερη άνοδο (
7, 1%) και τις Κατασκευαστικές Eταιρείες να ακολουθούν με 
4, 6%. Συνολικά, η αγορά παρουσίασε εικόνα αντεστραμμένου ειδώλου σε σχέση με αυτή που είχε εμφανίσει στο τελευταίο 10ήμερο, καθώς 321 μετοχές, επί συνόλου 348, σημείωσαν άνοδο και μόνο 17 κινήθηκαν πτωτικά.
 Αίσθηση, πάντως, στους επενδυτές και στους κύκλους των χρηματιστών προκάλεσαν οι «μάχες» που δόθηκαν κοντά στη λήξη των συναλλαγών γύρω από τη μετοχή του ΟΤΕ. Μόλις εμφανίζονταν αγοραστές, εδίδοντο εντολές πώλησης για «χοντρά» πακέτα μετοχών (της τάξης των 20.000 ή 30.000 τεμαχίων) προφανώς από κάποιους εγχώριους ή και αλλοδαπούς θεσμικούς επενδυτές, με αποτέλεσμα ο τίτλος του ΟΤΕ
να κλείσει στα ίδια με τα προχθεσινά επίπεδα (8.530 δρχ.) με πράξεις συνολικής
 Η μεγάλη κινητικότητα γύρω από τη μετοχή του Οργανισμού Τηλεπικοινωνιών Ελλάδας συνδέεται τόσο με το ενδιαφέρον για αγορές που από καιρό έχουν εκδηλώσει ξένα επενδυτικά funds, όσο και με τις χθεσινές εξαγγελίες του υπουργού Εθνικής Οικονομίας για την τέταρτη κατά σειρά μετοχοποίηση ποσοστού περίπου 15% του Οργανισμού, μετά τη σχετική σύσκεψη που πραγματοποιήθηκε, με θέμα το μέλλον του ΟΤΕ και της Ολυμπιακής Αεροπορίας.
 Σε ό,τι αφορά τις εκτιμήσεις για τη συμπεριφορά της αγοράς κατά τις αμέσως επόμενες συνεδριάσεις, η επιφυλακτικότητα εξακολουθεί να κυριαρχεί μεταξύ των χρηματιστηριακών και επενδυτικών κύκλων, καθώς η χθεσινή -μη αναμενόμενη εν πολλοίς- αντίδραση δεν μπορεί να αποτελέσει ένα ασφαλές κριτήριο για τη διαμόρφωση του γενικότερου κλίματος. Εκ των πραγμάτων, η σημερινή και η αυριανή συνεδρίαση αποκτούν ένα ιδιαίτερο ενδιαφέρον, κυρίως ως προς τη διατήρηση και ενδεχομένως ενίσχυση του αγοραστικού ενδιαφέροντος, καθώς αρκετοί παράγοντες της αγοράς δεν αποκλείουν το ενδεχόμενο να βρισκόμαστε μπροστά στην έναρξη ενός νέου ανοδικού κύκλου, που, έστω και αν δεν λάβει σοβαρές διαστάσεις, ίσως αποτελέσει ένα σαφές πρώτο δείγμα για αναστροφή του αρνητικού κλίματος που ταλαιπωρεί το ελληνικό χρηματιστήριο. Δεν αποκλείεται, δηλαδή, οι προϋποθέσεις ουσιαστικής ανάκαμψης, που μέχρι χθες τοποθετούνταν περί τις αρχές Αυγούστου ή και αργότερα, να δημιουργηθούν πολύ νωρίτερα. Ιδωμεν...
