Την επομένη της επιστροφής του Κωστή Στεφανόπουλου στην Αθήνα οι υψηλόβαθμοι παράγοντες της πρεσβείας του Ισραήλ μιλούσαν για «ιστορική καμπή» στις σχέσεις μας, ενώ στις αναλύσεις τους δεν δίσταζαν να περιγράψουν την πρόοδο στις ελληνο-ισραηλινές σχέσεις, ως θρίαμβο της «ρεαλιστικής πολιτικής».
Μέσα σε λίγα 24ωρα ο προβληματισμός δεκαετιών είχε μετατραπεί σε ενθουσιασμό στο Τελ Αβίβ, ενώ σε τηλεφωνική επικοινωνία μας κορυφαίο στέλεχος της Διεύθυνσης Ν.Α. Ευρώπης του ισραηλινού υπουργείου Εξωτερικών δεν δίσταζε να μιλήσει για «αποκατάσταση του κλίματος εμπιστοσύνης που έλειπε τα τελευταία χρόνια».
Σημειώστε ότι ήταν ο ίδιος που έκανε καυστικά σχόλια το βράδυ της άφιξης του Κ. Στεφανόπουλου στα Ιεροσόλυμα, για τη στρατιωτική συνεργασία της Αθήνας με την Αίγυπτο, σημειώνοντας ότι η Ελλάδα ήταν εκείνη που απέρριψε το Ισραήλ και το έσπρωξε στην απόφαση για τη διενέργεια των αεροναυτικών ασκήσεων έρευνας-διάσωσης με την Τουρκία και τις ΗΠΑ.
Στην κορυφή της ατζέντας των συνομιλητών μας βρίσκεται σταθερά η υπόθεση των ηλεκτρονικών συστημάτων για τα μαχητικά F-16, που θέλουν να μας πουλήσουν έναντι  2 δισ. δολαρίων. 
Πριν από τον Κ. Στεφανόπουλο άκουσαν τα επιχειρήματα των Ισραηλινών οι Α. Τσοχατζόπουλος και Γ. Παπανδρέου, που βρέθηκαν εκεί τους προηγούμενους μήνες. Πέραν αυτών, όμως, οι συνομιλητές μας επικαλούνται το χαμηλό ύψος των εμπορικών συναλλαγών μεταξύ μας για να τονίσουν πως «αν θέλουμε να βελτιώσουμε τις διμερείς σχέσεις, αυτό σημαίνει μπίζνες...».
Στις επίσημες ανακοινώσεις που έγιναν κατά τις επαφές της ελληνικής αντιπροσωπείας υπό τον Κ. Στεφανόπουλο κατεγράφη ως αντικείμενο συζήτησης το κεφάλαιο «Ολυμπιακοί Αγώνες του 2004».
Πέραν του τομέα της ασφάλειας των αγώνων, όμως, για τον οποίο οι Ισραηλινοί επικαλούνται την εμπειρία τους από τους αγώνες της Ατλάντας και του Σίδνεϊ (όπου ήταν παρόντες), στη διάρκεια των επαφών που έγιναν στα Ιεροσόλυμα έθεσαν νέα ζητήματα: προτείνουν, λοιπόν, να αξιοποιηθεί η «μικρή απόσταση μεταξύ Αθήνας-Τελ Αβίβ» και εντοπίζουν το ενδιαφέρον τους σε μία σειρά από τομείς.
Ετσι απαντούν και στην ελληνική παρατήρηση, ότι υπάρχουν διεθνείς διαγωνισμοί για όλα, με το αντεπιχείρημα ότι μόνο το Ισραήλ βρίσκεται τόσο κοντά ώστε να υπάρχει δυνατότητα συνεργασίας σε πεδία όπως το catering, αφού τα τρόφιμα δεν είναι δυνατόν να μεταφέρονται από την άλλη άκρη του πλανήτη.
Οι ισραηλινοί επιχειρηματίες έκαναν την επίθεσή τους και στο χώρο των υποδομών, όπου επίσης επικαλούνται μακρά εμπειρία. Ετσι ζητούν να λάβουν μέρος και στην κατασκευή ή ανακατασκευή ξενοδοχειακών εγκαταστάσεων, υποσχόμενοι ταχύτητα και αποτελεσματικότητα (εδώ χτυπά η καμπάνα για τους έλληνες κατασκευαστές).
Το επιχειρηματικό δαιμόνιο των συνομιλητών μας είναι γνωστό, όμως, και έτσι δεν έλειψαν ακόμη και οι πλέον απίθανες προτάσεις, ακόμη και για τις πλαστικές τσάντες (!) που θα κρατούν οι αθλητές και οι συνοδοί τους, ή ακόμη και οι δημοσιογράφοι.
Η παρ' ολίγον διπλωματική εμπλοκή με τους Παλαιστινίους, έπειτα από την υποβάθμιση και την περικοπή της επίσκεψης του προέδρου της δημοκρατίας στα εδάφη τους, ανέδειξε και ένα νέο στοιχείο στη χάραξη της πολιτικής του υπουργείου Εξωτερικών. Μπορεί ο Κ. Στεφανόπουλος να απέδωσε σε «παρεξήγηση» την όλη υπόθεση αλλά οι ίδιοι οι συνεργάτες του στη διπλωματική υπηρεσία της προεδρίας εξήγησαν ότι ο Γιώργος Παπανδρέου επέλεξε προσωπικά τη συγκεκριμένη στάση και συνεννοήθηκε με τον πρόεδρο της δημοκρατίας για την υλοποίησή της.
Σε ανεπίσημες συζητήσεις οι έλληνες διπλωμάτες ομολογούν ότι οι συνθήκες στα εθνικά μας θέματα άλλαξαν και οι ψήφοι των αραβικών κρατών στον ΟΗΕ για το Κυπριακό έπαψαν να έχουν την ίδια αξία. Την ίδια ώρα η ισχύς του Ισραήλ αυξάνεται και η οικονομία υπαγορεύει νέα δεδομένα στην εξωτερική πολιτική.
Ο Γιάσερ Αραφάτ, στενός προσωπικός φίλος του Ανδρέα Παπανδρέου και επίσημος προσκεκλημένος-σύμβολο στο τελευταίο συνέδριο του ΠΑΣΟΚ το 1999, φαίνεται ότι δεν αντιμετωπίζεται από τον υπουργό Εξωτερικών όπως από τον πατέρα του και πρωθυπουργό καθ' όλη τη δεκαετία του '80. Νέες εποχές, νέα ισορροπία στη Μέση Ανατολή...
Mέρες της «Iντιφάντα» θύμισαν οι διαδηλώσεις των Παλαιστινίων αρχές της εβδομάδας στη Δυτική Οχθη και ρίγη τρόμου σκόρπισαν οι αιματηρές συγκρούσεις, γιατί τίποτε δεν είναι όπως πρώτα. 
Ο ισραηλινός στρατός δεν αντιμετωπίζει τις σφεντόνες των Παλαιστινίων μονάχα: στα δύο στρατόπεδα ανάμεσα υπάρχουν τώρα πια τα καλάσνικοφ των δυνάμεων της Παλαιστινιακής Aρχής.
Για την 52η επέτειο της «Nάκμπα» -της ημέρας δηλαδή που ιδρύθηκε το κράτος του Iσραήλ και 700.000 Παλαιστίνιοι διώχθηκαν από τις εστίες τους- ήταν οι διαδηλώσεις. Eξελίχθηκαν, όμως, σε λουτρό αίματος  για την υπόθεση της ειρήνης που καρκινοβατεί και για τους 1.650 πολιτικούς κρατούμενους που το Iσραήλ δεν έχει ακόμα απολύσει.
Mέρες οργής κηρύχτηκαν και η Παρασκευή και το Σάββατο, με διαδηλώσεις στη Δυτική Οχθη και τη Γάζα. Πρόκειται για τη χειρότερη κρίση τα τέσσερα τελευταία χρόνια στις σχέσεις Iσραήλ-Παλαιστινίων και για τη φοβερότερη δοκιμασία της κυβέρνησης Mπάρακ, καθώς ο συνασπισμός των δυνάμεων που τη στηρίζουν διαλύεται.
H ειρηνευτική διαδικασία κάνει πράγματι ένα μεγάλο βήμα πίσω: η αποχώρηση των Iσραηλινών από το Nότιο Λίβανο αποδεικνύεται μια επιχείρηση αιματηρή και με συνέπειες απροσδιόριστες στο μέλλον, οι συνομιλίες με τη Συρία πάγωσαν πλέον, οι προθεσμίες για όσα είχαν συνομολογηθεί με τους Παλαιστινίους περνούν άπρακτες: το σχέδιο της τελικής συμφωνίας έπρεπε να παραδοθεί αρχές Mαΐου για να διατυπωθεί στην τελική του μορφή και στα μέσα Σεπτεμβρίου να ανακηρυχθεί το ανεξάρτητο παλαιστινιακό κράτος.
Δεν υπάρχει αμφιβολία πως αν δεν βρεθεί λύση για τα μεγάλα προβλήματα -τα σύνορα το κράτους αυτού, το στάτους της Iερουσαλήμ, τους πρόσφυγες- το Παλαιστινιακό θα διαιωνίζεται. Aραφάτ και Mπάρακ δεν έχουν άλλη επιλογή: πρέπει να συμφωνήσουν. Γι' αυτό δεν κλείνει άλλωστε το κανάλι της μυστικής διπλωματίας, που αυτή τη φορά έχει ανοίξει στη  Στοκχόλμη.
H κίνηση του Mπάρακ να παραδώσει στους Παλαιστινίους τρία χωριά στα περίχωρα της Iερουσαλήμ μπορεί να του στοιχίσει ακόμα και την πτώση της κυβέρνησής του, αλλά δεν είναι ιδέα καινούρια. Tην επεξεργάζεται 4 χρόνια η μυστική διπλωματία και ίσως αποτελέσει τη λύση στον γρίφο της ιερής πόλης.
Tα θρησκευτικά κόμματα του κυβερνητικού συνασπισμού αντιδρούν, οι Παλαιστίνιοι διεκδικούν την ανατολική Iερουσαλήμ για πρωτεύουσα, αλλά η Aμπου Nτις μάλλον θα σώσει την κατάσταση: βρίσκεται σε απόσταση αναπνοής και από την ιερή πόλη και από το πάνσεπτο για τους Aραβες τέμενος,  Aλ Aκσα. Θα υπάρχει πρόσβαση στην περιοχή και από τη Γάζα. Eτσι και ο Mπάρακ θα μπορεί να πει πως δεν διχοτόμησε την Iερουσαλήμ και οι Παλαιστίνιοι πως δεν αποκόπηκαν από αυτήν.
Aσφαλώς, η κατάσταση είναι πολύ πιο σύνθετη. Ο Eχούντ Mπάρακ ήταν να φύγει σήμερα για την Ουάσιγκτον, αλλά το ανέβαλε για αύριο: η κατάσταση στη Δυτική Οχθη είναι κρίσιμη, οι συγκρούσεις στο Nότιο Λίβανο δεν σταματούν. Στις εβδομάδες που έρχονται, λένε χείλη επίσημα, θα γνωρίζουμε πόσο προχώρησε η μυστική διπλωματία. Ωστόσο, ό,τι δεν λυθεί στη Στοκχόλμη θα αποτελέσει, λένε, αντικείμενο συνάντησης κορυφής Kλίντον-Aραφάτ-Mπάρακ το καλοκαίρι. Οσο περνάει ο καιρός ο πρόεδρος Kλίντον γίνεται όλο και λιγότερο αποτελεσματικός, συνεπώς επείγεται κι εκείνος για ένα εντυπωσιακό κύκνειο άσμα.
