Tα μνημεία μας είναι καταφύγια δεκάδων σπάνιων φυτών, συνδεμένων με αρχαίους μύθους. Mερικά από αυτά, όμως, είναι επικίνδυνα για τα μάρμαρα, ακόμα και την πέτρα
H αγριοβιολέτα που ανθίζει στο ναό του Ποσειδώνα στο Σούνιο, οι παπαρούνες που κοκκινίζουν ανάμεσα στα αρχαία ερείπια της Δήλου και των Δελφών, μόλις έρθει το καλοκαίρι γίνονται αγριόχορτα που πρέπει να καθαριστούν. 
Το αγριολούλουδο γίνεται βραχνάς για τις Εφορείες Αρχαιοτήτων, εκείνες τουλάχιστον που διαχειρίζονται τους δημοφιλέστερους αρχαιολογικούς χώρους και οφείλουν να τους διατηρούν καθαρούς από την αυτοφυή βλάστηση, απομακρύνοντας και τον κίνδυνο πυρκαγιάς!
Αυτή την εποχή αρχίζει το μεγάλο σάρωμα, η αποψίλωση στους αρχαιολογικούς χώρους που γίνεται από ειδικευμένο προσωπικό για να μην ξεθεμελιώνονται μαζί με τα αγριόχορτα και τα αρχαία ερείπια ή φυτά και δέντρα που φυτεύτηκαν για να καθορίσουν την πορεία επισκεπτών.
«Οι αποψιλώσεις προγραμματίζονται μετά την ανθοφορία των θάμνων. Περιμένουμε να ξεραθούν τα μικρολούλουδα και οι παπαρούνες που ανθίζουν κάτω από την Ακρόπολη, περιμένουμε ακόμη να ρίξουν τους σπόρους τους για να μην καταστραφεί η χλωρίδα κι έπειτα τα κόβουμε».
 Η δουλειά έχει ήδη αρχίσει για το συνεργείο που εργάζεται κάτω από τις οδηγίες της αρχαιολόγου της Α' ΕΠΚΑ Ελένης Φωκά, υπεύθυνης για την Αρχαία Αγορά.
Η προσπάθειά τους είναι να καθαριστεί ο τόπος επί τη βάσει της κηποτεχνικής μελέτης του αρχιτέκτονα Ρίτσγουολντ, στον οποίο είχε αναθέσει τη δεντροφύτευση της περιοχής η Αμερικανική Σχολή Κλασικών Σπουδών το 1953-'56. Στόχος λοιπόν να διατηρηθεί η σχέση των μνημείων με το φυσικό τοπίο, να αναδειχθεί το φυσικό ανάγλυφο και τα αρχαία λαξεύματα που βρίσκονται στις πλαγιές των λόφων της Ακρόπολης, στον Αρειο Πάγο και στον Αγοραίο Κολωνό.
Σε όλη την Ελλάδα, οι αρχαιολογικοί χώροι είναι ζωντανά «βιολογικά πάρκα» γιατί «βρίσκονται σχεδόν πάντα σε περιοχές ιδιαίτερου φυσικού κάλλους, καλύπτουν πολλές φορές σημαντικές εκτάσεις, και εκ των πραγμάτων προστατεύονται και φυλάσσονται» επισημαίνει και ο πρόεδρος της Ενωσης Φίλων Ακρόπολης Φαίδων Στράτος στα πρακτικά της διημερίδας που οργανώθηκε με θέμα «Αυτοφυής βλάστηση στους αρχαιολογικούς χώρους» (22-23 Μαΐου 1998).
Εχει παρατηρηθεί ότι συγκεκριμένα είδη φυτών βρίσκουν καταφύγιο στο εσωτερικό των κάστρων ή σε περιφραγμένους αρχαιολογικούς χώρους, όπου εμποδίζεται η βοσκή. 
Υπάρχουν ολόκληρες οικογένειες φυτών που χαρακτηρίζονται «ερειπιόφιλες», όπως και άλλες «νιτρόφιλες» γιατί φύονται σε θέσεις αρχαιολογικών χώρων που ρυπαίνονται, όπως μαθαίνουμε από τη μελέτη του Αρτέμιου Γιαννίτσαρου (Εργαστήριο Συστηματικής Βοτανικής, Τμήμα Βιολογίας του Πανεπιστημίου Αθηνών) που μαζί με τη Σεβαστή Ζερβού μελέτησαν τη χλωρίδα της Ακρόπολης και των γύρω αρχαιολογικών χώρων. 
Κατέγραψαν 287 είδη φυτών, 25 υποείδη και 56 οικογένειες από 380 δείγματα φυτών. Μάλιστα, στο Θέατρο του Διονύσου εντόπισαν ένα σπάνιο για την Ελλάδα είδος που επιβιώνει παρά τις ανθρώπινες επεμβάσεις.
Κάποιες περιοχές γύρω από την Ακρόπολη, π.χ. κατά μήκος της οδού Απ. Παύλου προς το Θησείο, είχαν 50 χρόνια να καθαριστούν. Τα έργα ενοποίησης των αρχαιολογικών χώρων έδωσαν την ευκαιρία να μελετηθούν και ως βιότοποι: γύρω από το γρασίδι του Θησείου ζουν χελώνες και βατράχια, ενώ μέσα στις ελιές, τις μυρτιές και τα πλατάνια φωλιάζουν κοτσύφια και σπουργίτια. Ενας παραπάνω λόγος για τον οποίο οι αρχαιολόγοι δεν χρησιμοποιούν ζιζανιοκτόνα.
Βεβαίως, η αποψίλωση με εργατικά χέρια κοστίζει: Μόνο για την Ακρόπολη διατίθενται περί τα 20 εκατ. το χρόνο. Και έχει διαπιστωθεί ότι χρειάζεται να γίνει διπλός καθαρισμός, κάτι που θα εφαρμοστεί στο μέλλον, καθώς άλλα φυτά ανθίζουν τον Μάρτιο και άλλα τον Ιούνιο.
Οσο ανεπιθύμητη όμως είναι η αυτοφυής βλάστηση κάποια στιγμή τόσο χρήσιμη αποδεικνύεται η καλλιεργημένη. Σύμφωνα με την αρχαιολόγο Φανή Μαλλούχου-Tufano, η ανάγκη να πλαισιωθούν οι αρχαιολογικοί χώροι με πράσινο πρωτοσυζητήθηκε το 1832 από τους Κλεάνθη και Σάουμπερτ. 
Στο Μεσοπόλεμο άρχισε να απασχολεί το θέμα τους αρχαιολογικούς κύκλους, ήδη από τη Συνδιάσκεψη των Αθηνών (1931) στην οποία συζητήθηκε η διαμόρφωση του περιβάλλοντος χώρου των μνημείων.
Ωστόσο, οι πρώτες διαμορφώσεις έγιναν μετά το Β' Παγκόσμιο Πόλεμο και σχεδόν πάντα με μελέτη αρχαίων κειμένων για τα είδη φυτών και δέντρων που υπήρχαν σε κάθε τοποθεσία κατά την αρχαιότητα ή άλλων που συνάδουν με τη χρήση του χώρου. 
Στον Κεραμεικό φυτεύτηκαν 400 δέντρα και πολλοί θάμνοι που η μυθολογία τους δεν είναι καθόλου άσχετη με το αρχαίο νεκροταφείο, όπως φαίνεται από τη μελέτη που έχει κάνει η Γιούτα Στρότσεκ του Γερμανικού Αρχαιολογικού Ινστιτούτου: φυτεύτηκαν 148 κυπαρίσσια (που σηματοδοτούν και σήμερα τα νεκροταφεία). 
Φυτεύτηκαν ακόμη 87 ελιές (σύμβολο νίκης και ειρήνης), 14 φοίνικες (ιερό δέντρο του Απόλλωνα και της Αρτέμιδας που γεννήθηκαν στη ρίζα ενός φοίνικα), μια σειρά από συκιές (που χάρισε η Δήμητρα στον ήρωα Φύταλο και βρίσκεται πλάι στον τάφο του στην πορεία της Ιεράς Οδού), έξι ροδιές (ροδιά φύτευσαν οι Ερινύες στον τάφο του Ετεοκλή κοντά στη Θήβα), 15 ακακίες και μια μουριά. 
