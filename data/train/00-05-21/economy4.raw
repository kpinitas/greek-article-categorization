Tο ταμιευτήριο «σβήνει» σταδιακά από τις επιλογές των επενδυτών, καθώς, σύμφωνα με τις εκτιμήσεις της Alpha Bank, το επιτόκιο καταθέσεων μέχρι το τέλος του χρόνου θα διαμορφωθεί στο 2%. 
H εξέλιξη αυτή σηματοδοτεί μία τεράστια μεταφορά πόρων, καθώς το ποσό των τόκων που δεν θα καταβάλουν οι τράπεζες ανέρχεται σε 900 δισ. δρχ.
Το σύνολο των καταθέσεων, σύμφωνα με τα στοιχεία της Τραπέζης της Ελλάδος, ανέρχεται σε 22,5 τρισ. δρχ. Η υποχώρηση των επιτοκίων κατά 4% μέχρι το τέλος του έτους μεταφράζεται σε σημαντική εξοικονόμηση πόρων για τις τράπεζες, οι οποίες έχουν τη δυνατότητα να μειώσουν ταχύτερα τα επιτόκια χορηγήσεων σε επιχειρήσεις και ιδιώτες.
Βέβαια, η μεταφορά πόρων αναγκάζει το επενδυτικό κοινό να στραφεί σε άλλες μορφές επένδυσης, όπως το Χρηματιστήριο ή τα αμοιβαία κεφάλαια.
Η υποχώρηση αυτή στα επιτόκια καταθέσεων, η οποία θα συνοδευτεί και από ανάλογη αναπροσαρμογή στα επιτόκια των κρατικών ομολόγων και εντόκων γραμματίων, θα επιφέρει μία συρρίκνωση στο εισόδημα χιλιάδων μικροεπενδυτών. Ωστόσο, ουδέν κακόν αμιγές καλού, καθώς η εξέλιξη αυτή θα περιορίσει την κατανάλωση και συνακόλουθα τη συγκράτηση του πληθωρισμού σε χαμηλό επίπεδο.
Το γεγονός αυτό, σύμφωνα με την Εκθεση της Τραπέζης της Ελλάδος όσο και αυτή της Ευρωπαϊκής Κεντρικής Τράπεζας, εκτιμάται ότι θα αποτελέσει αντιστάθμισμα στις πληθωριστικές πιέσεις που θα προκαλέσει η μείωση των επιτοκίων χορηγήσεων. 
Η «συμπίεση» των επιτοκίων πάντως δεν φαίνεται να ξεκινά άμεσα. Αλλωστε στο μηνιαίο Οικονομικό της Δελτίο, η Alpha Bank εκτιμά ότι η νέα μείωση των επιτοκίων παρέμβασης από την Τράπεζα της Ελλάδος δύσκολα θα πραγματοποιηθεί πριν από το τέλος Μαΐου. Εντούτοις, η τράπεζα θεωρεί ότι θα ακολουθήσει και μία ακόμη μείωση των επιτοκίων μέχρι το τέλος Ιουνίου. Αποτέλεσμα των δύο αυτών μειώσεων θα είναι το επιτόκιο στη διάρκεια ενός μήνα στη διατραπεζική αγορά να υποχωρήσει κάτω από το 7% από 8,5% που είναι σήμερα.
Ο νέος μεγάλος κύκλος μείωσης των επιτοκίων καταθέσεων και χορηγήσεων, ο οποίος θα «οδηγήσει» τα ελληνικά επιτόκια σε ευρωπαϊκό επίπεδο, τοποθετείται χρονικά στα τέλη Ιουνίου. 
Στην περίπτωση που η προσαρμογή των επιτοκίων στη διατραπεζική αγορά ξεπεράσει τη μίαμιση μονάδα, είναι πολύ πιθανόν να δούμε μείωση στα επιτόκια χορηγήσεων, έως και κατά δύο ποσοστιαίες μονάδες.
Tο μεγαλύτερο μέρος της προσαρμογής των ελληνικών επιτοκίων σε αυτά της ζώνης του ευρώ θα συντελεστεί μέσα στο δεύτερο εξάμηνο του έτους. Το γεγονός αυτό εξυπηρετεί κατά κύριο λόγο τη διατήρηση της ανατιμήσης της δραχμής σε ικανοποιητικό επίπεδο, γεγονός που συμβάλλει στην αντιπληθωριστική πολιτική που ακολουθεί η Τράπεζα της Ελλάδος.
Hδη έχουν αρχίσει να διαφαίνονται τα πρώτα δείγματα χαλάρωσης της νομισματικής πολιτικής, τα οποία αντανακλώνται στην πορεία της δραχμής.
Ωστόσο, η μεγάλη υποχώρηση του ευρώ έναντι του δολαρίου κάνει ακόμη πιο επιτακτική την ανάγκη προσαρμογής της δραχμής στην κεντρική ισοτιμία με πιο «αργό» ρυθμό. Η άνοδος των αμερικανικών επιτοκίων κατά 0,5% την περασμένη Τρίτη έδωσε το έναυσμα για μία νέα ανοδική τροχιά του αμερικανικού νομίσματος έναντι του ευρώ.
Η πορεία αυτή επηρεάζει και τη δραχμή, η οποία έχει υποχωρήσει έναντι του δολαρίου κατά 14,6%. Η πορεία του ευρώ κάνει στην ουσία πιο εύκολη την πορεία της δραχμής προς την κεντρική της ισοτιμία. Ετσι, η δραχμή παραμένει ανατιμημένη μόνο κατά 1,1% περίπου σε σχέση με την κεντρική ισοτιμία των 340,75 δρχ., με την οποία η Τράπεζα της Ελλάδος διαβεβαιώνει ότι θα κλειδωθεί μετά την ένταξη της χώρας μας στην ΟΝΕ. 
