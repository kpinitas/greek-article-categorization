Aν η Aμερικανική Kεντρική Tράπεζα χρειάστηκε 20 περίπου χρόνια για να «χτίσει» την εμπιστοσύνη στο δολάριο, πόσα χρόνια θα χρειαστεί η Ευρωπαϊκή Κεντρική Τράπεζα να εμπνεύσει εμπιστοσύνη για το ευρώ;
Η απάντηση στο ερώτημα αυτό φαίνεται να απασχολεί έντονα τον πρόεδρο της ΕΚΤ, κ. Βιμ Ντόιζενμπεργκ, ο οποίος απαντώντας σε σχετικό ερώτημα της «Οικονομίας» παραδέχθηκε ότι οι «επίσημες» εξηγήσεις που δίνονται, για τη συνεχιζόμενη πτώση διαρκείας του ευρώ έναντι του δολαρίου, είναι ανεπαρκείς και οπωσδήποτε ανατρέπονται αν επιχειρηθεί να εφαρμοσθούν στη σχέση ευρώ-γεν...
«Πρέπει να εμπνεύσουμε εμπιστοσύνη για το ευρώ και αυτό είναι κάτι που απαιτεί χρόνο», απαντά ο ολλανδός πρόεδρος της ΕΚΤ.
Ο κ. Ντόιζενμπεργκ διατύπωσε τις απόψεις του για το ευρώ αλλά και για την ένταξη της δραχμής στη ζώνη του ευρώ, την Πέμπτη σε γεύμα με ομάδα ελλήνων δημοσιογράφων που προσκλήθηκαν πρώτη φορά στα γραφεία της ΕΚΤ στον «μικρό» ουρανοξύστη που έχει την έδρα της στο κέντρο της Φραγκφούρτης.
Το πρώτο συμπέρασμα από τη συνομιλία με τον κ. Ντόιζενμπεργκ είναι ότι το ευρώ είναι ένα νόμισμα που θα συνεχίσει να χάνει έδαφος, τουλάχιστον για το 2000, με το ευρωεπιτόκιο να είναι, πριν από το τέλος του Ιουνίου, στο 4% και όπως όλα δείχνουν, στο 4,5%-4,75% στις αρχές του 2001.
Το δεύτερο όμως και σημαντικότερο συμπέρασμα είναι ότι αυτό δεν φάινεται να ενοχλεί τους επικεφαλής.
Ο κ. Ντόιζενμπεργκ διευκρινίζει με έμφαση ότι «η ΕΚΤ δεν μπορεί να κριθεί παρά μόνο στη βάση της επίτευξης ή μη του στόχου της για σταθερότητα των τιμών και στο διάστημα που υπάρχει το ευρώ έχουμε πετύχει αυτή τη σταθερότητα των τιμών».
Παράλληλα, εμφανίζεται βέβαιος ότι ο πληθωρισμός δεν θα ξεπεράσει σε ετήσια βάση το όριο του 2% (εναρμονισμένος) την περίοδο 2000-2001.
Αρμόδιο στέλεχος πάντως της διεύθυνσης Οικονομικών Εξελίξεων, της διεύθυνσης που «παράγει» τις αναλύσεις στη βάση των οποίων ο κ. Οτμαρ Ισινγκ εισηγείται στο Συμβούλιο τις παρεμβάσεις της ΕΚΤ, παραδέχθηκε ότι ένας από τους δύο βασικούς πυλώνες της νομισματικής πολιτικής, η νομισματική κυκλοφορία, έχει ξεφύγει την τελευταία περίοδο σταθερά από το προβλεπόμενο όριο αύξησης το 4,5%, χωρίς όμως αυτό να επηρεάσει αυξητικά τον πληθωρισμό. Σημαίνει αυτό ότι τα νομισματικά «εργαλεία» της ΕΚΤ δεν είναι επαρκή; Στη Φρακφούρτη πάντως τα επανεξετάζουν.
Αντιμέτωπος με το ερώτημα «γιατί το ευρώ πέφτει έναντι του δολαρίου», ο πρόεδρος της ΕΚΤ επισημαίνει ότι «αυτό από μια άποψη δεν ήταν έκπληξη» και το αποδίδει στους υψηλούς ρυθμούς ανάπτυξης της αμερικανικής οικονομίας και τα υψηλότερα επιτόκια. Αν αυτά «φταίνε» για την πτώση του ευρώ, τότε γιατί το ευρώ χάνει έδαφος απέναντι στο γεν το οποίο στηρίζεται από μια οικονομία η οποία έχει ελάχιστο ρυθμό ανάπτυξης και σχεδόν μηδενικά επιτόκια;
«Δεν μπορώ να το εξηγήσω» απαντά ευθέως στην «Οικονομία» ο κ. Ντόιζμπεργκ και επαναφέρει το θέμα της διαδικασίας οικοδόμησης εμπιστοσύνης στο ευρώ σαν μια διαδικασία μακροχρόνια η οποία έχει προς το παρόν και το πρόσθετο μειονέκτημα να μη μπορεί να στηριχθεί και από την φυσική παρουσία των ευρω-χαρτονομισμάτων στα χέρια των καταναλωτών.
Πάντως, δηλώνει με έμφαση ο διοικητής της ΕΚΤ, το 2001 οι διαφορές ανάπτυξης με την αμερικανική οικονομία θα ξεπερασθούν και τότε «κάπως, δεν ξέρω πώς, πότε και πόσο, το ευρώ θα ενισχυθεί...».
Στον 35ο και 36ο όροφο του ουρανοξύστη της ΕΚΤ δεν φαίνονται όμως να ανησυχούν ιδιαίτερα από την πτώση του ευρώ όσο βλέπουν τις διακυμάνσεις της ισοτιμίας ευρώ-δολαρίου να είναι μικρότερες της παλιάς ισοτιμίας μάρκου-δολαρίου... 
Για τη δραχμή ο κ. Ντόιζενμπεργκ περιορίζεται να διευκρινίσει ότι θα ενταχθεί με ισοτιμία η οποία θεωρεί ότι «δεν θα είναι διαφορετική από τη σημερινή», αλλά η κυβέρνηση πρέπει να ξεπεράσει τους στόχους του προγράμματος σύγκλισης για να μη υπάρξουν «κίνδυνοι διολίσθησης» στη σύγκλιση...
