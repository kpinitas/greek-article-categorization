Το ποσό των 130 δισ. δρχ. (περίπου 350 εκατ. δολάρια) αναμένεται να φθάσει η «πίτα» των έργων που θα διεκδικήσουν διεθνείς και ελληνικοί όμιλοι στους τομείς της πληροφορικής και των τηλεπικοινωνιών ενόψει των Ολυμπιακών Αγώνων του 2004.
Το ποσό αυτό αντιστοιχεί στο ένα πέμπτο του συνολικού προϋπολογισμού της Οργανωτικής Επιτροπής «Αθήνα 2004», ο οποίος ανέρχεται σε 1,7 δισ. δολάρια, δηλαδή περίπου 630 δισ. δρχ. 
Το μεγαλύτερο μέρος των κονδυλίων που θα απαιτηθούν για την κάλυψη των τεχνολογικών αναγκών της διοργάνωσης αφορά τα συστήματα λογισμικού και εξοπλισμού πληροφορικής, ενώ περίπου το 25% αυτού του ποσού αντιστοιχεί σε προμήθειες στον τομέα των τηλεπικοινωνιών. 
H συμμετοχή των ελληνικών εταιρειών στο «χορό» των έργων της Ολυμπιάδας, ειδικά στον τομέα της πληροφορικής, εξαρτάται σε μεγάλο βαθμό από τις συμφωνίες που συνάπτει η Διεθνής Ολυμπιακή Επιτροπή με τους διεθνείς χορηγούς των Αγώνων. 
Ηδη, ο όμιλος της SEMA έχει αναλάβει και για το 2004 τη χορηγία σε επίπεδο λογισμικού και ειδικά σε ό,τι αφορά τα συστήματα υπηρεσιών των Αγώνων και μετάδοσης των πληροφοριών. Το ύψος της χορηγίας θα εξαρτηθεί από τις απευθείας διαπραγματεύσεις της Οργανωτικής Επιτροπής των Ολυμπιακών Αγώνων με τη SEMA. 
H ΔΟΕ μετά την αποχώρηση της ΙΒΜ δεν έχει καταφέρει να βρει διεθνή χορηγό για τον τομέα του εξοπλισμού (hardware). Χαρακτηριστικό είναι το γεγονός ότι το Σολτ Λέικ (Χειμερινοί Αγώνες του 2002) προχώρησε μόνο του στην επιλογή των χορηγών στο συγκεκριμένο τομέα, κάτι που δεν αποκλείεται να συμβεί και με τη χώρα μας, αν η ΔΟΕ δεν καταφέρει να κλείσει χορηγό.
Το κομμάτι του hardware είναι ιδιαιτέρως σημαντικό και σχεδόν ισοδύναμο σε ό,τι αφορά το κόστος με αυτό του λογισμικού (software). Σ' αυτό το σημείο εντοπίζεται και το ενδιαφέρον αρκετών ελληνικών εταιρειών, η τύχη των οποίων πάντως εξαρτάται και από την εμπλοκή ή όχι στην υπόθεση των μεγάλων διεθνών οίκων, όπως είναι η ΙΒΜ, η Compaq και η Hewlett Packard, ή από τις συνεργασίες που μπορεί να συναφθούν σε εθνικό αλλά και διεθνές επίπεδο.
Στον τομέα των τηλεπικοινωνιών τα πράγματα είναι κάπως πιο ξεκάθαρα, καθώς την πίτα διεκδικούν εθνικοί χορηγοί και κυρίως ο ΟΤΕ και οι τρεις εταιρείες κινητής τηλεφωνίας. 
Ηδη πάντως η ελληνική πλευρά μετά και την επίσημη έγκριση της ΔΟΕ έχει ξεκινήσει τις επαφές με τους ενδιαφερόμενους ομίλους για τη σταθερή και την κινητή τηλεφωνία. 
Μεγάλη αναμένεται να είναι η συμμετοχή σε διάφορους τομείς εξοπλισμού και της Samsung, η οποία σύμφωνα με πληροφορίες αναμένεται να ανανεώσει τη συμφωνία της με τη ΔΟΕ και να αποτελέσει top χορηγό και για τους Aγώνες του 2004.
Εκείνο που μένει να φανεί είναι το ποσοστό επί του συνολικού κόστους που θα καταφέρει η Οργανωτική Επιτροπή να λάβει μέσω χορηγιών και το οποίο εξαρτάται από τις διαπραγματεύσεις τόσο με τους εξασφαλισμένους διεθνείς χορηγούς της ΔΟΕ όσο και με υποψήφιους εθνικούς χορηγούς. 
Σ' αυτό το επίπεδο υπάρχουν τρία διαφορετικά σενάρια: Ενα υπεραισιόδοξο, που προβλέπει την καταβολή εξοπλισμού, υπηρεσιών και μετρητών, ένα δεύτερο που περιλαμβάνει μόνο την παροχή των απαιτούμενων υλικών και υπηρεσιών και ένα τρίτο που προβλέπει την παροχή μέρους των απαιτήσεων και την αγορά του υπολοίπου. 
Ενα μέρος των αναγκών θα καλυφθεί και με διεθνείς διαγωνισμούς που ενδεχομένως θα συνοδευτούν και από κάποια χορηγία. Ηδη, βρίσκεται σε εξέλιξη διαγωνισμός ύψους 500 εκατ. δρχ. για την εγκατάσταση ολοκληρωμένου συστήματος διαχείρισης ανθρωπίνων πόρων και των οικονομικών υπηρεσιών της Οργανωτικής Επιτροπής, ενώ σύντομα αναμένεται και η προκήρυξη του διαγωνισμού που αφορά το εσωτερικό δίκτυο της εταιρείας.
Μεγάλο κεφάλαιο είναι και αυτό που αφορά το Internet, για το οποίο αναμένονται αποφάσεις σε κεντρικό επίπεδο από τη ΔΟΕ εντός του χρόνου. 
Οι αποφάσεις θα σχετίζονται με τις δυνατότητες εκμετάλλευσης του Διαδικτύου τόσο σε ό,τι αφορά τις υπηρεσίες που μπορεί να προσφέρει στους χρήστες όσο και προς την κατεύθυνση του ηλεκτρονικού εμπορίου, ή πιθανόν της αναμετάδοσης αποτελεσμάτων, ακόμα και εικόνας, σε ομάδες ενδιαφερομένων. Στο πλαίσιο αυτό εντάσσεται και το συνέδριο που θα πραγματοποιηθεί για το θέμα στη Λοζάνη τον ερχόμενο Νοέμβριο.
Mέχρι το 2004 περίπου 8.000 άτομα θα εργαστούν είτε ως αμειβόμενοι είτε ως εθελοντές στους τομείς της πληροφορικής και των τηλεπικοινωνιών, ενώ σε επίπεδο εξοπλισμού αναμένεται να χρησιμοποιηθούν περισσότεροι από 10.000 ηλεκτρονικοί υπολογιστές, 500 servers, 9.000 ασύρματες συσκευές, 10.000 κινητά και 20.000 σταθερά τηλέφωνα, πάνω από 1.000 κάμερες, καθώς και εκατοντάδες χιλιόμετρα οπτικών ινών και καλωδιακών συστημάτων.
