Οταν ο Χένρι Μουρ επισκέφθηκε, σε ηλικία 83 ετών, το Βρετανικό Μουσείο, είχε πει: «Αν μου ζητούσαν να εξηγήσω σε σπουδαστές τι εννοώ λέγοντας "αίσθηση φόρμας", ίσως ξεκινούσα με την αίθουσα Κυκλαδικής Τέχνης, γιατί αυτό που έχει η κυκλαδική γλυπτική είναι μια απίστευτα καθαρή αίσθηση του στιλ, της ενότητας της φόρμας». 
 Αυτό το καλοκαίρι τα έργα του κορυφαίου βρετανού γλύπτη θα βρεθούν σε ένα κυκλαδικό νησί, την Aνδρο, με την έκθεση που οργανώνει το Μουσείο Σύγχρονης Τέχνης του Ιδρύματος Βασίλη και Ελίζας Γουλανδρή. 
 Αλλά και η Χρύσα, η «ποιήτρια του νέον», που ζει στην Αμερική, έχει την τιμητική της με δύο εκθέσεις: στο ενετικό κάστρο Ρεθύμνου θα παρουσιαστούν τα «Κυκλαδικά βιβλία» της, καθώς και σχέδια του Γεράσιμου Στέρη.
 Στους Δελφούς, πάλι, θα δούμε διάφορα προσωπικά της «μνημεία πόλεων» μαζί με  έργα του Τάκι -καρπούς μελετών στη φωτοβολταϊκή ενέργεια. 
 Ακόμα, ένα αφιέρωμα στο «μεταφυσικό ρεαλισμό» του ζωγράφου Χρήστου Μποκόρου στην Ανδρο και μια έκθεση με ναΐφ έργα ιταλών καλλιτεχνών στη Λάρισα συνθέτουν τον καλοκαιρινό μας «εικαστικό χάρτη».
Ομως όταν εξορμήσετε για τα νησιά και τα παραθαλάσσια μέρη μην ξεχνάτε τις «οδηγίες προς ναυτιλλομένους»: κοντά στα μεγάλα μουσεία και τις καλές αίθουσες τέχνης εμφανίζονται και τα «μαγαζάκια» που πουλούν «τέχνη».
Δηλαδή αμφιβόλου ποιότητας πίνακες ζωγραφικής, με ελκυστικές γαλάζιες θάλασσες και λευκά σπιτάκια, που φτιάχνονται μαζί με τα είδη λαϊκής τέχνης, ακόμα και από τουρίστες οι οποίοι θέλουν να βγάλουν το χαρτζιλίκι τους...
Πιθανότατα δεν υπάρχει αγγλοσάξονας που να μην εντυπωσιαστεί από το ελληνικό φως.
Για έναν όμως, τον Χένρι Μουρ, ο οποίος επισκέφθηκε την χώρα μας το 1951, αυτό το φως ήταν ικανό να ανατρέψει τις απόψεις του και από αρνητής να γίνει θαυμαστής της αρχαιοελληνικής γλυπτικής. Και κάτι περισσότερο. Οι επιδράσεις που δέχτηκε εκδηλώθηκαν στην ίδια την τέχνη του.
Τώρα, οι ελληνικές επιρροές του Χένρι Μουρ μπαίνουν για πρώτη φορά, σε παγκόσμιο επίπεδο, στο επίκεντρο της έκθεσης που θα πραγματοποιήσει το Μουσείο Σύγχρονης Τέχνης Γουλανδρή στην Ανδρο, από τις 25 Ιουνίου ώς τις 17 Σεπτεμβρίου.
Συνολικά θα εκτεθούν 45 γλυπτά, 26 σχέδια, χαρακτικά, λευκώματα ταπισερί και πολλές μακέτες και αντικείμενα από το εργαστήριο του κορυφαίου βρετανού γλύπτη, που προέρχονται κυρίως από το Iδρυμα «Χένρι Μουρ». 
Ο τίτλος της έκθεσης «Υπό το φως της Ελλάδας» λειτουργεί συγχρόνως σε δύο επίπεδα. Μεταφορικά κοιτάζει το έργο του Μουρ μέσα από ένα ελληνικό «πρίσμα» εντοπίζοντας τα αρχαιοελληνικά ερεθίσματα. Κυριολεκτικά τα γλυπτά του θα βρεθούν κάτω από το ελληνικό φως που τόσο τον εντυπωσίασε όταν είχε επισκεφθεί τη χώρα μας.
«Το ελληνικό φως είναι, όπως λένε όλοι, κάτι που δεν μπορείς να το φανταστείς προτού το βιώσεις» είχε πει τότε χαρακτηριστικά. «Στην Αγγλία, το μισό φως, κατά κάποιον τρόπο, απορροφάται μέσα στο αντικείμενο, όμως στην Ελλάδα το αντικείμενο μοιάζει να αναδίδει φως σαν να φωτίζεται το ίδιο από μέσα».
Την ημέρα των εγκαινίων θα γίνει συζήτηση με θέμα «Η ελληνική γλυπτική στα μεταπολεμικά χρόνια», την οποία θα συντονίσει η Ελένη Γλύκατζη-Αρβελέρ. 
Το νησί της Ανδρου θα υποδεχθεί και το ζωγράφο Χρήστο Μποκόρο, με την έκθεση που εγκαινιάζει το Ιδρυμα Κυδωνιέως, στις 22 Ιουλίου.
Ο καλλιτέχνης που πέρυσι βραβεύθηκε στην Μπιενάλε της Σάρζα θα παρουσιάσει μια επιλογή από παλαιότερα και νέα έργα του.
«Xρησιμοποιεί υλικά, όπως τα ξύλα, που έχουν αποτυπώσει πάνω τους την ανθρώπινη χρήση, τις εμπειρίες της ζωής» επισημαίνει η διευθύντρια του ιδρύματος, Αθηνά Σχινά. «Με μια δεύτερη ανάγνωση, οι αποσπασματικές εικόνες του εκπέμπουν μυστήριο».
Η δουλειά του αποτελεί δείγμα μεταφυσικού ρεαλισμού και εντάσσεται στη σειρά εκθέσεων που το ίδρυμα οργανώνει από το 1995 διερευνώντας τους ρεαλισμούς, όπως εκφράστηκαν μετά το 1960.
Σε δύο σημαντικούς δημιουργούς της διασποράς, τη Χρύσα και το Γεράσιμο Στέρη, είναι αφιερωμένη η έκθεση που εγκαινιάζει το ερχόμενο Σάββατο το Κέντρο Σύγχρονης Εικαστικής Δημιουργίας Ρεθύμνης στο ενετικό κάστρο της πόλης.
Τα έργα της Χρύσας από γύψο ή πεντελικό μάρμαρο ανήκουν στη σειρά «Κυκλαδικά βιβλία». Εγιναν στο τέλος της δεκαετίας του '50 στην Αμερική και «σηματοδοτούν μια νέα αρχή και συγκεκριμένα την υπαρξιακή κατάσταση στην οποία βρέθηκε ως εκπατρισμένη». 
Αντιθέτως, τα έργα του Γεράσιμου Στέρη σηματοδοτούν το τέλος της ελληνικής περιόδου του, καθώς στα τέλη της δεκαετίας του '30 πάει στην Αμερική και έκτοτε χάνονται τα ίχνη του μέχρι το θάνατό του, το 1987. 
Η αιγαιοπελαγίτικη γλυπτική όμως αποτέλεσε πηγή έμπνευσης και για τον Στέρη, ο οποίος στα σχέδιά του προσπάθησε να δώσει, όπως ο ίδιος έχει πει, «με χρώματα και μορφές την ανθρωπότητα σ' ένα ελληνικό αίσθημα».
Την έκθεση επιμελείται η Κατερίνα Κοσκινά, επιμελήτρια της συλλογής της Alpha Bank, απ' όπου προέρχονται τα έργα.
Τη σχέση της Χρύσας και του Τάκι με την τεχνολογία προβάλλει η έκθεση που οργανώνει στους Δελφούς το Ευρωπαϊκό Πολιτιστικό Κέντρο Δελφών, από τις 17 Ιουνίου μέχρι τις 18 Ιουλίου. 
«Ενστικτώδης επιστήμονας», όπως αποκαλείται, ο Τάκις θα παρουσιάσει τα τελευταία του έργα με επίκεντρο τη φωτοβολταϊκή ενέργεια, τα μουσικά γλυπτά του, καθώς και το «Αφιέρωμα στον Απόλλωνα».
Το τελευταίο είναι ένα κινητικό γλυπτό ύψους 10 μέτρων, που αντανακλά τη λάμψη του ήλιου και θα εγκατασταθεί μόνιμα στους Δελφούς. 
H Χρύσα χρησιμοποιεί το αλουμίνιο και το νέον, «ξετυλίγει γράμματα ανολοκλήρωτα, νότες και σχήματα σε έναν οριζόντιο άξονα. Εναλλάσσει τις σκοτεινές με τις φωτεινές περιοχές. Χρησιμοποιεί νέον με περίσκεψη, χωρίς διακοσμητική αντιμετώπιση» επισημαίνει ο επιμελητής της έκθεσης Τάκης Μαυρωτάς.
Σ' αυτή τη λογική εντάσσονται και τα έργα της έκθεσης τα οποία ανήκουν στην ενότητα «Τοπία πόλεων»: «Τσάιναταουν» ένα μνημειακό γλυπτό (3,40 χ 1,95 χ 1,47 μ.) από τη συλλογή Πορταλάκη, «Καφενείο», «Τοπίο Λονδίνου», «Ντελικατέσεν» κ.ά.
Τα εγκαίνια πλαισιώνονται από ημερίδα με θέμα «Τέχνη και τεχνολογία».
Στη Λουτσάρα βρίσκεται το Εθνικό Μουσείο Ναΐφ Τέχνης της Ιταλίας και από τη συλλογή του προέρχονται τα έργα που παρουσιάζονται μέχρι τις 5 Ιουλίου στο Κέντρο Σύγχρονης Τέχνης Λάρισας.
