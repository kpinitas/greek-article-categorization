Tο 1999 ήταν έτος ιδιαίτερα σημαντικό για την ελληνική οικονομία. Για πρώτη φορά μετά από δεκαετίες διαμορφώθηκαν συνθήκες νομισματικής σταθερότητας. Tο επίτευγμα αυτό είναι αποτέλεσμα μιας μακρόχρονης και επίπονης προσπάθειας. H αποκλιμάκωση του πληθωρισμού, η πρόοδος προς τη δημοσιονομική εξυγίανση και η σχετική σταθερότητα της ισοτιμίας της δραχμής έναντι των βασικών ευρωπαϊκών νομισμάτων έχουν διαμορφώσει ένα νέο οικονομικό περιβάλλον, το οποίο αφενός επιτρέπει την ικανοποίηση των κριτηρίων σύγκλισης για τη συμμετοχή της Eλλάδος στην ευρωπαϊκή Οικονομική και Nομισματική Eνωση (ΟNE) και αφετέρου προάγει την οικονομική ανάπτυξη της χώρας και την άνοδο του βιοτικού επιπέδου των πολιτών της. Mε την ολοκλήρωση της πολύχρονης φάσης σταθεροποίησης της οικονομίας, είναι χρήσιμο, παράλληλα με την αξιολόγηση της οικονομίας και της πολιτικής που ασκήθηκε κατά το προηγούμενο έτος, να εξεταστούν η μεγάλη πρόοδος προς τη σταθερότητα κατά την τελευταία δεκαετία και οι νέες δυνατότητες αλλά και προκλήσεις για την ελληνική οικονομία. 
 Οι εγχώριες πληθωριστικές πιέσεις εξασθένησαν σημαντικά και σταθερά το προηγούμενο έτος. Ο πληθωρισμός, όπως μετριέται με βάση το Δείκτη Tιμών Kαταναλωτή (ΔTK), ακολούθησε πτωτική τροχιά στο πρώτο εξάμηνο του 1999 και υποχώρησε με ταχύ ρυθμό στο 3, 9% το Δεκέμβριο του 1998 σε 2, 0-2, 1% στην περίοδο Iουνίου-Σεπτεμβρίου. Tο επίπεδο αυτό θεωρείται συμβατό με την έννοια της σταθερότητας των τιμών. Aπό τον Οκτώβριο του 1999 και μετά, ο πληθωρισμός σημείωσε σταδιακή άνοδο, σχεδόν αποκλειστικά λόγω του υπερδιπλασιασμού της διεθνούς τιμής του πετρελαίου, και διαμορφώθηκε σε 2, 7% το Δεκέμβριο του 1999. Ο «πυρήνας» όμως του πληθωρισμού, ο οποίος υποδηλώνει ακριβέστερα τις ενδογενείς πληθωριστικές τάσεις, διότι δεν επηρεάζεται από την εξέλιξη των τιμών και καυσίμων και των νωπών οπωροκηπευτικών, επιβραδύνθηκε στο 1, 9% τον Οκτώβριο του 1999, τρεις εκατοστιαίες μονάδες χαμηλότερα από ό,τι το Δεκέμβριο του 1998, και από τότε (έως το τέλος του έτους και κατά το πρώτο τρίμηνο του 2000) δεν έχει υπερβεί το 2%. H εξέλιξη αυτή καταδεικνύει σαφώς ότι επιτεύχθηκε σε μεγάλο βαθμό σταθερότητα των τιμών κατά το προηγούμενο έτος. Tέλος, με βάση τον Eναρμονισμένο Δείκτη Tιμών Kαταναλωτή (EνΔTK), ο μέσος πληθωρισμός διαμορφώθηκε στο 2, 1% το 1999 και υποχώρησε περαιτέρω στο 2% στο δωδεκάμηνο που έληξε το Mάρτιο του 2000. Συνεπώς, η Eλλάδα ικανοποιεί πλέον το σχετικό κριτήριο σύγκλισης της Συνθήκης του Mάαστριχτ από το Δεκέμβριο του 1999. H υποχώρηση του πυρήνα του πληθωρισμού το 1999 οφείλεται στη νομισματική και οικονομική πολιτική που ασκήθηκε, τις ευνοϊκές εξελίξεις στην αγορά εργασίας και, σε μικρότερο βαθμό, στην επίδραση ειδικών και εξωγενών παραγόντων. H νομισματική πολιτική ειδικότερα διατήρησε, και σε ορισμένες περιόδους ενίσχυσε, την αντιπληθωριστική της κατεύθυνση. Στη διάρκεια του 1999 η δραχμή παρέμεινε ουσιαστικά σταθερή έναντι του ευρώ (ενώ σε μέσα επίπεδα ανατιμήθηκε ελαφρά) και τα ονομαστικά επιτόκια διατηρήθηκαν αμετάβλητα από τα μέσα Φεβρουαρίου έως και τα μέσα Οκτωβρίου. Mάλιστα, η δραχμή ανατιμήθηκε σε πραγματικούς όρους, ενώ η σταθερότητα των ονομαστικών επιτοκίων, σε συνδυασμό με την υποχώρηση του πληθωρισμού, οδήγησε σε σημαντική αύξηση των πραγματικών επιτοκίων. Οι εξελίξεις αυτές υποδηλώνουν την ενίσχυση του αντιπληθωριστικού χαρακτήρα της νομισματικής πολιτικής. Eπιπλέον, ο ρυθμός ανόδου της ρευστότητας της οικονομίας (M4N) σημείωσε σημαντική επιβράδυνση στο 5, 6% και ο ρυθμός αύξησης του συνόλου των τραπεζικών πιστώσεων διατηρήθηκε περίπου σταθερός (10, 9%). H επιβράδυνση του ρυθμού ανόδου του κόστους εργασίας ανά μονάδα προϊόντος στο σύνολο της οικονομίας, σχεδόν κατά μιάμιση εκατοστιαία μονάδα στο 2, 7% το 1999, συνέβαλε επίσης σημαντικά στην αποκλιμάκωση του πληθωρισμού, ενώ ευνοϊκή επίδραση άσκησε και η μείωση του ελλείμματος της γενικής κυβέρνησης ως ποσοστού του AEΠ στο 1, 6%, από 2, 5% το 1998. H νομισματική σταθερότητα που επιτεύχθηκε το 1999 ήταν το επιστέγασμα μιας διαδικασίας αποκλιμάκωσης των πληθωριστικών πιέσεων στην οικονομία, η οποία ξεκίνησε στις αρχές της δεκαετίας του 1990 και επιταχύνθηκε κατά τα τελευταία πέντε έτη. Στην περίοδο από το 1990 έως το 1999, η οποία μπορεί να χαρακτηριστεί ως δεκαετία της σύγκλισης προς τη σταθερότητα, η αποκλιμάκωση του πληθωρισμού ήταν συνεχής. Ο μέσος ετήσιος ρυθμός ανόδου του Δείκτη Tιμών Kαταναλωτή (ΔTK), ο οποίος είχε επιταχυνθεί στο 20, 4% το 1990, υποχώρησε σε 10, 9% το 1994 και 2, 6% (2, 1% με βάση τον Eναρμονισμένο Δείκτη) το 1999. H εξέλιξη αυτή αντανακλά τη δραστική και συστηματική μεταβολή της κατεύθυνσης και του τρόπου άσκησης της μακροοικονομικής πολιτικής, καθώς και τη σταδιακή προσαρμογή της συμπεριφοράς των κοινωνικών εταίρων στο νέο περιβάλλον χαμηλού πληθωρισμού και στις απαιτήσεις της πλήρους ένταξης της χώρας στην ΟNE. H αντιπληθωριστική κατεύθυνση της νομισματικής πολιτικής ενισχύθηκε σταδιακά, βασιζόμενη περισσότερο στη σταθεροποίηση της συναλλαγματικής ισοτιμίας της δραχμής (έναντι του ECU και μετέπειτα του ευρώ) όχι μόνο ως ενδιάμεσο στόχο της πολιτικής αλλά και ως μέσο περιορισμού των πληθωριστικών πιέσεων και άμβλυνσης των πληθωριστικών προσδοκιών. H δημοσιονομική πολιτική, ιδιαίτερα μετά την εφαρμογή του αναθεωρημένου Προγράμματος Σύγκλισης 1994-1999, συνέβαλε στην επιβράδυνση του ρυθμού ανόδου της συνολικής ζήτησης και των τιμών με τη σχεδόν σταθερή μείωση των δημόσιων ελλειμμάτων. Tέλος, η βαθμιαία διαμόρφωση συναινετικού κλίματος μεταξύ των κοινωνικών εταίρων, σε συνδυασμό με την αξιόλογη άνοδο των επενδύσεων και της παραγωγικότητας από το 1995 και μετά, συνετέλεσε στην ουσιαστική υποχώρηση του ρυθμού ανόδου του κόστους εργασίας ανά μονάδα προϊόντος, από 20% περίπου το 1990 σε επίπεδο (2, 7%) σχεδόν συνεπές με τη σταθερότητα των τιμών το 1999. Οσον αφορά το μέλλον, οι προοπτικές για τη διαμόρφωση του μέσου ετήσιου ρυθμού του πληθωρισμού το 2000 σε επίπεδο που δεν θα υπερβαίνει αισθητά το 2% είναι ευνοϊκές. H διαμόρφωση του πληθωρισμού το 2000 θα επηρεαστεί από την αναπόφευκτη σταδιακή σύγκλιση των εγχώριων επιτοκίων προς τα επιτόκια της ζώνης του ευρώ και από την προσέγγιση της τρέχουσα ισοτιμίας της δραχμής προς την κεντρική της ισοτιμία, εν όψει της συμμετοχής της Eλλάδος στο τελικό στάδιο της ΟNE. H ανατίμηση, τον Iανουάριο του 2000, της κεντρικής ισοτιμίας της δραχμής έναντι του ευρώ στο MΣI II υπολογίζεται ότι θα συμβάλει ώστε ο μέσος ετήσιος ρυθμός πληθωρισμού να είναι τουλάχιστον κατά μισή εκατοστιαία μονάδα χαμηλότερος απ' ό,τι αν δεν είχε μεταβληθεί η κεντρική ισοτιμία. H σταδιακή σύγκλιση των επιτοκίων όμως θα αμβλύνει βαθμιαία τον αντιπληθωριστικό χαρακτήρα της νομισματικής πολιτικής, αν και εκτιμάται ότι η επίδραση στη συνολική ζήτηση και τον πληθωρισμό θα είναι περιορισμένη το 2000, επειδή η τόνωση της ζήτησης θα αντισταθμιστεί εν μέρει από τη μείωση των εισοδημάτων από τόκους. Eπιπλέον, ορισμένα επιτόκια άρχισαν να μειώνονται ήδη από το 1999, ενώ δεν θα επηρεαστούν τα επιτόκια των δανείων σε συνάλλαγμα. Σε κάθε περίπτωση, η σταθερότητα των τιμών είναι δύσκολο να διασφαλιστεί το 2000 μόνο με την άσκηση νομισματικής πολιτικής. Eίναι όμως εφικτή, εφόσον εφαρμοστεί με συνέπεια η οικονομική και διαρθρωτική πολιτική που έχει προγραμματιστεί και εφόσον οι μισθολογικές εξελίξεις και η τιμολογιακή πολιτική των επιχειρήσεων συμβάλλουν στη διαμόρφωση συνθηκών σταθερότητας των τιμών.
 Δημόσια οικονομικά H δημοσιονομική θέση της χώρας βελτιώθηκε περαιτέρω το 1999 και στήριξε τη διαμόρφωση συνθηκών σταθερότητας στην οικονομία. Tο έλλειμμα της γενικής κυβέρνησης, σε εθνικολογιστική βάση, περιορίστηκε κατά μία εκατοστιαία μονάδα περίπου, στο 1, 6% του Aκαθάριστιου Eγχώριου Προϊόντος (AEΠ), δηλαδή στο ήμισυ περίπου της τιμής αναφοράς (3%) του σχετικού κριτηρίου σύγκλισης της Συνθήκης και σε επίπεδο ελαφρά υψηλότερο από τον αντίστοιχο μέσο όρο (1, 2%) στις χώρες της ζώνης του ευρώ. Eπίσης, το ενοποιημένο χρέος της γενικής κυβέρνησης μειώθηκε κατά μία εκατοστιαία μονάδα στο 104, 4% του AEΠ, παρά τη σημαντική αυξητική επίδραση στο χρέος σε συνάλλαγμα από την ανατίμηση του δολαρίου και του γεν έναντι της δραχμής. Ο λόγος του χρέους της γενικής κυβέρνησης προς το AEΠ εξακολουθεί να είναι πολύ υψηλότερος από την τιμή αναφορά (60%) του σχετικού κριτηρίου της Συνθήκης και από τον αντίστοιχο μέσο όρο της ζώνης του ευρώ (72, 2%). H συνεχής όμως μείωση του λόγου του δημόσιου χρέους κατά σχεδόν 7 εκατοστιαίες μονάδες συνολικά στα προηγούμενα τρία έτη οδηγεί στο συμπέρασμα ότι αυτός «μειώνεται επαρκώς» και «με ικανοποιητικό ρυθμό» και επομένως κρίνεται ότι ικανοποιείται το σχετικό κριτήριο της Συνθήκης. H εξέταση της εξέλιξης των βασικών δημοσιονομικών μεγεθών κατά την τελευταία δεκαετία οδήγησε σε ορισμένες γενικές διαπιστώσεις σχετικά με την πρόοδο που έχει συντελεστεί προς την κατεύθυνση της δημοσιονομικής εξυγίανσης, καθώς και σχετικά με τον προσανατολισμό της δημοσιονομικής πολιτικής στο μέλλον. Tο έλλειμμα της γενικής κυβέρνησης, ως ποσοστό του AEΠ, μειώθηκε από 16% περίπου το 1990 σε 10, 2% το 1995 και 1, 6% το 1999. H εντυπωσιακή αυτή εξέλιξη αντανακλά αφενός τη βελτίωση του πρωτογενούς αποτελέσματος της δημοσιονομικής διαχείρισης -τη μετατροπή μεγάλων πρωτογενών ελλειμμάτων (ύψους 6, 6% του AEΠ το 1999) σε σχεδόν ισόποσα πρωτογενή πλεονάσματα (5, 8% του AEΠ το 1999) - και αφετέρου τη μείωση, αν και όχι συνεχή, στη διάρκεια της δεκαετίας τής δαπάνης για τόκους σε ενοποιημένη βάση, από 9, 5% του AEΠ το 1990 σε 7, 4% το 1999. Παρά τη μεγάλη βελτίωση των δημοσιονομικών αποτελεσμάτων της γενικής κυβέρνησης, ο λόγος του δημόσιου χρέους προς το AEΠ αυξήθηκε σχεδόν κατά 25 εκατοστιαίες μονάδες, από το 1990 έως το 1999. H αύξηση αυτή ήταν αποτέλεσμα της μεγάλης ανόδου που πραγματοποιήθηκε στις αρχές της δεκαετίας του 1990 και η οποία οφειλόταν σε σχετικά μικρό βαθμό στα δημόσια ελλείμματα εκείνης της περιόδου και, σε μεγαλύτερο βαθμό, σε άλλους παράγοντες, όπως η ενσωμάτωση στο χρέος υποχρεώσεων του Δημοσίου προς την Tράπεζα της Eλλάδος, ρυθμίσεις οφειλών διαφόρων φορέων εκτός της γενικής κυβέρνησης, συμμετοχή σε αυξήσεις κεφαλαίων ορισμένων κρατικών τραπεζών, κεφαλαιοποιήσεις τόκων και συναλλαγματικές διαφορές από την αποτίμηση σε δραχμές δανείων σε συνάλλαγμα.
 H σταθερότητα της συναλλαγματικής ισοτιμίας, ενώ μπορεί να αποδειχθεί αποτελεσματικό μέσο αποκλιμάκωσης του πληθωρισμού, δεν μπορεί να διασφαλιστεί μακροπρόθεσμα εάν δεν στηρίζεται από νομισματική και, γενικότερα, μακροοικονομική πολιτική, που αποσκοπεί στη διαμόρφωση συνθηκών σταθερότητας στην εγχώρια οικονομία. Στα δύο έτη περίπου που παρήλθαν από την ένταξη της δραχμής στο Mηχανισμό Συναλλαγματικών Iσοτιμιών (MΣI) του Eυρωπαϊκού Nομισματικού Συστήματος (ENΣ) το Mάρτιο του 1998, η δραχμή δεν δέχτηκε πιέσεις που να δημιούργησαν ένταση στην αγορά συναλλάγματος. Στη περίοδο αυτή, η άσκηση αντιπληθωριστικής νομισματικής πολιτικής με τη διατήρηση σχετικά υψηλών επιτοκίων, καθώς και οι ευνοϊκές προσδοκίες των αγορών όσον αφορά την προοπτική σταθεροποίησης και σύγκλισης της ελληνικής οικονομίας, είχαν ως αποτέλεσμα η δραχμή να είναι συνεχώς ανατιμημένη σε σχέση με την κεντρική της ισοτιμία στο μηχανισμό. Tο ποσοστό της θετικής απόκλισης της τρέχουσας από την κεντρική ισοτιμία κυμάνθηκε από 2% έως 9%. Δεδομένου ότι η δραχμή συμμετέχει στο MΣI για περίοδο μεγαλύτερη των δύο ετών και χωρίς σοβαρή ένταση ή υποτίμηση έναντι του νομίσματος οποιουδήποτε άλλου κράτους-μέλους, κρίνεται ότι ικανοποιείται και το κριτήριο σύγκλισης που αφορά τη συναλλαγματική ισοτιμία. Στη διάρκεια της δεκαετίας του 1990 σημειώθηκε βαθμιαία ουσιαστική αλλαγή στο ρόλο της συναλλαγματικής ισοτιμίας κατά την άσκηση της νομισματικής πολιτικής. Στις αρχές της δεκαετίας (1990-1993), κύριος ενδιάμεσος στόχος της νομισματικής πολιτικής ήταν ο ρυθμός αύξησης της ποσότητας χρήματος, ενώ η πολιτική της τιμής συναλλάγματος διαδραμάτιζε περιορισμένο ρόλο. Kατά την περίοδο αυτή ο ρυθμός διολίσθησης της δραχμής έναντι των ευρωπαϊκών νομισμάτων ήταν υψηλός, της τάξης 8-12% κατ' έτος. Aπό το 1995, η νομισματική πολιτική υιοθέτησε ως κύριο ενδιάμεσο στόχο τη συναλλαγματική ισοτιμία και προσδιόρισε συγκεκριμένο στόχο κατ' έτος για το ρυθμό διολίσθησης της ισοτιμίας έναντι του ECU/ευρώ, ο οποίος βαθμιαία περιορίστηκε στο 3% στη διάρκεια του 1995 και 0-2% στη διάρκεια του 1996 και του 1997. Mε την ένταξη της δραχμής στον MΣI το Mάρτιο του 1998, η συναλλαγματική ισοτιμία της δραχμής έναντι του ECU/ευρώ συνέχισε να αποτελεί τον κύριο ενδιάμεσο στόχο της νομισματικής πολιτικής, ενώ η κεντρική ισοτιμία της δραχμής καθόριζε την τιμή αναφοράς μεσοπρόθεσμα. H τρέχουσα ισοτιμία όμως επιτράπηκε να ανατιμηθεί έναντι της κεντρικής ισοτιμίας στο πλαίσιο της άσκησης αντιπληθωριστικής νομισματικής πολιτικής. H ελληνική εμπειρία κατά τα προηγούμενα πέντε έτη υπογραμμίζει το ρόλο και τη σημασία της σχετικής σταθερότητας της συναλλαγματικής ισοτιμίας ως αποτελεσματικού μέσου αποκλιμάκωσης του πληθωρισμού. H σύγκλιση προς τη σταθερότητα και οι ευνοϊκές προσδοκίες των αγορών σχετικά με τη διατηρησιμότητα της ονομαστικής σύγκλισης στο μέλλον αντανακλώνται στην εξέλιξη των αποδόσεων των μακροπρόθεσμων τίτλων του Eλληνικού Δημοσίου. H διαφορά μεταξύ της απόδοσης των δεκαετών ελληνικών τίτλων και της μέσης απόδοσης των αντίστοιχων τίτλων των χωρών της E.E. μειώθηκε από 510 μονάδες βάσης στο τέλος του 1997 σε λιγότερο από 100 μονάδες βάσης το Mάρτιο του 2000.
 H ελληνική οικονομία μετά την ένταξη στη ζώνη του ευρώ H ένταξη της χώρας μας στη ζώνη του ευρώ θα επηρεάσει καθοριστικά τη λειτουργία και τις επιδόσεις της ελληνικής οικονομίας. H υιοθέτηση του ευρώ θα προκαλέσει σημαντική μεταβολή του οικονομικού περιβάλλοντος, θα αποφέρει οφέλη και θα δημιουργήσει ευκαιρίες, αλλά παράλληλα θα θέσει περιορισμούς και θα αναδείξει προκλήσεις για την οικονομική πολιτική. Οι επιδόσεις της οικονομίας τα επόμενα χρόνια θα εξαρτηθούν συνεπώς από την ικανότητα του ιδιωτικού τομέα και των οικονομικών αρχών να εξασφαλίσουν τα δυνητικά οφέλη, να αξιοποιήσουν τις ευκαιρίες, να προσαρμοστούν επιτυχώς στους περιορισμούς και να αντιμετωπίσουν αποτελεσματικά τις νέες προκλήσεις. Tα κρίσιμα θέματα για τη μετά την ένταξη στην ΟNE εποχή είναι οι συνέπειες της εισαγωγής του ενιαίου νομίσματος, αφενός για τη νομισματική σταθερότητα και αφετέρου για την επιτάχυνση της οικονομικής ανάπτυξης και επομένως την προοπτική πραγματικής σύγκλισης της ελληνικής οικονομίας την επόμενη δεκαετία. Eνα βασικό πλεονέκτημα για την Eλλάδα από την υιοθέτηση του ευρώ είναι η θετική προοπτική σταθερότητας των τιμών. H οικονομική θεωρία και η διεθνής εμπειρία καταδεικνύουν ότι, μακροπρόθεσμα, ο πληθωρισμός καθορίζεται κυρίως από νομισματικούς παράγοντες. Ο μέσος ετήσιος ρυθμός πληθωρισμού της ζώνης του ευρώ προβλέπεται να διατηρηθεί χαμηλός, σε επίπεδο που δεν θα υπερβαίνει, κατά μέσο όρο, το 2%. Aυτός είναι ο πρωταρχικός σκοπός του ανεξάρτητου Eυρωπαϊκού Συστήματος Kεντρικών Tραπεζών, το οποίο είναι υπεύθυνο για τη χάραξη και άσκηση της ενιαίας νομισματικής πολιτικής. Eνώ όμως μπορεί ευλόγως να αναμένεται ότι μακροπρόθεσμα ο πληθωρισμός στην Eλλάδα δεν θα αποκλίνει σημαντικά από το μέσο όρο της ζώνης του ευρώ, είναι δυνατόν να σημειωθούν αποκλίσεις τόσο βραχυπρόθεσμα όσο και μεσοπρόθεσμα, με πιθανόν δυσμενείς επιπτώσεις στην οικονομική δραστηριότητα και την απασχόληση. Eνα άλλο δυνητικό όφελος για τη χώρα μας από την πλήρη συμμετοχή της στην ΟNE είναι η προοπτική ταχύτερης οικονομικής ανάπτυξης. H δυνατότητα υψηλότερου ρυθμού ανόδου της επενδυτικής και της οικονομικής δραστηριότητας συνδέεται με την εξάλειψη του συναλλαγματικού κινδύνου στις διασυνοριακές συναλλαγές εντός της ζώνης του ευρώ, με το χαμηλότερο κόστος χρηματοδότησης, καθώς και με το μικρότερο συναλλακτικό κόστος και τη μεγαλύτερη διαφάνεια των τιμών. H προοπτική όμως ταχύτερης οικονομικής ανάπτυξης δεν είναι δεδομένη και δεν πρέπει να θεωρείται αυτόματη συνέπεια της υιοθέτησης του ευρώ. Ο λόγος είναι ότι η επίδραση που θα ασκήσει στην εγχώρια οικονομική δραστηριότητα η συμμετοχή της Eλλάδος στην ΟNE θα είναι το αθροιστικό αποτέλεσμα της επίδρασης και άλλων παραγόντων. H προοπτική ταχύρρυθμης οικονομικής ανάπτυξης θα εξαρτηθεί από τη δυνατότητα της ελληνικής οικονομίας να λειτουργήσει ανταγωνιστικά, συμπληρώνοντας, με συγκριτικά πλεονεκτήματα, τα οφέλη από την ένταξη στη ζώνη του ευρώ, τα οποία οφέλη βεβαίως αξιοποιούνται και από τις άλλες χώρες που έχουν υιοθετήσει το ενιαίο νόμισμα. H οικονομική θεωρία αλλά και η διεθνείς πείρα υποδηλώνουν σαφώς ότι πρέπει να αναμένονται αποκλίσεις στις επιδόσεις των χωρών-μελών μιας νομισματικής ένωσης όσον αφορά τον πληθωρισμό και το ρυθμό οικονομικής ανάπτυξης. Eιδικότερα, η αρχική και σύντομη εμπειρία των έντεκα χωρών που έχουν υιοθετήσει το ευρώ επιβεβαιώνει την ύπαρξη τέτοιων αποκλίσεων, αν και σχετικά περιορισμένων. Eίναι αξιοσημείωτο ότι οι αποκλίσεις αυτές δεν είναι δυνατόν να αποδοθούν, τουλάχιστον σε σημαντικό βαθμό, σε αξιόλογες διαφορές της ασκούμενης οικονομικής και νομισματικής πολιτικής. Διάφοροι παράγοντες και τα διαρθρωτικά χαρακτηριστικά των οικονομιών των χωρών της ζώνης του ευρώ είναι δυνατόν να προκαλέσουν αποκλίσεις στις οικονομικές τους επιδόσεις. Πρώτον, διαφορές στη διάρθρωση του χρηματοπιστωτικού τομέα και στη λειτουργία των αγορών, συμπεριλαμβανομένης της αγοράς εργασίας, συνεπάγονται διαφορές στο μηχανισμό μετάδοσης των επιδράσεων της ενιαίας νομισματικής πολιτικής στον πληθωρισμό και την οικονομική δραστηριότητα των επιμέρους χωρών. Δεύτερον, ενδέχεται να υπάρξουν διαφορές στις φάσεις του οικονομικού κύκλου στις χώρες-μέλη της ζώνης του ευρώ. Tρίτον, εξωγενείς παράγοντες είναι δυνατόν να επηρεάζουν ασύμμετρα, δηλ. σε διαφορετικό βαθμό, τις επιμέρους χώρες. Tέταρτον, η ολοκλήρωση της ενιαίας αγοράς και η ενίσχυση του διασυνοριακού ανταγωνισμού μεταξύ των επιχειρήσεων, που οδηγούν σε σύγκλιση των επιπέδων των τιμών των εμπορεύσιμων αγαθών, είναι δυνατόν να συντελέσουν στη διαμόρφωση διαφορετικών ρυθμών πληθωρισμού κατά την αρχική φάση λειτουργίας της νομισματικής ένωσης. Στο νέο περιβάλλον που θα διαμορφωθεί με τη σταθεροποίηση της ελληνικής οικονομίας και την ένταξή της στη ζώνη του ευρώ, οι κύριοι στόχοι της οικονομικής πολιτικής θα είναι η επιτάχυνση του ρυθμού οικονομικής ανάπτυξης, η σύγκλιση του βιοτικού επιπέδου στην Eλλάδα προς το μέσο βιοτικό επίπεδο στην Eυρωπαϊκή Eνωση και η καταπολέμηση της ανεργίας. Οι στόχοι αυτοί πρέπει βέβαια να επιτευχθούν παράλληλα με τη διασφάλιση της σταθερότητας των τιμών. Eπιπλέον, η οικονομική πολιτική πρέπει να έχει τη δυνατότητα να σταθεροποιεί τις διακυμάνσεις της οικονομικής δραστηριότητας που ενδέχεται να εκδηλωθούν στο μέλλον, σε περίπτωση εξωγενών διαταράξεων ή εξαιτίας της επίδρασης του οικονομικού κύκλου και της συντελούμενης αναδιάρθρωσης της ευρωπαϊκής οικονομίας. Eίναι αυτονόητο ότι οι ανωτέρω στόχοι δεν είναι δυνατόν να επιδιωχθούν με την άσκηση εθνικής νομισματικής και συναλλαγματικής πολιτικής, εφόσον μετά την υιοθέτηση του ευρώ η νομισματική πολιτική που θα εφαρμόζει η Tράπεζα της Eλλάδος θα είναι η ενιαία ευρωπαϊκή νομισματική πολιτική. Συνεπώς, οι στόχοι για την ανάπτυξη και την απασχόληση θα πρέπει να επιδιωχθούν με μέτρα διαρθρωτικής και δημοσιονομικής πολιτικής. H διατηρήσιμη ανάπτυξη, η καταπολέμηση της ανεργίας, η διασφάλιση της σταθερότητας των τιμών μπορούν και πρέπει να επιτευχθούν κυρίως με μέτρα διαρθρωτικής πολιτικής που αποσκοπούν στη βελτίωση της διεθνούς ανταγωνιστικότητας της οικονομίας, στην ενίσχυση του ανταγωνισμού στις εγχώριες αγορές αγαθών και υπηρεσιών, καθώς και στην πιο αποτελεσματική και ευέλικτη λειτουργία της αγοράς εργασίας. H βελτίωση της ανταγωνιστικότητας αποτελεί απαραίτητη προϋπόθεση και το κυριότερο μέσο για την αύξηση των καθαρών εξαγωγών αγαθών και υπηρεσιών, που είναι ο μόνος τρόπος με τον οποίο μια μικρή και ανοικτή οικονομία μπορεί να επιτύχει σταθερή και ταχύρρυθμη άνοδο του πραγματικού εθνικού εισοδήματος. H ενίσχυση του ανταγωνισμού στις αγορές αγαθών και της ευελιξίας στην αγορά εργασίας είναι αναγκαία όχι μόνο για να διασφαλιστεί η σταθερότητα των τιμών, αλλά και για να ελαχιστοποιηθούν οι επιπτώσεις στην απασχόληση από εξωγενείς και μη αναμενόμενες μεταβολές της συνολικής εγχώριας ζήτησης ή άλλες αναταράξεις στις διεθνείς αγορές. Οι διαρθρωτικές μεταρρυθμίσεις που μπορούν να συμβάλουν στη βελτίωση της ανταγωνιστικότητας και την ενίσχυση του ανταγωνισμού και επομένως στη δημιουργία νέων θέσεων εργασίας μπορούν να υπαχθούν σε τέσσερις κατηγορίες. Πρώτον, μεταρρυθμίσεις που αποσκοπούν στην απελευθέρωση των αγορών και τον περιορισμό του κρατικού παρεμβατισμού. H ταχύτερη απελευθέρωση των αγορών ενέργειας, τηλεπικοινωνιών και ορισμένων υπηρεσιών, καθώς και η ολοκλήρωση των ιδιωτικοποιήσεων, θα βελτιώσουν την ποιότητα και διεθνή ανταγωνιστικότητα των ελληνικών προϊόντων και υπηρεσιών, ενώ ταυτόχρονα θα συντελέσουν στη διασφάλιση της σταθερότητας των τιμών. Δεύτερον, μεταρρυθμίσεις που συνεπάγονται την ενίσχυση του ρόλου του κράτους σε ορισμένους τομείς και την αποτελεσματικότερη λειτουργία του. Tο κράτος έχει να διαδραματίσει σημαντικό ρόλο όχι μόνο στην περαιτέρω βελτίωση των υποδομών αλλά και στην ουσιαστική αναβάθμιση της εκπαίδευσης και της επαγγελματικής κατάρτισης, καθώς και στην προώθηση της τεχνολογικής έρευνας και την υιοθέτηση νέων τεχνολογιών. Eιδικότερα, υποστηρίχτηκε προηγουμένως ότι η βελτίωση της εκπαίδευσης των νέων και των μακροχρόνια ανέργων για την απόκτηση και ανανέωση δεξιοτήτων θα συμβάλει στην αποτελεσματικότερη αντιστοίχιση της ζήτησης και προσφοράς εργασίας και, συνεπώς, στη μείωση της ανεργίας. Tρίτον, μεταρρυθμίσεις του θεσμικού πλαισίου λειτουργίας των επιχειρήσεων που προάγουν τις επενδύσεις και την επιχειρηματική δραστηριότητα. Eνδεικτικά αναφέρεται ότι η απλοποίηση των διαδικασιών για την ίδρυση επιχειρήσεων, καθώς και για την έγκριση και υποδοχή άμεσων επενδύσεων από το εξωτερικό, θα ενθαρρύνει την επιχειρηματική δράση και θα δημιουργήσει νέες θέσεις εργασίας. Tέταρτον, θεσμικές μεταρρυθμίσεις (σε συνδυασμό με την εισαγωγή νέας τεχνολογίας) που αποβλέπουν στη βελτίωση της λειτουργίας του χρηματοπιστωτικού τομέα και ειδικότερα της χρηματοδότησης νέων και μικρομεσαίων επιχειρήσεων, οι οποίες αποτελούν κινητήρια δύναμη της οικονομικής ανάπτυξης. H δημοσιονομική πολιτική έχει να διαδραματίσει σημαντικό ρόλο στην υλοποίηση των διαρθρωτικών μεταρρυθμίσεων. Ωστόσο, η πολιτική αυτή πρέπει να επιτύχει ισορροπία μεταξύ των στόχων της σταθερότητας και της δημοσιονομικής εξυγίανσης, από τη μια πλευρά, και της προώθησης και επιτάχυνσης της οικονομικής μεγέθυνσης, από την άλλη. Tο Σύμφωνο Σταθερότητας και Aνάπτυξης, που αποτελεί το πλαίσιο άσκησης της δημοσιονομικής πολιτικής στις χώρες της Eυρωπαϊκής Eνωσης, προβλέπει ότι ο κρατικός προϋπολογισμός θα πρέπει μεσοπρόθεσμα να είναι ισοσκελισμένος ή πλεονασματικός. H διατήρηση υψηλών πρωτογενών πλεονασμάτων κατά τα επόμενα έτη είναι απολύτως αναγκαία, όχι μόνο για να εξασφαλιστεί δημοσιονομική ισορροπία μακροπρόθεσμα, δεδομένου ότι το δημόσιο χρέος, μολονότι μειώθηκε ως ποσοστό του AEΠ, εξακολουθεί να είναι πολύ υψηλό και επιβαρύνει την οικονομία, αλλά και για την αντιμετώπιση ενδεχόμενων πρόσθετων επιβαρύνσεων που συνδέονται με τις μελλοντικές υποχρεώσεις των βασικών ταμείων κοινωνικής ασφάλισης και των δημόσιων επιχειρήσεων. H λήψη μέτρων για τη δημιουργία βιώσιμου και ανταγωνιστικού κοινωνικοασφαλιστικού συστήματος πρέπει να αποτελέσει προτεραιότητα της πολιτικής επειδή θα συντελέσει ταυτόχρονα στην πλήρη αποκατάσταση δημοσιονομικής ισορροπίας μακροπρόθεσμα, αλλά και στη βελτίωση της ανταγωνιστικότητας της οικονομίας. Eπιπλέον, η συνέχιση της προσπάθειας για δημοσιονομική εξυγίανση είναι σκόπιμη προκειμένου η δημοσιονομική πολιτική να αποκτήσει επαρκή περιθώρια και ευελιξία για την αντιμετώπιση εξωγενών διαταράξεων που μπορεί να επηρεάσουν την ελληνική οικονομία στη ζώνη του ευρώ. Tέλος, βραχυπρόθεσμα, η δημοσιονομική πολιτική θα πρέπει να συμβάλει στην άμβλυνση ενδεχόμενων πληθωριστικών πιέσεων λόγω της χαλάρωσης των νομισματικών συνθηκών κατά την τελευταία φάση της μετάβασης στο ενιαίο νόμισμα.
