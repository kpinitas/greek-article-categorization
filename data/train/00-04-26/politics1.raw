Τη συναίνεση των κομμάτων της αντιπολίτευσης θα επιδιώξει η κυβέρνηση, τόσο για το περιεχόμενο όσο και για την ακολουθητέα διαδικασία της επικείμενης αναθεώρησης του Συντάγματος, που θα απασχολήσει την πρώτη σύνοδο της Βουλής. 
H διαδικασία αναμένεται να ολοκληρωθεί μέχρι το τέλος του καλοκαιριού του 2001.
 Η απόφαση ελήφθη σε χθεσινή σύσκεψη υπό τον πρωθυπουργό. * Τις συνεννοήσεις με τα κόμματα θα κάνει αμέσως μετά το Πάσχα ο πρόεδρος της Βουλής Απόστολος Κακλαμάνης, 
ο οποίος δήλωσε ότι η αναθεώρηση του Συντάγματος είναι κορυφαίο ζήτημα για τη δημοκρατία και γι' αυτό ο πρωθυπουργός θέλει «να εξασφαλιστεί η μέγιστη δυνατή συναίνεση».
 Ο γενικός εισηγητής του ΠΑΣΟΚ, Ευάγγελος Βενιζέλος, ενημέρωσε για την όλη διαδικασία και μαζί με το νομικό σύμβουλο του πρωθυπουργού, Γιώργο Παπαδημητρίου, θα συντάξουν αναλυτικό κείμενο για την ουσία της αναθεώρησης. Στη σύσκεψη πήραν, επίσης, μέρος οι υπουργοί Δικαιοσύνης Μιχάλης Σταθόπουλος και παρά τω πρωθυπουργώ Μιλτιάδης Παπαϊωάννου.
 Στη σύσκεψη δεν έγινε καμία συζήτηση για αλλαγή στον εκλογικό νόμο. Ομως, ο κ. 
Βενιζέλος, εξερχόμενος του μεγάρου Μαξίμου, χαρακτήρισε αυτήν τη συζήτηση «τελείως ανεπίκαιρη» και εξέφρασε σαφώς τη διαφωνία με το ενδεχόμενο να αλλάξει η ουσία του σημερινού συστήματος. «Δεν έχει νόημα -είπε- να συζητάμε για την καρδιά αυτού του θέματος, που είναι η ενίσχυση της κυβερνητικής σταθερότητας μέσα από τη διευκόλυνση της ανάδειξης μεγάλων αυτοδύναμων κοινοβουλευτικών πλειοψηφιών. Πιστεύω -κατέληξε- ότι το μεγάλο πλεονέκτημα της 
μεταπολιτευτικής περιόδου είναι η κυβερνητική σταθερότητα και η ομαλή λειτουργία του πολιτεύματός μας».
 Ο πρώην υπουργός Κ. Γείτονας δήλωσε (στο ραδιοσταθμό «Αθήνα 98, 4») ότι ο εκλογικός νόμος πρέπει να αλλάξει «με γνώμονα την ανάδειξη ισχυρών κυβερνήσεων 
αφ' ενός και αφ' ετέρου προς αναλογικότερη κατεύθυνση. Αυτές οι δύο αρχές -πρόσθεσε- μπορεί να συνδυαστούν, αν και φαίνονται αντιφατικές».
