Toυ ΓIANNH AΓΓEΛH Αμέσως μετά το Πάσχα, μέσα στο Μάιο και με τα μάτια στραμμένα στην τελική φάση των διαπραγματεύσεων για την ένταξη της δραχμής στη ζώνη του ευρώ, τα τρία συναρμόδια υπουργεία Εθνικής Οικονομίας, Μεταφορών και Ανάπτυξης- μπαίνουν σε ένα αγώνα δρόμου για την υλοποίηση του πρώτου κύκλου των προγραμματικών δηλώσεων με «αιχμή» το μέτωπο των ιδιωτικοποιήσεων. Τα τέσσερα πρώτα βήματα με τα οποία η κυβέρνηση στοχεύει να υποστηρίξει αφ' ενός την αξιοπιστία του προγράμματος οικονομικής πολιτικής που έχει καταθέσει και αφ' ετέρου να αντιπαρατεθεί στις αμφισβητήσεις των κοινοτικών οργάνων για τις προβλέψεις της όσον αφορά την πορεία της ελληνικής οικονομίας στην εντός ΟΝΕ εποχή, αφορούν τον ΟΤΕ, την Εμπορική, την ΕΑΒ και την ΕΛΒΟ. Για τον ΟΤΕ, που αποτελεί τη βασική «αιχμή» μαζί με την Eμπορική, αρμόδια στελέχη του ΥΠΕΘΟ και του υπ. Μεταφορών, δηλώνουν στην «Οικονομική» της «Ε» ότι «το αργότερο μέχρι τα μέσα Μαΐου, ήτοι σε δεκαπέντε-είκοσι ημέρες, θα έχει οριστικοποιηθεί η επιλογή του χρηματοοικονομικού συμβούλου, ο οποίος θα κληθεί μέσα στον Ιούνιο να κάνει τις προτάσεις του για τη σύναψη στρατηγικής συμμαχίας με ξένη εταιρεία του χώρου...». Την πρώτη μετά το Πάσχα εβδομάδα θα γίνουν συσκέψεις για την επιτάχυνση των σχετικών διαδικασιών, που ήδη προετοιμάστηκαν και από τα δύο συναρμόδια υπουργεία τη Μεγάλη Εβδομάδα. Οπως διευκρινίζουν στο ΥΠΕΘΟ, ο υπουργός Eθνικής Οικονομίας Γιάννος Παπαντωνίου σκόπιμα χρησιμοποίησε στην ομιλία του στη Βουλή στη διάρκεια της συζήτησης για τις προγραμματικές δηλώσεις τις λέξεις στρατηγικός «σύμμαχος» και όχι εταίρος, όπως αναγραφόταν στο αρχικό σχέδιο του κειμένου της ομιλίας του, για να ξεκαθαρίσει την πρόθεση του οικονομικού επιτελείου της κυβέρνησης να ακολουθήσει διαφορετική κατεύθυνση στις επιλογές του από αυτή που είχε διαμορφωθεί μέχρι σήμερα. Η πρόθεσή μας, σημειώνουν, είναι να διαμορφωθούν διαδικασίες μέσα από τις οποίες θα προκύπτει το διοικητικό σχήμα της εταιρείας και όχι να «πουλήσουμε» το management μαζί με κάποιο ποσοστό της εταιρείας. Ετσι, προσθέτουν από το ΥΠΕΘΟ και το υπ. Μεταφορών, το μέλλον του ΟΤΕ θα διαμορφωθεί μέσα από την επιλογή που θα κάνει τελικά η κυβέρνηση τον Ιούνιο ανάμεσα στις εναλλακτικές προτάσεις στρατηγικού προσανατολισμού του οργανισμού. Στις προθέσεις πάντως του επιτελείου της κυβέρνησης, όπως αυτές φαίνεται να αποκρυσταλλώνονται μετά τις τελευταίες συσκέψεις μεταξύ των στελεχών των δύο συναρμόδιων υπουργείων, είναι να δρομολογηθούν αλλαγές στη διοίκηση της εταιρείας, μέσω της επιλογής διοικητικών στελεχών από τη διεθνή αγορά, οι οποίες θα είναι παράλληλες αλλά εναρμονισμένες με την επιλογή του «στρατηγικού συμμάχου». Αυτό «μεταφράζεται» -όπως διευκρινίζουν αρμόδια κυβερνητικά στελέχη- σε αναστολή των διαδικασιών άμεσης αλλαγής διοικητικών στελεχών... Στα κρίσιμα ερωτήματα που έχουν προκύψει για το πώς θα διατηρηθεί ο έλεγχος του ΟΤΕ από το Δημόσιο, όταν ο στρατηγικός «σύμμαχος» αποκτήσει δικαιώματα συμμετοχής στη διοίκηση της επιχείρησης, το οικονομικό επιτελείο της κυβέρνησης έχει αρχίσει να μελετάει τα αντίστοιχα σχήματα ελέγχου στις άλλες ευρωπαϊκές χώρες. Συγκεκριμένα στις έντεκα δημόσιου ενδιαφέροντος εταιρείες τηλεπικοινωνιών, στις άλλες ευρωπαϊκές χώρες, έχουν χρησιμοποιηθεί τρεις «μέθοδοι» διασφάλισης του «δημόσιου συμφέροντος», η αποκαλούμενη «χρυσή μετοχή» (ήτοι η μετοχή που επιτρέπει στο Δημόσιο να προβάλει βέτο σε αποφάσεις που θεωρείται ότι θίγουν τον «εθνικό» έλεγχο της εταιρείας), το νομικό πλαίσιο διασφάλισης του ελέγχου και τρίτον το κατασταστικό λειτουργίας της εταιρείας που διασφαλίζει την πρωταρχικότητα των προτάσεων του κρατικού μετόχου. Η πρόταση που φαίνεται να ωριμάζει στα συναρμόδια υπουργεία είναι εκείνη του συνδυασμού ενός νομικού πλαισίου κατοχύρωσης των δικαιωμάτων του Δημοσίου με αντίστοιχες προβλέψεις στο καταστατικό. Για το δεύτερο μεγάλο «βήμα», την Εμπορική, οι αρμόδιοι του ΥΠΕΘΟ, τηρούν σιγήν ιχθύος και αρνούνται κάθε πληροφορία σχετική τόσο με το όνομα όσο και με τις λεπτομέρειες των διαπραγματεύσεων. Παρ' όλα αυτά, διασταυρωμένες πληροφορίες βεβαιώνουν ότι το ποσοστό που διαπραγματεύεται η κυβέρνηση είναι λίγο χαμηλότερο από το 10% και η συμμετοχή σε ορισμένους τομείς στο management της Εμπορικής Tράπεζας. Ο «συνομιλητής» της κυβέρνησης είναι ευρωπαϊκή, αλλά όχι γερμανική τράπεζα και η συμμετοχή στο management δεν έχει κλείσει ακόμη όσον αφορά το εύρος των τομέων που θα αφορά. Και εδώ το οριστικό χρονικό όριο λήψης των αποφάσεων είναι ο Μάιος, τονίζουν από το ΥΠΕΘΟ. Οσο για την ΕΑΒ και την ΕΛΒΟ, τις δύο από τις τέσσερις πολεμικές βιομηχανίες που έχουν πάρει το δρόμο της αποκρατικοποίησης «όλα είναι έτοιμα και οι τελικές αποφάσεις θα γίνουν γνωστές μέσα στο Μάιο...». Στο μεταξύ είναι έτοιμο το νομοσχέδιο για την αλλαγή του εταιρικού καθεστώτος του Ταχυδρομικού Ταμιευτηρίου και του ΟΠΑΠ προκειμένου να επιταχυνθεί η διαδρομή τους προς το ΧΑΑ πριν από το τέλος του καλοκαιριού. Η ΑΤΕ είναι ήδη στο δρόμο για το ΧΑΑ και η σχετική ημερομηνία έχει οριστικοποιηθεί για το Νοέμβριο. Τα νέα δεν είναι τόσο ευοίωνα για τη ΔΕΗ, για την οποία η πρόθεση της κυβέρνησης είναι να έχει εισαχθεί στο ΧΑΑ το αργότερο μέχρι το τέλος του έτους. Το ενδιαφέρον είναι, όπως σημειώνουν αρμόδια στελέχη του οικονομικού επιτελείου, «αν τελικά ο νέος υπουργός Aνάπτυξης καταφέρει να κερδίσει το στοίχημα και να ετοιμάσει τη ΔΕΗ για το ΧΑΑ μέσα στο επόμενο εξάμηνο...». «Οι ημερομηνίες του πρώτου κύκλου των ιδιωτικοποιήσεων μέσα στο Μάιο δεν είναι ένα μικρό στοίχημα» παρατηρούν στελέχη του ΥΠΕΘΟ. Η επιτυχία των κινήσεων αυτών θα κρίνει σε μεγάλο βαθμό το περιβάλλον μέσα στο οποίο η ελληνική κυβέρνηση θα διεξαγάγει την τελευταία φάση των διαπραγματεύσεων για την ένταξη της δραχμής στη ζώνη του ευρώ. Πράγματι ο μήνας Μάιος είναι η κρίσιμη χρονική περίοδος, στην οποία θα ολοκληρωθούν οι κρίσεις από πλευράς Κομισιόν και Ευρωπαϊκής Κεντρικής Τράπεζας για την αξιοπιστία ικανοποίησης του κριτηρίου της «διατηρησιμότητας» της οικονομίας σε τροχιά σύγκλισης στην εντός ΟΝΕ εποχή.
