 Αργά το βράδυ της Δευτέρας απαγορεύτηκε η κυκλοφορία ακόμα μίας εφημερίδας που 
πρόσκειται στους φιλομεταρρυθμιστές του προέδρου Χατάμι. Τελικώς χθες το πρωί η εφημερίδα «Σομπχ-ε-Εμρούζ» κυκλοφόρησε κανονικά, αφού η απαγόρευση ήρθη μερικές μόλις ώρες πριν αρχίσει η δίκη για την απόπειρα δολοφονίας του διευθυντή της Σαΐντ Χαγιαριάν. Ο εκ των οκτώ κατηγορουμένων στην υπόθεση, Σαΐντ Ασγκχάρ, ομολόγησε ότι πυροβόλησε το μεταρρυθμιστή δημοσιογράφο. Στη διάρκεια της νύχτας όμως τουλάχιστον 1.000 φοιτητές συγκεντρώθηκαν στα πανεπιστήμια διαμαρτυρόμενοι για το κλείσιμο των εφημερίδων. 
 Χθες το πρωί εκατοντάδες φοιτητές στο Πενεπιστήμιο της Τεχεράνης απείχαν από τα μαθήματα, σε ένδειξη υποστήριξης στο μεταρρυθμιστή πρόεδρο της χώρας. Στην Τεχνική Σχολή Κχαϊέχ Νασίρ, 300 φοιτητές έφυγαν από τις τάξεις και συγκεντρώθηκαν στο προαύλιο της σχολής, όπου γίνονταν ομιλίες εναντίον των σκληροπυρηνικών. Οι ομιλητές χαρακτήρισαν «προετοιμασία ενός πραξικοπήματος κατά του Τύπου ο οποίος τάσσεται υπέρ των μεταρρυθμίσεων» το κλείσιμο των εφημερίδων. Στα κάγκελα της σχολής ήταν κρεμασμένα τα τελευταία φύλλα των εφημερίδων που έκλεισαν. Αργότερα οι φοιτητές βγήκαν στο δρόμο φωνάζοντας «η ελευθερία είναι η καρδιά μου και η καρδιά μου είναι αιχμάλωτη», «κράτα γερά Χατάμι». 
 Η «Σομπχ-ε-Εμρούζ» έγραψε στο κύριο άρθρο της: «Οι αντίπαλοι των μεταρρυθμίσεων γνωρίζουν ότι δεν έχουν μαζί τους την κοινή γνώμη, επομένως προσπαθούν να ενισχύσουν το δικό τους έδαφος μέσω μιας δημόσιας και ανοιχτής καταστολής».
 Το απόγευμα χθες έγινε συγκέντρωση φοιτητών στη Σχολή Νομικών και Πολιτικών Επιστημών της Τεχεράνης, όπου οι φοιτητές επέκριναν το κλείσιμο των εφημερίδων, αλλά και την κατάσταση που επικρατεί τρία χρόνια μετά την εκλογή του Χατάμι, με την οποία επιτρέπονται τέτοια μέτρα. Τέτοιες διαδηλώσεις για το 
κλείσιμο μίας μόνο εφημερίδες είχαν προκαλέσει πέρυσι το θάνατο τριών ατόμων. 
 Αλλά οι σκληροπυρηνικοί ενέτειναν χθες το κύμα επιθέσεων. Ο κρατικός ραδιοφωνικός σταθμός μετέδωσε χθες ότι Συμβούλιο των Φρουρών ακύρωσε την εκλογή ακόμη ενός μεταρρυθμιστή βουλευτή, του Μοχάμαντ Φερόκι, στην πόλη Γιρόφτ, στη νότια επαρχία Κερμάν. Το συμβούλιο έχει ακυρώσει ώς τώρα την εκλογή 11 μεταρρυθμιστών βουλευτών. Δύο εδόθησαν σε σκληροπυρηνικούς, και για τις υπόλοιπες θα γίνουν συμπληρωματικές εκλογές. Το ραδιόφωνο μετέδωσε ακόμα ότι θα καθυστερήσουν και τα τελικά αποτελέσματα της Τεχεράνης, όπου οι 29 από τους 30 εκλεγέντες είναι οπαδοί του μεταρρυθμιστή προέδρου.
 Χθες το θρησκευτικό δικαστήριο του Ιράν εξέδωσε ένταλμα σύλληψης του Χασάν Ετσκεβαρί, φιλομεταρρυθμιστή κληρικού, ο οποίος μετείχε στη διάσκεψη του Βερολίνο όπου Ιρανοί εξόριστοι επέκριναν το θρησκευτικό καθεστώς του Ιράν. Ο Εσκεβαρί είναι στο Παρίσι. Το επίσημο πρακτορείο ΙΡΝΑ μετέδωσε ότι ο κληρικός θα συλληφθεί μόλις επιστρέψει. 
 Στη Νέα Υόρκη αμερικανική οργάνωση υπεράσπισης της ελευθερίας του Τύπου επέκρινε την απαγόρευση της κυκλοφορίας των 14 εντύπων, την οποία καταδίκασε και η Γαλλία.
