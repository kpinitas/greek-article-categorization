Tου XPHΣTΟY ZIΩTH Στη σωστή κατεύθυνση κινούνται τα μέτρα για τη θεσμική θωράκιση που προωθεί η Επιτροπή Κεφαλαιαγοράς, εκτιμά ο διοικητής της Εθνικής κ. Θ. Καρατζάς. Ωστόσο στη συνέντευξη που ακολουθεί, επισημαίνει ότι τα μέτρα αυτά δεν επαρκούν, καθώς το μεγαλύτερο μερίδιο ευθύνης για την εύρυθμη λειτουργία της αγοράς έχουν όλοι «οι μετέχοντες σ' αυτήν». Αλλωστε, όπως τονίζει, υπάρχουν χρηματιστήρια με ατελέστερο θεσμικό πλαίσιο, τα οποία λειτουργούν καλύτερα από το δικό μας.  Για την πορεία της αγοράς, αρκείται να επισημάνει ότι «οι μεγάλες διακυμάνσεις που εμφανίζονται δεν μπορεί να αποτελούν μόνιμο καθεστώς».  Για την πορεία της Εθνικής, ιδιαίτερα στον «ευαίσθητο τομέα» των συνεργασιών, ο κ. Καρατζάς δηλώνει σιβυλλικά ότι «κρατάει όλες τις πόρτες ανοικτές». Παράλληλα εμφανίζεται αισιόδοξος για την κερδοφορία της τράπεζας, παρά τη μείωση των επιτοκίων, καθώς όπως επισημαίνει όλοι οι σχεδιασμοί που είχαν γίνει έχουν λάβει υπ' όψιν τους την εξέλιξη αυτή.  * Ποια είναι η γνώμη σας για τις διαρθρωτικές αλλαγές που κυοφορούνται τόσο για το σύνολο της οικονομίας όσο ειδικότερα για το τραπεζικό σύστημα;  «Εκτιμώ ότι στη χώρα μας έχουν ωριμάσει πλέον οι συνθήκες, ώστε να προχωρήσουν πλέον ορισμένες διαρθρωτικές αλλαγές. Σχήματα τα οποία είχαν αποκρυσταλλωθεί κάτω από συνθήκες οι οποίες ίσχυαν σε άλλη εποχή πρέπει να μεταρρυθμιστούν και να αποκτήσουν σύγχρονη μορφή και σχήμα. Οι παραπάνω διαπιστώσεις εκ πρώτης όψεως φαίνονται απλές, όμως η τεχνική εφαρμογή τους έχει πολλές διαστάσεις και για κάθε περίπτωση απαιτείται ειδική αντιμετώπιση.  Εμείς ως οργανισμός, για παράδειγμα, είμαστε σε ένα συνεχές καθεστώς μεταρρυθμίσεων των εσωτερικών διαδικασιών και δομών μας. Η κυριότερη απ' αυτές ξεκίνησε από καιρό, με την αναμόρφωση της χρηματοδοτικής μας λειτουργίας, η οποία έχει πλέον συγκεντρωθεί στα χρηματοδοτικά κέντρα, τα οποία λειτουργούν σύμφωνα με αρχές και κανόνες, οι οποίοι έχουν τεθεί για όλες τις επιχειρήσεις.  Ενα ακόμη παράδειγμα διαρθρωτικής αλλαγής στην οποία προχωρούμε, είναι η διαμόρφωση ενός νέου μοντέλου καταστήματος, το οποίο είναι σημείο εξυπηρέτησης πελατείας και όχι μία μικρογραφία τράπεζας, όπως ήταν στο παρελθόν. Αυτό θα καταστήσει τη λειτουργία της τράπεζας πιο αποτελεσματική και θα βελτιώσει το επίπεδο εξυπηρέτησης που προσφέρουμε στην πελατεία μας. Θα είμαστε δηλαδή μία τράπεζα η οποία θα λειτουργεί με τον τρόπο που λειτουργούν οι καλύτερες τράπεζες στον κόσμο.  Στον ευρύτερο τομέα οι διαρθρωτικές αλλαγές έχουν αρχίσει, συντελούνται και αναγκαστικά θα συνεχιστούν. Στον τομέα αυτό θα πρέπει να αναμένουμε την αναγγελία από κάθε οργανισμό και τους έχοντες την ευθύνη για τη λειτουργία του. Η πιο σημαντική από αυτές κατά τη γνώμη μου, στην οποία συμμετέχει και η τράπεζά μας, είναι η μεγάλη αλλαγή που σχεδιάζεται να γίνει φέτος στη ΔΕΗ. Ηδη έχουν επιλεγεί οι σύμβουλοι μετοχοποίησης. Πιστεύω ότι και σε άλλους τομείς θα σημειωθούν αντίστοιχες αλλαγές».  * Ιδιαίτερα στον τραπεζικό τομέα.  «Στην τράπεζά μας παρακολουθούμε επισταμένως όλες τις εξελίξεις τόσο στην εσωτερική όσο και στη διεθνή αγορά, οι οποίες συμβάλλουν στην προώθηση του στόχου μας, που είναι η δημιουργία μίας μεγάλης περιφερειακής τράπεζας. Ηδη, στη βαλκανική αγορά έχουμε κάνει τις πρώτες κινήσεις προς την κατεύθυνση αυτή, με την εξαγορά της Stopanska Bank στην ΠΓΔΜ, ενώ στη Βουλγαρία διεκδικούμε την UBB.  Στην ελληνική αγορά, παρακολουθούμε όλες τις εξελίξεις και όταν κρίνουμε ότι κάτι είναι προς το συμφέρον της τράπεζας δεν θα διστάσουμε να προχωρήσουμε».  * Στο πλαίσιο αυτό εντάσσετε και τη συνεργασία με την Πίστεως.  « Η Αlpha Τράπεζα Πίστεως είναι ανταγωνιστική τράπεζα, αυτό βέβαια δεν μας εμποδίζει να συνεργαζόμαστε στους τομείς εκείνους που κρίνουμε ότι η συνεργασία αυτή οδηγεί σε αμοιβαίο όφελος. Το έχουμε ήδη κάνει στην περίπτωση των έξυπνων καρτών (smart cards), και στην πιστοποίηση της ηλεκτρονικής υπογραφής, σε τομείς δηλαδή όπου απαιτείται μεγαλύτερο μέγεθος για να είναι επιτυχής η προσπάθεια... Αν στη διαδρομή αυτή αναδειχθούν και άλλες τέτοιες δυνατότητες, είμαστε έτοιμοι να τις αξιοποιήσουμε, όπως κάναμε άλλωστε και στην περίπτωση της ΔΕΗ.  Ταυτόχρονα όμως συνεργαζόμαστε και με άλλες τράπεζες, γεγονός που υποδηλώνει ότι δεν υπάρχει καθεστώς αποκλειστικής συνεργασίας με την Τράπεζα Πίστεως».  * Στην περίπτωση που διευρυνθεί το πεδίο αναζήτησης στρατηγικού εταίρου στην Εμπορική, θα μπορούσε να αποτελέσει ένα πεδίο στο οποίο να εκφράσετε το ενδιαφέρον σας;  « Ο στόχος της διοίκησης της Εμπορικής είναι να αναζητήσει έναν μέτοχο μειοψηφίας στο εξωτερικό. Ως γενική αρχή, την τράπεζά μας δεν την απασχολεί η πιθανότητα απόκτησης πακέτου μειοψηφίας σε κάποιο πιστωτικό ίδρυμα. Και αυτό γιατί τέτοιες σχέσεις δυσχεραίνουν μελλοντικές συνεργασίες. Δηλαδή αν ήμασταν συνδεδεμένοι με κάποιο οργανισμό, ενδεχομένως κάποιοι θα απέφευγαν να συνεργαστούν με την Εθνική. Αντίθετα εμείς θέλουμε να έχουμε όλες τις πόρτες ανοιχτές».  * Η ελληνική τραπεζική αγορά μπορεί να λειτουργήσει αποτελεσματικά, με τη δραστηριοποίηση τόσο πολλών τραπεζών;  « Δεν νομίζω ότι υπάρχει ιδιαίτερα μεγάλος κατακερματισμός στην ελληνική αγορά. Ηδη, ο αριθμός των τραπεζών που λειτουργούν στη χώρα μας δεν είναι ιδιαίτερα μεγάλος, συγκρινόμενος με άλλες παρόμοιες αγορές. Βέβαια υπάρχουν μερικές χώρες όπου το consolidation, η ενοποίηση της αγοράς, είναι πιο προχωρήμενο, όπως για παράδειγμα στην Ιρλανδία». * Μπορεί ο αριθμός να μην είναι μεγάλος, το μέγεθος όμως των ελληνικών τραπεζών υστερεί, για τα διεθνή δεδομένα τουλάχιστον.  « Δεν υπάρχει ούτε άριστο μέγεθος τραπέζης ούτε άριστος αριθμός τραπεζών. Εκτιμώ ότι το τραπεζικό σύστημα θα βρίσκεται μονίμως σε συνεχή εξέλιξη και αλλαγές. Αλλωστε το ελληνικό τραπεζικό σύστημα έχει να επιδείξει μία ενδιαφέρουσα ιστορία. Ετσι, ακόμη και σε περιόδους που οι εξαγορές και οι συγχωνεύσεις δεν αποτελούσαν μία δεδομένη επιχειρηματική τακτική, το ελληνικό τραπεζικό σύστημα είχε βρεθεί στην πρωτοπορία των εξελίξεων. Θα σας θυμίσω, η Εθνική Τράπεζα συγχωνεύτηκε με την Τράπεζα Αθηνών το 1953, αργότερα ο Ομιλος της Εμπορικής απέκτησε την Ιονική & Λαϊκή, την Πειραιώς, την Αττικής, δηλαδή έκανε μία σειρά εξαγορών, οι οποίες ήταν πρωτόγνωρες για την εποχή. Με άλλα λόγια το ελληνικό τραπεζικό σύστημα, ως ένας ζωντανός οργανισμός, θα υφίσταται συνεχώς επιρροές και θα προσαρμόζεται στις ανάγκες που κάθε εποχή δημιουργεί».  * Η σημαντική αποκλιμάκωση των επιτοκίων που θα πρέπει να συντελεστεί μέσα στο έτος, θα επηρεάσει αρνητικά τα κέρδη σας;  «Η εξέλιξη αυτή δεν θα δημιουργήσει πρόβλημα στην κερδοφορία της τράπεζάς μας. Αλλωστε, ο σχεδιασμός έγινε εν γνώσει ότι μέχρι το τέλος του χρόνου τα επιτόκια στη χώρα μας θα πρέπει να προσεγγίσουν τα επιτόκια της ζώνης του ευρώ».  * Πώς εκτιμάτε ότι θα εξελιχθούν τα πράγματα στη Σοφοκλέους, ιδιαίτερα μετά την πρόσφατη, μεγάλη υποχώρηση των τιμών;  « Οι μεγάλες διακυμάνσεις οι οποίες εμφανίζονται στην αγορά δεν μπορούν να αποτελούν μόνιμο καθεστώς. Η αγορά θα βρεί ένα σημείο ισορροπίας μετά το οποίο η εξέλιξη της θα είναι ομαλή. Βεβαίως, αυτό δεν απαλλάσσει όλους μας, και ιδιαίτερα τους επενδυτές από το να είμαστε προσεκτικοί και σώφρονες στις επιλογές μας. Θα πρέπει πάντα οι επιλογές των επενδυτών να γίνονται ύστερα από προσεκτική μελέτη των βασικών δεδομένων των επιχειρήσεων, στις οποίες επενδύουν».  * Υπάρχει ανάγκη άμεσης λήψης θεσμικών μέτρων για τη θωράκιση της αγοράς;  « Ηδη ο πρόεδρος της Επιτροπής Κεφαλαιαγοράς ανακοίνωσε τα άμεσα μέτρα, τα οποία βρίσκονται κατά τη γνώμη μου στη σωστή κατεύθυνση. Θέλω όμως να επισημάνω ότι για την εύρυθμη λειτουργία της αγοράς, πέρα από τα όποια θεσμικά μέτρα, απαιτείται να αλλάξει και η συμπεριφορά όλων των παραγόντων της. Αλλωστε, όπως έχω επισημάνει στο παρελθόν, υπάρχουν χρηματιστήρια με ατελέστερο θεσμικό πλαίσιο που λειτουργούν καλύτερα. Συνεπώς, θα πρέπει να στρέψουμε την προσοχή μας κυρίως στο πώς συμπεριφέρονται οι συμμετέχοντες στην αγορά. Πάντως, ανεξάρτητα απ' αυτό όταν αλλάζουν οι συνθήκες, και οι συνθήκες αλλάζουν και πάρα πολύ γρήγορα, πρέπει και το θεσμικό πλαίσιο να τις παρακολουθεί.
