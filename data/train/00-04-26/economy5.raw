 Σε φάση νευρικότητας έχει εισέλθει και πάλι η χρηματιστηριακή αγορά και ουδείς είναι σε θέση, με βάση τα παρόντα δεδομένα, να εκτιμήσει εάν πρόκειται για ένα από τα γνωστά συμπτώματα της προπασχαλινής περιόδου ή έαν το Xρηματιστήριο δοκιμάζεται ξανά από ένα νέο «καθοδικό κανάλι». Η χθεσινή σημαντική κάμψη κατά 3, 17% που επανέφερε το γενικό δείκτη στις 4.224, 45 μονάδες, με ένα εξαιρετικά χαμηλό τζίρο που δεν ξεπέρασε τα 100 δισ. δρχ., ασφαλώς καταδεικνύει ότι η Σοφοκλέους δεν στάθηκε δυνατό ακόμη να βρει την ισορροπία της και το δρόμο της ανάκαμψης.  Βαρύ ήταν το τίμημα για τις μετοχές της Παράλληλης Αγοράς, που βρέθηκαν στο σύνολό τους κατά 7, 52% χαμηλότερα, για τις Κατασκευές με -6, 74%, ενώ διόλου ευκαταφρόνητες δεν ήταν και οι απώλειες στον τραπεζικό κλάδο, που έφτασαν στο -2, 41%.  Παράγοντες της χρηματιστηριακής αγοράς υποστηρίζουν ότι μέσα από την ανάγνωση των προγραμματικών δηλώσεων της κυβέρνησης δεν ξεκαθάρισαν πλήρως τα επιμέρους θέματα και ιδιαίτερα αυτά που σχετίζονται με τον τρόπο και το χρόνο που θα επιλεγούν για τις ιδιωτικοποιήσεις των μεγάλων δημοσίων οργανισμών (ΟΤΕ, Εμπορική κ.ά.), ούτε ακόμη τι ακριβώς θα γίνει με την Ολυμπιακή Αεροπορία.  «Η αγορά αναμένει να δει συγκεκριμένες και γενναίες κινήσεις στον τομέα των επιχειρήσεων, τόσο από τον ιδιωτικό όσο και από το δημόσιο τομέα, ώστε να αφυπνιστούν τα επενδυτικά ανακλαστικά», τονίζει, μιλώντας προς την «Ε», η επικεφαλής του τομέα επενδύσεων της Alpha Trust, Λήδα Κοντογιάννη. «Δεν θα πρέπει να μας εκπλήξει εάν η αγορά βρεθεί για ένα μικρό διάστημα ακόμη και σε χαμηλότερα επίπεδα», εκτιμά η ίδια, υποστηρίζοντας ωστόσο ότι «πολλές μετοχές έχουν διαμορφωθεί πια σε ελκυστικά επίπεδα, διευκολύνοντας έτσι την εκδήλωση αγοραστικού ενδιαφέροντος από πλευράς θεσμικών επενδυτών».  Σύμφωνα με πληροφορίες πάντως, αρκετά αμοιβαία κεφάλαια και άλλοι θεσμικοί επενδυτές έχουν ξεκινήσει σταδιακές τοποθετήσεις σε επιλεγμένες αξίες, έστω κι αν αυτή την περίοδο κινούνται ιδιαίτερα προσεκτικά, έχοντας άλλωστε ήδη επενδεδυμένο ένα σημαντικό μέρος των διαθεσίμων τους. Παρ' όλα αυτά οι ρευστοποιήσεις στις οποίες προέβησαν κατά το τελευταίο διάστημα πολλά θεσμικά χαρτοφυλάκια έχει προσφέρει αρκετά ρευστά διαθέσιμα, τα οποία θα οδεύσουν προς τοποθετήσεις αμέσως μόλις κριθεί από τους επικεφαλής των εταιρειών αυτών ότι έχει εκλείψει η πιθανότητα περαιτέρω διολίσθησης των τιμών.  Ενα άλλο στοιχείο το οποίο θα πρέπει να λάβουν υπόψη τους οι επενδυτές είναι ότι η ώθηση του δείκτη προς υψηλότερα επίπεδα κατά τις τελευταίες συνεδριάσεις της προηγούμενης εβδομάδας, υπό το πρίσμα και της αναμονής εξαγγελίας των θεσμικών μέτρων και των προγραμματικών δηλώσεων, έδωσε την ευκαιρία σε πολλούς βραχυχρόνιους επενδυτές να τοποθετηθούν, ενώ δεν έλειψαν και οι αγορές με «αέρα». Ομως η άνοδος που δεν είχε συνέχεια ώθησε αρκετούς σε ρευστοποιήσεις, τόσο για τη διασφάλιση των βραχυπρόθεσμων κερδών όσο και για την κάλυψη θέσεων, έστω και με ζημιά.  Αναλυτές της αγοράς, πάντως, εκτιμούν ότι δεν συντρέχει καμία προϋπόθεση για ρυμούλκηση των τιμών σε ακόμη χαμηλότερα επίπεδα, καθώς οι διεθνείς αγορές, παρά τις αναταράξεις, έχουν βρει σημεία ισορροπίας, ο εναρμονισμένος δείκτης πληθωρισμού της χώρας θα σημειώσει περαιτέρω κάμψη στο 1, 9% τον Απρίλιο. Κατά συνέπεια δημιουργείται ένα ευνοϊκό περιβάλλον και εάν δεν σημειωθούν άλλου είδους στρεβλώσεις, η Σοφοκλέους συγκεντρώνει όλες τις προοπτικές για εκδήλωση ανοδικών τάσεων, πιθανότατα μετά το Πάσχα.  Ερωτήματα, πάντως, γεννιούνται από την εμμονή ορισμένων κύκλων που θέλουν να «βλέπουν» την αγορά να οδηγείται σε επίπεδα ακόμη και χαμηλότερα των 4.000 μονάδων. Είναι ένα φαινόμενο που κανείς δεν μπορεί να εξηγήσει πειστικά από ποιούς κύκλους εκπορεύεται και βάσει ποιών στοιχείων.
