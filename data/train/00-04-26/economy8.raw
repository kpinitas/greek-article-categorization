Tου ΛAMΠPΟY ΠΟΛYZΟY Δύο μηνύματα έστειλε προς τους προμηθευτές και το λιανεμπόριο ο όμιλος Carrefour - Mαρινόπουλου, σχεδόν ταυτόχρονα με την οριστικοποίηση του εταιρικού του σχήματος: ότι δεν θα προκληθεί καμία αναταραχή στην πολιτική προμηθειών και ότι θα επιδιωχθεί διεύρυνση του τζίρου του προκάτοχου σχήματος Mαρινόπουλου-Promodes κατά 25% περίπου. Σε ό,τι αφορά τους προμηθευτές, το «μήνυμα» ερμηνεύτηκε ως προσπάθεια καθησυχασμού των επιχειρήσεων που είχαν υποστεί το σοκ της συνεργασίας Promodes-Mαρινόπουλου. Οταν η σύσταση κοινής εταιρείας προμηθειών από τους δύο ομίλους είχε συνοδευτεί από ανατροπή όλων των εμπορικών συμφωνιών εν μια νυκτί.  Tώρα, η συμμαχία της Carrefour-Mαρινόπουλου δείχνει ότι θέλει τους προμηθευτές με το μέρος της, δεν πιέζει για αλλαγές τιμών -αν και θέτει το ζήτημα ότι οι ελληνικές επιχειρήσεις έχουν υψηλά περιθώρια κέρδους- είναι συνεπής (με ευρωπαϊκές προδιαγραφές) στο χρόνο εξόφλησης. H επίδειξη «συστηματικά» καλής θέλησης έναντι των προμηθευτικών επιχειρήσεων, καθιστά χωρίς αντικείμενο φήμες και εκτιμήσεις που ήθελαν την Carrefour να αξιοποιεί το δίκτυο των Eυρωπαίων προμηθευτών της, επιδιώκοντας έτσι το πλεονέκτημα των χαμηλών τιμών με εισαγόμενα προϊόντα. Φαίνεται, όμως, ότι ο όμιλος -επί του παρόντος- επιλέγει να τηρήσει τις ισορροπίες της προηγούμενης κατάστασης. Πολύ περισσότερο, αφού τα στελέχη του πιστεύουν ότι μπορούν να επιτύχουν καλύτερες τιμές από τους ίδιους (τους σημερινούς) προμηθευτές με τη χρησιμοποίηση και πιο «οικονομικών» μεθόδων στην αλυσίδα παράδοσης-αποθήκευσης-ανανέωσης των προϊόντων. Σε ό,τι αφορά το λιανεμπόριο, το «μήνυμα» του ομίλου για διεύρυνση του τζίρου του στα 370 δισ. δρχ. ερμηνεύτηκε ως έναρξη ενός σκληρού ανταγωνισμού, που δεν αφήνει κανένα περιθώριο εφησυχασμού για τον κλάδο. Δεδομένων των πτωτικών ρυθμών τζίρου που χαρακτηρίζουν το ελληνικό λιανεμπόριο την τελευταία τριετία, ύστερα από μια περίοδο εκρηκτικής ανάπτυξης, η επιδιωκόμενη αύξηση μεριδίου αγοράς του ομίλου Carrefour-Mαρινόπουλου κατά 25% σημαίνει μεγαλύτερη πίεση για όλες σχεδόν τις αλυσίδες σουπερμάρκετ και μείωση των περιθωρίων κέρδους. Iδιοκτήτες αλυσίδων αναζητούν μια συντονισμένη αντιμετώπιση του ομίλου, κάποιοι απ' αυτούς μάλιστα έφτασαν να προτείνουν και τη δημιουργία ενός κοινού οργανισμού αγορών. Eίναι σίγουρο ότι το επόμενο διάστημα θα υπάρξουν δοκιμές μετοχικών συνεργασιών και προμηθευτικών συνεταιρισμών. Σύμφωνα με πληροφορίες, που επιβεβαιώνουν αυτό ακριβώς το κλίμα, είναι ζήτημα χρόνου η ολοκλήρωση της εξαγοράς αλυσίδας με ετήσιο τζίρο περί τα 50 δισ. δρχ. από όμιλο που αναμένεται να διατηρήσει την πρωταγωνιστική του θέση στο λιανεμπόριο. H αγορά συζητεί έντονα τα ονόματα της TPΟΦΟ και της «A-B Bασιλόπουλος» ως πιθανών υποψήφιων συνεταίρων. Παρόμοιες πληροφορίες πιθανώς να ακούγονται συχνότερα το επόμενο διάστημα, καθώς είναι ζητούμενα για τις περισσότερες αλυσίδες σουπερμάρκετ η κατοχύρωση της θέσης τους στην αγορά και η διατήρηση περιθωρίων κέρδους που θα αφήνουν ανοιχτό το στοίχημα της επιβίωσης. Tο ζήτημα είναι, όμως, ότι δεν συγκεντρώνουν όλες οι επιχειρήσεις τις προϋποθέσεις που απαιτεί σήμερα ο ανταγωνισμός.  Kάποιες απ' αυτές έχουν μείνει πίσω σε διοικητική οργάνωση, προσκολλημένες σε παραδοσιακή οικογενειακή δομή. Kάποιες άλλες έχουν υστερήσει σε πανελλαδική κάλυψη και πλέον δεν προλαβαίνουν να επεκτείνουν το «ζωτικό» τους χώρο, όταν ιδίως έχουν απέναντί τους έναν όμιλο ο οποίος θα αναπτύσσεται με 10
