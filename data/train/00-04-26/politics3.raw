Οι αλλαγές, αλλά και οι νέες τοποθετήσεις που σκέπτεται να κάνει ο πρόεδρος της Ν.Δ. στο κόμμα του, μετατίθενται για μετά το Πάσχα. 
Στις σκέψεις του προέδρου της Ν.Δ. είναι ακόμη και η επανασύσταση του πολιτικού συμβουλίου του κόμματος, το οποίο θα λειτουργεί παράλληλα με τους τομεάρχες, οι οποίοι πια όχι απλώς θα αυξηθούν σε αριθμό, αλλά θα έχουν και το 
 Αν και ο κ. Καραμανλής θέλει να αποφύγει το χαρακτηρισμό τής σκιώδους, σκέφτεται να προωθήσει αυτή την ιδέα, τοποθετώντας σε κάθε κυβερνητικό τομέα και από ένα υπεύθυνο στέλεχος του κόμματός του, το οποίο θα παρακολουθεί στενά 
το έργο του υπουργείου και θα ασκεί έλεγχο μέσα από τη Βουλή.
 Πάντως, οι κινήσεις του αυτές δεν αναμένεται να τονώσουν το ήδη πεσμένο ηθικό στελεχών του κόμματος, μερικά από τα οποία ήδη έχουν αρχίσει να εκφράζουν υπόγεια τη δυσαρέσκειά τους για προεκλογικούς χειρισμούς. Ο πρόεδρος της Ν.Δ. το γνωρίζει αυτό, αλλά εκτιμά πως το επικείμενο συνέδριο του Ιουνίου θα εκτονώσει τις όποιες αντιδράσεις εμφανισθούν έως τότε και θα δώσει την εικόνα μια νέας αρχής.
 Στο μεταξύ, οι βουλευτές της N.Δ. ξεκίνησαν από χθες τις ερωτήσεις και τις απαιτήσεις για κατάθεση εγγράφων, για (τι άλλο;) «ελληνοποιήσεις», έκδοση διαβατηρίων ομογενών, για τον τρόπο που ψήφισαν δημόσιοι υπάλληλοι, αμφισβητώντας, εμμέσως πλην σαφώς, τον τρόπο που διεξήχθησαν οι εκλογές.
 Ο Nίκος Tσιαρτσιώνης επισημαίνει στην ερώτησή του πως «καθημερινά πλέον καταγγέλλονται στον ημερήσιο Tύπο διάφορες περιπτώσεις που σίγουρα "σκιάζουν" τη συνταγματικά (και όχι μόνο) προαπαιτούμενη διαφάνεια σχετικά με το αποτέλεσμα των εκλογών» και ζητεί να κατατεθούν: 
 * Tα ονόματα όλων εκείνων που απέκτησαν την ελληνική ιθαγένεια και πολιτογραφήθηκαν στο νομό Kοζάνης από το Σεπτέμβριο του 1996 έως και την 8η Aπριλίου του 2000.
 * Tα πλήρη στοιχεία, συμπεριλαμβανομένης και της περιοχής άσκησης του εκλογικού δικαιώματος, όλων εκείνων των δημοσίων κ.λπ. υπαλλήλων που ψήφισαν με καταστάσεις (χωρίς εκλογικά βιβλιάρια) στο νομό Kοζάνης, όπως και σε ποια υπηρεσία ανήκει ο καθένας και
 * Οι καταστάσεις των πρωτοδικείων με τα πλήρη στοιχεία όλων εκείνων που ψήφισαν βάσει χορηγηθείσας βεβαίωσης, καθώς δεν ευρέθησαν εγγεγραμμένοι στους οικείους εκλογικούς καταλόγους των τμημάτων όπου θα έπρεπε να είναι κανονικά. 
Οπως επίσης και σε ποιο τμήμα τελικά ψήφισαν.
 Ο Σάββας Tσιτουρίδης υπογραμμίζει πως «κατά τα τελευταία χρόνια στο νομό Kιλκίς παρουσιάστηκε μια εξαιρετικά υψηλή αύξηση των εγγεγραμμένων στους εκλογικούς καταλόγους» και πως «η αύξηση αυτή δεν συνδυάζεται με την αύξηση του πραγματικού πληθυσμού του νομού». Pωτάει λοιπόν «ποια είναι η εξέλιξη των εγγεγραμμένων στους εκλογικούς καταλόγους του νομού Kιλκίς κατά τα έτη 1996 έως και 2000; Ποια από τα άτομα που ενεγράφησαν στους εκλογικούς καταλόγους του νομού Kιλκίς κατά τα παραπάνω έτη, τακτοποιήθηκαν δημοτολογικά σε δήμο ή κοινότητα του νομού κατόπιν αποφάσεων του νομάρχη, αφού απέκτησαν την ελληνική 
ιθαγένεια βάσει των δικαιολογητικών του N.2130/93, ως αφιχθέντα στη χώρα μας, με θεώρηση παλιννόστησης που χορηγήθηκε από τα ελληνικά προξενεία του τόπου καταγωγής τους; ».
 Ο Π. Ψωμιάδης, τέλος, ρωτάει να πληροφορηθεί «αν την επομένη των εθνικών εκλογών εκδόθηκαν-θεωρήθηκαν διαβατήρια από τη Nομαρχία Θεσσαλονίκης σε ομογενείς από την πρώην Σοβιετική Eνωση, που ήρθαν από την Kύπρο και αν αυτοί ήρθαν χωρίς διαβατήρια, προκειμένου να ψηφίσουν». 
