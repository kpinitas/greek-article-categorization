Τα καρδιακά επεισόδια αυξάνονται την εποχή της συμπλήρωσης των φορολογικών δηλώσεων! Προσοχή λοιπόν αυτή την εποχή, και μην αγχώνεστε γιατί πάνω απ' όλα η υγεία μας. Σε κίνδυνο όμως βρίσκονται και όσοι αγχώνονται πολύ με το Xρηματιστήριο: τα limit down μπορεί να προκαλέσουν και εμφράγματα... 
Μελέτη που έγινε στις ΗΠΑ έδειξε ότι το διάστημα που συμπληρώνονται οι φορολογικές δηλώσεις αυξάνονται τα καρδιακά επεισόδια, όπως ανέφερε σε χθεσινή 
συνέντευξη Tύπου ο αναπληρωτής καθηγητής Καρδιολογίας Χρήστος Πίτσαβος.
 H συνέντευξη δόθηκε με αφορμή το Διεθνές Συνέδριο Κλινικής Καρδιολογίας, που θα πραγματοποιηθεί 4-6 Μαΐου στην Αθήνα υπό την αιγίδα της Καρδιολογικής Κλινικής του Πανεπιστημίου Αθηνών και της Ελληνικής Καρδιολογικής Εταιρείας. Εκτός από τον κ. Πίτσαβο, ομιλητές στη χθεσινή συνέντευξη Tύπου ήταν ο αναπληρωτής καθηγητής Καρδιολογίας Χριστόδουλος Στεφανάδης και οι καρδιολόγοι Σπύρος Λάμπρου και Κωνσταντίνα Αγγέλη. 
 H στεφανιαία νόσος, όπως επισημάνθηκε, αποτελεί μείζον πρόβλημα στις σύγχρονες 
δυτικές κοινωνίες. Εδώ και πολλές δεκαετίες έχουν εντοπιστεί βασικοί παράγοντες κινδύνου για την ανάπτυξη της νόσου, όπως η υπέρταση, το κάπνισμα, η υπερχοληστερολαιμία και ο σακχαρώδης διαβήτης. 
 Τα τελευταία χρόνια οι ερευνητές εντόπισαν και άλλους παράγοντες κινδύνου, μεταξύ των οποίων θεωρούνται η ομοκυστεΐνη, το ινωδογόνο και λιποπρωτεΐνη (a). 
Ο εντοπισμός αυτών των παραγόντων μπορεί να εξηγήσει σε ένα ποσοστό την εκδήλωση καρδιακών επεισοδίων σε άτομα χωρίς άλλους παράγοντες κινδύνου για την εκδήλωση καρδιαγγειακών, αλλά και σε νεαρής ηλικίας ασθενείς. Με τον εντοπισμό αυτών των παραγόντων θα δοθεί στο μέλλον η δυνατότητα παρέμβασης και 
 Οσον αφορά τους ασθενείς που για διάφορους λόγους δεν μπορούν να υποβληθούν σε 
b y-pass ή σε αγγειοπλαστική, μπορούν σήμερα να βελτιώσουν την ποιότητα ζωής τους μέσω της αγγειογένεσης. Παρ' ότι ο τομέας αυτός βρίσκεται ακόμη σε πολύ πρώιμα στάδια, φαίνεται ότι η γονιδιακή θεραπεία μπορεί να δώσει τη δυνατότητα 
δημιουργίας νέων αγγείων στο μυοκάρδιο, ώστε η καρδιά των πασχόντων να αποδίδει καλύτερα, ιδίως σε περιπτώσεις που η φαρμακευτική υποστήριξη δεν επαρκεί. 
 Στο συνέδριο θα αναπτυχθεί ακόμη το θέμα της επεμβατικής, μη χειρουργικής μεθόδου αντιμετώπισης των συμπτωμάτων που δημιουργεί η υπερτροφική αποφρακτική 
μυοκαρδιοπάθεια. Σήμερα, περισσότεροι άνθρωποι, με αυτή τη μέθοδο, μπορούν να αποφύγουν το χειρουργείο, που αποτελούσε μέχρι πρόσφατα μοναδική θεραπευτική λύση.
