Το οριστικό πρόγραμμα των εξετάσεων έχει μετατεθεί κατά μία εβδομάδα από
τον αρχικό προγραμματισμό που είχε ανακοινωθεί την περασμένη εβδομάδα. Ο μεγαλύτερος κύκλος εξετάσεων, φέτος. Eπί 43 ημέρες, μαθητές γυμνασίου, λυκείου, TEE και παλιοί απόφοιτοι θα δίνουν εξετάσεις. Aρχίζουν στις 20 Mαΐου και τελειώνουν 3 Iουλίου. Kουράγιο! 
Η μετάθεση των ημερομηνιών έγινε μετά από διαμαρτυρίες μαθητών και καθηγητών ότι ο χρόνος προετοιμασίας ήταν πολύ περιορισμένος ενώ η συμπίεση του διδακτικού έτους δεν άφηνε χρονικά περιθώρια για τις εξετάσεις βελτίωσης της βαθμολογίας του δευτέρου τετραμήνου.
 Σύμφωνα με το νέο πρόγραμμα, ο κύκλος των εξετάσεων ξεκινάει στις 20 Μαΐου με τους παλαιούς απόφοιτους, οι οποίοι διαγωνίζονται με το σύστημα των δεσμών και 
ολοκληρώνεται στις 3 Ιουλίου, με τα ειδικά μαθήματα. 
 Παρατάθηκε επίσης για γυμνάσια, λύκεια και ΤΕΕ, το διδακτικό έτος κατά μία εβδομάδα και τώρα λήγει στις 22 Μαΐου.
 Οι πανελλαδικές εξετάσεις της Β' και της Γ' λυκείου δεν έχουν αλλάξει μορφή και οι μαθητές θα διαγωνίζονται ανά διήμερο, όπως δηλαδή και στο αρχικό πρόγραμμα. 
 Οι Γενικές Εξετάσεις θα ολοκληρωθούν σε 4 ημέρες αφού κάθε μέρα θα διαγωνίζονται οι μαθητές και των τεσσάρων δεσμών σε ένα μάθημα.
 Ο χρόνος υγειονομικής εξέτασης και πρακτικής δοκιμασίας των υποψηφίων για την εισαγωγή στα Τμήματα Φυσικής Αγωγής ορίστηκε από τις 26 Ιουνίου μέχρι και τις 3 Ιουλίου.
 Σχετικά με τρία μαθήματα κατεύθυνσης του λυκείου που δεν έχουν διδαχθεί σε όλα 
τα σχολεία λόγω έλλειψης καθηγητών ειδικοτήτων, από το υπουργείο Παιδείας ανακοινώθηκε ότι: 
 _ Το μάθημα τεχνολογικής κατεύθυνσης «Τεχνολογία Επικοινωνιών» της Β' λυκείου δεν θα εξεταστεί σε κανένα σχολείο.
 _ Τα μαθήματα «Ανάπτυξη Εφαρμογών σε Προγραμματιστικό Περιβάλλον» και «Τεχνολογία Υπολογιστικών Συστημάτων και Λειτουργικά Συστήματα» του κύκλου Πληροφορικής και Υπηρεσιών Τεχνολογικής Κατεύθυνσης της Γ' λυκείου, θα εξεταστούν κανονικά σε όλα τα λύκεια, εκτός από τα 12 λύκεια στα οποία δεν διδάχτηκαν λόγω έλλειψης εκπαιδευτικών.
