 Η γλώσσα εξελίσσεται σε ζήτημα αιχμής μεταξύ των εταίρων της Ευρωπαϊκής Ενωσης, επισκιάζοντας τις όποιες διαφορές για οικονομικά ζητήματα, για το δικαίωμα ψήφου ή το βέτο. Η τάση να χρησιμοποιούνται μόνο τα αγγλικά και τα γαλλικά, αν όχι αποκλειστικά τα αγγλικά, εις βάρος των άλλων εννιά επίσημων γλωσσών της Eυρωπαϊκής Eνωσης δημιουργεί τριβές μεταξύ των «15».
 Οι Γερμανοί και οι Ισπανοί αρνούνται να υποταχθούν στη δικτατορία της διγλωσσίας, γράφει ο ανταποκριτής της «Ελ Παΐς» στις Βρυξέλλες. Το ίδιο συμβαίνει με τους Ιταλούς και τους Ολλανδούς. Η Γαλλία ανησυχεί μήπως από τη διαμάχη αυτή βγει ωφελημένη η αγγλική γλώσσα και προτείνει να χρησιμοποιούνται
 Η προσθήκη άλλων 12 γλωσσών με τη διεύρυνση της Ευρωπαϊκής Ενωσης προς ανατολάς θα περιπλέξει ακόμη περισσότερο τα πράγματα. Σε μια Ευρώπη με 23 γλώσσες, θα χρειάζονται 115 διερμηνείς σε κάθε αίθουσα για να εξασφαλιστεί η λειτουργία του συστήματος, όπως και σήμερα. 
 Οι επίσημες γλώσσες της Ευρωπαϊκής Ενωσης είναι σήμερα έντεκα: αγγλικά, γαλλικά, γερμανικά, ισπανικά, ιταλικά, ολλανδικά, πορτογαλικά, ελληνικά, σουηδικά, δανέζικα και φινλανδικά. Στο Ευρωπαϊκό Κοινοβούλιο, τα πρακτικά όλων
των επισήμων συνεδριάσεων μεταφράζονται και στις 11 αυτές γλώσσες. Το κόστος αυτής της πρακτικής ισοδυναμεί με το ένα τρίτο του ετήσιου προϋπολογισμού της Ενωσης.
 Στην Ευρωπαϊκή Επιτροπή, οι συνεδριάσεις του συμβουλίου των επιτρόπων και των αρχηγών των κυβερνήσεων γίνονται στα γαλλικά, στα αγγλικά και στα γερμανικά, με την παρουσία διερμηνέων. Στην αίθουσα Τύπου, οι γλώσσες που επιτρέπονται και μεταφράζονται είναι τα αγγλικά και τα γαλλικά. Στις συναντήσεις εργασίας των αξιωματούχων, ομιλούνται τα γαλλικά και τα αγγλικά χωρίς διερμηνείς. Τα έγγραφα μεταφράζονται στα αγγλικά, στα γαλλικά και στα γερμανικά, παρ' όλο που
μόνο το 2% αυτών έχει συνταχθεί στη γερμανική γλώσσα.
 Οι σοβαρότερες συγκρούσεις γίνονται στο Συμβούλιο Υπουργών. Με βάση το γλωσσικό καθεστώς που ισχύει, χρησιμοποιούνται και οι 11 γλώσσες και το συμβούλιο λαμβάνει αποφάσεις μόνο με βάση έγγραφα που έχουν μεταφραστεί σε όλες τις επίσημες γλώσσες. Η Γερμανία, έτσι, απαιτεί να υπάρχει μετάφραση στα γερμανικά σε όλες τις συνεδριάσεις υπουργικού επιπέδου, είτε είναι επίσημες είτε άτυπες. Την ίδια θέση λαμβάνει συχνά και η Ισπανία. Στο συμβούλιο εφαρμόζεται μια συμφωνία κυρίων, με βάση την οποία, όταν λόγω ανωτέρας βίας δεν υπάρχουν διερμηνείς, οι εργασίες γίνονται στα γαλλικά και στα αγγλικά. Η «ανωτέρα βία», όμως, παρουσιάζεται υπερβολικά συχνά, με αποτέλεσμα τα αγγλικά και τα γαλλικά να χρησιμοποιούνται κατά κόρον και εις βάρος άλλων γλωσσών. 
 Αυτή η αγγλογαλλική κυριαρχία έχει κινητοποιήσει τις άλλες χώρες, και κυρίως τη Γερμανία και την Ισπανία, που εννοούν να υπερασπιστούν τις γλώσσες τους. 
 «Το γλωσσικό καθεστώς θα είναι το μεγαλύτερο πρόβλημα της διεύρυνσης της Ευρωπαϊκής Ενωσης», επισημαίνουν αξιωματούχοι της Ευρωπαϊκής Επιτροπής. Στις 11 υπάρχουσες γλώσσες θα προστεθούν άλλες 12: τα τουρκικά, τα πολωνικά, τα ουγγρικά, τα τσέχικα, τα ρουμανικά, τα βουλγαρικά, τα σλοβακικά, τα εσθονικά, τα λετονικά, τα λιθουανικά, τα σλοβενικά και τα μαλτέζικα. Και η ανάγκη για διερμηνείς, που θα ομιλούν 3 με 7 γλώσσες εκτός της δικής τους, υπάρχει κίνδυνος να οδηγήσει σε αδιέξοδο.
