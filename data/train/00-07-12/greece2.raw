 Δασικές υπηρεσίες σε εμπόλεμη κατάσταση με την Πυροσβεστική, αντιπυρική προετοιμασία δήμων και κοινοτήτων υποτυπώδης, πρόληψη πυρκαγιών και φύλαξη δασών ανεπαρκέστατη, συνεννόηση φορέων και υπηρεσιών... τσιμέντο, ή μάλλον στάχτη... Είναι το «περίγραμμα» που συνοδεύει τις μεγάλες καταστροφές των δασών σε κάθε πυρκαγιά, όταν το «επιχειρησιακό σχέδιο» έχει ολοκληρωθεί και όλοι ψάχνουν να βρουν γιατί, για μια ακόμη φορά, δεν απέδωσε.
 Φταίει το υπουργείο Εσωτερικών, το υπουργείο Δημόσιας Τάξης, η Πυροσβεστική, το υπουργείο Γεωργίας, οι δήμοι, οι νομαρχίες, οι δασικές υπηρεσίες, ποιος φταίει. «Με ενοχλεί όταν το πρόβλημα με τις πυρκαγιές εστιάζεται στην Tοπική Aυτοδιοίκηση και νομίζω ότι το όλο θέμα δημιουργείται μάλλον εκ του πονηρού δήλωσε χθες στην «Ε» ο πρόεδρος της ΚΕΔΚΕ Πάρις Κουκουλόπουλος. Το κονδύλι από
το υπουργείο Εσωτερικών είναι 1, 7 δισ. για όλη την Ελλάδα. Αναρρωτιέμαι: τι είδους αντιπυρική προστασία θα μπορούσαν να πάρουν οι δήμοι με αυτά τα χρήματα; Επίσης έχουμε αντικειμενικά προβλήματα καθώς ορισμένοι δήμοι έχουν πάρει μηχανήματα και δεν έχουν χειριστές να τα κινήσουν γιατί περιμένουμε ακόμη τα αποτελέσματα από το ΑΣΕΠ, άλλοι πάλι δήμοι δεν έχουν πάρει ακόμα τα χρήματα από το κονδύλι του υπουργείου λόγω γραφειοκρατικών δυσχερειών.
 Παρ' όλα αυτά, οι δήμαρχοι δεν πρέπει να δείξουν αδράνεια, τους καθιστούμε όλους υπεύθυνους για τις περιοχές τους ιδιαίτερα όσον αφορά το θέμα των χωματερών. Η ΚΕΔΚΕ τους έχει ενημερώσει από το Μάρτιο, θα πρέπει να αφήσουν τα
οποιασδήποτε μορφής άλλοθι, να είναι σε πλήρη ετοιμότητα με όλα τα υλικοτεχνικά μέσα που διαθέτουν και να λάβουν όλα τα απαραίτητα μέτρα για την αποτροπή πιθανότητας εκδήλωσης πυρκαγιάς σε επικίνδυνα σημεία, όπως είναι οι ανεξέλεγκτες χωματερές».
 Ο πρόεδρος της Ενωσης Νομαρχιακών Αυτοδιοικήσεων Ελλάδος Θόδωρος Κατριβάνος με
χθεσινή ανακοίνωση κατεγγέλλει ότι είχε ζητήσει από τις 30 Ιουνίου 1999 να μετάσχει η Νομαρχιακή Αυτοδιοίκηση στη δασοπροστασία και πυρόσβεση προωθώντας τον εθελοντισμό, αλλά τα υπουργεία Εσωτερικών και Δημόσιας Τάξης δεν απάντησαν
στην αίτηση. Η ολομέλεια των νομαρχών επίσης χθες σε συνεδρίασή της αποφάσισε να συμπαρασταθεί στους κατοίκους των πληγέντων περιοχών με βοήθεια που θα είναι υλική και οικονομική και το ύψος της θα αποφασιστεί μετά την καταγραφή των ζημιών.
 Στο μεταξύ η υπουργός Εσωτερικών και Δημόσιας Διοίκησης Βάσω Παπανδρέου σε χθεσινές δηλώσεις της επανέλαβε ότι δεν υπήρξαν προβλήματα συντονισμού παρά το
γεγονός ότι και ο συντονισμός και η πρόληψη έχουν πάντα τα περιθώρια να βελτιωθούν. 
 Ο ρόλος και οι αρμοδιότητες του κάθε φορέα είναι σαφής, υποστήριξε η κ. Παπανδρέου υπογραμμίζοντας ότι τα τελευταία χρόνια έχει βελτιωθεί η αποτελεσματικότητα της κρατικής μηχανής στην αντιμετώπιση των πυρκαγιών. Ειδικά για τη Σάμο, η υπουργός τόνισε ότι τα ακραία καιρικά φαινόμενα ξεπέρασαν τις δυνατότητες της οποιασδήποτε προετοιμασίας και της οποιασδήποτε κινητοποιήσεως, η οποία έγινε άμεσα και ολοκληρωμένα. Επίσης η κ. Παπανδρέου παραδέχτηκε ότι σίγουρα υπάρχει πρόβλημα με τον καθαρισμό των δασών, καθώς ορισμένοι αγρότες δεν έχουν καθαρίσει τα χωράφια τους, ή ιδιώτες δεν έχουν καθαρίσει τις αυλές τους, ή χωματερές δεν έχουν καθαριστεί από τους δήμους. «Αυτά τα φαινόμενα είναι υπαρκτά παρά την κινητοποίηση, τα χρήματα που διαθέσαμε και την υποχρέωση που έχει κάθε πολίτης και κάθε τοπικός φορέας», δήλωσε χαρακτηριστικά η υπουργός και τόνισε ότι η δασική υπηρεσία ακόμη δεν συνεργάζεται στο βαθμό που θα έπρεπε να συνεργάζεται, ανεξάρτητα από το ποιος θα έχει την αρμοδιότητα. Τέλος η κ. Παπανδρέου ζήτησε τη συμμετοχή των πολιτών
στη μάχη κατά των πυρκαγιών, γιατί το φετινό καλοκαίρι είναι πολύ δύσκολο και οι καιρικές συνθήκες μάς έχουν ξεπεράσει.
