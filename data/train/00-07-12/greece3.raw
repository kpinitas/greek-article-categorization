Ακρογωνιαίος λίθος της πρόληψης των πυρκαγιών είναι η σωστή διαχείριση των δασών. Τεράστιο το πρόβλημα των ανεξέλεγκτων, αλλά και των νόμιμων χωματερών, που πρέπει να λυθεί άμεσα. Η αμέλεια του πολίτη είναι μεγαλύτερη από όσο φανταζόμαστε και αυτό πρέπει να αλλάξει με την εκπαίδευση και ενημέρωσή του. Αυτά θεωρούν ως τα σημαντικότερα μέτρα πρόληψης των πυρκαγιών στην Ελλάδα τρεις άνθρωποι με εμπειρία και εξειδίκευση στον τομέα. Ολοι τους, παρ' όλο που
 «Η σωστή διαχείριση των δασών, ιδιαίτερα των περιαστικών, σημαίνει καθαρισμός,
μείωση της καύσιμης ύλης με δασοπονικά κριτήρια (κόψιμο κλαδιών, όπως γίνεται σε ορισμένους εθνικούς δρυμούς), που είναι πάρα πολύ επικίνδυνη. Με αυτόν τον τρόπο, η φωτιά δεν θα βρει ξερή καύσιμη ύλη και θα μπορεί να ελεγχθεί πιο εύκολα», είπε στην«Ε» ο κ. Γαβριήλ Ξανθόπουλος, πυρκαλιολόγος και σύμβουλος για θέματα δασολογίας και δασοπυρόσβεσης στο υπουργείο Δημόσιας Τάξης. Τη διαδικασία αυτή, όπως τόνισε, μπορούν να αναλαμβάνουν οι όμμοροι δήμοι των δασών, καθώς και οι νομαρχίες. 
 Ο κ. Ξανθόπουλος επεσήμανε ότι η διαχείριση είναι το ζητούμενο στη χώρα μας, αφού όλες οι προσπάθειες έχουν επικεντρωθεί στην καταστολή και το θέμα έχει ξεχαστεί. «Δεν μπορείτε να διανοηθείτε πόσο αμελής μπορεί να είναι ο Ελληνας»,
πρόσθεσε, «κάτι που θα το διαπιστώσετε αν δείτε πόσες πυρκαγιές έχουν ξεκινήσει από αναμμένα τσιγάρα ή από αγρότες. Η ενημέρωση, λοιπόν, του πολίτη και η ευαισθητοποίησή του είναι πολύ σημαντικά για την πρόληψη των πυρκαγιών».
Σημαντικό μέτρο επίσης θεωρεί και τον χάρτη πρόβλεψης κινδύνου πυρκαγιάς, με τον οποίο ενημερώνονται οι αρχές και βρίσκονται σε ετοιμότητα.
 Ο κ. Γιάννης Σμπώκος, γενικός γραμματέας Δασών επί τρία χρόνια (1993-96), επισημαίνει ότι είναι αδιανόητο να διατηρούνται παράνομες χωματερές μέσα σε δασικές εκτάσεις. «Τα σκουπίδια είτε αυτοναφλέγονται, είτε οι εργαζόμενοι βάζουν τη φωτιά για να μειώσουν τον όγκο τους, και είναι πάρα πολύ δύσκολο να σβήσουν. Ρίχνεις τόνους νερό και από κάτω η φωτιά καίει. Χώροι υποδοχής των σκουπιδιών, επίσημοι ή παράνομοι, είναι εστίες πυρκαγιών που πολλές φορές οφείλονται και στην αυτοανάφλεξη. Ενα μπουκάλι μπίρας πεταμένο στα χόρτα με 45
βαθμούς και λίγο αέρα είναι ιδανικό για τη δημιουργία φωτιάς». 
 Ο κ. Σμπώκος τόνισε ότι σημαντικό για την πρόληψη είναι οι επίσημες χωματερές να έχουν υψηλή φύλαξη και περίφραξη, έτσι ώστε να μην εξαπλώνεται η πυρκαγιά και γύρω τους να υπάρχει μεγάλη λωρίδα καθαρισμένου πρασίνου. «Είναι σωστή η απαγόρευση κυκλοφορίας στα περιαστικά δάση τις "δύσκολες" ημέρες που ευνοείται
η ανάπτυξη πυρκαγιών, ενώ επεσήμανε ότι οι αντιπυρικές ζώνες, που πολλές φορές
δεν βοηθούν λόγω των ισχυρών ανέμων, μπορούν να χρησιμεύσουν ως σημεία πρόσβασης των πυροσβεστών στις εστίες.
 «Πρέπει να γίνουν καθαρισμοί, να φτιαχτούν δίκτυα δεξαμενών, πυροφυλάκια και αντιπυρικές ζώνες», συμφωνεί ο δασολόγος Αριστοτέλης Παπαγεωργίου, υπεύθυνος δασικών προγραμμάτων του WWF. Οπως είπε, πρέπει να δημιουργηθεί σχέδιο αντιπυρικής προστασίας για οικισμούς και περιαστικά δάση, με το ιστορικό της περιοχής, έτσι ώστε να βλέπουμε πού υπάρχει ο κίνδυνος, και να έχουμε σενάρια αντιμετώπισης της πυρκαγιάς και σχέδιο εκκένωσης και διαφυγής του κόσμου. «Μας
λείπει ενιαίος φορέας αντιπυρικής προστασίας, η δημιουργία του οποίου έχει ψηφιστεί και από τη Βουλή, αλλά δεν έγινε ποτέ για να υπάρχει ενιαίο συντονιστικό όργανο». Πολύ σημαντική για την πρόληψη των πυρκαγιών ο κ. Παπαγεωργίου θεωρεί τη θέσπιση νομικού πλαίσιου, ώστε να μην εντάσσονται ποτέ οι καμένες εκτάσεις στα σχέδια πόλεως. 
