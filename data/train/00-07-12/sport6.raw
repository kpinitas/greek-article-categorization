Πενήντα επαγγελματικές ομάδες (16 της Α  Εθνικής, 16 της Β  και 18 της Γ ), οι εξής...48, καθότι δύο ΠΑΕ της Γ  Εθνικής θα εξαιρεθούν και θα εμφανιστούν στο δεύτερο γύρο της διοργάνωσης, περιμένουν απόψε να μάθουν τις υποχρεώσεις τους στον πρώτο γύρο του Κυπέλλου Ελλάδος. Η κλήρωση αρχίζει στις εννέα, θα γίνει σε ξενοδοχείο της Αθήνας και θα μεταδοθεί απευθείας από το SuperSport. 
 Οι 48 ομάδες θα χωριστούν σε οκτώ ομίλους (των έξι) κι η καθεμιά θα αντιμετωπίσει τις άλλες πέντε εντός και εκτός έδρας. Δέκα αγωνιστικές, δηλαδή. Οι δύο πρώτες της κατάταξης σε κάθε γκρουπ θα προκριθούν, μαζί με τις δύο που σήμερα θα περάσουν «μπάι», στην επόμενη φάση. Από κει, αρχίζουν τα νοκ-άουτ παιχνίδια.
 Ποιες ομάδες μετέχουν στην κλήρωση; Από την Α  Εθνική Ολυμπιακός, Παναθηναϊκός, ΑΕΚ, ΟΦΗ, ΠΑΟΚ, Ηρακλής, Αρης, Πανιώνιος, Καλαμάτα, Ξάνθη, Ιωνικός, Πανηλειακός, Εθνικός Αστέρας, Παναχαϊκή, Αθηναϊκός, Γιάννενα. Απ' τη Β  Εθνική: Καβάλα, Τρίκαλα, Προοδευτική, Απόλλωνας, Αιγάλεω, Πανσερραϊκός, Απόλλωνας Καλαμαριάς, Παναιγιάλειος, Λάρισα, Παναιτωλικός, Καλλιθέα, Ολυμπιακός Βόλου, Αγιος Νικόλαος, Πανελευσινιακός, Ακράτητος, Ναυπακτιακός Αστέρας. Κι απ' τη Γ' Εθνική, Βέροια, Νάουσα, Εθνικός, Αναγέννηση Καρδίτσας, Πιερικός, Ιάλυσος, Κοζάνη, Μαρκό, Ατρόμητος, Απόλλωνας Κρύας Βρύσης, Κιλκισιακός, Χαλκηδόνα, Λύκοι, Λεωνίδιο, Λαμία, Πατραϊκός, Αχαρναϊκός, Αμπελόκηποι.
