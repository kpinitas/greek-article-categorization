 Αλλαγή προγράμματος στα φιλικά ματς του Παναθηναϊκού. Αντί να παίξει με την Ντιναμό Ζάγκρεμπ την προσεχή Δευτέρα, θα αντιμετωπίσει την Τσάκοβετς, ομάδα Β' κατηγορίας Κροατίας, στις 7 μ.μ. (ώρα Ελλάδας). Η αλλαγή οφείλεται σε απόφαση του Βέλιμιρ Ζάετς, γενικού διευθυντή της Ντιναμό (πρώην Κροάσια), επειδή την προσεχή Τετάρτη η ομάδα του θα διεκδικήσει τον τίτλο του Σούπερ-Καπ κόντρα στην κυπελλούχο Κροατίας Χάιντουκ του Σπλιτ. Αυτές τις ημέρες η Ντιναμό βρίσκεται για προπονήσεις και αγώνες στην Ελβετία, απ' όπου θα επιστρέψει τη Δευτέρα βράδυ. Διανύει ήδη το τελικό στάδιο της προετοιμασίας της, εν αντιθέσει με τον Παναθηναϊκό που τώρα ξεκινάει ουσιαστικά. Επομένως κάθε άλλο παρά ωφέλιμο θα ήταν ένα παιχνίδι ανάμεσα στις δύο ομάδες.
 Στην Κροατία ο ΠΑΟ, που αναχωρεί την Κυριακή στις 8 το πρωί, θα δώσει άλλο ένα ματς, με τη Βάρτεκς (ομάδα Α' κατηγορίας Κροατίας ετούτη), τη μεθεπόμενη Πέμπτη - 20 Ιουλίου, στις 9 μ.μ. Εν συνεχεία οι «πράσινοι» θα μεταβούν στη Γερμανία, στην πόλη Γκρέσελντ. Εκεί στις 22 Ιουλίου (το μεθεπόμενο Σάββατο) θα αντιμετωπίσουν την Αρμίνια Μπίλεφελντ και την επομένη (23 Ιουλίου), τη Φορτούνα Ντίσελντορφ, στο πλαίσιο του τουρνουά (που γράψαμε χθες) των οκτώ ομάδων, χωρισμένων σε δύο γκρουπ των τεσσάρων. Ανάλογα με τους βαθμούς που θα συγκεντρώσει στα δύο ματς ο ΠΑΟ θα δώσει άλλον έναν αγώνα με αντίπαλο έναν από τους Φενερμπαξέ, Iρντιγκεν, Αλεμάνια Ααχεν. 
 Σήμερα επιστρέφει από τις ολιγοήμερες διακοπές του ο Ρενέ Χένρικσεν και θα τεθεί φυσικά στη διάθεση του Αγγελου Αναστασιάδη. Ο έτερος παίκτης του ΕURΟ 2000 του Παναθηναϊκού, ο Πορτογάλος άσος Πάουλο Σόουζα, θα συναντήσει την αποστολή των «πρασίνων» την ερχόμενη Δευτέρα στην Παιανία. 
 Χθες οι παίκτες πέρασαν κατά γκρουπ από το Εργομετρικό και υποβλήθηκαν σε διάφορα τεστ. Τα αποτελέσματα θα δοθούν σε λίγες ημέρες στον Αναστασιάδη για αξιολόγηση.
 Στην Εθνική Ισλανδίας κλήθηκε ο Χέλγκι Σίγκουρτσον για τον αγώνα με τη Μάλτα στο Ρέικιαβικ, στις 27 Ιουλίου.
 Αναφορικά, τέλος, με την κίνηση των εισιτηρίων διαρκείας, ο...πανζουρλισμός συνεχίζεται. Και χθες το κεντρικό κατάστημα της «Τριφύλλι» στην οδό Τσόχα (στη Θύρα 11 του γηπέδου της Λεωφόρου Αλεξάνδρας), πολιορκήθηκε από οπαδούς του ΠΑΟ που εναγωνίως ήθελαν να κλείσουν εισιτήρια για τη νέα περίοδο.
