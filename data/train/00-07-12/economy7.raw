Του ΚΩN. ΛAMΠPΟY Αυξημένες μέχρι και 20% σε σχέση με πέρυσι είναι οι τιμές των ακινήτων στην αγορά της Θεσσαλονίκης, η οποία χαρακτηρίζεται από σημαντικές ανακατατάξεις, κυρίως λόγω της έντονης οικοδομικής δραστηριότητας που βρίσκεται σε εξέλιξη τα τελευταία χρόνια στη δυτική πλευρά της πόλης. Οι ανοδικές τάσεις που χαρακτηρίζουν τις τιμές των ακινήτων στη συμπρωτεύουσα έχουν ως αποτέλεσμα να θεωρούνται ακριβές ακόμη και περιοχές που μέχρι πριν από λίγο καιρό προσέλκυαν το ενδιαφέρον πληθυσμιακών ομάδων χαμηλών εισοδημάτων και αλλοδαπών. Σημαντικότατη αναμένεται να είναι η επίδραση στην τοπική κτηματαγορά και της επικείμενης ένταξης στο σχέδιο πόλεως χιλιάδων στρεμμάτων, αρχικά στην περιοχή της Θέρμης και σε δεύτερη φάση σε άλλες περιοχές. Εδώ και καιρό, πάντως, τα μεγάλα έργα που υλοποιούνται στον ευρύτερο χώρο της συμπρωτεύουσας, όπως η Εγνατία Οδός, η έναρξη των εργασιών του μετρό, οι νέες αθλητικές εγκαταστάσεις και η αξιοποίηση πολλών ελεύθερων χώρων μεγάλης έκτασης για επαγγελματική εκμετάλλευση, διαμορφώνουν ένα νέο τοπίο στην αγορά ακινήτων. Προς αυτή την κατεύθυνση, σημαντικές είναι οι συνέπειες και των έργων αναβάθμισης του λιμανιού της Θεσσαλονίκης, αλλά και η επικείμενη ιδιωτικοποίηση της ΔΕΘ, που αναμένεται να δώσει νέα ώθηση στην επιχειρηματική δραστηριότητα της συμπρωτεύουσας. Εξάλλου, όπως προβλέπεται από το νέο θεσμικό πλαίσιο λειτουργίας της Διεθνούς Εκθεσης Θεσσαλονίκης, μία από τις δύο ανώνυμες εταιρείες που θα συσταθούν, η ΔΕΘ Α.Ε., θα έχει ως στόχο την καλύτερη δυνατή διαχείριση και αξιοποίηση της ακίνητης περιουσίας του εκθεσιακού φορέα. Ευοίωνες προοπτικές δημιουργεί και η ανάδειξη της Θεσσαλονίκης σε έδρα του φορέα για την ανασυγκρότηση των Βαλκανίων. Η εξέλιξη αυτή αναμένεται να αναβαθμίσει το ρόλο της συμπρωτεύουσας ως οικονομικού κέντρου των Βαλκανίων και να αυξήσει σε μεγάλο βαθμό την επιχειρηματική δραστηριότητα. Aμεση συνέπεια του νέου οικονομικού τοπίου που διαμορφώνεται είναι η κατακόρυφη αύξηση της ζήτησης για χώρους που θα στεγάσουν την αυξημένη επιχειρηματική δραστηριότητα, είτε σε επίπεδο γραφείων είτε σε επίπεδο μονάδων παραγωγής. Οπως επισημαίνει στην Οικονομική «Ε» η κ. Νίκη Λεμονή, υπεύθυνη του Τομέα Εκτιμήσεων και Διαχείρισης Εργων της «Δανός και Συνεργάτες Α.Ε.» (Γρ. Θεσσαλονίκης), «η αλλαγή στο επενδυτικό κλίμα του χρηματιστηρίου αποτέλεσε επίσης σημαντικό παράγοντα στροφής του ενδιαφέροντος προς την αγορά ακινήτων. Επιπλέον, η έλλειψη οικοπέδων τόσο στο παραδοσιακό κέντρο της πόλης όσο και στις περιαστικές περιοχές συνετέλεσαν στη σταδιακή άνοδο των τιμών πώλησης και για τους γραφειακούς χώρους.
