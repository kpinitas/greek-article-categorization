 Η πρόσφατη αιματηρή έκρηξη στο Βλαντικαφκάς της Βόρειας Ασέτιας και οι απειλές
του Τσετσένου ηγέτη Μασχάντοφ για ανακατάληψη πόλεων, αποτελούν μέρος αποπροσανατολιστικού σχεδίου, που έχουν εκπονήσει αξιωματικοί του ΝΑΤΟ. Αυτό τουλάχιστον ισχυρίζονταν για δεύτερη ημέρα χθες πολλά ρωσικά ΜΜΕ αναπαράγοντας
τηλεγράφημα του κρατικού πρακτορείου ειδήσεων ΙΤΑΡ-ΤΑΣ, το οποίο επικαλείται πηγές στο επιτελείο της ενιαίας διοίκησης του ρωσικού στρατού στην Τσετσενία. 
 Σύμφωνα λοιπόν με το ΙΤΑΡ-ΤΑΣ περισσότεροι από 1.500 Τσετσένοι αντάρτες, εξοπλισμένοι με αυτόματα, βαριά πολυβόλα και φορητούς πυραύλους «Στίνγκερ», ετοιμάζονται να εισβάλουν στην Τσετσενία από τα ορεινά της Γεωργίας, βάσει οδηγιών που λαμβάνουν από «γενικό επιτελείο χώρας - μέλους του ΝΑΤΟ», η οποία ωστόσο δεν κατονομάζεται ευθέως.
 Το τηλεγράφημα μάλιστα αναφέρει ότι από την ανάλυση συνομιλιών μεταξύ του NATΟϊκού επιτελείου, των ανταρτών στη Γεωργία και τον πρόεδρο Μασχάντοφ, οι οποίες έχουν υποκλαπεί και καταγραφεί, η επιχείρηση ίσως προσδιορίζεται για τις παραμονές της διάσκεψης κορυφής των «επτά» συν τη Ρωσία, που θα ξεκινήσει στις 21 του μήνα στην Οκινάβα της Ιαπωνίας.
 Τις ρωσικές αιτιάσεις για σχεδιαζόμενη διείσδυση από την κοιλάδα Πανκίς απέρριψε κατηγορηματικά το σώμα φύλαξης κρατικών συνόρων της Γεωργίας, καταγγέλλοντας ότι η παραπληροφόρηση αυτή διακινείται από ορισμένους ρωσικούς κύκλους για να πληγεί η διεθνής εικόνα της χώρας.
 Το εντυπωσιακό είναι ότι από ρωσικής πλευράς δεν υπήρξαν κατηγορηματικές διαψεύσεις, ενώ οι δηλώσεις του αρχηγού των ρωσικών συνοριακών δυνάμεων, που αναφέρονται σε μεταφορά ενισχύσεων από γειτονικές περιοχές και αποκλείουν οποιαδήποτε πιθανότητα διάσπασης των συνόρων, μοιάζουν περισσότερο με έμμεση επιβεβαίωση, παρά με διάψευση των πληροφοριών.
 Εκπρόσωπος του ΝΑΤΟ, που ρωτήθηκε από την ελληνική υπηρεσία του BBC, διέψευσε κατηγορηματικά τα σενάρια αυτά χαρακτηρίζοντάς τα «σκουπίδια» και επανέλαβε την αντίθεση του Βορειοατλαντικού Συμφώνου σε κάθε τρομοκρατική δραστηριότητα.
 Στο παρελθόν η Μόσχα έχει κατηγορήσει κύκλους της Σαουδικής Αραβίας, του Πακιστάν, της Τουρκίας και άλλων χωρών ότι χρηματοδοτούν, εξοπλίζουν και ενισχύουν με εθελοντές τους Τσετσένους αυτονομιστές, είναι όμως η πρώτη φορά που γίνεται αναφορά σε άμεση εμπλοκή NATΟϊκού στρατηγείου στις επιχειρήσεις και μάλιστα από το επίσημο πρακτορείο ΙΤΑΡ-ΤΑΣ, που δύσκολα μπορεί να πιστέψει
κανείς ότι κοινοποίησε ανώνυμες εκτιμήσεις χωρίς προφανή λόγο. 
 Σύμφωνα με τη ρωσική ηλεκτρονική εφημερίδα «Γκαζιέτα Ρου» η χώρα, το επιτελείο
της οποίας «φωτογραφίζεται», είναι προφανώς η Τουρκία. Κατά τις πληροφορίες του ρωσικού γενικού επιτελείου οι τουρκικές ένοπλες δυνάμεις είχαν εμπλακεί στις παλαιότερες συγκρούσεις στην Τσετσενία (1994-96) ενισχύοντας τους αυτονομιστές. Μετέφεραν για παράδειγμα οχήματα, πολεμοφόδια και εξοπλισμό με στρατιωτικά μεταγωγικά αεροπλάνα στο Αζερμπαϊτζάν και από κει από αέρος ή θαλάσσης μέσω του Νταγκεστάν μέχρι την Τσετσενία. Το μεγαλύτερο μέρος των εφοδίων ήταν ρωσικής κατασκευής, που προμηθεύονταν με διάφορους πλάγιους τρόπους στην ίδια τη Ρωσία.
 Στις πρόσφατες επιχειρήσεις, όταν οι ρωσικές δυνάμεις καταλάμβαναν στρατόπεδα των Τσετσένων ανταρτών ανακάλυπταν, σύμφωνα πάντα με την «Γκαζιέτα Ρου», εκατοντάδες συσκευασίες του ΝΑΤΟ με μερίδες εκστρατείας και ολοκαίνουργιες στολές. Σε απρόσιτες περιοχές στα υψώματα ανακαλύφθηκαν και πολλές ειδικές πλατφόρμες για τη ρίψη φορτίων από αέρος. Με άλλα λόγια οι Ρώσοι στρατιωτικοί ποτέ δεν αμφέβαλαν ότι οι αντάρτες παραλαμβάνουν από το εξωτερικό κάτι περισσότερο από απλή οικονομική βοήθεια, αλλά προτιμούσαν να μην επεκτείνονται, όπως αποφάσισαν τώρα, απευθύνοντας ίσως μια προειδοποίηση με πολλούς αποδέκτες.
