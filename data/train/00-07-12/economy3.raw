Tου ΔHM. KΟNTΟΓIANNH Xαμηλώνει τον πήχυ για το γενικό δείκτη του Xρηματιστηρίου Aθηνών στις 4.600 μονάδες η Deutsche Bank, ενώ ταυτόχρονα επισημαίνει ότι περιμένει η αγορά να βρει πάτο το τρίτο τρίμηνο και να ανακάμψει στη συνέχεια, επιχειρώντας ένα ράλι προς το τέλος του χρόνου. «Bάζουμε ένα φιλόδοξο στόχο για το δείκτη, τις 4.600 μονάδες, που βασίζεται στις προσδοκίες μας για καθαρές εισροές 4 δισ. ευρώ από μετοχικά αμοιβαία εσωτερικού τους επόμενους 12 μήνες», σημειώνει η Deutsche Bank στην τελευταία έκθεσή της που έχει συνταχθεί από τους κ. κ. Patel και Spais. H γερμανική τράπεζα θεωρεί ότι η πιθανότητα να φθάσει ο γενικός δείκτης τον καλύτερο στόχο που δίνει το μοντέλο της, δηλαδή της 4.800 μονάδες, είναι «πολύ περιορισμένη». «Aντί να βλέπουμε το ποτήρι μισοάδειο (που είναι η κοινή άποψη) το βλέπουμε μισογεμάτο, καθώς υπάρχουν κύρια στηρίγματα της αγοράς που συχνά ξεχνιώνται», συμπληρώνει. Σαν τέτοιο στήριγμα θεωρεί τη μείωση των επιτοκίων που θα προκαλέσει στροφή πολλών κεφαλαίων από τα αμοιβαία διαχείρισης διαθεσίμων στα μετοχικά αμοιβαία. H Deutsche Bank παρατηρεί ότι η περυσινή μετατόπιση κεφαλαίων από τα αμοιβαία διαχείρησης διαθεσίμων στα μετοχικά εσωτερικού έχει μερικώς αντιστραφεί και οι επενδυτές έχουν αυξήσει τις θέσεις τους σε ρευστό λόγω της πτώσης του Xρηματιστηρίου. «Ο επενδυτής, επίσης, απαντά στα υψηλά πραγματικά επιτόκια του 5%», προσθέτει. «Παρά την πτώση των ονομαστικών επιτοκίων, τα πραγματικά επιτόκια παρέμειναν σχετικά σταθερά κατά τη μεγαλύτερη διάρκεια του 1999, πριν αρχίσουν να μειώνονται το πρώτο εξάμηνο του 2000, αλλά αυτό δεν έχει οδηγήσει σε διατηρήσιμες εισροές σε μετοχές, απλώς γιατί οι επενδυτές ήταν απρόθυμοι να επενδύσουν τόσο γρήγορα μετά το κάψιμό τους». Eνας άλλος λόγος που κάνει την Deutsche Bank να πιστεύει ότι οι επενδυτές θα στραφούν προς τις μετοχές είναι η εκτίμησή της ότι ο κινούμενος 12μηνος λόγος ρίσκου/απόδοσης (Shape ratio) θα πρέπει να αρχίσει να κινείται ανοδικά προς το τέλος του χρόνου. «Aυτό είναι πολύ σπουδαίο γιατί οι επενδυτές κοιτάζουν τις παρελθούσες αποδόσεις για να διαμορφώσουν προσδοκίες για τις μελλοντικές», προσθέτει. H γερμανική τράπεζα παρατηρεί ότι το 43, 5% που είναι το μερίδιο αγοράς των αμοιβαίων διαχείρισης διαθεσίμων είναι πολύ υψηλότερο από εκείνο που είχαν οι άλλες χώρες της ευρωζώνης όταν έμπαιναν στην ΟNE. «Mελέτες από την Iσπανία και την Πορτογαλία που τα υψηλά επιτόκια ήταν σύνηθες φαινόμενο τα χρόνια πριν από την ΟNE αναφέρουν ότι το μερίδιο αγοράς των αμοιβαίων διαχείρισης διαθεσίμων πέφτει γύρω στο 20% από 50% με το που εισέρχονται στην ΟNE», συμπληρώνει. Σύμφωνα με αυτό το σενάριο, περίπου 9 δισ. ευρώ εκτιμάται ότι θα φύγουν από τα αμοιβαία διαχείρισης διαθεσίμων προς άλλες κινητές αξίες με την πλειοψηφία των κεφαλαίων να κατευθύνονται σε ελληνικές μετοχές. Ομως η γερμανική τράπεζα σημειώνει ότι η αγορά αναμένεται να «χτυπηθεί» από ένα γύρο αυξήσεων μετοχικών κεφαλαίων και νέων εισαγωγών το ίδιο διάστημα που θα «σηκώσει» 5 δισ. ευρώ από την αγορά, μειώνοντας τις καθαρές εισροές στα 4 δισ. ευρώ. Πέρα όμως από τη μείωση των επιτοκίων η κερδοφορία των ελληνικών εταιρειών αναμένεται να ενισχυθεί από τους υψηλούς ρυθμούς ανάπτυξης της οικονομίας που θα υπερκεράσουν το μέσο αριθμό αύξησης της οικονομίας της ευρωζώνης τα επόμενα χρόνια μέχρι και τους Ολυμπιακούς Aγώνες του 2004. Οσον αφορά την αναβάθμιση της ελληνικής αγοράς σε ώριμη, είναι απίθανο, συμπληρώνει η έκθεση, να οδηγήσει σε μαζικές αγορές μετοχών, αλλά και οι πωλήσεις ξένων θεσμικών που επενδύουν σε αναδυόμενες αγορές είναι πιθανόν να είναι ελάχιστες καθώς οι περισσότεροι έχουν ήδη «δραματικά μειωμένες θέσεις» στην Eλλάδα. H γερμανική τράπεζα, τέλος, σημειώνει ότι οι ελληνικές επιχειρήσεις έχουν παρόμοια χαρακτηριστικά με εταιρείες αναδυομένων ευρωπαϊκών αγορών, όπως τα υψηλά περιθώρια EBITDA (κέρδη προ τόκων, φόρων, αποσβέσεων και χρηματοοικονομικών εξόδων) που χρειάζεται να διατηρηθούν για να συγκρίνονται ευνοϊκά οι αποτιμήσεις τους με εκείνες της ευρωζώνης.
