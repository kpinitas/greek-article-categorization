 Τα δύο τελευταία Σαββατοκύριακα του ερχόμενου Σεπτεμβρίου (23 και 30), και όχι στο διάστημα 7-10 όπως είχε αρχικά ανακοινωθεί, θα πραγματοποιηθεί τελικά ο δεύτερος διαγωνισμός του ΑΣΕΠ για την επιλογή 10.398 εκπαιδευτικών που θα διορισθούν στην πρωτοβάθμια και δευτεροβάθμια εκπαίδευση, κατά την περίοδο 2001-2003.
 Φέτος, θα προσληφθούν 5.056 εκπαιδευτικοί σε μόνιμες θέσεις, καθώς και 15.137 αναπληρωτές, σύμφωνα με τον αριθμό των διορισμών που ανακοίνωσε χθες ο υπουργός Παιδείας.
 Η αλλαγή της ημερομηνίας διεξαγωγής του δεύτερου διαγωνισμού για το διορισμό των εκπαιδευτικών αποφασίστηκε, όπως εξήγησε ο Π. Ευθυμίου, από το ΑΣΕΠ «για λόγους αρτιότητας» της διαδικασίας (η προκήρυξη θα εκδοθεί εντός των ημερών). Ο υπουργός Παιδείας ανακοίνωσε χθες και τον αριθμό των θέσεων (10.398 - 6.420 πρωτοβάθμιας και 3.978 δευτεροβάθμιας) για τις οποίες θα διαγωνισθούν οι εκπαιδευτικοί που θα συμμετάσχουν, σύμφωνα με τη νέα νομοθετική ρύθμιση που προβλέπει «κλειστό αριθμό» θέσεων (δηλαδή οι υποψήφιοι θα γνωρίζουν εκ των προτέρων τον ακριβή αριθμό των προσλήψεων από τους επιτυχόντες του διαγωνισμού) ώστε να μην υπάρχουν επιτυχόντες αδιόριστοι, όπως συνέβη με τον πρώτο διαγωνισμό του 1998.
 Φέτος θα διορισθούν (σύμφωνα πάντα με τις χθεσινές ανακοινώσεις) στην πρωτοβάθμια και στη δευτεροβάθμια εκπαίδευση 5.056 μόνιμοι εκπαιδευτικοί (3.676 από την επετηρίδα και 1.380 από το διαγωνισμό του ΑΣΕΠ) και 15.137 αναπληρωτές (σύνολο 20.193). Αναλυτικά: 
 Στην πρωτοβάθμια εκπαίδευση θα διορισθούν 2.001 δάσκαλοι και νηπιαγωγοί, από τους οποίους οι 1.344 προέρχονται από την επετηρίδα και οι 657 από τον διαγωνισμό του ΑΣΕΠ, το 1998. 
 Στη δευτεροβάθμια εκπαίδευση θα διορισθούν 3.055 καθηγητές, οι 2.332 από την επετηρίδα και οι 723 από τον διαγωνισμό του ΑΣΕΠ. Σημειώνεται ότι (σε ό,τι αφορά τις ειδικότητες) οι περισσότεροι (954) είναι καθηγητές Πληροφορικής, καθώς -όπως τόνισε και ο υπουργός Παιδείας- υπάρχουν κενά στον κλάδο, με δεύτερους τους Φιλόλογους (487 διορισμοί). 
 Από τους 15.137 αναπληρωτές οι 6.725 προσλαμβάνονται στην πρωτοβάθμια εκπαίδευση και οι 8.412 στη δευτεροβάθμια. 
 Τα επόμενα δύο χρόνια (2001-2002 και 2002-2003) θα διορισθούν συνολικά 11.476 εκπαιδευτικοί. Από αυτούς οι 7.156 (6.420 από τον διαγωνισμό και 736 από την επετηρίδα) θα προσληφθούν στην πρωτοβάθμια εκπαίδευση και οι 4.320 (3.978 από
το διαγωνισμό και 342 από την επετηρίδα) στη δευτεροβάθμια. 
 Στο τέλος του μήνα προγραμματίζει το υπουργείο Παιδείας να εκδώσει τα συγκεντρωτικά αποτελέσματα των φετινών πανελλαδικών εξετάσεων της Γ' Λυκείου. 
 Ο γενικός γραμματέας του ΥΠΕΠΘ Β. Τσουροπλής, υποστήριξε χθες ότι δεν έχει ακόμη ολοκληρωθεί σε όλα τα λύκεια της χώρας η διαδικασία έκδοσης των βαθμολογίών των φετινών υποψηφίων, (αναμένεται μέχρι τις αρχές της ερχόμενης εβδομάδας), ενώ ακολουθεί και η διαδικασία προσαρμογής του προφορικού βαθμού στις επιδόσεις των γραπτών για την εξαγωγή του τελικού βαθμού του Απολυτηρίου.
 Στις ερωτήσεις των δημοσιογράφων για τα «κακώς κείμενα» της φετινής εξεταστικής διαδικασίας (επικεντρώθηκαν στο μεγάλο αριθμό των αναβαθμολογημένων γραπτών αλλά και στη διάσταση που, όπως καταγγέλλεται από γονείς και μαθητές, παρατηρείται μεταξύ των βαθμολογητών), ο υπουργός Παιδείας
επιφυλάχθηκε να απαντήσει, καθώς -όπως είπε- περιμένει τα συγκεντρωτικά στοιχεία προτού προχωρήσει στο σχολιασμό συνολικά της εξεταστικής περιόδου. 
 Κατά τα λοιπά, ο κ. Ευθυμίου ανακοίνωσε ότι το υπουργείο Παιδείας φιλοδοξεί στη «σταθερή αναβάθμιση» της Τεχνικής Επαγγελματικής Εκπαίδευσης μέσα από την ενίσχυση των ΤΕΕ, αφού η μέχρι τώρα λειτουργία τους «συνοδεύτηκε από προβλήματα κυρίως υποδομής και εκπαιδευτικού προσωπικού», όπως είπε χαρακτηριστικά, και ανακοίνωσε ότι: 
 Yστερα από εισήγηση του Παιδαγωγικού Ινστιτούτου, προστίθενται 24 νέες ειδικότητες σε όλους τους τομείς (και στους δύο κύκλους σπουδών στα ΤΕΕ), ενώ συμπτύσσονται ειδικότητες, οι οποίες δεν ήταν συμβατές με την αγορά εργασίας και στις οποίες δεν υπήρχε επαρκής προσέλευση μαθητών.
 Καταβάλλεται προσπάθεια ώστε να εκδοθούν και να διανεμηθούν εγκαίρως 373 βιβλία για τα ΤΕΕ (από τα οποία τα 177 εκδίδονται για πρώτη φορά φέτος), καθώς
και 128 βιβλία που θα προμηθευτεί το υπουργείο από το εμπόριο. 
 Το ζήτημα των καθηγητών θα αντιμετωπισθεί με διορισμούς από την επετηρίδα και με τον ειδικό διαγωνισμό του ΑΣΕΠ για τις τεχνικές ειδικότητες, που όπως έχει ήδη ανακοινωθεί θα πραγματοποιηθεί τον ερχόμενο Δεκέμβριο. 
