 Ο κεντρικός αμυντικός της Σπάρτα Βάρνας, Ντέγιαν Ντόντσεφ, είναι το νέο μετεγγραφικό απόκτημα της ΑΕΚ. Ο 25χρονος Βούλγαρος, όπως αναμενόταν, ήρθε στην Ελλάδα χθες τ' απόγευμα, συναντήθηκε με τους διοικούντες την ΑΕΚ, σήμερα θα περάσει από ιατρικές εξετάσεις και στη συνέχεια (εκτός συνταρακτικού απροόπτου), θα υπογράψει το συμβόλαιό του με την ΑΕΚ.
 Σύμφωνα με τις υπάρχουσες πληροφορίες, ο Ντόντσεφ για πέντε χρόνια θα πάρει από την «Ενωση» το ποσό των 300.000.000 δραχμών, ενώ η ομάδα του, για να τον παραχωρήσει, ζήτησε (και θα πάρει όπως δείχνουν όλα) 280 εκατομμύρια δραχμές.
 Εκτός όμως του 25χρονου Βούλγαρου, η ΑΕΚ θα κάνει άλλη μία (και ύστατη) προσπάθεια για την απόκτηση ενός ακόμη αμυντικού. Του Βραζιλιάνου Τιάγκο, ο οποίος αποτελεί διακαή πόθο του Παθιακάκη. Η διοίκηση της ΑΕΚ φέρεται να έχει συμφωνήσει με τον 20χρονο αμυντικό της Παλμέιρας, ωστόσο, εμπόδιο για την ολοκλήρωση της μετεγγραφής αποτελούν οι οικονομικές απαιτήσεις της ομάδας του.
 Κι αυτό γιατί, αν και εφ' όσον πραγματοποιηθεί η μετεγγραφή, αναμένεται να ξεπεράσει τα 600 εκατομμύρια δραχμές. Αυτό σημαίνει ότι, για να τον αποκτήσει η ΑΕΚ, θα πρέπει να παραβιαστεί, κατά πολύ, το μπάτζετ που είχε καθορίσει εξαρχής η ιδιοκτήτρια εταιρεία της «Ενωσης» για τις μετεγγραφές. Κάτι πάντως που δεν αποκλείεται, έστω κι αν είναι λίγες οι πιθανότητες.
 Σε περίπτωση, πάντως, που ναυαγήσει για άλλη μια φορά η υπόθεση Τιάγκο, εξετάζεται σοβαρά η απόκτηση του Παναγιώτη Μπαχράμη από την Καλαμάτα (σ.σ. ο παίκτης φερόταν στην αρχή του καλοκαιριού ως ένας από τους μετεγγραφικούς στόχους της ΑΕΚ), με δεδομένη βεβαίως και την επικείμενη μετακόμιση στη Μεσσηνία εκτός του Ηλία Αναστασάκου και του Κύπριου Γιώργου Καβάζη.
 Στο μεταξύ, ανοικτό παραμένει το ενδεχόμενο επιστροφής στην ΑΕΚ του Χρήστου Κωστή. Ο 28χρονος μεσοεπιθετικός πέρασε χθες (πρωί και απόγευμα) από εργομετρικές εξετάσεις, οι οποίες, με δεδομένη και την τρίχρονη απουσία του από τους αγωνιστικούς χώρους, ήταν ιδιαίτερα ικανοποιητικές. Σήμερα θα υποβληθεί σε ιατρικές εξετάσεις και στη συνέχεια, ανάλογα με τα αποτελέσματα, θα συζητηθεί μεταξύ του παίκτη, του Πέτρου Στάθη και του Γιάννη Παθιακάκη (παρουσία του γιατρών της ΑΕΚ), αν ο Χρήστος Κωστής θα επιστρέψει και πάλι στα γνώριμα γι' αυτόν λημέρια της Νέας Φιλαδέλφειας.
 Χθες, εξάλλου, έγινε η επίσημη παρουσίαση του Ροντρίγκο Λασέρντα Ράμος Φερούζεμ, ο οποίος εξέφρασε την έκπληξή του για τη δυναμική παρουσία των οπαδών της ΑΕΚ στην πρώτη συγκέντρωση της ομάδας. Hταν σήμερα για την επίσημη παρουσίασή του με τη φανέλα της ΑΕΚ.
 «Και στη Βραζιλία γίνεται κάτι το παρόμοιο στις πρώτες προπονήσεις των ομάδων, αλλά σε καμία περίπτωση δεν περίμενα στην Ελλάδα να συναντήσω τόσο εκδηλωτικούς οπαδούς. Αυτούς τους ανθρώπους δεν πρέπει με τίποτα να τους απογοητεύσω, αλλά να τους ανταμείψουμε όλοι μαζί με κατακτήσεις τίτλων για την υποδοχή που έκαναν στην ομάδα, αλλά και σ' εμένα προσωπικά. Αυτή τη στιγμή σκέφτομαι μόνο την ΑΕΚ που για μένα είναι μία μεγάλη ομάδα και την βλέπω σαν μεγάλη ομάδα και γι' αυτό ήρθα εδώ», είπε μεταξύ άλλων ο διεθνής με την Εθνική Ελπίδων της Βραζιλίας παίκτης.
 Ωστόσο, ο Φερούζεμ ξεκαθάρισε ότι για τον ίδιο η ΑΕΚ αποτελεί τον πρώτο του σταθμό στην καριέρα που θέλει να κάνει: «Φυσικά ποτέ δεν σταματούν οι στόχοι. Αν εμφανισθεί μία άλλη ομάδα στο μέλλον και όταν θα έχω εκπληρώσει τους εδώ στόχους μου, δεν θα έλεγα όχι. Πιστεύω άλλωστε ότι το πέρασμά μου από εδώ θα με βοηθήσει να παίξω και στην εθνική ομάδα της Βραζιλίας που είναι και ο βασικός μου στόχος».
 Σε ό,τι αφορά το κλίμα που συνάντησε στην ΑΕΚ, ο Φερούζεμ επισήμανε πως «από το λίγο που είδα στην πρώτη συγκέντρωση μπόρεσα να καταλάβω ότι πρόκειται για ομάδα με καλό κλίμα, ομάδα όπου δεν υπάρχουν προβλήματα, με ομοιογένεια και που όλοι θα προσπαθήσουν για το καλύτερο, που είναι η κατάκτηση τίτλων, κάτι που θέλω να βοηθήσω να συμβεί, ώστε να παίξω στην Εθνική Βραζιλίας».
 Ερωτηθείς για το πού αρέσκεται να παίζει, ο νεαρός Βραζιλιάνος είπε τη φράση που σίγουρα ευχαριστεί τον Γιάννη Παθιακάκη: «Ανάλογα με τις επιλογές και τις ανάγκες του προπονητή μου σε κάθε αγώνα, έπαιζα και στο κέντρο σαν αμυντικό χαφ και στην άμυνα σαν κεντρικός αμυντικός. Δεν έχω κανένα πρόβλημα να παίξω σε κάποια από τις δύο αυτές θέσεις, ανάλογα με τις ανάγκες και τις επιλογές του προπονητή».
 Στην παρουσία των οπαδών της ΑΕΚ, πάντως, αναφέρθηκε και ο Πέτρος Στάθης, ο οποίος, αφού πρώτα τους ευχαρίστησε για την «καταπληκτική τους παρουσία στην πρώτη συγκέντρωση της ομάδας και την υποστήριξή τους για άλλη μία φορά», πρόσθεσε πως «έχω πει πολλές φορές ότι οι φίλαθλοι αυτοί αξίζουν το καλύτερο και είναι ευθύνη όλων μας να τους το προσφέρουμε. Το μήνυμα αυτό όλοι εμείς στην ΑΕΚ το έχουμε πάρει, μόνο που χθες το πήραμε ακόμα πιο δυνατά. Η ΑΕΚ προχωράει από την πρώτη στιγμή με βάση τον προγραμματισμό του προπονητή της στην ενίσχυση της ομάδας».
