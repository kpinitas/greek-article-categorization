 Η φτώχεια και η ανέχεια φαίνεται ότι «πληρώνονται» ακριβά στον κόσμο μας. Τουλάχιστον 250 χωρικοί πλήρωσαν με τη ζωή τους την αγωνιώδη τους προσπάθεια να κλέψουν με κουβάδες λίγο πετρέλαιο, από αγωγό στη νότια Νιγηρία. Εκρηξη που
σημειώθηκε από άγνωστη αιτία στον πετρελαιαγωγό, σε χωριό κοντά στο Δέλτα του Νίγηρα, τους έστειλε καμένους στο θάνατο. Στις Φιλιππίνες, μεγαλώνει συνεχώς ο
αριθμός των θυμάτων από την κατολίσθηση που σημειώθηκε τη Δευτέρα στη χωματερή
Παγιάτας του προαστίου Κεζόν της Μανίλας, καταπλακώνοντας τους κατοίκους άθλιων τρωγλών της περιοχής.
 Η φονική έκρηξη στο νιγηριανό πετρελαιαγωγό σημειώθηκε προχθές, στην ίδια περιοχή όπου το 1998 είχαν χάσει τη ζωή τους περίπου χίλιοι άνθρωποι κάτω από παρόμοιες συνθήκες.
 Τώρα, κάποιες πληροφορίες αναφέρουν 115 νεκρούς και άλλες 250. Το σίγουρο είναι ότι ανάμεσά τους βρίσκονταν και πολλά παιδιά που συνηθίζουν να κλέβουν πετρέλαιο και να το πωλούν παράνομα στους δρόμους.
 Οπως δήλωσαν κάτοικοι της περιοχής, κλέφτες είχαν τρυπήσει το βράδυ της Κυριακής τον αγωγό που μεταφέρει διυλισμένο πετρέλαιο στη βόρεια Νιγηρία.
 Το εκτεταμένο δίκτυο πετρελαιαγωγών της Νιγηρίας, που ξεπερνά τα 5.000 χιλιόμετρα, αποτελεί τον κατ' εξοχήν στόχο πολλών ατόμων, που επιδίδονται στη διακίνηση πετρελαίου στη μαύρη αγορά.
 Στη Μανίλα, δεκάδες άνθρωποι εξακολουθούν να αγνοούνται μες στους σωρούς των σκουπιδιών, οι νεκροί έχουν φθάσει τους 78, ενώ τα συνεργεία διάσωσης συνεχίζουν το δύσκολο έργο τους για την ανεύρεση τυχόν επιζώντων.
 Καθώς δεν υπάρχουν στοιχεία για τον πληθυσμό που κατοικούσε στις τρώγλες των απόκληρων της ζωής, στους πρόποδες του σκουπιδότοπου στο προάστιο Κεζόν, δεν μπορεί και να προϋπολογιστεί ο τελικός αριθμός των θυμάτων. Υπολογίζεται, πάντως, ότι τουλάχιστον 100 παράγκες θάφτηκαν κάτω από σκουπίδια και λάσπη. «Δυστυχώς δεν γνωρίζουμε τον ακριβή αριθμό των ανθρώπων που είναι θαμμένοι κάτω από τα σκουπίδια. Ορισμένοι μιλούν για 100, άλλοι για λιγότερους και άλλοι για περισσότερους. Δεν έχουμε τον τρόπο να το εξακριβώσουμε», δήλωσε ο υπουργός Aμυνας και επικεφαλής του Συντονιστικού Συμβουλίου Εθνικών Καταστροφών των Φιλιππίνων, Ορλάντο Μερκάντο.
 Αψυχα κορμιά ανασύρονται διαρκώς μέσα από τους ρυπαρούς όγκους των σκουπιδιών,
μεγάλο ποσοστό των οποίων δεν έχει ακόμη απομακρυνθεί.
 Εκπρόσωπος των σωστικών συνεργείων δήλωσε ότι το απόγευμα της Δευτέρας ακούγονταν ακόμη φωνές αγωνίας κάτω από τους σωρούς των σκουπιδιών, αλλά από την ίδια κιόλας νύχτα οι φωνές σώπασαν.
 Ο υπουργός Aμυνας δήλωσε ότι οι προσπάθειες για τον εντοπισμό των παγιδευμένων
θα συνεχιστούν για τουλάχιστον τέσσερις μέρες ακόμη και τόνισε πως τα συνεργεία διάσωσης θα χρειαστούν ελαφρύτερα μηχανήματα, καθώς αυτά που διαθέτει ο στρατός είναι βαριά και υπάρχει φόβος να υποχωρήσουν οι σωροί των σκουπιδιών, θάβοντας βαθύτερα τους εγκλωβισμένους. Σύμφωνα με πληροφορίες του υπουργού, 58 άνθρωποι ανασύρθηκαν ζωντανοί και νοσηλεύονται σε κοντινά νοσοκομεία.
 Ο δήμαρχος του Κεζόν δήλωσε ότι οι κάτοικοι της παραγκούπολης αρνούνται να εγκαταλείψουν την περιοχή, παρά το γεγονός ότι τους παρέχονται σπίτια για να εγκατασταθούν. Η άρνησή τους οφείλεται στο γεγονός ότι οι περιοχές μετεγκατάστασης βρίσκονται μακριά από τις χωματερές από τις οποίες μπορούν να εξασφαλίσουν τα προς το ζην.
