Τη συναίνεση της Ν.Δ. για την αναθεώρηση επτά διατάξεων του Συντάγματος (μεταξύ
των οποίων και αυτή που αφορά την εκλογή Προεδρου της Δημοκρατίας) θα επιδιώξει το ΠΑΣΟΚ στη διαδικασία που αναμένεται να αρχίσει στα τέλη Αυγούστου, όπως αποφασίστηκε στη χθεσινή σύσκεψη υπό τον πρωθυπουργό.
 Στο νέο Σύνταγμα αναμένεται να περιληφθεί και διάταξη η οποία θα προβλέπει ότι
οποιαδήποτε αλλαγή στο εκλογικό σύστημα θα εφαρμόζεται όχι από τις επόμενες, αλλά από τις μεθεπόμενες εκλογές. Αυτό πρακτικά σημαίνει ότι αν ώς το τέλος της διαδικασίας αναθεώρησης, δηλαδή ώς τον Ιούνιο του 2001, η κυβέρνηση δεν τροποποιήσει το εκλογικό σύστημα, οι εκλογές του 2004 θα γίνουν με το ισχύον σύστημα.
 Οι διατάξεις που στην προηγούμενη Βουλή δεν συγκέντρωσαν 180 ψήφους και για να
τροποποιηθούν από τη σημερινή πρέπει να συγκεντρώσουν αυτόν τον αριθμό, δηλαδή
 Το άρθρο 32 για την εκλογή του Προέδρου της Δημοκρατίας. Εχει προταθεί να γίνονται αλλεπάλληλες ψηφοφορίες ώστε να συγκεντρωθούν οι 180 ψήφοι και να μη διαλύεται η Βουλή, όπως προβλέπεται σήμερα.
 Το άρθρο 28 για τις σχέσεις του εθνικού και του διεθνούς δικαίου.
 Το άρθρο 36 παράγραφος 2 για την κύρωση των διεθνών συνθηκών.
 Το άρθρο 4 παρ. 6 για τους αντιρρησίες συνείδησης και τη θέσπιση εναλλακτικής θητείας.
 Το άρθρο 80 για την εγγραφή πιστώσεων στον Προϋπολογισμό του κράτους.
 Το άρθρο 100 για τον έλεγχο τη συνταγματικότητας των νόμων από το Ανώτατο Ειδικό Δικαστήριο. Και
 Το άρθρο 93 για τη γνώμη της μειοψηφίας στις δικαστικές αποφάσεις.
 Ο εισηγητής του ΠΑΣΟΚ Ευάγγ. Βενιζέλος δήλωσε ότι στην αναθεώρηση «τα μέτωπα της πολιτικής σύγκρουσης είναι λίγα και είναι πολλά τα πεδία της πολιτικής συμφωνίας και συναίνεσης», εννοώντας ότι τα δύο μεγάλα κόμματα έχουν συμφωνήσει στην αναθεώρηση 46 άρθρων.
 Ο κ. Βενιζέλος είπε ότι οι σχέσεις κράτους και Εκκλησίας δεν αποτελούν αντικείμενο αυτής της αναθεώρησης, αλλά πρόσθεσε ότι με νόμους πρέπει να ολοκληρωθεί η προστασία της θρησκευτικής ελευθερίας κατά τρόπο πλήρη και απροκατάληπτο και να ρυθμιστούν οι σχέσεις κράτους και Εκκλησίας «με ένα πιο σύγχρονο, πιο ευέλικτο, πιο διορατικό τρόπο προς αμοιβαίο όφελος».
