Tης Eλένης Kωσταρέλου Φορολογική δήλωση με ονοματεπώνυμο και Αριθμό Φορολογικού Μητρώου, άνευ δικαιολογητικών και διπλάσιας (γύρω στο 5%) έκπτωσης φόρου, με αυτοεκκαθάριση, καθιερώνει από τον επόμενο χρόνο το υπουργείο Οικονομικών, για τους φορολογούμενους που θα επιλέξουν τον δρόμο του Διαδικτύου. Σύμφωνα με πληροφορίες, η αρμόδια Επιτροπή της Γενικής Γραμματείας Πληροφορικών Συστημάτων κατέληξε κατά τη χθεσινή της συνεδρίαση στις δέκα πρώτες βασικές αλλαγές, που θα επιφέρει η ηλεκτρονική υποβολή της ετήσιας φορολογικής δήλωσης από το 2001:  1. Φορολογική δήλωση μόνο με αναγραφή του ονοματεπωνύμου του φορολογουμένου και του Αριθμού Φορολογικού Μητρώου (ΑΦΜ). Δηλαδή, δεν θα απαιτείται η αναγραφή των λοιπών στοιχείων του, όπως διεύθυνση εργασίας ή κατοικίας, αριθμός αστυνομικής ταυτότητας κ.λπ. 2. Με αίτησή του, αρχικώς, ο φορολογούμενος θα αποκτά τον ειδικό κωδικό πρόσβασης στο σύστημα της ηλεκτρονικής υποβολής. Με την αποστολή της δήλωσης θα λαμβάνει την πιστοποίηση, δηλαδή ότι υπεβλήθη η δήλωσή του στη ΓΓΠΣ, μέσω ηλεκτρονικού ταχυδρομείου (e-mail).  3. Η κατάργηση της μεγάλης πλειοψηφίας των κωδικών (σ.σ. αρχικά πληροφοριακά στοιχεία φορολογουμένου, κατάργηση τεκμηρίων κ.λπ.) του βασικού εντύπου Ε1 είναι εφικτή, αφού το 70% των φορολογουμένων συμπληρώνει το πολύ μέχρι 20 κωδικούς. Αρκεί, όπως σημείωνε αρμόδιος παράγοντας της Γενικής Γραμματείας, να ληφθούν οι σχετικές αποφάσεις από την πολιτική ηγεσία του υπουργείου Οικονομικών, αφού η κατάργηση κωδικών σηματοδοτεί και κατάργηση των αντίστοιχων νομοθετικών διατάξεων. Στα πλαίσια αυτά εξετάζεται ακόμη και το ενδεχόμενο ομαδοποίησης κωδικών, όπου αυτό είναι εφικτό.  4. Η αυτοεκκάθαριση της δήλωσης θα προωθηθεί με την παροχή ειδικού προγράμματος στους φορολογουμένους, που θα υποβάλουν τη σχετική αίτηση για απόκτηση του ειδικού κωδικού. Μέσω του Διαδικτύου θα λάβουν το πρόγραμμα εκκαθάρισης, ώστε να συμπληρώνουν από μόνοι τους το σχετικό ποσό (πιστωτικό ή χρεωστικό) σε ειδικό κωδικό στο τέλος της ηλεκτρονικής δήλωσης. 5. Η παροχή κινήτρων ή ακόμη και αντικινήτρων θα αποτελέσει το πρώτο βήμα για την ηλεκτρονική υποβολή της δήλωσης, ώστε το σύνολο των φορολογουμένων να υποβάλλει την ετήσια δήλωσή του μέσω του Internet. Στα πλαίσια αυτά προτείνεται ο διπλασιασμός της έκπτωσης φόρου, δηλαδή να φθάσει γύρω στο 5% από 2, 5% σήμερα και μόνο για όσους (σ.σ. με χρεωστικό υπόλοιπο) υποβάλλουν ηλεκτρονικά τη δήλωσή τους. Ενώ για εκείνους που θα έχουν πιστωτικό υπόλοιπο (επιστροφή χρημάτων) θα εισπράττουν γρηγορότερα τα χρήματα τους. 6. Καταργείται η κατάθεση όλων των δικαιολογητικών -αποδεικτικών, που συνυποβάλλονται με τη δήλωση. Ο φορολογούμενος θα έχει υποχρέωση να τα διατηρεί στο σπίτι του για εύλογο χρονικό διάστημα (σ.σ. δεν έχει αποφασισθεί ακόμη η διάρκεια του χρόνου) και να τα επιδεικνύει στην περίπτωση φορολογικού ελέγχου. 7. Η ΓΓΠΣ αναζητεί ήδη έναν ειδικό αλγόριθμο δειγματοληπτικού ελέγχου των φορολογικών δηλώσεων. Βάση αυτού θα εντοπίζονται οι ομάδες κινδύνου, δηλαδή περιπτώσεις που υποκρύπτουν αδίκημα φοροδιαφυγής, όπως φορολογούμενος που εμφανίζεται να έχει πραγματοποιήσει υψηλές ιατρικές δαπάνες - σχεδόν το 50% του εισοδήματός του ή δαπάνες τέτοιου ύψους, όσου απαιτείται για να μηδενιστεί τυχόν πληρωμή επιπλέον φόρου. 8. Σύνδεση όλων των Eφοριών με το Διαδίκτυο. Ο φορολογούμενος, που δεν έχει άλλη πρόσβαση στο Internet θα μπορεί να πηγαίνει στην Eφορία, απ' όπου και θα υποβάλλει τη δήλωσή του από το Διαδίκτυο, ακόμη και με τη βοήθεια του εφοριακού υπαλλήλου.  Κι αυτό για να μην επωμιστούν κάποιο κόστος οι φορολογούμενοι -μη χρήστες, αν καταφύγουν σε ειδικά λογιστικά -φοροτεχνικά γραφεία. 9. Δηλώσεις μέσω Internet θα υποβάλλουν μόνο τα φυσικά πρόσωπα, ενώ για την ώρα δεν απαιτείται η υποβολή από νομικά πρόσωπα, αφού το 1/3 του φόρου έτσι κι αλλιώς πληρώνεται με την υποβολή της δήλωσης. 10. Ηλεκτρονικά θα υποβάλλονται τέσσερα έντυπα, εκτός του βασικού Ε1 και τα ειδικά έντυπα Ε2 περί μισθωμάτων ακινήτων, Ε3 για εισοδήματα από επιχειρήσεις και ελευθέρια επαγγέλματα και Ε9 περί ακίνητης περιουσίας. Απώτερος στόχος της πολιτικής ηγεσίας του υπουργείου Οικονομικών είναι η κατάργηση της υποβολής δήλωσης από τους μισθωτούς και τους συνταξιούχους, που δηλώνουν μόνο το εισόδημά τους, οι οποίοι θα λαμβάνουν απλώς το εκκαθαριστικό τους σημείωμα από τη ΓΓΠΣ.  Κάτι τέτοιο, όμως, θα είναι εφικτό μετά από δύο χρόνια, όπως σημείωνε αρμόδιος παράγοντας, αφού τότε περίπου υπολογίζεται να έχουν μηχανογραφηθεί ορισμένα ασφαλιστικά ταμεία (σ.σ. η μηχανογράφηση του ΙΚΑ εκτιμάται ότι θα επιτευχθεί σε μια διετία).
