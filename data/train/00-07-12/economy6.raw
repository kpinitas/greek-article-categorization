 Ενα από τα μεγαλύτερα έργα τουριστικού χαρακτήρα που προωθούνται, αφορά την εκμετάλλευση του «Πόρτο Καρράς», το οποίο πέρασε πέρυσι στον έλεγχο της εισηγμένης τεχνικής εταιρείας. Περισσότερα από 80 δισ. δρχ. θα διαθέσει μέχρι το 2005 ο όμιλος της «Τεχνικής Ολυμπιακής» για την υλοποίηση των σχεδίων του. Συγκεκριμένα, στα σχέδια του ομίλου για την αξιοποίηση της έκτασης των 17.630 στρεμμάτων του συγκροτήματος, περιλαμβάνεται σε πρώτη φάση ο εκσυγχρονισμός των τριών ξενοδοχειακών μονάδων («Μελίτων», «Σιθωνία» και «Village Inn»), η δημιουργία ενός σύγχρονου συνεδριακού κέντρου και ενός κέντρου θαλασσοθεραπείας, καθώς και η κατασκευή bangalows γύρω από το γήπεδο γκολφ. Παράλληλα, η «Τεχνική Ολυμπιακή», θα δαπανήσει ένα σημαντικό ποσόν για την αναβάθμιση των υπολοίπων υποδομών (μαρίνα, βιολογικός καθαρισμός κ.ά.) και τον εκσυγχρονισμό του οινοποιείου. Το κόστος αυτών των παρεμβάσεων, οι οποίες θα ολοκληρωθούν τους επόμενους 18 - 24 μήνες, θα αγγίξει τα 13 δισ. δρχ. Αμέσως μετά θα ξεκινήσει η δεύτερη φάση ανάπτυξης του συγκροτήματος, που περιλαμβάνει την κατασκευή bangalows σε έκταση 200.000 τ.μ. Το εν λόγω έργο θα είναι έτοιμο εντός τριών ετών και θα στοιχίσει περί τα 70 δισ. δραχμές ΑΕΓΕΚ.
 Τρία σημαντικότατα ακίνητα για τουριστικού χαρακτήρα αξιοποίηση διαθέτει αυτήν τη στιγμή ο όμιλος της ΑΕΓΕΚ. Συγκεκριμένα, η εταιρεία σχεδιάζει να χρησιμοποιήσει τις εκτάσεις στη Μύκονο (170 στρέμματα), στην Κέρκυρα (κτήμα Μέρλιν, 770 στρέμματα, ιδιοκτησίας των εταιρειών ΕΤΕΠ - Μέτων που έχουν εξαγοραστεί πρόσφατα) και στην Ελαφόνησο Κρήτης (712 στρέμματα, ιδιοκτησίας της ΕΤΕΠ) για την ανέγερση πολυτελών ξενοδοχειακών μονάδων. Για το σκοπό αυτό, μάλιστα, η διοίκηση της ΑΕΓΕΚ βρίσκεται σε επαφή και με μεγάλους ξενοδοχειακούς οίκους του εξωτερικού. ΘΕΜΕΛΙΟΔΟΜΗ
 Σε κοινά επενδυτικά προγράμματα στον τουριστικό τομέα με τουρκικό όμιλο σκοπεύει να προχωρήσει η εισηγμένη τεχνική εταιρεία. Ηδη έχει σχετικές επαφές και διαπραγματεύσεις με τα επιχειρηματικά συγκροτήματα της γειτονικής χώρας ZIHNI Group και ARALCΟ, προκειμένου να συνάψει συμφωνία συνεργασίας με ένα εκ των δύο για τη δημιουργία μεγάλων ξενοδοχειακών μονάδων σε νησιά του Αιγαίου. Την ίδια στιγμή, μαζί με τη θυγατρική της, «Εξάντας Συμβουλευτική A.E.», σχεδιάζει την αξιοποίηση μεγάλης έκτασης στην δυτική Ηπειρο, με τη κατασκευή και εν συνεχεία εκμετάλλευση παραδοσιακών ξενώνων, αλλά και με τη δημιουργία αγροκτημάτων για παραγωγή προϊόντων οικολογικής καλλιέργειας. Ανάλογα σχέδια αγροτοτουρισμού μελετούν οι δύο επιχειρήσεις και για περιοχές της Δυτικής Μακεδονίας και της Θεσσαλίας. Η «Θεμελιοδομή» θα δραστηριοποιηθεί και στο χώρο της αξιοποίησης τουριστικών ακινήτων στο Ιόνιο πέλαγος, με τη βοήθεια της νέας θυγατρικής «Ιόνιος Αναπτυξιακή Α.Ε.» ΑΛΤΕ Δύο είναι τα έργα που προωθεί ο όμιλος Αλλαμανή στο χώρο του τουρισμού. Το πρώτο αφορά την κατασκευή και εκμετάλλευση για 35 χρόνια του κεντρικού ξενοδοχείου στο νέο διεθνές αεροδρόμιο Αθηνών στα Σπάτα σε συνεργασία με το γαλλικό οίκο Accor. Το έργο είναι προϋπολογισμού 10 δισ. δρχ. και η ΑΛΤΕ συμμετέχει με ποσοστό 30%. Το ξενοδοχείο θα είναι 4 αστέρων, θα διαθέτει 354 δωμάτια και θα ξεκινήσει τη λειτουργία του το Μάιο του 2001, ενώ πρόκειται να ενταχθεί και στη διεθνή αλυσίδα Sofitel του οίκου Accor. Ξενοδοχειακή μονάδα σκοπεύει να δημιουργήσει ο όμιλος Αλλαμανή και στα «Αστέρια Γλυφάδας», στο πλαίσιο του προγράμματος αξιοποίησης μεγάλης έκτασης στην περιοχή. Η ανάπτυξη θα γίνει από την «Εστρέλια Τουριστική Α.Ε.», θυγατρική του ομίλου Alfa - Alfa, που πρόκειται να δημιουργήσει το πρότυπο συγκρότημα οικογενειακής αναψυχής Star Cit y, επενδύοντας περίπου 17 δισ. δρχ. Στο στάδιο της ολοκλήρωσής του βρίσκεται, επίσης, τουριστικό project που υλοποιεί η θυγατρική του ομίλου «Iρις ΑΤΕ», η οποία αναπτύσσει συγκρότημα 14 πολυτελών παραθεριστικών κατοικιών στη Μύκονο. ΔΟΜΙΚΗ ΚΡΗΤΗΣ Η δημιουργία σε έκταση 120 στρεμμάτων στα Μάλια Ηρακλείου, ενός πρότυπου οικισμού που θα περιλαμβάνει παραθεριστικές κατοικίες, συνεδριακό κέντρο και αθλητικές εγκαταστάσεις, θα είναι το πρώτο project στον τομέα της αξιοποίησης ακινήτων που θα υλοποιήσει η κρητική κατασκευαστική επιχείρηση. Το ακίνητο είναι ιδιοκτησίας του προέδρου της εισηγμένης Γιώργου Συνατσάκη και την τουριστική αξιοποίησή του ­η οποία θα κοστίσει περί τα 12 δισ. δρχ.­ θα κάνει η νεοσυσταθείσα θυγατρική «Δομική Ακινήτων Α.Ε.». Η «Δομική Κρήτης» ενδιαφέρεται να προχωρήσει και στη δημιουργία μεγάλων ξενοδοχειακών συγκροτημάτων, διεκδικώντας μάλιστα για το σκοπό αυτό από κοινού με τον επενδυτικό όμιλο της Marfin, την αγορά ακινήτου 700 στρεμμάτων στον όρμο Φανερωμένης στη Σητεία.  STABILTΟN (πρώην «Μακεδονικά Κλωστήρια»). Τέσσερα μεγάλα συγκροτήματα στα ελληνικά νησιά που εμφανίζουν έντονη τουριστική κίνηση (Κρήτη, Ρόδο, Κέρκυρα κ.ά.) πρόκειται να δημιουργήσει η εταιρεία, σε συνεργασία με οίκους του εξωτερικού και τράπεζες. Σύμφωνα με τα σχέδια της Stabilton, το καθένα από τα συγκροτήματα αυτά θα περιλαμβάνει 500 - 1.000 πολυτελείς βίλες, ενώ θα προσφέρει μια σειρά από υπηρεσίες καθώς και πολλές δυνατότητες ψυχαγωγίας. Η συνολική επένδυση για την υλοποίηση αυτών των real estate projects εκτιμάται ότι θα ανέλθει στο ποσόν των 300 δισ. δραχμές. ΕΡΓΑΣ Μία σύγχρονη ξενοδοχειακή μονάδα και ένα συγκρότημα πολυτελών παραθεριστικών μονοκατοικιών κατασκευάζει στην Ελούντα της Κρήτης η τεχνική εταιρεία, σε έκταση 115 στρεμμάτων που διαθέτει στην περιοχή. Την ανάπτυξη κάνει η θυγατρική Elounda Sunrise Α.Ε., έχοντας ήδη δαπανήσει περί τα 3 δισ. δρχ. για την υλοποίηση του έργου. Σχέδια επέκτασης στο χώρο των ακινήτων τουριστικού χαρακτήρα έχουν και άλλες τεχνικές εταιρείες.  Στα νησιά του Αιγαίου και κυρίως στις Κυκλάδες θα επικεντρώσει τις προσπάθειές της όσον αφορά την υλοποίηση επενδύσεων real estate τουριστικού χαρακτήρα η εισηγμένη «Aθήνα». Η εταιρεία εξετάζει περιπτώσεις αγοράς οικοπέδων ή σύναψης συμφωνιών αντιπαροχής, ενώ πρόσφατα ίδρυσε δύο θυγατρικές ­ τη «Διώνη Α.Ε.» και την «Αλκυόνη Α.Ε.» ­ για να ασχοληθούν αποκλειστικά με την ανάπτυξη και πώληση παραδοσιακών παραθεριστικών κατοικιών στα αιγαιοπελαγίτικα νησιά. Κοντά στην αγορά δύο μεγάλων εκτάσεων, η πρώτη σε νησί του Αργοσαρωνικού και η δεύτερη στο σύμπλεγμα των Κυκλάδων, βρίσκεται η εταιρεία «Estater A.E.» που ίδρυσαν πρόσφατα από κοινού οι κατασκευαστικές ΓΕΚΑΤ, «Γνώμων» και επιχείρηση συμφερόντων του βασικού μετόχου της SATΟ Σωτήρη Θεοδωρίδη, ώστε να εισέλθουν στο χώρο του real estate. Τα ακίνητα αυτά, σύμφωνα με τα σχέδια της νέας εταιρείας και των τριών εταίρων της, θα χρησιμοποιηθούν για την ανέγερση παραθεριστικών κατοικιών.  Η Κ. Ι. ΣΑΡΑΝΤΟΠΟΥΛΟΣ αναμένεται σύντομα να αποκτήσει εκτάσεις σε περιοχές με έντονο τουριστικό ενδιαφέρον, όπου θα προχωρήσει στην ανέγερση πολυτελών παραθεριστικών κατοικιών, τις οποίες στη συνέχεια θα πουλήσει. Σε ανάλογες κινήσεις αναμένεται να προβεί και ο όμιλος της «Μηχανικής», μέσω της θυγατρικής του, «Μηχανική Ακίνητα». Σε αναζήτηση ακινήτων που θα αξιοποιηθούν τουριστικά βρίσκεται αυτή την περίοδο και η «Εδραση», η οποία ενδιαφέρεται να κατασκευάσει παραθεριστικές κατοικίες στα ελληνικά νησιά, αλλά και κοντά σ' εκείνα τα αστικά εκείνα κέντρα που συγκεντρώνουν μεγάλο αριθμό τουριστών.  Διαπραγματεύσεις με ελληνικές κατασκευαστικές εταιρείες πραγματοποιεί και η βρετανική επιχείρηση Lo yalward, προκειμένου να εξασφαλίσει συνεργάτες για την υλοποίηση του μεγάλου project τουριστικής ανάπτυξης της έκτασης των 26.000 στρεμμάτων στο Λασίθι Κρήτης, που έχει εκμισθώσει από το εκκλησιαστικό ίδρυμα «Παναγιά η Ακρωτηριανή». Σύμφωνα με το σχεδιασμό που έχει γίνει, στην τεράστια αυτή έκταση θα δημιουργηθούν συνολικά πέντε «χωριά» που θα περιλαμβάνουν ξενοδοχειακές μονάδες, βίλες, αθλητικές εγκαταστάσεις (γήπεδα γκόλφ κ.ά.), συνεδριακό κέντρο, μαρίνες και άλλες υποδομές. Το ύψος της όλης επένδυσης εκτιμάται ότι θα ξεπεράσει τα 250 δισ. δραχμές.
