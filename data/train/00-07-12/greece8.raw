 Πέντε μήνες πριν από την πλήρη απελευθέρωση των τηλεπικοινωνιών, που αναμένεται να φέρει κάθετη μείωση στα τιμολόγια, ο ΟΤΕ αποφάσισε να επιβάλει σημαντικές αυξήσεις στις αστικές κλήσεις και το πάγιο (άνοδος 11πλάσια του τιμαρίθμου).
 Ο οργανισμός ταυτόχρονα μειώνει το κόστος στα υπεραστικά και τα διεθνή, όπου ήδη δέχεται σκληρό ανταγωνισμό. Πρόκειται για την προτελευταία, ενδεχομένως, αναπροσαρμογή στα τιμολόγια του ΟΤΕ πριν από την 31η Δεκεμβρίου 2000. Υπενθυμίζεται ότι από την παραπάνω ημερομηνία ανοίγει η αγορά και θα μπορεί κάθε επιχείρηση να προσφέρει τηλεπικοινωνιακές υπηρεσίες κάθε μορφής. Χάνεται έτσι και το τελευταίο μονοπώλιο που έχει σήμερα ο ΟΤΕ στη δημόσια σταθερή τηλεφωνία. Η Ελλάδα είναι η τελευταία χώρα της Ευρωπαϊκής Ενωσης που απελευθερώνει τις τηλεπικοινωνίες.
 Σε όλες τις άλλες χώρες, η απελευθέρωση έφερε μεγάλες μειώσεις στα τιμολόγια, λόγω του ανταγωνισμού. Το ερώτημα είναι εάν θα δημιουργηθεί έως τις 31/12/2000
στη χώρα μας η νομική-τεχνική υποδομή για να εξελιχθεί ομαλά ο ανταγωνισμός ή το «παιχνίδι» θα περιοριστεί στα χέρια ολίγων που θα μπορούν να ελέγχουν τις τιμές. 
 Αξίζει να σημειωθεί ότι τα νέα τιμολόγια που αποφάσισε χθες το διοικητικό συμβούλιο του ΟΤΕ επιβάλλονται χωρίς ακόμη ο οργανισμός να έχει αναπτύξει αναγνωρισμένο σύστημα κοστολόγησης. Ουδείς γνωρίζει δηλαδή ποιο είναι το πραγματικό κόστος που επωμίζεται ο ΟΤΕ για κάθε λεπτό αστικής, υπεραστικής ή διεθνούς κλήσης. Η Ευρωπαϊκή Ενωση απαιτεί την ύπαρξη τέτοιου συστήματος και στο παρελθόν έχει «παγώσει» προγράμματα χρηματοδότησης των ελληνικών τηλεπικοινωνιών.
 Αν και υποστηρίζεται πως ο «μέσος καταναλωτής» δεν θα επιβαρυνθεί (μεοσταθμική
μείωση 1, 1%), ο ΟΤΕ προσδοκά αύξηση εσόδων που θα ξεπεράσουν το 5% ή τα 500 δισ. δραχμές σε ετήσια βάση. Σύμφωνα με τη χθεσινή απόφαση, το νέο τιμολόγιο που θα εφαρμοσθεί μέσα στον Αύγουστο προβλέπει: 
 1) Το κάθε λεπτό αστικής κλήσης αυξάνεται από τις 7 στις 9 δραχμές (κάθε δύο λεπτά στις ώρες μειωμένου τιμολογίου 22.00-08.00). Αφορά και τις συνδιαλέξεις εντός πόλης και ανάμεσα σε πόλεις του ιδίου νομού. Αντίστοιχα αυξάνεται και το
κόστος για αστικές κλήσεις μέσω καρτοτηλεφώνου, αφού για κάθε λεπτό συνομιλίας
θα αφαιρούνται 14 δραχμές (αντί για 11 δρχ. έως τώρα).
 3) Στην υπεραστική τηλεφωνία (κλήσεις μεταξύ περιοχών διαφορετικών νομών) επιβάλλεται ενιαίο κόστος ανεξάρτητα από απόσταση και ώρα κλήσης. Εως τώρα υπήρχαν δύο ζώνες χρέωσης (45-54 δραχμές/λεπτό στο ακέραιο τιμολόγιο και 35, 5-49 δρχ. στο μειωμένο). Η κλήση θα κοστίζει 40 δρχ./λεπτό σε κάθε περίπτωση.
 4) Στις κλήσεις προς Ευρωπαϊκή Ενωση και τις υπερατλαντικές (ΗΠΑ-Καναδάς) η ανά λεπτό χρέωση μειώνεται στις 94 δραχμές από 98. Μεγαλύτερη είναι η μείωση στις κλήσεις προς γειτονικές χώρες (Αλβανία, Γιουγκοσλαβία, Βουλγαρία κ.λπ.) που πέφτουν από τις 120 στις 94 δρχ./λεπτό.
 5) Για την πρόσβαση στο Ιντερνετ, το κόστος παραμένει στις 120 δρχ./ώρα (60 δρχ. στο μειωμένο τιμολόγιο), αλλά επεκτείνεται και σε ολόκληρο το νομό του οποίου η πρωτεύουσα διαθέτει κόμβο με ΕΠΑΚ (0965).
 Με ανακοινώσεις τους η Νέα Δημοκρατία και η ΔΑΚΕ-ΟΤΕ κατηγορούν την κυβέρνηση για τις αυξήσεις που θα πλήξουν τους οικονομικά σσθενέστερους εξασφαλίζοντας κέρδη για τους μελλοντικούς «στρατηγικούς συμμάχους» του ΟΤΕ.
