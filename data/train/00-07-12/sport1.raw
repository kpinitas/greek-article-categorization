 Ταξίδι στη Ρώμη (το τρίτο στην Ιταλία τις τελευταίες πέντε εβδομάδες) πραγματοποίησε χθες το μεσημέρι ο διευθύνων σύμβουλος του Ολυμπιακού Γιώργος Λούβαρης, με σκοπό να κλείσει τον κεντρικό αμυντικό που θέλει ο Γιάννης Μαντζουράκης και είναι ο Τούρκος Οτσαλάν Αλπάι. Σύμφωνα με όσα διέρρευσαν χθες αργά το βράδυ, ο Λούβαρης είχε ραντεβού με τον μάνατζερ του 27χρονου Τούρκου αμυντικού στη Ρώμη, αλλά και με την εταιρεία στην οποία ανήκει ο ποδοσφαιριστής (αγωνίζεται δανεικός στη Φενερμπαχτσέ), για να βρεθεί η χρυσή τομή και να κλείσει η μεταγραφή, η οποία είναι πολύ πιθανό να κλείσει σήμερα. Ο Λούβαρης άλλωστε, έχει προγραμματίσει το απόγευμα να επιστρέψει στην Αθήνα. 
 Η περίπτωση του Αλπάι, πάντως, παρουσιάζεται λίγο μπερδεμένη, αφού ο Ολυμπιακός ποροσπαθεί να βρει άκρη με την εταιρεία στην οποία ανήκει ο παίκτης και δεν είναι ποδοσφαιρική (ασχολείται με διακίνηση πετρελαίου), αλλά στην πειραϊκή ΠΑΕ ελπίζουν ότι σήμερα θα μπορέσουν να κλείσουν θετικά -για τους «ερυθρόλευκους»- το θέμα. Σύμφωνα με όσα διέρρευσαν από το «ερυθρόλευκο» στρατόπεδο, η εταιρεία θα εισπράξει περίπου 400 εκατ. δρχ. και ο Αλπάι περίπου 1, 2 δισ. δρχ. για τριετές συμβόλαιο. 
 Από την Ιταλία πάντως, υπήρξε χθες βράδυ η πληροφορία ότι ο Λούβαρης μίλησε και με τη Ρόμα για τον Βραζιλιάνο κεντρικό αμυντικό Αντόνιο Κάρλος Ζάγκο, τον οποίο θέλει να αποκτήσει ο Ολυμπιακός σε περίπτωση που ναυαγήσει η μεταγραφή του Αλπάι. Ο Λούβαρης, πάντως, είχε επαφές και με τον μάνατζερ του Ζλάτκο Ζάχοβιτς, Ζοζέ Βέγκα, για τη μεταγραφή του Σλοβένου μεσοεπιθετικού στη Βαλένθια. 
 Μία ανάσα από την παραχώρηση του Ζλάτκο Ζάχοβιτς στη Βαλένθια βρίσκεται ο Ολυμπιακός, η οποία (εκτός απροόπτου) αναμένεται να επιτευχθεί σήμερα-αύριο ή το αργότερο έως την Παρασκευή. Ο ισπανικός σύλλογος έκανε χθες γερό μπάσιμο για την απόκτηση του 29χρονου μεσοεπιθετικού, καθώς ανέβασε την προσφορά του από τα 5, 5 εκατ. δολάρια, στα 8 εκατ. δολάρια (περίπου 2, 5 δισεκατομμύρια δραχμές), ποσό το οποίο φαίνεται να ικανοποιεί την πειραϊκή ΠΑΕ, που σκοπεύει να πει το «ναι» στη Βαλένθια.
 Το ιταλικό ειδησεογραφικό πρακτορείο «Calciomercato» ανέφερε χθες δηλώσεις του προπονητή της Βαλένθια, Εκτορ Κούπερ, ο οποίος φέρεται να είπε ότι «ο Ζάχοβιτς είναι ο πρώτος μας στόχος για την ενίσχυση της ομάδας και θα μας βοηθήσει πολύ στην επίθεση», ενώ η ισπανική εφημερίδα MARCA έγραψε χθες πως «είναι θέμα ωρών ο Ζάχοβιτς να καταλήξει στη Βαλένθια». Η ίδια εφημερίδα. μάλιστα, ανέφερε ότι η Βαλένθια έχει κλείσει φιλικό αγώνα με τον Ολυμπιακό στο Σάλτσμπουργκ της Αυστρίας στις 25 Ιουλίου. Ισως λόγω και της επικείμενης μεταγραφής.
 Ο Ζλάτκο Ζάχοβιτς βρίσκεται από προχθές το απόγευμα σε άδεια από τον Ολυμπιακό, οι πληροφορίες ανέφεραν ότι ο μάνατζέρ του Ζοζέ Βέγκα βρίσκεται στην Ισπανία, για να ολοκληρώσει τις διαπραγματεύσεις με τη Βαλένθια και όλα δείχνουν ότι σήμερα-αύριο ο Σλοβένος ποδοσφαιριστής θα πάρει μεταγραφή για τον ισπανικό σύλλογο.
 Υπό την ιαχή «είναι τρελός ο καραφλός» υποδέχτηκαν χθες στις 5 το απόγευμα τον Γρηγόρη Γεωργάτο στο αεροδρόμιο του Ελληνικού περίπου 100 οπαδοί του Ολυμπιακού, ορισμένοι, μάλιστα, από τους οποίους προσπάθησαν να τον σηκώσουν στα χέρια. «Η επιθυμία μου να γυρίσω στον Ολυμπιακό έγινε πραγματικότητα», δήλωσε ο 28χρονος αριστεροπόδαρος ποδοσφαιριστής, στις πρώτες του δηλώσεις μετά την επιστροφή του από το Μιλάνο, ο οποίος θα υπογράψει τετραετές συμβόλαιο με την πειραϊκή ομάδα αντί του ποσού των 1, 2 δισεκατομμυρίου δραχμών (300 εκατ. δρχ. το χρόνο), ενώ η Ιντερ θα εισπράξει περίπου 1, 8 δισεκατομμύριο δραχμές.
 «Είναι γνωστό ότι ήθελα να γυρίσω και αυτό έγινε τελικά» είπε ο Γεωργάτος και πρόσθεσε: «Πήγα στην Ιταλία, έκανα τη μεγάλη μεταγραφή, έδειξα ποιος είμαι και τώρα ήθελα πάλι να παίξω στον Ολυμπιακό. Θέλω να ευχαριστήσω όλο τον κόσμο, αλλά περισσότερα γι' αυτό θα πούμε αργότερα. Οι άνθρωποι της Ιντερ στενοχωρήθηκαν που έφυγα, αλλά ήθελα να γυρίσω στον Ολυμπιακό. Το καμπιονάτο ήταν μεγάλη εμπειρία για μένα και πιστεύω πως θα με βοηθήσουν πολύ από εδώ και πέρα, όπως και να βοηθήσω ορισμένα παιδιά. Το μυαλό μου δουλεύει τώρα τελείως διαφορετικά». 
 Ο Γεωργάτος θα συμπεριληφθεί από σήμερα στην υπόλοιπη ομάδα του Ολυμπιακού, ενώ στην Αθήνα επιστρέφει σήμερα και ο Πίτερ Οφορίκουε. Ο Πέτρος Κόκκαλης γύρισε χθες το απόγευμα από το Μιλάνο μετά τις διήμερες επαφές με την Ιντερ.
 Με τρέξιμο στο Γκολφ της Γλυφάδας συνεχίστηκε χθες νωρίς το πρωί η προετοιμασία των ποδοσφαιριστών του Ολυμπιακού, ενώ πέρασε το απόγευμα από το «σάιμπεξ» η πρώτη εξάδα (Αλεξανδρής, Αμανατίδης, Ελευθερόπουλος, Ανατολάκης, Καραταΐδης, Καρτερουλιώτης). Οι «ερυθρόλευκοι» θα περάσουν σήμερα από ιατρικές εξετάσεις στο Ιατρικό Kέντρο του Παλαιού Φαλήρου και στη συνέχεια θα υποβληθούν σε εργομετρικό έλεγχο στις εγκαταστάσεις στου Ρέντη.
 Οι ποδοσφαιριστές του Ολυμπιακού θα προπονηθούν σήμερα στις 6.30 μ.μ. στου Ρέντη και στις 8.30 μ.μ. θα παραστούν στην επίσημη παρουσίαση της νέας φανέλας, που θα γίνει στο AQUA του σταδίου «Ειρήνης και Φιλίας».
 * Με απόφαση της διοίκησης δεν υφίσταται από χθες το πόστο του Διευθυντή του ποδοσφαιρικού τμήματος στον Ολυμπιακό, γεγονός που σημαίνει ότι ο Αρης Ποΐλας δεν θα πηγαίνει στου Ρέντη και στις αποστολές των αγώνων, αλλά θα περιοριστεί στα καθήκοντά του στα γραφεία της πειραϊκής ΠΑΕ.
 * Ο 20χρονος Μιχάλης Σηφάκης, που ανήκε στο Φωστήρα και αγωνιζόταν πέρυσι στην Αργυρούπολη, θα είναι ο τρίτος τερματοφύλακας του Ολυμπιακού, μετά τους Ελευθερόπουλο, Γεωργίου. 
 * Η παρουσίαση των νεαποκτηθέντων ποδοσφαιριστών του Ολυμπιακού θα γίνει έπειτα από απόφαση της διοίκησης τη Δευτέρα στη μία το μεσημέρι στο ξενοδοχείο «Λήδρα Μάριοτ». Την επομένη, στις 7 το απόγευμα, θα γίνει στις εγκαταστάσεις στου Ρέντη ο Αγιασμός εν όψει της έναρξης της νέας ποδοσφαιρικής περιόδου.
 * Από τη Δευτέρα περιμένουν στον Ολυμπιακό μεγάλη ζήτηση για τα εισιτήρια Διαρκείας, όταν θα έχουν δικαίωμα αγοράς και οι κάτοχοι της κάρτας Φίλου του Ολυμπιακού. Στην πειραϊκή ΠΑΕ έχουν στόχο τον αριθμό των 15.000 Διαρκείας.
