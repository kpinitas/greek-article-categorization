 Εκείνες οι φανέλες και τα λάβαρα, που θα παρέδιδε χθες ο Πανιώνιος στα γραφεία της ΕΟΚ σε ένδειξη διαμαρτυρίας για την άρνηση της ομοσπονδίας να τον εντάξει στη λίστα υποψηφιοτήτων για τη Σουπρολίγκα, δεν ξεκίνησαν ακόμη το ταξίδι τους από τη Νέα Σμύρνη.
 Οι παράγοντες και οι φίλαθλοι του Πανιωνίου μετέθεσαν κατά 24 ώρες την κινητοποίησή τους, ώστε να βρίσκονται στα γραφεία της ΕΟΚ ακριβώς την ώρα (7 το απόγευμα) που θα προσέρχονται τα μέλη του διοικητικού συμβουλίου της για να ψηφίσουν την ομάδα που θα συμπληρώσει τις θέσεις της Ελλάδας στην κορυφαία διοργάνωση της νέας περιόδου. Τότε, λένε, θα έχει νόημα να κάνουν το ΟΑΚΑ άνω-κάτω... 
 Είτε πάνε, πάντως, μέχρι εκεί, είτε δεν πάνε, η σημερινή διαδικασία δεν πρόκειται να αλλάξει προς το συμφέρον τους. Στα χέρια της ΕΟΚ βρίσκονται μόνο δύο φάκελοι υποψηφιοτήτων, αυτός του Αρη και εκείνος του Ηρακλή. Η ΕΟΚ δεν καταλαβαίνει από απειλές και διαδηλώσεις, ούτε επηρεάζεται βέβαια από παρεμβάσεις τρίτων προσώπων, όπως του βουλευτή του ΠΑΣΟΚ, Τάσου Μαντέλη, που με επιστολή του προς την αθλητική ηγεσία ζήτησε «να πάρει ο Πανιώνιος τη θέση που του αξίζει στην Ευρώπη, γιατί το πρωτάθλημα είναι που αξιολογεί την ικανότητα των ομάδων, και οποιαδήποτε παρέκκλιση από αυτό το σύστημα είναι υποκειμενική και αυθαίρετη». 
 Το μοναδικό μέλημα του 15μελούς συμβουλίου της ομοσπονδίας είναι να μελετήσει για μία ακόμη φορά τα υπέρ και τα κατά των Αρη και Ηρακλή, και κατά τις 9 το βράδυ να ψηφίσει εκείνη την ομάδα που θα θεωρήσει πως έχει τις καλύτερες προοπτικές για να εκπροσωπήσει επάξια την πόλη της Θεσσαλονίκης στην πρωτοκλασάτη διοργάνωση της FIBA.
 Ποια είναι τα προγνωστικά; Τα στελέχη της ΕΟΚ αρνήθηκαν χθες να «φωτογραφίσουν» την ψήφο τους, οπότε το μόνο ισχυρό στοιχείο που έχουμε μέχρι στιγμής είναι η προτίμηση της FIBA για τον Αρη, λόγω της μεγάλης ευρωπαϊκής ιστορίας του και της εμπορικότητας που εγγυάται το όνομα και το κοινό του. Αλλά ο Ηρακλής παίζει επίσης δυνατά τα δικά του χαρτιά, που είναι η μεγάλη οικονομική επιφάνεια του Πρόδρομου Εμφιετζόγλου και το έμψυχο δυναμικό της ομάδας, που σίγουρα θα γίνει ακόμη πιο πλούσιο μόλις πάρει θέση ανάμεσα στις καλύτερες ομάδες της Ευρώπης. Το έχει δηλώσει κατ' επανάληψιν ο κ. Εμφιετζόγλου: «Δώστε μας τη θέση, κι εγώ θα δώσω αυτομάτως στον Ηρακλή την έξτρα ενίσχυση που του χρειάζεται για μια επιτυχημένη πορεία».
 Οσο για την πιθανότητα να αγωνιστούν τελικά και οι δύο ομάδες της Θεσσαλονίκης στη Σουπρολίγκα, αυτή υπάρχει στα χαρτιά, αλλά όχι και στα μυαλά της FIBA. Σύμφωνα με τις χθεσινές πληροφορίες μας από το Μόναχο, η παγκόσμια ομοσπονδία κρίνει πως θα είναι πιο ελκυστικό το μοντέλο των 20 ομάδων (που την Κυριακή θα χωριστούν σε δύο ομίλους των 10 ομάδων), άρα είναι κατά 99% σίγουρο πια ότι δεν θα προχωρήσει σε αύξηση των ομάδων, κάτι που θα σήμαινε και τρίτη ελληνική ομάδα στην διοργάνωση. Αυτός είναι άλλωστε και ο λόγος που δίνεται τόση αξία στη σημερινή ψηφοφορία της ΕΟΚ.
 - Συνάντηση με τον υφυπουργό Aθλητισμού, Γ. Φλωρίδη, επιδιώκει απεγνωσμένα ο πρόεδρος του ΕΣΑΚΕ, Θόδωρος Καρατζάς, για να διαπιστώσει και αυτός το μέγεθος του προβλήματος που προκύπτει για το σύνδεσμο, μετά την ακύρωση του κανονισμού πρωταθλήματος και του πειθαρχικού δικαίου της Α1. Προς το παρόν, ο κ. Καρατζάς λέει στους στενούς συνεργάτες του ότι, κατά τη γνώμη του, το πρόβλημα είναι περισσότερο διαδικαστικό, παρά ουσιαστικό, αλλά θέλει να μιλήσει με τον κ. Φλωρίδη πριν πάρει θέση την ημέρα που θα του ζητήσουν το λόγο οι εκπρόσωποι των σωματείων της Α1. Αυτοί δείχνουν να ξέρουν από τώρα τις συνέπειες...
 - Ξαμολύθηκαν σήμερα, σε Κροατία και Πολωνία αντίστοιχα, οι Eθνικές ομάδες εφήβων και νεανίδων για να πετύχουν τη μεγαλύτερη δυνατή διάκριση στα δύο Πανευρωπαϊκά Πρωταθλήματα, που ξεκινούν ταυτόχρονα την Παρασκευή. Οι έφηβοι θα παίξουν στην πρώτη φάση κόντρα σε Ρωσία, Βουλγαρία, Γαλλία, Κροατία και Σλοβενία, ενώ τα κορίτσια θα αντιμετωπίσουν τις Βουλγαρία, Ισπανία, Λετονία, Γερμανία και Τσεχία. 
