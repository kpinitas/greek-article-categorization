Υπό έλεγχο ήταν χθες οι πυρκαγιές στη νοτιοανατολική Ευρώπη, η οποία εξακολουθεί να πλήττεται από το κύμα καύσωνα που προβλέπεται να ενισχυθεί από σήμερα.
 Οι βουλγαρικές αρχές αποφάσισαν χθες να διατηρήσουν την κατάσταση επιφυλακής των πυροσβεστικών δυνάμεων προκειμένου ν' αποτραπούν τυχόν αναζωπυρώσεις. Οι πυροσβέστες έσβησαν τελικώς τη μεγάλη πυρκαγιά στην περιοχή του Χάσκοβο, ενώ μέχρι χθες το μεσημέρι δεν είχαν αναφερθεί σημαντικές φωτιές.
 Σύμφωνα με δήλωση του υπαρχηγού της πυροσβεστικής, οι πυροσβέστες καταπολέμησαν τις τελευταίες μέρες 712 φωτιές με 3.159 επεμβάσεις, αριθμός που
ξεπερνά το σύνολο των επεμβάσεων σε όλο το πρώτο εξάμηνο της χρονιάς. H υπηρεσία μένει σε επαγρύπνηση λόγω των μετεωρολογικών προβλέψεων για νέα άνοδο
της θερμοκρασίας. Ο πρωθυπουργός της χώρας, Ιβάν Κοστόφ εκτιμά ότι μέχρι το τέλος της εβδομάδας δε θα υπάρχει καμία φωτιά, υποσχόμενος οικονομική βοήθεια στους πληγέντες. Ο Ι. Κοστόφ δήλωσε ακόμη ότι οι βουλγαρικές αρχές είχαν εξετάσει το ενδεχόμενο να ζητήσουν βοήθεια από την Ελλάδα ή την Τουρκία για την καταπολέμηση των πυρκαγιών, πράγμα το οποίο τελικά δεν χρειάστηκε.
 Σε κατάσταση επιφυλακής και οι τουρκικές αρχές εν όψει του νέου κύματος καύσωνα που αναμένεται να πλήξει τη χώρα σήμερα και αύριο. Η μετεωρολογική υπηρεσία προβλέπει θερμοκρασίες άνω των 40 βαθμών, ενώ μετά την Παρασκευή αναμένεται σταδιακή πτώση, αρχικά από το βαρειοδυτικά, που θα επεκταθεί στο σύνολο της χώρας. Η μεγάλη ξηρασία έχει προκαλέσει εν τω μεταξύ πτώση της στάθμης των υδάτων σε τρία φράγματα του Ευφράτη που παίζουν σημαντικό ρόλο στην παραγωγή ηλεκτρικού ρεύματος. 16 συνολικά άνθρωποι έχουν χάσει χάσει τη ζωή τους τις τελευταίες δέκα μέρες στην Τουρκία, ενώ πέντε ακόμη πνίγηκαν στην
 Στους πέντε έχει ανέλθει ο αριθμός των θυμάτων του καύσωνα στην Κύπρο, όπου η θερμοκρασία έφτασε χθες τους 41 βαθμούς, ενώ την κατάσταση δυσχεραίνει η υγρασία. Ολα τα νοσοκομεία βρίσκονται σε ετοιμότητα καθώς η θερμοκρασία αναμένεται διατηρηθεί σε υψηλά επίπεδα τις επόμενες δύο μέρες. Σε μια άλλη εξέλιξη, στρατιώτες της Εθνικής Φρουράς κατήγγειλαν εμπρηστική ενέργεια από Τούρκο στρατιώτη. Ο Τούρκος άφησε τη σκοπιά του, διέσχισε το δρόμο που οδηγεί από την Αχνα στις Βρυσούλες και έβαλε φωτιά σε καλαμιώνα, που πιθανόν να εμπόδιζε τη θέα του στρατού κατοχής προς το φυλάκιο της εθνικής φρουράς. Το περιστατικό συνέβη την περασμένη Κυριακή στις 2 μ.μ. υπό τα βλέμματα των στρατιωτών της Εθνικής Φρουράς, οι οποίοι δεν μπόρεσαν να αντιδράσουν γιατί ο Τούρκος βρισκόταν στο έδαφος των βρετανικών βάσεων. Ο υπουργός Αμυνας της Κύπρου, Σωκράτης Χάσικος, επιβεβαίωσε το γεγονός προσθέτοντας ότι οι εθνοφορυροί ειδοποίησαν την κυπριακή αστυνομία, ενώ έγινε σχετική καταγγελία στους Βρετανούς και τα Ηνωμένα Εθνη.
