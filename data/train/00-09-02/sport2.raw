 Η χαρά ήταν και πάλι μεγάλη, αλλά και το άγχος πιο έντονο χθες το μεσημέρι στο δυτικό αερολιμένα της Αθήνας, κατά την αναχώρηση του δεύτερου μεγάλου κλιμάκιου της ελληνικής ολυμπιακής ομάδας. Βλέπετε, το μεγάλο ραντεβού στο Σίδνεϊ πλησιάζει όλο και περισσότερο και οι σφυγμοί στους αθλητές μας που περίμεναν τέσσερα χρόνια αυτό το ραντεβού ανεβαίνουν...
 «Αμα λείπει το άγχος, σημαίνει πως κάτι δεν πάει καλά», έλεγε χαμογελώντας η Αγη Κασούμη, η οποία στην Αυστραλία θα σκοπεύσει για 5η φορά σε Ολυμπιακούς! Χθες σειρά είχαν να μπουν στο αεροπλάνο ενόργανη γυμναστική, πινγκ πονγκ, κωπηλασία, ποδηλασία, σκοποβολή, τοξοβολία, μπιτς βόλεϊ, κανόε καγιάκ και το τελευταίο τμήμα των ιστιοπλόων.
 Ο χρυσός Ολυμπιονίκης της Ατλάντα Ιωάννης Μελισσανίδης ξεκαθάρισε πως στο Σίδνεϊ θα αγωνιστεί μόνο στο άλμα. «Το διάστρεμμα που είχα δεν θα μου επιτρέψει να αγωνιστώ και στις ασκήσεις εδάφους. Θα κάνω μόνο άλμα, όπου παρά τους τραυματισμούς είμαι έτοιμος για κάτι καλό. Παίρνω δύναμη και από τους ομογενείς, που ξέρω πως θέλουν πολύ μια διάκριση στη γυμναστική. Από την άλλη, είναι κρίμα που δεν θα κάνω έδαφος, γιατί είναι πολλές οι απουσίες και το έργο μου ίσως ήταν πιο εύκολο», τόνισε. 
 Λίγα μέτρα πιο πέρα, η μεγάλη ελπίδα για χρυσό στους κρίκους, Δημοσθένης Ταμπάκος, έλεγε: «Θέλω να πιστεύω ότι θα μπορέσω να δώσω το εκατό τοις εκατό των δυνάμεών μου. Από εκεί και πέρα, ό,τι καλύτερο ας βγει. Μη μου ζητείτε να κάνω προγνωστικά για μετάλλια. Νιώθω δυνατός, αλλά δεν θέλω να πω κάτι παραπάνω». 
 Η νεαρή γυμνάστρια Βασιλική Μιλλούση που στα 16 θα είναι μία από τις μικρότερες Ελληνίδες αθλήτριες στο Σίδνεϊ τόνισε: «Στόχος μου είναι να μπω στον τελικό στο σύνθετο ατομικό και αν όλα πάνε καλά και σε ένα ή δύο όργανα». 
 Η 34χρονη Αγη Κασούμη δεν έκρυβε τη χαρά της για την 5η ολυμπιακή συμμετοχή: «Εχω πιο πολύ ενθουσιασμό από ποτέ. Αν επαναλάβω τις επιδόσεις μου μπορώ να μπω στον τελικό στο σπορ πιστόλι». 
 Αισιόδοξοι ήταν και οι τρεις τελευταίοι ιστιοπλόοι που πέταξαν για Αυστραλία, το πλήρωμα των Σταρ Λεωνίδας Πελεκανάκης και Δημήτρης Μπούκης και η πρωταθλήτρια στα Γιούροπ Μαρία Βλάχου. 
 «Θα κάνουμε τουλάχιστον δέκα μέρες δυνατή προπόνηση στο στίβο των αγώνων. Εχουμε προηγούμενη εμπειρία από Ολυμπιακούς και αισιοδοξούμε για κάτι καλό, είπε ο Μπούκης, που μαζί με τον Πελεκανάκη είναι ο βετεράνος της ολυμπιακής αποστολής (37 και 38 ετών αντίστοιχα). 
 Καλίν Κρεάνκα και Ντανιέλ Τσιόκα δήλωσαν ότι βρίσκονται σε πολύ καλή κατάσταση και ελπίζουν σε κάτι καλό στους αγώνες του πινγκ πονγκ. «Στο Σίδνεϊ είναι όλα ανοιχτά. Οποιος βρεθεί σε καλύτερη μέρα θα πάρει και τα μετάλλια» είπε ο Κρεάνκα, ενώ ο Τσιόκα τόνισε πως πολλά θα κριθούν και από την κλήρωση των πρώτων παιχνιδιών. 
 Οι αθλήτριες του μπιτς βόλεϊ Εφη Σφυρή και Βάσω Καραντάσιου μίλησαν για το όνειρο της οχτάδας, ενώ ο μοναδικός εκπρόσωπός μας στο κανόε Ανδρέας Κιλιγκαρίδης υπογράμμισε πως παρά το άγχος ελπίζει για μια θέση στην 9άδα του τελικού. 
 H «Ο, τι ήταν να κάνουμε από πλευράς προπόνησης, το κάναμε», είπε για την αποστολή της κωπηλασίας ο Βασίλης Πολύμερος, που μαζί με τον Παναγιώτη Μηλιώτη θα αγωνιστεί στο διπλό σκιφ ελαφρών βαρών. «Δεν μας προβληματίζει το γεγονός πως στο Σίδνεϊ αυτή τη στιγμή οι καιρικές συνθήκες δεν είναι και οι καλύτερες. Στόχος μας είναι πρώτα η 12άδα και μεγάλο όνειρό μας μια θέση στον τελικό». Οσο για τις γυναίκες, η Χρύσα Μπισκιτζή, που θα είναι στην ίδια λέμβο με την Αγγελική Γκρέμου στην αντίστοιχη κατηγορία των γυναικών, τόνισε πως η πίεση για να πάρουν την πρόκριση τις έχει βοηθήσει να βελτιωθούν σημαντικά. 
 Για λογαριασμό των ποδηλατών ο Δημήτρης Γεωργαλής εξήγησε πως γνωρίζουν την πίστα στο Σίδνεϊ, αφού ήταν εκεί και το Φεβρουάριο, και στόχος τους είναι -όσο πιο συγκεντρωμένοι γίνεται- να προσπαθήσουν για όσο το δυνατόν περισσότερες θέσεις στη 10άδα. 
