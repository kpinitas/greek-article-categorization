Κόπηκε στα δύο, σαν «αγγούρι», το με σημαία Καμπότζης φορτηγό πλοίο «Γιουρομπάλκερ» που με πλήρωμα 15 αλλοδαπούς ναυτικούς, μεταξύ των οποίων και ένας Eλληνας, φόρτωνε από ρυμουλκούμενο πλοίο-αποθήκη- χύμα τσιμέντο στον όρμο Λευκαντί της Εύβοιας. Ομως μαζί με το ελληνόκτητο πλοίο που είναι «τσιμεντάδικο» χάθηκε στα νερά του απάνεμου όρμου και ένας αλλοδαπός ναυτικός, ενώ τέσσερις άλλοι συνάδελφοί του μεταφέρθηκαν τραυματισμένοι στο νοσοκομείο.
 Ολα ξεκίνησαν χθες το πρωί, όταν δίπλα στο τσιμεντάδικο, πλοίο των 19.473 κοχ, που βρισκόταν «φουνταρισμένο» στο μικρό όρμο αριστερά του «διαύλου» και σε απόσταση 2, 3 ναυτικών μιλίων από τις ακτές, «έπεσε» η ρυμουλκούμενη αποθήκη «Χαλκίς Εξπρές», η οποία είχε εντολή να εφοδιάσει με χιλιάδες τόνους τσιμέντου το πλοίο που ανήκει στη ναυτιλιακή διαχειρίστρια εταιρεία «Arrow Feinans» του εφοπλιστή και ιδιοκτήτη των ναυπηγείων Σταύρου Ηλία.
 Ο Ρώσος καπετάνιος που χθες, σύμφωνα με την εκπροσωπό του Μ. Καραμαλέγκου, αναγκάστηκε να εγκαταλείψει λόγω μικρού βυθίσματος τις εγκαταστάσεις του εργοστασίου τσιμέντου και να φουντάρει στον όρμο «Λευκαντί» έριξε υπό την εποπτεία του Eλληνα υποπλοιάρχου Νίκου Πανταζή τις σωλήνες φόρτωσης-μπούμες και η φόρτωση του χύμα τσιμέντου που θεωρείται από τα πιο επικίνδυνα ξεκίνησε. Αρχικά όλα πήγαιναν καλά, αλλά όταν γεμισαν τα αμπάρια Νο 1 και 7, που βρίσκονται στην πρύμνη και την πλώρη του πλοίου, ακούστηκε ένας τρομερός και υπόκωφος κρότος, και το πλοίο, που το μήκος του ξεπερνάει τα 150 μέτρα, κόπηκε στα δύο.
 Ακολούθησε πανικός καθώς το ναυάγιο ήταν πρωτοφανές και οι περισσότεροι από τους 15 ναυτικούς του έτρεχαν αλλόφρονες και αποκομμένοι στα δύο άκρα του πλοίου, τα οποία είχαν «καθήσει» στο λασπώδη βυθό.
 Με εντολή του Eλληνα «γραμματικού» άρχισαν να πέφτουν στη θάλασσα από τους περισυνέλεξε σώους το ολιγομελές πλήρωμα της ρυμουλκούμενης αποθήκης. Ο Ουκρανός ναύτης όμως δεν ήταν τυχερός, καθώς τη στιγμή της φόρτωσης πιθανότατα βρισκόταν στη μέση της «κουβέρτας», όπου και σημειώθηκε το «κόψιμο». Οι τέσσερις τραυματίες μεταφέρθηκαν για τις πρώτες βοήθειες στο Nοσοκομείο Χαλκίδας, ενώ τις έρευνες διεξάγουν οι λιμενικοί του τοπικού Λιμεναρχείου.
 Στην περιοχή του ναυαγίου έχουν σπεύσει σκάφη του Λιμενικού και τρία ρυμουλκά, ενώ με εντολή του YEN Xρήστου Παπουτσή αναχώρησε κλιμάκιο τεχνικών αξιωματικών που θα δράσουν σε περίπτωση ρύπανσης από τα καύσιμα του πλοίου, που είχε αποπλεύσει πριν από μέρες από την Tουρκία.
