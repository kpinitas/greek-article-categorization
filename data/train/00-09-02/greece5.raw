 Τη λειτουργία νηπιαγωγείου στο νοτιότερο άκρο της Ευρώπης, στην ακριτική Γαύδο, ζητεί με έγγραφό του προς το υπουργείο Παιδείας και τη Νομαρχιακή Αυτοδιοίκηση ο Σύλλογος Δασκάλων και Νηπιαγωγών Νομού Χανίων.
 «Επανειλημμένα, από τα χείλη των αρμόδιων φορέων, αλλά και ανώτατων πολιτειακών παραγόντων έχει τονιστεί η ανάγκη να στηριχτεί ο ελάχιστος πληθυσμός της ακριτικής Γαύδου, όπως και όλων των μικρών νησιών της χώρας μας. Στην κατεύθυνση αυτή έχει γίνει μια σειρά από έργα και υπάρχει η προοπτική συνέχισής τους», σημειώνουν τα μέλη του συλλόγου και προσθέτουν.
 «Με ιδιαίτερη χαρά μάθαμε ότι στο νησί της Γαύδου υπάρχουν αυτή τη στιγμή 10 μικρά παιδιά, από τα οποία τα 4 βρίσκονται σε ηλικία ένταξης στο νηπιαγωγείο (γεννήθηκαν τρία το 1995 και ένα το 1996). Οι οικογένειες των παιδιών αυτών δηλώνουν ότι επιθυμούν να παραμείνουν και το χειμώνα στη Γαύδο. Θεωρούμε επιτακτική, λοιπόν, την ανάγκη να λειτουργήσει νηπιαγωγείο στη Γαύδο από την ερχόμενη σχολική χρονιά. Τα χρονικά περιθώρια υπάρχουν. Πιθανός χώρος λειτουργίας του, το κτιρίο του παλιού Δημοτικού Σχολείου. Για την επαναλειτουργία του εννοείται ότι θα πρέπει να ληφθεί μέριμνα τόσο στην κατανομή των κονδυλίων για συντήρηση των σχολικών χώρων όσο και για τα λειτουργικά έξοδα των σχολείων.
 Πιστεύουμε ότι πρέπει με κάθε τρόπο να στηριχθούν οι ελάχιστοι εναπομείναντες κάτοικοι της ακριτικής Γαύδου. Σε αυτό συνηγορούν τόσο εθνικοί λόγοι όσο και το γεγονός ότι η Γαύδος αποτελεί το νοτιότερο σημείο της Ελλάδας και της Ευρώπης». 
 Εξάλλου στο ίδιο θέμα αναφέρονται με επιστολή τους και γονείς από τη Γαύδο, οι οποίοι τονίζουν: «Εφτασε η στιγμή οι "ακρίτες" να ζητήσουν την άδεια παραμονής τους στον τόπο που επέλεξαν να ζήσουν. Να ανανεώσουν τη βίζα τους, με λίγα λόγια. Τα παιδιά που αποφασίσαμε πριν από 6 χρόνια να γεννήσουμε και να μεγαλώσουμε εδώ έφτασαν σε νηπιακή ηλικία. Χρειάζονται νηπιαγωγείο δηλαδή. Ετοιμο το κτίριο, αναπαλαιωμένο. Ετοιμα και τα νήπια για μάθηση. Ποιος όμως θα τα διδάξει; Δεν έχει νηπιαγωγό.
 Ο νόμος απαιτεί 7 νήπια σε δύσβατες περιοχές για να λειτουργήσει νηπιαγωγείο. Εδώ δεν έχουμε να κάνουμε με δύσβατη, ούτε καν απρόσιτη περιοχή».
