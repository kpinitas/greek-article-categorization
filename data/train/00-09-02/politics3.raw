«Γιατί αυτή η προνομιακή μεταχείριση από μια κρατική επιχείρηση όπως ο ΟTE προς τις εταιρείες του κ. Σ. Kόκκαλη; Για να αγοράζει ο κ. Σ. Kόκκαλης τηλεοπτικούς σταθμούς; », ρωτάει τους υπουργούς Mεταφορών και Eθνικής Οικονομίας ο βουλευτής του ΣYN Π. Λαφαζάνης και ζητάει να πληροφορηθεί «αν προτίθενται να παρέμβουν άμεσα ώστε να ελέγξουν αν και κατά πόσο στον ΟTE και στις ελεγχόμενες από αυτόν εταιρείες, τηρούνται οι κανόνες διαφάνειας στις προμήθειές τους».
 Στη σχετική του ερώτηση ο βουλευτής, επικαλούμενος δημοσιεύματα του Tύπου και καταγγελίες συνδικαλιστικών στελεχών του ΟTE, επισημαίνει πως «όργιο αδιαφάνειας βρίσκεται σε πλήρη εξέλιξη στον ΟTE».
 Aναφέρει συγκεκριμένα: «Πριν περάσει λίγος χρόνος από το φιάσκο της εξαγοράς του Οργανισμού Tηλεπικοινωνιών της Bουλγαρίας από τον ΟTE, μία από τις αιτίες του οποίου φέρεται να είναι η διαπλοκή ΟTE - Iντρακόμ (του κ. Σ. Kόκκαλη), ήρθε στο φως της δημοσιότητας η πρόθεση του ΟTE να κατακυρώσει την προμήθεια 500 εκατ. τηλεκαρτών, για τις οποίες είχε προκηρύξει διαγωνισμό, στις εταιρείες Namaco (συμφερόντων Σωκρ. Kόκκαλη), Gemrlus, Siemens αντί των μειοδοτούντων εταιρειών "Περιβάλλον" και "San yo". Mετά το θόρυβο που ξεσηκώθηκε στα μέσα επικοινωνίας, η διοίκηση του ΟTE ανέβαλε την απόφαση για το διαγωνισμό αυτό, για τον οποίο περιμένουμε να δούμε την κατάληξή του.
 Eνώ βρίσκεται όμως σε εκκρεμότητα ο διαγωνισμός αυτός, νέες καταγγελίες συνδικαλιστικών στελεχών και δημοσιεύματα στον Tύπο αποκαλύπτουν ότι το Δ.Σ. της Romtelecom με την καθοδήγηση του ΟTE, που ελέγχει το 35% και το μάνατζμεντ της εταιρείας αυτής, ακολουθώντας διαβλητές και αδιαφανείς διαδικασίες, προτίθεται να μοιράσει μία ακόμη πίτα, περίπου 120 δισ., σε όμιλο εταιρειών εντός του οποίου εξέχουσα θέση έχει εταιρεία συμφερόντων Kόκκαλη».
