 Ως αδιαφορία των ΗΠΑ για τη συντεταγμένη διεθνή κοινότητα και επιβεβαίωση της ενισχυόμενης αμερικανικής αφ' υψηλού τάσης για μονομερή παρέμβαση στις διεθνείς υποθέσεις ερμηνεύεται η απουσία Αμερικανών εκπροσώπων από τη συνεδρίαση της διεθνούς Διακοινοβουλευτικής Ενωσης στην έδρα του ΟΗΕ στη Νέα Υόρκη.
 Στην τριήμερη διάσκεψη συμμετέχουν οι πρόεδροι των Κοινοβουλίων από 140 χώρες, όχι όμως και εκπρόσωποι του αμερικανικού Κογκρέσου. Ο αντιπρόεδρος των ΗΠΑ, Αλ Γκορ, ο οποίος είχε προσκληθεί ως προεδρεύων της Γερουσίας, απάντησε ότι οι υποχρεώσεις της προεκλογικής εκστρατείας του δεν του επιτρέπουν να παρευρεθεί. Ο πρόεδρος της Βουλής, Ντένις Χάστερτ, και ο επικεφαλής της πλειοψηφίας στη Γερουσία, Τρεντ Λοτ, που επίσης προσκλήθηκαν, ούτε καν απάντησαν. Ο Χάστερτ είναι ένας από τους Αμερικανούς που υποστηρίζουν την αποχώρηση των ΗΠΑ από την Ενωση.
 Οι ΗΠΑ ήταν ένα από τα ιδρυτικά μέλη της Διακοινοβουλευτικής Ενωσης, το 1889, και έπαιζαν σημαντικό ρόλο σ' αυτήν μέχρι τα μέσα της δεκαετίας του '90, οπότε άρχισε να αδιαφορεί. Ταυτοχρόνως η Ουάσιγκτον σταμάτησε να καταβάλλει την οικονομική συμμετοχή της από το 1998 και σήμερα χρωστάει στην Ενωση 2, 4 εκατομμύρια δολάρια.
 Σύμφωνα με εκπρόσωπο της Διακοινοβουλευτικής Ενωσης, το τέλος του Ψυχρού Πολέμου μπορεί να οδήγησε τις ΗΠΑ «σε μείωση του ενδιαφέροντος για διεθνή συνεργασία». Είπε ακόμα ότι μέλη του αμερικανικού Κογκρέσου επιθυμούν τη δραστηριοποίησή τους στον τομέα αυτόν, όχι όμως και η ηγεσία τους.
 Ο πρόεδρος του ισραηλινού Κοινοβουλίου (Κνεσέτ), Αβραάμ Μπουργκ, εξέφρασε την ελπίδα ότι οι ΗΠΑ δεν θα αποσυρθούν. «Δεν νομίζω ότι είναι καλό για τον κόσμο αν οι ΗΠΑ απομονώνονται από τις πολιτικές υποθέσεις και την πολιτική ροή των γεγονότων στον υπόλοιπο κόσμο. Το να αφήσουν το Ισραήλ μόνο του στην αρένα αυτή πιστεύω ότι είναι αντίθετο με τα συμφέροντα των ΗΠΑ».
 Το Ισραήλ επιθυμεί την παρουσία των ΗΠΑ στα διεθνή φόρα προκειμένου να βρίσκει υποστήριξη σε κρίσιμα γι' αυτό θέματα, όπως η ειρηνευτική διαδικασία στη Μέση Ανατολή.
 Πέραν της απουσίας των ΗΠΑ από τη διάσκεψη, αλγεινή εντύπωση προκάλεσε η άρνηση της αμερικανικής κυβέρνησης να επιτρέψει την είσοδο στις ΗΠΑ των εκπροσώπων των Κοινοβουλίων της Κούβας και της Γιουγκοσλαβίας, οι οποίοι τελικά δεν μπόρεσαν να συμμετάσχουν.
 Αντιδρώντας στην απαγόρευση εισόδου των δύο προέδρων, η διάσκεψη υιοθέτησε ψήφισμα με το οποίο χαρακτηρίζει την ενέργεια της Ουάσιγκτον «αντίθετη με την αρχή λειτουργίας των Κοινοβουλίων».
 «Πιστεύω ότι αν μια χώρα συμφωνεί στη συνεδρίαση ενός διεθνούς οργανισμού στο έδαφός της, δεν έχει το δικαίωμα να προσδιορίζει τους συμμετέχοντες», δήλωσε καταχειροκροτούμενους από τους συνέδρους ο πρόεδρος της Κοινοβουλευτικής Συνέλευσης του Συμβουλίου της Ευρώπης, λόρδος Ράσελ Τζόνσον.
