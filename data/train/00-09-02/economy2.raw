 Σε εύθραστη ισορροπία παρέμεινε το ευρώ χθες, μία μέρα μετά το αρνητικό ιστορικό ρεκόρ που σημείωσε έναντι του δολαρίου.
 Αν και νωρίς το μεσημέρι σημείωνε μικρή άνοδο έναντι του προχθεσινού χαμηλού των 88, 37 σεντς, κανείς δεν μπορούσε να προεξοφλήσει τη συνέχεια στις αγορές καθώς τα χθεσινά στοιχεία για την ευρωπαϊκή οικονομία δεν ήταν και τόσο αισιόδοξα. 
 Σύμφωνα με τη Eurostat, η βιομηχανική παραγωγή στη ζώνη του ευρώ σημείωσε τον Ιούνιο πτώση κατά 0, 4% έναντι του προηγούμενου μήνα, ενώ ο ετήσιος ρυθμός αύξησής της επιβραδύνθηκε στο 3, 8% έναντι 8, 1% τον προηγούμενο μήνα. Η μηνιαία πτώση αναμενόταν από τους αναλυτές, όμως η ετήσια επιβράδυνση του ρυθμού αύξησης ήταν χαμηλότερη των προσδοκιών τους, καθώς, περίμεναν αύξηση της τάξης του 5, 7%. Και σαν να μην έφθαναν αυτά, η ιταλική στατιστική υπηρεσία προειδοποίησε λίγο αργότερα ότι οι εκτιμήσεις της για τις λιανικές πωλήσεις στο β' εξάμηνο δεν είναι αισιόδοξες. 
 Τα στοιχεία αυτά σε συνδυασμό με τη μικρή πτώση του δείκτη PMI του πρακτορείου Reuters, o οποίος αξιολογεί τη βιομηχανική δραστηριότητα στη ζώνη του ευρώ. δείχνουν μια μικρή επιβράδυνση της οικονομικής ανάπτυξης στα μέσα του φετινού καλοκαιριού, γεγονός που καθιστά, σύμφωνα με κάποιους, απόλυτα σωστή την απόφαση της ΕΚΤ να αυξήσει τα επιτόκιά της προχθές μόνο κατά 0, 25%.
 Η αύξηση των επιτοκίων στο 4, 5% από την ΕΚΤ πάντως δεν άλλαξε τίποτα για το κοινό νόμισμαμ καθώς η όρεξη των επενδυτών παραμένει σταθερά στραμμένη προς το δολάριο και τις ΗΠΑ. Αυτό έθιξε σε χθεσινές του δηλώσεις ο διοικητής της Τράπεζας της Γαλλίας Ζαν Κλοντ Τρισέ. Ο κεντρικός τραπεζίτης δήλωσε ότι στην παρούσα φάση οι αγορές χρήματος έχουν μια απόλυτα στυγερή υποτιμητική στάση έναντι του ευρώ, καθώς δεν λαμβάνουν υπόψη τους τα θετικά οικονομικά στοιχεία της Ευρώπης, κάτι όμως που θα το κάνουν προοδευτικά στο μέλλον. Αντίθετα, ο πρόεδρος της Bundesbank Ερνστ Βέλτεκε δήλωσε ότι δεν αξίζει να σχολιάσει κανείς την παρούσα ισοτιμία του ευρώ. Ο Βέλτεκε επισήμανε ότι η ΕΚΤ δεν έχει σαν αντικείμενό της κάποιο συναλλαγματικό στόχο αλλά να εξασφαλίσει τη σταθερότητα των τιμών. Και κατά συνέπεια, η προχθεσινή απόφαση της ΕΚΤ είναι απόλυτα σύμφωνη με αυτήν την κατεύθυνση.
 Η Ευρωπαϊκή Επιτροπή από την πλευρά της αρνήθηκε να σχολιάσει την απόφαση της ΕΚΤ, ενώ επανέλαβε την εμπιστοσύνη της στην ευρωπαϊκή οικονομία και τις δυνατότητες ανατίμησης που έχει το ευρώ. Ο επίτροπος Οικονομικών Πέδρο Σόλμπες, μάλιστα, παρατήρησε ότι οι τελευταίες ενδείξεις δεν σηματοδοτούν επιβράδυνση της ευρωπαϊκής οικονομίας καθώς είναι πολύ νωρίς για να τις αξιολογήσει κανείς.
 Οι παραπάνω δηλώσεις διατηρούσαν το ευρώ νωρίς το μεσημέρι και λίγο πριν δοθούν τα στοιχεία για την ανεργία στις ΗΠΑ κατά μισό και πλέον σεντ υψηλότερα από το προχθεσινό ιστορικό χαμηλό έναντι του δολαρίου. 
