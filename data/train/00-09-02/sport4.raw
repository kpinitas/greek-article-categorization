 Σε εκκρεμότητα παραμένει (και θα...παραμένει για πολύ καιρό ακόμη, όπως φαίνεται) το θέμα αναπροσαρμογής συμβολαίων των πέντε «γηγενών» (προερχομένων από την Ακαδημία της Παιανίας) νεαρών ποδοσφαιριστών του Παναθηναϊκού. 
 Η διοίκηση ασχολήθηκε πριν από ένα μήνα ζεστά και έκανε συγκεκριμένες προτάσεις στους Γιώργο Καραγκούνη, Κώστα Χαλκιά, Αγγελο Μπασινά, Γιώργο Αλεξόπουλο, Στέφανο Κοτσόλη, σε μία προσπάθεια να τους ικανοποιήσει οικονομικά. Εκείνοι όμως συζήτησαν, άκουσαν και τράπηκαν σε...φυγή, αρνούμενοι τις προσφορές, τις οποίες αποκαλύπτει σήμερα η «Ε». 
 - 60 εκατομμύρια το χρόνο (x5χρόνια=300 σύνολο) στον Καραγκούνη, το συμβόλαιο του οποίου λήγει τον Ιούνιο του 2003.
 - 40 εκατομμύρια το χρόνο (x5χρόνια=200 σύνολο) σε Χαλκιά, Μπασινά, τα συμβόλαια των οποίων λήγουν τον Ιούνιο του 2003 του πρώτου και Ιούνιο του 2001 του δευτέρου.
 - 30 εκατομμύρια το χρόνο (x5χρόνια=150 σύνολο) στον Αλεξόπουλο, το συμβόλαιο του οποίου λήγει στο τέλος του χρόνου (Δεκέμβριος 2000).
 Οπως είναι λογικό, οι πέντε ζητούν περισσότερα, μετά τον πακτωλό εκατομμυρίων που σκορπίστηκαν το καλοκαίρι για μετεγγραφές (Σόουζα, Βλάοβιτς, Σάριτς, Κουτσουρέ) και ανανεώσεις συμβολαίων (Λυμπερόπουλου, Γκούμα). Και συσπειρωμένοι, έχουν συγκροτήσει...κίνηση. Κάθε περίπτωση βέβαια είναι ξεχωριστή. Ορισμένοι από την ομάδα των 5 ενοχλήθηκαν, θεωρώντας τα χρήματα πολύ λίγα. Δεν αντέδρασαν ωστόσο, παρά μόνο επιχείρησαν να δώσουν απαντήσεις μέσα στο γήπεδο, καταφεύγοντας σε κάποιες περίτεχνες ενέργειες που καταχειροκροτήθηκαν από τον κόσμο. Οσο το θέμα παραμένει ανοικτό, ο κίνδυνος να εξελιχθεί σε αγκάθι είναι ασφαλώς μεγάλος. Τι στάση πρόκειται να κρατήσουν οι «5 μικροί» στη συνέχεια; Προς το παρόν δεν φέρονται διατεθειμένοι να υπογράψουν τα προτεινόμενα συμβόλαια.
