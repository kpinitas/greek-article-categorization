Η ισλαμική απειλή στην κεντρική Ασία υποχρεώνει τη Μόσχα να κάνει εκ νέου αισθητή την παρουσία της στην περιοχή για να προστατέψει τα νότια σύνορά της. Συγχρόνως, της επιτρέπει να επιβληθεί ως μια νέα ευρασιατική δύναμη, παρ' όλο που τα συμφέροντά της στην περιοχή αυτή είναι περιορισμένα.
 Αυτή την εβδομάδα η Ρωσία δήλωσε έτοιμη να παράσχει στρατιωτική βοήθεια στο Ουζμπεκιστάν για την «εκκαθάριση των ισλαμιστών τρομοκρατών», με τον Τύπο να ανακοινώνει ότι η Μόσχα ετοιμάζεται να αποστείλει εξοπλισμό 30 εκατομμυρίων δολαρίων (11 δισ. 400 εκ. δρχ.) στην Τασκένδη. «Η ενίσχυση των φανατικών ισλαμιστών στο Αφγανιστάν, η εξάπλωσή τους στην κεντρική Ασία και το εμπόριο ναρκωτικών απειλούν τα νότια σύνορα της Ρωσίας», που ήδη μάχεται κατά των ισλαμιστών αντρατών στην Τσετσενία, επισημαίνει ο πολιτικός αναλυτής Εβγκένι Φολκ, του ιδρύματος Χέριτατζ.
 Από τις αρχές Αυγούστου οι χώρες της κεντρικής Ασίας έχουν γίνει πεδίο επιθέσεων ένοπλων ομάδων ανταρτών, οι οποίοι έχουν διειδύσει στο Ουζμπεκιστάν και στην Κιργιζία μέσω των συνόρων με το Τατζικιστάν. Την Τετάρτη ξέσπασαν νέες συγκρούσεις στο νότιο τμήμα της Κιργιζίας μεταξύ περίπου 50 ισλαμιστών και συνοριακών φρουρών.
 Η Ρωσία συνδέεται με το Τατζικιστάν, το Καζακστάν και την Κιργιζία με συμφωνίες ασφάλειας που υπεγράφησαν το Μάιο του 1992. Το Τουρκμενιστάν δεν προσχώρησε ποτέ στη συμμαχία αυτή, ενώ το Ουζμπεκιστάν την εγκατέλειψε τον Απρίλιο του '99. Βάσει των συμφωνιών αυτών, οποιαδήποτε επίθεση εναντίον μιας από τις προσυπογράφουσες χώρες εκλαμβάνεται ως επίθεση εναντίον όλων των μερών.
 Βάσει μιας διμερούς συμφωνίας του 2000, η Μόσχα σχεδιάζει να εγκαταστήσει στο Τατζικιστάν, όπου είναι αυτή τη στιγμή αναπτυγμένοι 20.000 Ρώσοι συνοριακοί φρουροί, μια στρατιωτική βάση για δέκα χρόνια και με περιθώριο ανανέωσης.
 «Είναι μια περιθωριακή περιοχή, την οποία δεν έχει κανένας ανάγκη. Η Ρωσία όμως, που απέτυχε ως παγκόσμια δύναμη, προσπαθεί να αναδειχθεί ευρασιατική δύναμη μέσω της στρατιωτικής επιβολής», υποστηρίζει ο Αλεξέι Μαλατσένκο του ιδρύματος Κάρνεγκι. Οι πολιτικοί αναλυτές τονίζουν ότι αυτός ο «γάμος συμφέροντος» μεταξύ της Ρωσίας και της κεντρικής Ασίας, μετά την περίοδο ψυχρότητας που ακολούθησε την πτώση της Σοβιετικής Ενωσης το 1991, κινδυνεύει να αποδειχθεί ασταθής λόγω των περιορισμένων οικονομικών συμφερόντων. Η υπογραφή, τον περασμένο Ιούνιο, μιας διακήρυξης για την αύξηση των εξαγωγών πετρελαίου από το Καζακστάν μέσω της Ρωσίας είναι μια από τις σπάνιες επιτυχίες της Μόσχας στην περιοχή.
 Αντιθέτως, στο Τουρκμενιστάν, μια Δημοκρατία με πλούσιους φυσικούς πόρους, η Ρωσία δεν έγινε δεκτή με ανοιχτές αγκάλες. Το Μάιο του '99, το Τουρκμενιστάν ζήτησε από τη Ρωσία να αποσύρει και τους τελευταίους στρατιώτες της από τα σύνορα με το Αφγανιστάν και το Ιράν. Το Τουρκμενιστάν διατηρεί καλές σχέσεις με τους Ταλιμπάν (το ισλαμικό καθεστώς του Αφγανιστάν) κι επομένως δεν χρειάζεται τη βοήθεια της Ρωσίας κατά της «ισλαμικής απειλής», εξηγεί ο Κονσταντίν Μακιένκο του Κέντρου Ανάλυσης Στρατηγικών και Τεχνολογιών. Και η «ιστορία αγάπης» μεταξύ Τουρκμενιστάν και Ιράν σίγουρα δεν είναι ό,τι καλύτερο για τη Ρωσία.
