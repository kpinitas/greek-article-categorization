 Με τις ευλογίες του Κώστα Καραμανλή, η διοικούσα επιτροπή νομού Θεσσαλονίκης (ΝΟΔΕ) της Ν.Δ., οι βουλευτές και οι ευρωβουλευτές αποφάσισαν χθες να απέχουν από τις επίσημες εκδηλώσεις της ΔΕΘ, στις οποίες θα παρίστανται ο «υπόλογος» -όπως τον χαρακτηρίζουν- πρωθυπουργός και υπουργοί.
 Στις εκδηλώσεις αυτές περιλαμβάνονται η τελετή εγκαινίων, η δεξίωση στο λιμάνι, η σημερινή συνάντηση του Κώστα Σημίτη με εκπροσώπους τοπικών φορέων και η βραδινή ομιλία του στο δείπνο με τη συμμετοχή εκπροσώπων των παραγωγικών τάξεων.
 Η απόφαση αποχής ελήφθη στη συνεδρίαση της ΝΟΔΕ, παρουσία των βουλευτών Παναγιώτη Ψωμιάδη, Κωνσταντίνου Γκιουλέκα, Γιώργου Ορφανού, Τάσιου Σπηλιόπουλου, Αδάμ Ρεγκούζα, Γιώργου Σαλαγκούδη και του ευρωβουλευτή Χρήστου Φώλια (ο ευρωβουλευτής Αντώνης Τρακατέλλης απουσίαζε εκτός Θεσσαλονίκης).
 Aμέσως μετά, ο πρόεδρός της Νίκος Βακάλης δήλωσε στους δημοσιογράφους: «Ολοι οι πολίτες αυτής της πόλης γνωρίζουμε ότι η Θεσσαλονίκη αργοπεθαίνει, κανένα μεγάλο έργο δεν προχώρησε, καμιά υπόσχεση δεν τηρήθηκε. Χρόνια τώρα οι ίδιοι άνθρωποι, κάθε τέτοια εποχή, με τα ίδια πάντα λόγια, χωρίς ντροπή, μας κοροϊδεύουν. Η Ν.Δ. θεωρεί ότι το ελάχιστο που μπορεί αυτή τη στιγμή να πράξει, ως υπεύθυνος πολιτικός φορέας, με έντονο ενδιαφέρον για την ανάπτυξη της Θεσσαλονίκης και της Βόρειας Eλλάδας γενικότερα, είναι να απόσχει από τις εκδηλώσεις που πραγματοποιούνται παρουσία του υπόλογου πρωθυπουργού στο πλαίσιο των εγκαινίων της 65ης ΔΕΘ».
 Οπως έγινε γνωστό, η απόφαση αυτή δεσμεύει συνολικά το κόμμα της Ν.Δ. και σε επικοινωνία που είχε με τον κ. Βακάλη, ο Κώστας Καραμανλής τον βεβαίωσε ότι θα στηρίξει οποιαδήποτε απόφαση πάρει η ΝΟΔΕ, συνεπώς και αυτή για την αποχή. Στελέχη της Ν.Δ. που μετέχουν σε διοικήσεις φορέων θα παραστούν στις εκδηλώσεις εκπροσωπώντας τους συγκεκριμένους φορείς. Παρών θα είναι και ο δήμαρχος Θεσσαλονίκης Βασίλης Παπαγεωργόπουλος, ως οικοδεσπότης.
 Οι συνδικαλιστές του Πανεργατικού Αγωνιστικού Μετώπου (ΚΚΕ) ξεκίνησαν τις διαμαρτυρίες με ένα πρωτότυπο χάπενιγκ χθες το βράδυ έξω από το λιμάνι, όπου έστησαν καζάνια και μοίραζαν συσσίτιο στους ανέργους, την ώρα που εντός του λιμανιού ήταν σε εξέλιξη η επίσημη δεξίωση παρουσία του πρωθυπουργού. Στις 8 απόψε κορυφώνουν τις διαμαρτυρίες με συλαλλητήριο στην πλατεία της ΧΑΝΘ, λίγα μέτρα από το συνεδριακό κέντρο «Ι. Βελλίδης», όπου θα μιλήσει ο Κώστας Σημίτης για την οικονομική πολιτική της κυβέρνησης. Το συλλαλητήριο έχει πανελλαδικό χαρακτήρα και το «παρών» θα δώσουν οι βουλευτές του στη Θεσσαλονίκη (Γ. Χουρμουζιάδης, Α. Τζέκης).
  Στις 6 το απόγευμα οργανώνει διαμαρτυρία στην Καμάρα η «Πρωτοβουλία Πράγα 2000», που προετοιμάζεται για τη διαδήλωση στην Πράγα κατά τη συνεδρίαση του Διεθνούς Νομισματικού Ταμείου και της Παγκόσμιας Τράπεζας. Στη διαμαρτυρία συμμετέχει ο ΣΥΝ, αλλά αντιπροσωπεία του θα παραστεί στις επίσημες εκδηλώσεις της ΔΕΘ.
