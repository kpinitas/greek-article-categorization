 Aναφερόμενος στην είσοδο της χώρας στην ΟΝΕ, και επισήμανε ότι η ελληνική οικονομία είναι από τις πιο πολλά υποσχόμενες οικονομίες στην Ευρώπη. Είπε ακόμη ότι η Ελλάδα δεν βρίσκεται πλέον στο περιθώριο της Ευρώπης αλλά στο επίκεντρο των εξελίξεων και του ενδιαφέροντος αυτής.
 Ο κ. Μπερνς στη διάρκεια συνέντευξης Τύπου που οργανώθηκε από το Ελληνοαμερικανικό Εμπορικό Επιμελητήριο, με αφορμή την επίσημη συμμετοχή των ΗΠΑ στη φετινή 65η ΔΕΘ, και το ότι οι ΗΠΑ είναι η τιμώμενη χώρα της φετινής διοργάνωσης, μίλησε με ιδιαίτερα θερμά λόγια για τις Ελληνο-αμερικανικές σχέσεις, τονίζοντας ότι αυτές έχουν αναπτυχθεί και βελτιωθεί πάρα πολύ κατά τα τελευταία χρόνια.
 Οπως χαρακτηριστικά είπε: «Οι σχέσεις μεταξύ των δύο χωρών είναι πλέον πιο βαθιές και ισχυρές από ό,τι ήταν πριν από μερικά χρόνια», σημειώνοντας παράλληλα ότι αυτές τις χαρακτηρίζει «η αξιοπιστία και η αμοιβαία εμπιστοσύνη». Συμπλήρωσε δε ότι ισχυρό συνδετικό κρίκο μεταξύ των δύο χωρών αποτελούν οι πάνω από 3 εκατ. Ελληνοαμερικανοί που ζουν και δραστηριοποιούνται στις ΗΠΑ.
 Αναφερόμενος ιδιαίτερα στην ανάπτυξη των οικονομικών και εμπορικών σχέσεων Ελλάδας-ΗΠΑ είπε ότι σήμερα οι αμερικανικές επενδύσεις στην Ελλάδα αγγίζουν τα 2, 2 δισ. δολάρια και μέσω αυτών έχουν δημιουργηθεί περίπου 18.000 θέσεις εργασίας και ότι αμερικανικές επενδύσεις αντιστοιχούν στο 1/3 του συνόλου των ξένων επενδύσεων στην Ελλάδα. Με την ευκαιρία υπενθύμισε ότι τον ερχόμενο Οκτώβριο πρόκειται να πραγματοποιήσει περιοδεία σε Ξάνθη, Καβάλα, Κομοτηνή, με στόχο να διερευνηθούν οι δυνατότητες που υπάρχουν εκεί για την προσέλκυση κι άλλων αμερικανικών επενδύσεων στην περιοχή.
 Είπε ακόμη ότι κατά το πρώτο εξάμηνο του 2000 οι εξαγωγές των ΗΠΑ προς την Ελλάδα σημείωσαν αύξηση της τάξης του 22, 9% και ότι ο στόχος είναι στο τέλος του έτους το ύψος των αμερικανικών εξαγωγών στην Ελλάδα να φθάσει τα 2 δισ. δολάρια. Το 2000 οι εξαγωγές των ΗΠΑ στην Ελλάδα ήταν ύψους 1, 3 δισ. δολαρίων, ενώ αντίστοιχα οι εξαγωγές της Ελλάδας στις ΗΠΑ ήταν ύψους 650 εκατ. δολαρίων. 
 Με αφορμή το ότι οι ΗΠΑ είναι η τιμώμενη χώρα της 65ης ΔΕΘ ο κ. Μπερνς αναφέρθηκε εν συντομία στο πρόγραμμα των παράλληλων -πολιτιστικού κυρίως περιεχομένου- εκδηλώσεων που έχουν προγραμματιστεί για τις επόμενες ημέρες, μεταξύ των οποίων περιλαμβάνεται και η αναδρομική έκθεση του And yWorhol. Η Εκθεση θα φιλοξενείται στο Μακεδονικό Μουσείο Σύγχρονης Τέχνης έως τις 19 Σεπτεμβρίου. Τα επίσημα εγκαίνια θα γίνουν την Κυριακή στις 12 το μεσημέρι από τον κ. Μπερνς και τον υπουργό Πολιτισμού Θ. Πάγκαλο.
 Φέτος εξάλλου οι ΗΠΑ έχουν και τη μεγαλύτερη εμπορική συμμετοχή καθ' όλη την 30χρονη παρουσία τους στις διοργανώσεις της Γενικής Εκθεσης του Σεπτεμβρίου. Οι επιχειρήσεις που συμμετέχουν φθάνουν τις 40 εκατ. των οποίων οι 19 συμμετέχουν για πρώτη φορά. Στην είσοδο του περιπτέρου έχει αναρτηθεί μήνυμα που απέστειλε ο πρόεδρος των ΗΠΑ, Μπιλ Κλίντον, με αφορμή το ότι οι ΗΠΑ είναι η τιμώμενη χώρα της φετινής διοργάνωσης. 
 Ο πρόεδρος του Ελληνοαμερικανικού Εμπορικού Επιμελητηρίου, Κ. Παπαγιανακόπουλος, έκανε γνωστό ότι το περίπτερο των ΗΠΑ θα εγκαινιάσουν το πρωί της Κυριακής (11 π.μ.) ο πρωθυπουργός Κώστας Σημίτης και ο πρέσβης των ΗΠΑ, Νίκολας Μπερνς.
