Εικοσι τρία παιχνίδια στην Ευρώπη, 5 στη Νότια, 6 στην Κεντρική Αμερική. Η διαδικασία των προκριματικών, για την τελική φάση του Παγκοσμίου Πρωταθλήματος ποδοσφαίρου (που θα γίνει από 1 έως 30 Ιουνίου του 2002 σε Νότιο Κορέα και Ιαπωνία) μπαίνει αυτό το διήμερο στην πιο κρίσιμη καμπή του· με 34 παιχνίδια, από τα οποία τα 23 για την ευρωπαϊκή ζώνη, δηλαδή τη σημαντικότερη, εάν σκεφτούμε ότι από τις 32 ομάδες που θα είναι παρούσες στην τελική φάση οι 13 - μπορεί όμως και οι 14- θα προέρχονται από τη Γηραιά Ηπειρο. (Ανάμεσά τους, η Παγκόσμια Πρωταθλήτρια Γαλλία, οι 9 πρώτες κάθε ομίλου, αλλά και οι 4 που θα έχουν κερδίσει τα παιχνίδια μπαράζ ανάμεσα στις 8 καλύτερες δεύτερες. Οσο για την 9η (;), θα παίξει μπαράζ με την 3η της Ασίας).
 Μια ζώνη, η ευρωπαϊκή, που μπορεί να είχε ανοίξει επίσημα την αυλαία της στις 16 Αυγούστου, με το Εσθονία - Ανδόρα (1-0), αλλά που στην πραγματικότητα αρχίζει να παίζει ποδόσφαιρο μόνο αυτό το διήμερο, με 15 παιχνίδια σήμερα και τα υπόλοιπα 8 αύριο. Χωρίς να ξεχνάμε και το φιλικό ανάμεσα στην Αυστρία και το Ιράν ή το ακόμη σημαντικότερο, ανάμεσα στην πρωταθλήτρια των πάντων (Kόσμου και Ευρώπης) Γαλλία, που στο «Σεν Ντενί» του Παρισιού θα φιλοξενήσει την «αιώνια» Αγγλία στο τελευταίο παιχνίδι του Ντιντιέ Ντεσάν, που θα μεταδοθεί απόψε, απευθείας από τον Alpha στις 22.00.
Παιχνίδια των προκριματικών χωρίς το λεγόμενο «big match», αλλά πάντα ενδιαφέροντα, διεξάγονται, κυρίως στη Βουδαπέστη, όπου εναντίον της Ουγγαρίας ο 61χρονος Τζιοβάνι Τραπατόνι θα κάνει το ντεμπούτο του στον πάγκο της Squadra Azzurra, στο Σεράγιεβο, όπου η φιλόδοξη Βοσνία φιλοξενεί μια Ισπανία χωρίς Γκουαρντιόλα, Μοριέντες, η στο «Αρένα» του Αμστερνταμ όπου ο Λουίς φαν Γκαλ θα κάνει το ντεμπούτο του στον πάγκο των «Οράνιε» χωρίς τους τραυματίες Οφερμαρς, Ντάβιντς, Ζέντεν, Σταμ, Kλάιφερτ, εναντίον ενός Εϊρε που, εκτός του τραυματία Ρόι Κιν, δεν θα έχει στη διάθεσή του και τους Μπαμπ, Κένεντι που εκδιώχθηκαν από την ομάδα την περασμένη Δευτέρα, όταν συνελήφθησαν στους δρόμους του Δουβλίνου να χοροπηδούν πάνω σε καπό σταθμευμένων αυτοκινήτων.
 Μαζί με την 1η αγωνιστική της ευρωπαϊκής ζώνης, γίνονται και 5 παιχνίδια στο πλαίσιο της 8ης αγωνιστικής της νοτιοαμερικανικής ζώνης, και 6 στο πλαίσιο του 4ου γύρου των ημιτελικών στη ζώνη της Κεντρικής και Βόρειας Αμερικής.
 Το πλήρες πρόγραμμα σε Ευρώπη και Νότιο Αμερική (αγωνιστικό και τηλεοπτικό) έχει ως εξής: 
 1ος Ομιλος: (Σήμερα) Ελβετία - Ρωσία, (Αύριο) Νησιά Φερόε - Σλοβενία, Λουξεμβούργο - Γιουγκοσλαβία.
 6ος Ομιλος: (Σήμερα) Βέλγιο - Κροατία, Λετονία - Σκωτία.
 7ος Ομιλος: (Σήμερα) Βοσνία - Ισπανία, (Αύριο) Ισραήλ - Λιχτενστάιν
