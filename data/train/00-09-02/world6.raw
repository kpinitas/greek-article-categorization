 Οι αμερικανικές αρχές καταζητούν τον ελληνικής καταγωγής Ρώσο μαθηματικό Σεργκέι Μαυρόντι (Μαυρουδή), που ίδρυσε στο Διαδίκτυο μαζί με την εξαδέλφη του Αξάνα Παβλιουτσένκο την εταιρεία-«πυραμίδα» Stockgeneration, από την οποία φέρεται ότι εξαπατήθηκαν περισσότεροι από 275.000 άνθρωποι κυρίως στις ΗΠΑ, αλλά και τη Ρωσία, τον Καναδά, την Αυστραλία, τη Μ. Βρετανία και άλλες χώρες της Σκανδιναβίας και της Βαλτικής.
 Την πληροφορία αυτήν από το αμερικανικό περιοδικό Wired αναδημοσιεύει ο ρωσικός Tύπος, επισημαίνοντας ότι η επιτροπή αξιών και χρηματιστηρίων των ΗΠΑ απευθύνθηκε από τις αρχές Ιουνίου στη δικαιοσύνη της πολιτείας της Μασαχουσέτης ζητώντας τη δίωξη όσων εμπλέκονται στη δράση της Stockgeneration, που χαρακτηρίζεται «κλασική χρηματιστική πυραμίδα».
 Η εταιρεία, με έδρα την υπεράκτια ζώνη της Δομινικανής Δημοκρατίας, υποσχέθηκε στους «επενδυτές» της ετήσια απόδοση κεφαλαίων έως και 215%, αποσπώντας καταθέσεις πολλών εκατομμυρίων δολαρίων που δεν επιστράφηκαν ποτέ στους δικαιούχους τους. Οπως μεταδίδει το ρωσικό πρακτορείο «ΡΙΑ - Νόβοστι», αμερικανικό δικαστήριο αποφάσισε το πάγωμα όλων των λογαριασμών και των διαθεσίμων της Stockgeneration έως την ολοκλήρωση των δικαστικών ερευνών για το σύνολο της δραστηριότητας της εταιρείας.
 Από το 1998 ο Μαυρόντι έχει εγκαταλείψει τη Ρωσία και καταζητείται με διεθνές ένταλμα σύλληψης, έπειτα από την κατάρρευση της «πυραμίδας» ΜΜΜ, στην οποία θυσίασαν τις οικονομίες τους από 5 έως 15 εκατομμύρια Ρώσοι. Είχαν προηγηθεί επανειλημμένες προσπάθειες των ρωσικών αρχών να θεμελιώσουν τις κατηγορίες της απάτης εναντίον του και να τον καταδικάσουν, όμως ο Μαυρουδής κατόρθωνε διαρκώς να ξεφεύγει και για ένα διάστημα να εκλεγεί μάλιστα και βουλευτής, επικεφαλής κινήματος των «επενδυτών» του, που θεωρούσαν τους κρατούντες υπεύθυνους για τις δυσκολίες της ΜΜΜ και την πτώση των «μετοχών» τους.
 Οι ιδέες και οι διαφημίσεις της ΜΜΜ ταυτίστηκαν για αρκετά χρόνια με το όνειρο του γρήγορου πλουτισμού για την πλειονότητα των Ρώσων, που ζούσαν σε συνθήκες βαθιάς οικονομικής κρίσης, ο Μαυρόντι έγινε λαϊκός ήρωας και πριν εξαφανιστεί τύπωσε εκτός από «μετοχές» και «χρήματα» με τη φωτογραφία του. Από τότε έχει θεαθεί να κινείται σε πόλεις της Ελβετίας, ενώ κατ' άλλες πληροφορίες έχει έρθει επανειλημμένως στην Ελλάδα και συχνά ξεκουράζεται στη βίλα του στη Λεμεσό της Κύπρου.
