Τη Δευτέρα ξεκινούν οι επαναληπτικές εξετάσεις για τους μαθητές της Β' Λυκείου και της Γ' τάξης των νυχτερινών Λυκείων που δεν προήχθησαν τον Ιούνιο.
 Οι εξετάσεις πραγματοποιούνται μετά την απόφαση του υπουργού Παιδείας Π. Ευθυμίου να επαναφέρει και φέτος -δεύτερη συνολικά φορά- το θεσμό των μετεξεταστέων, που είχε καταργηθεί με το νόμο 2525/97 του Γ. Αρσένη. 
 Οι εξετάσεις αρχίζουν στις 4 και ολοκληρώνονται στις 19 Σεπτεμβρίου και θα είναι πανελλαδικές, όπως δηλαδή και οι εξετάσεις του Ιουνίου. Στο ίδιο χρονικό διάστημα θα πραγματοποιηθούν και οι εξετάσεις για μια μικρή κατηγορία μαθητών, της Γ' τάξης του Ενιαίου Λυκείου και της Δ' τάξης των νυχτερινών Λυκείων, οι οποίοι απουσίασαν δικαιολογημένα από τις εξετάσεις του Ιουνίου για λόγους ασθένειας και δεν έχουν διαγωνιστεί σε ένα ή περισσότερα μαθήματα.
 Η εξέταση ξεκινάει στις 8.30 το πρωί και οι υποψήφιοι πρέπει να προσέρχονται στις αίθουσες μέχρι τις 8. Η διάρκεια εξέτασης κάθε μαθήματος είναι 3 ώρες.
