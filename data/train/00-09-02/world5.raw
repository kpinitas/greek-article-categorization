 Πιο έξυπνο και πιο εμφανίσιμο κρίνουν τον Αλ Γκορ οι Αμερικανοί, θεωρούν όμως ότι ο αντίπαλός του, Τζορτζ Μπους ο νεότερος, έχει περισσότερο χιούμορ και είναι καλύτερος ρήτορας. Εκπρόσωπος της εταιρείας δημοσκοπήσεων Γκάλοπ που έκανε την έρευνα τόνισε ότι η εντύπωση των ψηφοφόρων για τους υποψηφίους μετράει ασφαλώς για τις επιλογές τους, αν όμως θα είναι αυτή η εντύπωση ή οι θέσεις τους επί των αμιγώς πολιτικών θεμάτων που θα κρίνει το αποτέλεσμα, μένει να το δούμε. 
 Το φιλί που ο Γκορ έδωσε στη σύζυγό του Τίπερ, πριν από το συνέδριο για να αποδείξει ότι δεν είναι ψυχρός, δεν ήταν τυχαίο. Και όπως φαίνεται λειτούργησε υπέρ του, μια και μείωσε τη διαφορά του από τον Μπους. Ωστόσο, αρκετοί είναι οι Αμερικανοί που επιμένουν στην άποψη ότι ο Αλ Γκορ είναι πιο «στιφός». «Ποιος έχει περισσότερο χιούμορ; », ρωτήθηκαν 1.019 ενήλικοι ψηφοφόροι στην έρευνα της Γκάλοπ. Σε ποσοστό 45% απάντησαν ο «Μπους» και 34% ο «Γκορ». Η διαφορά ήταν πολύ μεγαλύτερη μεταξύ των ανδρών (50% έναντι 29%), ενώ οι γυναίκες έδειξαν το συντηρητικό υποψήφιο σε ποσοστό 40% και στον Γκορ, με μόνο δύο ποσοστιαίες μονάδες διαφορά, έδωσαν 38%. Ο Μπους θεωρήθηκε και καλύτερος ρήτορας με 48% έναντι 37% στο σύνολο. Στις γυναίκες και πάλι η διαφορά ήταν μικρή (44% έναντι 41%). 
 Πιο εμφανίσιμο και πιο έξυπνο κρίνουν τον Αλ Γκορ άνδρες και γυναίκες. Πιο εμφανίσιμο με ποσοστό 43% έναντι 41% και πιο έξυπνο με 41% έναντι 31%. Και εδώ οι γυναίκες πριμοδοτούν τον Γκορ περισσότερο από ό,τι οι άνδρες, οπότε έχουν περισσότερες πιθανότητες να ψηφίσουν υπέρ του στις εκλογές. 
 Ο Φρανκ Νιούπορτ, διευθυντικό στέλεχος της Γκάλοπ, εκτίμησε ότι ο Γκορ «έχει ξοδέψει πολύ χρόνο στην εμφάνισή του, εξ ου και η στροφή του σε ρούχα με γήινα χρώματα». Σε θέματα δε της προεκλογικής εκστρατείας έχουν αναδειχτεί «ποιος είναι πιο κομψός, ποιος είναι καλύτερος ρήτορας... η κριτική ότι ο Γκορ είναι ξύλινος». 
 Εν τω μεταξύ χθες, μια εταιρεία παραγωγής προγραμμάτων πάλης για την τηλεόραση κάλεσε τον Αλ Γκορ και τον Τζορτζ Μπους τζούνιορ να ανέβουν στο ριγκ για μια αναμέτρηση. Υπό μορφή διαλόγου, όμως, και όχι πραγματικής πάλης. Προτείνουν μάλιστα τη συζήτηση να διευθύνει ο πρώην παλαιστής και νυν κυβερνήτης της Μινεσότα Τζέσε Βεντούρα. 
 Το περιβόητο φιλί του ζεύγους Γκορ, που ανέβασε τα ποσοστά των Δημοκρατικών. Από κάτι τέτοια θα κριθούν οι αμερικανικές εκλογές, λένε οι επαίοντες...
