 «Koλλημένα» το να δίπλα στο άλλο, ενώ τα σκαμπανεβάσματα που προκαλούσε ο ξαφνικός δυνατός Γρέγος μέσα στο μικρό σχετικά λιμάνι έκανε τα δύο επιβατηγά-οχηματαγωγά πλοία να δείχνουν «καρυδότσουφλα».
 Οι τριγμοί των τεντωμένων κάβων που τα συγκρατούσαν από τις σκουριασμένες «μπίντες» προκαλούσε ανατριχίλα στα«λεφούσια» των επιβατών που τσαλαπατώντας ο ένας τον άλλον, προσπαθούσαν να πηδήξουν επάνω στον ανοιχτό καταπέλτη, που και αυτός «αιωρούμενος» πάνω από την τσιμεντένια προβλήτα έβγαζε τους δικούς του ανατριχιαστικούς τριγμούς.
 Δεν είναι εικόνα από κάποιο «τριτοκοσμικό» λιμάνι, αλλά καθημερινό φαινόμενο στο λιμάνι της Πάρου, που μαζί με τα υπόλοιπα των Κυκλάδων παραμένουν στην ίδια απαράδεκτη κατάσταση που εδώ και χρόνια ταλανίζει επιβάτες και πλοία, τα οποία μάλιστα αν δεν κυβερνώνταν από Ελληνες καπεταιναίους κατά τη διάρκεια των «ρεμέντζων», θα έθεταν σε κίνδυνο την ασφάλεια των επιβατών τους.
 Μάταια οι λιγοστοί λιμενικοί προσπαθούν να επιβάλλουν την τάξη, ενώ οι καπεταναίοι, σαν άλλοι «Ράμπο», προσπαθούν να κρατήσουν τα πλοία τους να μην «ξεσύρουν» από τους ισχυρούς ανέμους και το «αντιμάμαλο» της στεριάς, η οποία απέχει λίγα μόλις μέτρα από τις ακατάλληλες προβλήτες.
 Και όλα αυτά συμβαίνουν παρά την καλή θέληση του ΥΕΝ και του YΠΕΧΩΔΕ που, συνεργαζόμενα, προσπαθούν να μεταμορφώσουν τα υπάρχοντα λιμάνια σε πιο ασφαλή και ανθρώπινα για τους επιβάτες, οι οποίοι, ειδικά στα περισσότερα λιμάνια της χώρας, κινδυνεύουν να πάθουν ηλίαση από την πολύωρη παραμονή τους κάτω από τον καυτό ήλιο, αφού κανείς μέχρι σήμερα δεν φρόντισε να εγκαταστήσει τα απαραίτητα στέγαστρα.
 Την ακαταλληλότητα των περισσοτέρων λιμανιών μας επισήμαναν με έγγραφά τους στους υπουργούς Κ. Λαλιώτη, Χρήστο Παπουτσή τόσο η Ενωση Εφοπλιστών Ακτοπλοΐας όσο και η Πανελλήνια Ενωση Πλοιάρχων Εμπορικού Ναυτικού, οι οποίοι μάλιστα υπέδειξαν ως επικίνδυνα 21 συνολικά λιμάνια, αναμεσά τους και το λιμάνι του Πειραιά, το οποίο, όπως αναφέρουν, δεν διαθέτει τα κατάλληλα κρηπιδώματα για τα πλοία νέας τεχνολογίας, αλλά ούτε και επιβατηγούς σταθμούς για τους επιβάτες, που εκτεθειμένοι στις εκάστοτε καιρικές συνθήκες ταλαιπωρούνται.
 Οσον αφορά το λιμάνι της Πάτρας, που είναι η κύρια πύλη εισόδου από την Ευρώπη στην Ελλάδα, η Ε.Ε.Α υποστηρίζει ότι εξακολουθεί να διαθέτει τις ευκολίες που διέθετε και πριν από 40 χρόνια, ενώ τα περισσότερα λιμάνια των Κυκλάδων που παρουσιάζουν μεγάλη τουριστική κίνηση, εκτός της έλλειψης βασικών έργων υποδομής, είναι τελείως ανασφαλή λόγω των υφάλων, των στενών διαύλων, των αβαθών και άλλων συναφών ναυτιλιακών κινδύνων.
 Χαρακτηριστικά για το λιμάνι του Πειραιά οι Ελληνες πλοιοκτήτες αναφέρουν ότι η τελευταία διαπλάτυνση προς τη θάλασσα του κρηπιδώματος που χρησιμοποιείται από τα πλοία του Αργοσαρωνικού, έχει κάνει επικίνδυνους τους ελιγμούς στροφής με πλήρη ασφάλεια των μεγάλων πλοίων που αποπλέουν από το λιμάνι, ενώ η στροφή αυτή γίνεται δυσκολότερη όταν στην απέναντι προβλήτα βρίσκεται πλαγιοδετημένο πλοίο της Δωδεκανήσου.
 Επίσης, ζητείται η απομάκρυνση από την πλατεία Καραϊσκάκη των αφετηριών των αστικών λεωφορείων, ώστε ο χώρος να δοθεί για χρήση στο χερσαίο τμήμα του λιμανιού, καθώς και να αποπερατωθεί το έργο της οδικής σύνδεσης του Φαλήρου με το κεντρικό λιμάνι, ώστε τα αυτοκίνητα που πρόκειται να ταξιδέψουν να καταλήγουν σε αυτόν, χωρίς να εμπλέκονται στο βεβαρημένο οδικό δίκτυο του Πειραιά.
 Τέλος, κρίνεται αναγκαία, σύμφωνα με τους εφοπλιστές, η κατασκευή σε κατάλληλα σημεία του λιμανιού υπερυψωμένων σταθμών επιβατών που θα διαθέτουν αεροφυσούνες για την άνετη και ασφαλή αποεπιβίβαση των επιβατών, οι οποίοι σήμερα εισέρχονται και κετέρχονται από τα πλοία μαζί με τις βαρυφορτωμένες νταλίκες.
 Βέβαια, σε πάρα πόλλα λιμάνια εκτελούνται κάποια έργα βελτίωσης, τα οποία όμως με το ρυθμό που προχωρούν δεν θα υλοποιηθούν ούτε το 2004 που θα πραγματοποιηθούν στη χώρα μας οι Ολυμπιακοί Αγώνες. Τέτοια λιμάνια είναι της Πάρου, όπου ακόμα δεν έχει παραδοθεί η νέα προβλήτα και οι επιβάτες ακόμα στριμώχνονται κάτω από τις δύο απαράδεκτες τσιμεντένιες κατασκευές, ενώ παραμένουν κλειστά τα δύο γραφεία πληροφοριών της Σύρου, όπου οι τουαλέτες υπολειτουργούν, του Γαυρίου, όπου δεν υπάρχει ηλεκτροφωτισμός και το λιμενικό φυλάκιο στην Τήνο όπου δεν υπάρχουν ηλεκτρονικές πινακίδες πληροφοριών αφιξοαναχώρησης των πλοίων στη Μύκονο το ίδιο, στην Νάξο δεν υπάρχουν καθόλου στέγαστρα επιβατών, ενώ στα Κουφονήσια τα πλοία εξυπηρετούνται μόνο από τη μία και παμπάλαια προβλήτα.
 Ομως και στα υπόλοιπα λιμάνια των Αμοργού, Ιου, Σαντορίνης, Μήλου, Σίφνου, Σερίφου και της Κύθνου τα προβλεπόμενα έργα έχουν «κολλήσει» άγνωστο για πόσο, ενώ στη Σχοινούσα, την Ηρακλειά, τη Δονούσα και την Αστυπάλαια δεν προβλέπεται ακόμα κανένα έργο.
 Σύμφωνα με την Ενωση Πλοιάρχων, η ίδια απαράδεκτη κατάσταση στην υλοποίηση των έργων επικρατεί και στα περισσότερα νησιά της Δωδεκανήσου, ενώ η κατάσταση στα ακριτικά λιμάνια της Σάμου, της Ικαρίας και Φούρνων δεν περιγράφεται.
 Εν όψει όμως των Ολυμπιακών Αγώνων έργα και μάλιστα με γοργό ρυθμό, σύμφωνα με αξιωματικούς του Λιμενικού, εκτελούνται στα λιμάνια της Ηγουμενίτσας, όπου κατασκευάζονται κρηπιδώματα και δώδεκα «ράμπες», ζώνες πρασίνου, σταθμοί επιβατών και πύλη με δέκα διόδους εισόδου σε σύνδεση με την Εγνατία οδό, χερσαίοι χώροι 210.000 τ.μ., εκ των οποίων τα μισά περιφραγμένα, καθώς επίσης και κτίριο πυροσβεστικού σταθμού.
 Το ποσόν ολοκλήρωσης των έργων θα ξεπεράσει τα 13, 5 δισ., ενώ από το Γ' ΚΠΣ θα υλοποιηθούν έργα περίπου 7, 5 δισ. δραχμές.
 Στο Ηράκλειο της Κρήτης ολοκληρώνονται οι εργολαβίες κατασκευής νέων προβλητών και κτιριακών εγκαταστάσεων, συνολικής δαπάνης 80 δισ., ενώ θά υλοποιηθούν μέχρι το 2004 και διάφορα έργα, ύψους 5 δισ., από το Γ' ΚΠΣ, ενώ στο νέο λιμάνι της Πάτρας υλοποιείται η πρώτη φάση των έργων, που περιλαμβάνει κρηπιδώματα μήκους 1.100 μέτρων και βάθους 11 και στη δεύτερη φάση κρηπιδώματα 900 μέτρων, καθώς και κυματοθραύστης 2.500 μέτρων.
 Τέλος, στην Αλεξανδρούπολη βρίσκονται σε πολύ καλό δρόμο όλα τα έργα που θα κάνουν το ακριτικό λιμάνι ισοδύναμο κάποιων ευρωπαϊκών, ενώ στη Ραφήνα τα έργα για την κατασκευή προσήνεμου μόλου έχουν διακοπεί, λόγω προσφυγής του δήμου στο Συμβούλιο της Επικρατείας. Εδώ αξίζει να σημειωθεί ότι εάν το θέμα δεν απεμπλακεί από το ΣτΕ και το δήμο, δεν θα παρέχεται ασφάλεια στο λιμάνι από τους κυματισμούς, οι οποίοι μάλιστα το υποσκάπτουν.
