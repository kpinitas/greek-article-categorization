 Το χθεσινοβραδινό ματσάκι με τους Ούγγρους δεν ήταν αρκετό για να φέρει κόσμο στο ΟΑΚΑ, ούτε το αποψινό με τη Βραζιλία μπορεί να συναγωνιστεί το ποδοσφαιρικό ραντεβού του Αμβούργου, όμως για αύριο δεν υπάρχουν δικαιολογίες: το Ελλάδα-Ρωσία είναι ευρω-ντέρμπι πρώτης γραμμής, έστω κι αν οι δικοί μας έχουν χάσει το τρένο του Σίδνεϊ. Ευκαιρία να δείξουμε τα δόντια μας, αυτά που μας ξερίζωσαν Τσέχοι και σία πέρυσι στη Ντιζόν...
 Εστω και χωρίς τον παραδοσιακό τους ηγέτη Καράσεφ, οι Ρώσοι έκαναν θραύση στους αγώνες προετοιμασίας. Χρειάστηκε να δώσουν 15, πριν γνωρίσουν την πρώτη ήττα, την περασμένη Τετάρτη από τους Γάλλους στην Ανζέρ (84-79)! Ανάμεσα στα 15... θύματα ήταν και η ελληνική ομάδα, προ 10ημέρου στο Ρίο: 77-67. Τότε φορούσαν τα γαλανόλευκα οι απόντες από το 14ο «Ακρόπολις», Λιαδέλης και Γιαννούλης, αλλά όχι ο Αλβέρτης, ούτε ο Οικονόμου. 
 «Θέλουμε νίκες για να ζεστάνουμε τον κόσμο και να δείξουμε ότι άξιζε και σε εμάς η συμμετοχή στο Σίδνεϊ», έλεγε χθες ο Γιώργος Σιγάλας. Ηταν και στην Ατλάντα, ξέρει λοιπόν ότι είναι γλυκιά η γεύση μιας Ολυμπιάδας.
 Η ρωσική ομάδα που θα δείτε αύριο το βράδυ στο ΟΑΚΑ, στο ματς που ίσως αποτελέσει άτυπο τελικό του τουρνουά (21.10, ΑΝΤ1), μοιάζει ανανεωμένη σε μεγάλο βαθμό, αρκεί να προσπεράσετε τον... Ελληνα Μπαζάρεβιτς, λύση ανάγκης μετά την ανταρσία του Καράσεφ. Ο Ερέμιν έφερε μαζί του στην Αθήνα τους νεαρούς Κιριλένκο, Αβλέεφ, Τσικάλκιν, Κουμπράκοφ, Μπασμίνοφ, τον ξεχασμένο αλλά ακόμη «φρέσκο» Φετίσοφ και τα αδέλφια Πασούτιν, που πλέον πρωταγωνιστούν. Από τους παλιούς, συνεχίζει απτόητος ο Πανόφ, αλλά και οι ταλαιπωρημένοι από μικροτραυματισμούς Μιχαΐλοφ και Κουντέλιν. Οι οπαδοί του Παναθηναϊκού, βέβαια, θα έχουν μάτια μόνο για τον πολυσυζητημένο φόργουορντ Αβλέεφ. 
 Το αποψινό ραντεβού με τη Βραζιλία κρύβει λιγότερους κινδύνους για την Εθνική μας. Η ομάδα που ήρθε στην Αθήνα δεν είναι η ίδια που μας κέρδισε δύο φορές στο Ρίο, αφού οι βασικοί της είναι αλλού νυχτωμένοι: όσοι προέρχονται από ομάδες του Σάο Πάουλο, παίζουν εδώ και λίγες ημέρες στο τοπικό Πρωτάθλημα, ενώ οι παίκτες της πρωταθλήτριας Βάσκο ντα Γκάμα έχουν υποχρεώσεις στη νοτιοαμερικανική... Σουπρολίγκα. 
 Ηρθε, λοιπόν, η αυριανή Εθνική Βραζιλίας, όλο πιτσιρικάδες 18, 20 και 22 χρονών, με επικεφαλής τον προπονητή της ομάδας των εφήβων, Ενιο Βέκι. «Μέσα σε ένα χρόνο, αυτοί που βλέπετε θα απαρτίζουν την Εθνική ανδρών», μας έλεγε χθες ο Βραζιλιάνος συνάδελφος Γκιγιέρμε Νέτο. «Αλλωστε, οι παλιοί ήταν απογοητευτικοί στο Προολυμπιακό τουρνουά της Νότιας Αμερικής». Ο αποκλεισμός από το Σίδνεϊ ήταν για τους Βραζιλιάνους μεγάλο κάζο. Είχαν συνηθίσει σε μεγαλεία τις ημέρες του Οσκαρ Σμιτ και έπεσαν ξαφνικά από τα σύννεφα.
 Οι κάμερες του ΑΝΤ1 θα είναι κα απόψε στο ΟΑΚΑ, στις 9.45 μ.μ. Αν μείνετε σπίτι για να δείτε ποδόσφαιρο, αλλάξτε το κανάλι αμέσως μετά τη λήξη της μετάδοσης του Alpha από το Αμβούργο. Για την ιστορία, σημειώνουμε ότι η Ελλάδα κέρδισε τα δύο τελευταία «Ακρόπολις». Αλλά εκείνα τα περσινά θαύματα στο ΣΕΦ, κόντρα σε Ιταλούς, Αυστραλούς και -καλή ώρα- Ρώσους, ξεχάστηκαν πολύ γρήγορα. Το Ευρωμπάσκετ που ακολούθησε μας γέμισε τραύματα.
 * Γιατί προτιμήθηκαν δύο εκτός Ολυμπιακών Aγώνων ομάδες για το 14ο «Ακρόπολις»; Απλούστατα, επειδή οι περισσότερες είναι αλλού μπλεγμένες. Η ΦΙΜΠΑ μάζεψε Γιουγκοσλάβους, Ιταλούς, Αυστραλούς, Καναδούς, Κινέζους και Αγκολέζους σε μια ανύποπτη γωνιά της Ασίας για το τουρνουά «Διαμαντένια Μπάλα 2000». Στο χωρητικότητας 10.500 θεατών «Χονγκ Κονγκ Κολισίουμ» θα γίνει η πρόβα τζενεράλε του Ολυμπιακού τουρνουά, από σήμερα έως την Τετάρτη. Να ήμασταν κι εμείς εκεί... 
