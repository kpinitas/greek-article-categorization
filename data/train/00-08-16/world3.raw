 Ανθρωποι και μπάζα. Ενα χρόνο μετά την τραγωδία της κατάρρευσης ολόκληρης της πόλης στο Γκιόλτσουκ, τίποτε δεν φαίνεται να άλλαξε. Ακούγεται μόνο ένας διαρκής θόρυβος από σκαπτικά μηχανήματα και φορτωτές που μαζεύουν μπάζα. Οι δρόμοι και τα πεζοδρόμια είναι ένα. Παντού ερείπια και κομμάτια τσιμέντου. Τόσο που δυσκολευόμαστε να περπατήσουμε. 
 Eξακόσια κτίρια κατεδαφίστηκαν και άλλα 200 περιμένουν τη σειρά τους. Περισσότεροι από 10.000 άνθρωποι ζουν ακόμα και σήμερα σε σκηνές. «Λιώνουμε ζωντανοί στα συντρίμμια». «Το Γκιόλτσουκ είναι νεκρό», μας είπαν, συνοψίζοντας 
σε τρείς λέξεις την τραγική πραγματικότητα, άνθρωποι που περιφέρονται άσκοπα στην αλάνα όπου κάποτε βρισκόταν η αγορά.
 Στο Γκιόλτσουκ, που τ' όνομά του σημαίνει μικρή λίμνη, πριν από το σεισμό ζούσαν 75.000 άνθρωποι. Aπό αυτούς 10.000 σκοτώθηκαν από το σεισμό και 30.000 ζουν σήμερα στην περιοχή, σύμφωνα με τοπικές οργανώσεις.
 Λίγες μέρες πριν από τη θλιβερή επέτειο της 17ης Αυγούστου, όσοι απέμειναν, βιώνουν ακόμα την τραγική μέρα. Τη ζουν καθημερινά με όλους τους τρόπους: Ψάχνοντας στα ερείπια τους συντρόφους τους, τους δικούς τους ανθρώπους. Διαμένοντας σε σκηνές και παγκάκια, άνεργοι, χωρίς τα αναγκαία για την επιβίωσή τους, πάνω από το ρήγμα που άνοιξε ο καταστροφικός σεισμός.
 Μας κοιτάζουν χωρίς ελπίδα στα μάτια. Εσβησε από την ανέχεια μιας ολόκληρης χρονιάς: «Τα σπίτια μας, οι δουλειές μας, οι γονείς, τα παιδιά έγιναν τα συντρίμμια που βλέπεις...» Ολοι έχουν κάποιο δικό τους να θρηνήσουν.
 Μας άνοιξαν την καρδιά τους και ανακαλύψαμε πως είναι μεγάλο προνόμιο να είσαι 
Ελληνας στις παραγκογειτονιές που περπατάμε. Κι ας έχει εκλεγεί ισλαμιστής δήμαρχος. Ολοι θέλουν να κεράσουν τσάι (...καυτό σε 40 βαθμούς θερμοκρασία). Μια γυναίκα μου χαρίζει αυθόρμητα τη μαντήλα που σκεπάζει το μαλλιά της με ένα 
μεγάλο ευχαριστώ για τους Ελληνες που βρέθηκαν κοντά τους από την πρώτη μέρα, που ήλθαν μέχρι εδώ να τους ακούσουν. Που βρίσκονται και σήμερα δίπλα τους.
 Δεν ξέχασαν τίποτα. Γιατί είναι λίγοι έως ελάχιστοι οι μη Κυβερνητικοί Οργανισμοί που ενδιαφέρονται και σήμερα γι' αυτούς. Aπό την επομένη του σεισμού μέχρι και τώρα εξακολουθεί να τους στηρίζει ο ελληνικός Οργανισμός ΚΕΣΣΑ Δήμητρα. Ενας Ιμβριος, ο Kώστας Xριστοφορίδης, ο Οκέρ Aσάν, ποντιακής καταγωγής και μερικοί Τούρκοι φροντίζουν για τη συνέχεια του ανθρωπιστικού προγράμματος.
 Γνωρίζοντας τις τουρκικές συνήθειες, προκαλεί εντύπωση ότι αυτοί οι άνθρωποι απαιτούν, πλέον, τη βοήθεια του κράτους τους. Aλλωστε, οι πρώτοι που προσέτρεξαν προσφέροντας ουσιαστική βοήθεια ήταν -κατά το τουρκικό καθεστώς- οι προαιώνιοι εχθροί τους: Ρώσοι, Ελληνες, Ισραηλινοί. 
 Ο δικός τους κρατικός μηχανισμός εξακολουθεί να απουσιάζει. Και δεν πιστεύουν πια πως τα τουρκικά χρήματα θα πρέπει να πηγαίνουν σε εξοπλισμούς για το φόβο του γείτονα εχθρού, αλλά ζητούν κοινωνικές παροχές. Αυτό είναι το μεγαλύτερο ρήγμα, ο πραγματικός σεισμός. Γιατί αυτή η αντίληψη δεν ξεπερνιέται, φαίνεται να έχει παγιωθεί.
 Ο Φικρέτ Mπουζάτ, εκπρόσωπος του (ανεξάρτητου) τουρκικού μη Κυβερνητικού Οργανισμού «Κέντρο Στρατηγικού Σχεδιασμού για την Aνάπτυξη» που συνεργάζεται με τον ελληνικό οργανισμό, μας οδηγεί στην κατεστραμμένη «παραλία» του Γκιόλτσουκ. «Οσο βλέπει το μάτι σου, ένα χρόνο πριν, ήταν γεμάτο νεόχτιστες, σύγχρονες πολυκατοικίες», λέει δείχνοντας την τεράστια έκταση δίπλα στη θάλασσα.
 Περπατάμε πάνω σε μπάζα. Σπασμένα τούβλα, τσιμέντα και σίδερα, ανακατεμένα με οικιακά σκεύη, ρούχα,... παιδικά παιχνίδια. Πλησιάζουμε μια παρέα Τούρκων. Ψάχνουν ακόμα στα ερείπια για ίχνη δικών τους ανθρώπων... που χωρίς να το υποψιάζονται είχαν χτίσει τα όνειρά τους, κυριολεκτικά, στην άμμο.
 Mε φόντο τη θάλασσα προβάλλουν δύο σειρές δενδροστοιχίες που κάποτε σκίαζαν την παραλία. Δίπλα, πεσμένες κολόνες του ηλεκτρικού, μαντρότοιχοι από τις αυλές των σπιτιών που σε λίγα λεπτά βρέθηκαν στη θάλασσα. Από μια παιδική χαρά 
 Το ανέβασμα στους αμέτρητους όγκους των μπάζων μας δυσκολεύει. «Εστρωναν τα ντουβάρια μαζί με τους ανθρώπους. Ολόκληρα κτίρια, αποθήκες, σπίτια, βρίσκονται μέσα στο νερό», λέει κουνώντας το κεφάλι του με θλίψη ο Φικρέτ.
 Φτάνοντας στο μικρό λιμανάκι των ψαράδων με τις αναποδογυρισμένες βάρκες στα τσιμέντα της προβλήτας, περιγράφει πώς το τεράστιο κύμα πέταξε τις ψαρόβαρκες στη στεριά. Aπό το γήπεδο ξεπροβάλλουν μόνο οι μπασκέτες, ο υπόλοιπος χώρος είναι πλημμυρισμένος νερό.
 «Ηταν γεμάτο παιδιά το γήπεδο. Το ποτάμι, στη συμβολή του με τη θάλασσα, πήρε κι από εδώ τα κτίρια, το νεκροταφείο, βυθίστηκαν οι όχθες, το νερό σκέπασε τα πάντα. Κι εδώ κάποτε το έδαφος ήταν επίπεδο», λέει ο Φικρέτ δείχνοντας μια ανηφοριά σε απόσταση 10 μέτρων.
 Προχωρώντας προς το κέντρο της πόλης, βλέπουμε ολόκληρα οικοδομικά τετράγωνα που κατεδαφίστηκαν με τους αγνοούμενους ενοίκους τους, όπως μας λένε συγγενείς 
που επέζησαν κι έστησαν τις σκηνές δίπλα στα ερείπια. 
 Λίγες πικροδάφνες που ανθίζουν πάνω στα μπάζα κι εκατοντάδες σκηνές ανάμεσα στα χαλάσματα είναι η τραγική εικόνα του σήμερα. Στον κεντρικό δρόμο πέφτουμε σ' ένα ρήγμα πέντε-έξι μέτρων. Ενα υποτυπώδες συνεργείο προσπαθεί να μπαλώσει τα τεράστια ανοίγματα.
 Πιο κάτω έχει στηθεί ένα συγκρότημα από λυόμενα σπίτια. «Εξήντα οικογένειες στεγάζει. Αυτοί είναι τυχεροί», εξηγεί ο Φικρέτ. Στη σειρά, τα ετοιμόρροπα οικοδομικά τετράγωνα. Σε κάθε είσοδο έγραψαν ενδεικτικά αριθμό: 671, 504... Είναι η σειρά, με την οποία θα τα γκρεμίσουν. Παντού ακούγεται ο θόρυβος των κατεδαφίσεων. Ούτε ένα τούβλο δεν φαίνεται να έχει χτιστεί.
 Τα γεμάτα από ερειπωμένες πολυκατοικίες σοκάκια διασχίζουν τα ακριβά αυτοκίνητα των εργολάβων. Τα συνεργεία τους δουλεύουν συνεχώς, «γδύνοντας» τις 
κατοικίες από πόρτες, παράθυρα, ντουλάπια, ό,τι οικοδομικό υλικό επέζησε της καταστροφής. Ανάμεσά τους μερικοί ιδιοκτήτες που σκαρφαλώνουν στα ετοιμόρροπα κτίρια μαζεύοντας απομεινάρια. Κατεβάζουν τα φτηνά φωτιστικά, αφήνουν την ανθισμένη γλάστρα στο γερμένο μπαλκόνι. 
 «Αυτό κάποτε ήταν το εμπορικό κέντρο», λέει πάλι ο Φικρέτ, δείχνοντας την απέραντη αλάνα. Στη μια πλευρά, ο μιναρές του τζαμιού, σπασμένος στα δύο κι αυτός. 
 Ρωτάμε τους περαστικούς πού έμειναν μια ολόκληρη χρονιά. «Μας φιλοξενούν συγγενείς μας. 10 άνθρωποι σε 2 δωμάτια», η συνήθης απάντηση. Ρωτούν φοβισμένα 
και με περιέργεια τον Φικρέτ γιατί ενδιαφέρομαι. Μόλις ακούνε τη λέξη «Γιουνάν» εκδηλώνουν έντονα τη χαρά τους: «Γουέλ καμ γείτονα...»
 Tους ακολουθούμε στις παράγκες. Μια σειρά από αυτοσχέδια παραπήγματα -από νάιλον, σανίδες και κάθε λογής υλικά- που καλύπτουν κάθε ελεύθερο χώρο. Tο ένα 
πλάι στ' άλλο, εκεί που κάποτε υπήρχαν ψηλές πολυκατοικίες. Νομίζεις πως δεν θα τελειώσουν ποτέ. Σου προκαλούν ένα συναίσθημα που σε πνίγει.
 Οι παράγκες παρακάτω εναλλάσσονται με αυτοσχέδιες σκηνές από πανιά, ακόμα και σεντόνια. Στημένες κι αυτές στα ερείπια. Φυσάει και ο αέρας καλύπτει τα πάντα με ένα παχύ στρώμα σκόνης. Τα πεζοδρόμια είναι φραγμένα από φορτηγά. Και κάποια δοχεία νερού, άδεια. 
 Οι δρόμοι, άδειοι για ώρες ολόκληρες, δίνουν την αίσθηση πως η ζωή εδώ σταμάτησε για πολύ καιρό. Μόνο ένα πλαστικό δοχείο μ' ένα φυτρωμένο καλαμπόκι, 
στο πεζοδρόμιο, με κάποια άχρηστα σχισμένα ρούχα, σπάει τη μονοτονία. «Κάτω από τα πόδια μας βρίσκονται και νεκροί», ψιθυρίζουν κάποιοι που ανέβηκαν επικίνδυνα στο γαλάζιο φρεσκοβαμμένο μπαλκόνι. Ανθρωποι που μοιάζουν με φαντάσματα των ερειπίων.
 «Εδώ δεν γίνεται τίποτα δημιουργικό, ιδιαίτερα για τους νέους άνθρωπους που δεν βρίσκουν ούτε δουλειά και μεταναστεύουν», μονολογεί ο Φικρέτ. Πουθενά δεν βλέπουμε καφετέριες, μπαρ, εστιατόρια. Οι άνθρωποι στέκονται στις άκρες των δρόμων, όπου υπάρχει ίσκιος. Ατέλειωτες ώρες. Σκοτώνοντας απλώς την ώρα τους. Νέοι, γέροι, όλοι μαζί. «Δεν υπάρχουν χρήματα ούτε για να νοικιάσουμε σπίτι, δεν υπάρχουν πια δουλειές. Τα εργοστάσια, τα καταστήματα, όλα καταστράφηκαν»...
Ολοι βυθισμένοι στην απόγνωση, δείχνουν υποταγμένοι στην τραγική τους μοίρα. 
Κάποιοι περιφέρονται στα τροχόσπιτα που έστησαν οι εργολάβοι. Πεζοί ή με ποδήλατα. Ψάχνουν απελπισμένα για δουλειά, έστω να σπάνε τσιμέντα ολόκληρη τη μέρα. 
 Συναντάμε ένα τσούρμο γυναίκες με παιδιά. Μας αγκαλιάζουν και μας οδηγούν στον 
καταυλισμό. Η μία έχασε το γιο και την κόρη της, έπεσε το κατάστημα όπου δούλευαν. Λέει πως βρέθηκαν στα ερείπια μετά από αρκετές μέρες. «Δεν ξέρουμε -λένε- αν υπάρχει μέλλον για μας».
 Ελενίτ, λίγο τσιμέντο και το δωματιάκι χώρεσε οχτώ άτομα της οικογένειας. Ηταν 
κάποτε το χωράφι των παππούδων τους, τώρα μαζεύτηκαν όλα τα παιδιά κι έχτισαν τις παράγκες. Δείχνουν το κρεβάτι που κοιμούνται πέντε παιδιά, (ντιβάν) το λένε. Μας εντυπωσιάζει ότι φοράνε πολύ καθαρά ρούχα. Κάθονται οκλαδόν στο χαλάκι οι γεροντότερες, οι νεότερες όρθιες. Η 24χρονη Σερπίλ, μάνα τριών παιδιών, κερνάει ένα νερωμένο γιαούρτι. Είναι ξινό αλλά πίνεται ευχάριστα. Μετά φέρνουν καυτό τσάι, παρ' όλο που η ζέστη και η υγρασία δυσκολεύει την αναπνοή. 56 χρονών και δύο φορές γιαγιά η μάνα της.
 «Χρειάζονται προγράμματα οικογενειακού προγραμματισμού γιατί κάνουμε πολλά παιδιά. Είμαστε πολύ φτωχοί. Κι όσο περισσότερα παιδιά κάνουμε τόσο πιο φτωχοί 
γινόμαστε. Ποτέ δεν πάμε σε γιατρό», τονίζει με αγωνία η Φιολάν, 26 χρόνων, άνεργη με τρία παιδιά. Οι υπόλοιπες είναι μανάδες πέντε μέχρι οχτώ παιδιών, εξηγεί η Νουριέ.
 «Οι Ελληνες μας στήριξαν. Και δεν μας ξέχασαν. Τους χρωστάμε ένα μεγάλο ευχαριστώ», λένε με επίσημο ύφος οι γεροντότερες. Ρωτάνε με περιέργεια τη γνώμη μας και δείχνουν σεβασμό για τον «μουσαφίρ» από την Ελλάδα. Απευθύνονται 
όλες μαζί στον ταλαίπωρο Φικρέτ, που ώρες ολόκληρες προσπαθεί να μεταφράσει.
 Κοιτάζοντας τη μελαχρινή Νουριέ με τα πράσινα μάτια, σκέφτηκα πως αν βγάλουν τη μαντήλα δεν θα διαφέρουν καθόλου από μας. Με διαφορετικά προβλήματα, με μεγάλη φτώχεια, αλλά και ένα αμυδρό χαμόγελο, φέρνουν φρούτα από το περιβόλι, μας παρακαλούν να μείνουμε μαζί τους έστω ένα βράδυ.
 Ο Φικρέτ μας οδηγεί στο γραφείο της Οργάνωσης. Στην ταράτσα, κάτω από ένα ελενίτ, μαζεύουν ρούχα, πλαστικές καρέκλες, μαξιλάρια, παιδικά παιχνίδια, εργαλεία. 
 Μιλά για τους άστεγους και τα κατεστραμμένα κτίρια που καθημερινά κατεδαφίζονται: «Κανείς δεν γνωρίζει τον ακριβή αριθμό γιατί ακόμα κατεδαφίζουν. 600 πολυκατοικίες κατεδαφίστηκαν μέχρι τώρα κι άλλες 200 έχουν προγραμματιστεί για κατεδάφιση. Οι ιδιοκτήτες τους δεν έχουν χρήματα να σώσουν 
ό,τι απέμεινε όρθιο. Στο κέντρο του Γκιόλτσουκ ζουν 2.500 οικογένειες, περισσότεροι από 10.000 άνθρωποι σε σκηνές. 
 Ρωτάμε για την ανθρωπιστική βοήθεια: «Οι πλούσιοι Τούρκοι δίνουν τρόφιμα και ρούχα στις θρησκευτικές γιορτές. Δεν υπάρχει ούτε οργανωμένος φορέας που να συγκεντρώνει τη βοήθεια». 
 «Eξήντα άνθρωποι έμειναν στο γραφείο εκείνες τις μέρες και σήμερα οι περισσότεροι πεινάνε. Παίρνουν ψωμί κι ελάχιστα χρήματα από το δήμο. Κάποιοι ευρωπαϊκοί οργανισμοί στέλνουν ορισμένα χρήματα, αλλά δεν φτάνουν. Παραμένει άλυτο το πρόβλημα της στέγης και της τροφής. Κατεδαφίστηκαν και όλα τα εργοστάσια, οι επιχειρήσεις. Απέναντι υπήρχε ένα καινούργιο περίπτερο, κι αυτό 
 «Οι καταυλισμοί δεν διαθέτουν ρεύμα, το νερό είναι δυσεύρετο. Προσπαθούμε να κάνουμε τα πάντα. Οι φιλοξενούμενοι έφηβοι δουλεύουν μαζί μας σκληρά και εθελοντικά, αλλά δεν υπάρχουν χρήματα. Πολλά βράδια κοιμηθήκαμε όλοι νηστικοί. 
 «Δραστηριοποιηθήκαμε το Νοέμβριο, όταν εμφανίστηκαν οι μεγάλες ανάγκες σε ανθρωπιστική βοήθεια λόγω του επερχόμενου χειμώνα. Mοιράσαμε 3.300 κρεβάτια, αντίστοιχο αριθμό σεντονιών, 5.250 χειμωνιάτικα μπουφάν στα γύρω 17 χωριά, σε 32 σχολεία, πέντε οικισμούς σεισμοπαθών και 7 συνοικίες. Γι' αυτούς είμαστε ο μοναδικός οργανισμός που ενδιαφέρθηκε», εξηγεί ο Κώστας Χριστοφορίδης, υπεύθυνος του ΜΚΟ ΚΕΣΣΑ Δήμητρα, Ιμβριος στην καταγωγή.
 Το Γκιόλτσουκ κατοικείται κυρίως από εργάτες εργοστασίων, οι οποίοι στην πλειονότητά τους, μετά το σεισμό, αναγκάστηκαν να επιστρέψουν στα γύρω χωριά. Κι εκεί ούτε καν τους κατέγραψαν. Για ανθρωπιστική βοήθεια ούτε λόγος.
 Ο Κώστας μας ενημερώνει πως το αρχικό κόστος του προγράμματος του ελληνικού οργανισμού για τη δημιουργία υποδομών φθάνει σε 800.000 ECU και η χρηματοδότηση προέρχεται από την Ευρωπαϊκή Ενωση μέσω της οργάνωσης ECHΟ. Με αυτά θα κατασκευάσουν δημιουργικά Κέντρα Απασχόλησης και θα εγκαταστήσουν πλυντήρια στους οικισμούς, που ο καθένας φιλοξενεί μέχρι και 7.000 άτομα. 
 Είδαμε τους καταυλισμούς που βρίσκονται έως και 30 χιλιόμετρα μακριά από την αγορά αλλά και σε απόσταση μεταξύ τους. Για το λόγο αυτό ο μεγαλύτερος αριθμός 
των αστέγων επιβιώνει σε σκηνές, παγκάκια, παραπήγματα. Χιλιάδες οικογένειες με μικρά παιδιά προτιμούν να ζουν στη λάσπη, για έναν ακόμα λόγο: Για να παίρνουν το επίδομα των 40.000 δραχμών ανά τετραμελή οικογένεια ώστε να μπορούν να τρέφονται... 
 Και οι νεκροί είναι πάνω από 10.000 στο Γκιόλτσουκ. Aγνωστος ο αριθμός των αγνοουμένων. Kάποιοι συγγενείς μας είπαν πως δεν τους δηλώνουν γιατί φοβούνται 
 «Εχει καταργηθεί κάθε έννοια κοινωνικότητας. Γείτονες και φίλοι βρέθηκαν διάσπαρτοι σε οικισμούς στημένους στην ύπαιθρο. Απομονωμένοι, δεν μπορούν ακόμα να ξεπεράσουν το αρχικό σοκ», διευκρινίζει ο Κώστας.
 Πώς αντιμετωπίζουν τα μέλη της ελληνικής οργάνωσης; «Μας συμπαθούν. Πιστεύουν ότι τους πονάμε. Είναι τίτλος τιμής για μας. Εχουμε εντυπωσιασθεί με το πόσο έχουν αλλάξει οι πεποιθήσεις του μέσου Τούρκου σε σχέση με τους Ελληνες και την Ελλάδα, όπως και των αρχών που είναι συνεργάσιμες. Θεωρείται δεδομένη η συμπάθεια», προσθέτει ο ίδιος καθισμένος κάτω από το σύμβολο του οργανισμού με 
 «Θα χρειαστεί πολύς καιρός για να ορθοποδήσει η περιοχή. Οι πληγές που άνοιξε ο σεισμός είναι πολύ μεγαλυτερες απ' ό,τι φαίνεται. Ηταν καταλυτικός ο ρόλος του σεισμού. Ανοιξε μια βαθιά τομή στην Τουρκία: Το πριν και το μετά του σεισμού. Αλλά διεκόλυνε και αρκετά θέματα που είχαν δρομολογηθεί. Υπήρξαν, για 
παράδειγμα, επιδράσεις και κρίση στην οικονομία. Τονίζουν ότι το σύστημα δεν νοιάζεται γι' αυτούς. Κατέρρευσε ο μύθος πως ο "Τούρκος δεν έχει άλλο φίλο από 
τον Τούρκο", κανείς πλέον δεν μιλάει για ανάδελφο έθνος, γιατί πήραν βοήθεια απ' όλο τον κόσμο. Οι πρώτοι που έτρεξαν δίπλα τους ήταν οι "εχθροί": οι Ελληνες, οι Ρώσοι, οι Ισραηλινοί».
 *Κατέρρευσε, λοιπόν, ο μύθος πως τα κρατικά χρήματα αντί για κοινωνικές παροχές ξοδεύονται σε εξοπλισμούς. Αλήθεια, πώς περνάνε τη μέρα τους χωρίς δουλειά; 
 «Αυτός είναι ο στόχος του προγράμματος που υλοποιείται. Δύο κέντρα, το ένα στο 
Γκιόλτσουκ, το άλλο στο Ισμίτ (Νικομήδεια), που περιλαμβάνουν νηπιαγωγείο, αίθουσα μαθημάτων για την εκπαίδευση γυναικών στη χειροτεχνία και την κεραμική 
ώστε να μπορέσουν να έχουν ένα εισόδημα. Eιδικά διαμορφωμένοι χώροι για εκδηλώσεις και σεμινάρια με κομπιούτερ και πρόσβαση στο Internet για τους νέους, άλλοι χώροι για την ψυχική τους αποκατάσταση».
 *Πώς είναι η συνεργασία μεταξύ του ελληνικού και του τουρκικού ΜΚΟ; 
 «Παραδειγματική. Είναι οι δύο πρώτοι Οργανισμοί που υπέγραψαν στην Τουρκία πρωτόκολλο μακροχρόνιας συνεργασίας. Ηδη, στη Νικομήδεια περίπου 2.000 σύλλογοι ενώθηκαν σε ένα Ιδρυμα, στο οποίο θα μεταβιβάσουμε τη διαχείριση του Κέντρου».
