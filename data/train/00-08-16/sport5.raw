 Τα φιλικά της ΑΕΚ επί ευρωπαϊκού εδάφους θα κρίνουν σε μεγάλο βαθμό το σχήμα που θα καθιερώσει και την τακτική που θα εφαρμόσει στη νέα αγωνιστική περίοδο ο Γιάννης Παθιακάκης. Το βέβαιο είναι ότι η ΑΕΚ θα αγωνιστεί στις 24 του μήνα στο Ολίμπικο με τη Ρόμα, είναι πολύ πιθανό όμως να μεταβεί πρώτα στην Ισπανία. Σήμερα θα ξεκαθαρίσει αν η ομάδα φύγει το Σάββατο για το Σαν Σεμπάστιαν, για να παίξει εκεί την άλλη μέρα με τη Ρεάλ Σοσιεδάδ. Αν γίνει το φιλικό με τους Βάσκους, η ΑΕΚ δεν θα επιστρέψει στην Ελλάδα τη Δευτέρα, αλλά θα πάει στην Ιταλία για το ματς με τη Ρόμα.
 Ο Παθιακάκης δήλωσε ικανοποιημένος από την αμυντική λειτουργία της ομάδας στο παιχνίδι Κυπέλλου με τον Παναθηναϊκό. Μην εκπλαγείτε όμως αν δείτε νέα πειράματα και επιστροφή στο παραδοσιακό σχήμα με κλασικό λίμπερο και δύο στόπερ, αρχής γενομένης από το παιχνίδι με τη Ρόμα. Σ' αυτή την περίπτωση θα χρησιμοποιήσει τελευταίο παίκτη τον Φερούζεμ και στόπερ τους Δέλλα, Καψή, με εναλλακτική λύση τον Ντόντσεφ.
 Αυτό που φαίνεται και μέσα από τα φιλικά και τα παιχνίδια Κυπέλλου είναι ότι η ομάδα δεν έχει αποκτήσει την απαιτούμενη σπιρτάδα. Της λείπει η κίνηση, η γρήγορη ανάπτυξη παιχνιδιού. Χαρακτηριστικό είναι ότι σε 90 λεπτά αγώνα με τον Παναθηναϊκό έγινε μία οργανωμένη προσπάθεια στην κόντρα, όταν άλλαξαν 4 ποδοσφαιριστές την μπάλα και απέτυχαν στο τετ α τετ πρώτα ο Ρούις και ύστερα ο Νάβας. Η αλήθεια είναι ότι στις προπονήσεις ελάχιστα έχουν δουλέψει στην ταχύτητα, επειδή η ομάδα είναι υποχρεωμένη σχεδόν κάθε τρεις μέρες να δίνει αγώνες.
 Αύριο το βράδυ στις 9.00 η ΑΕΚ αντιμετωπίζει στη Ν. Φιλαδέλφεια σε ματς Κυπέλλου τον Εθνικό.
