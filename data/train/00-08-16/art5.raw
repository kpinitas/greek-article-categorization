Στην αρχή έκλεισαν κάποιους σ' ένα στούντιο, μετά εγκατέλειψαν κάποιους άλλους 
σ' ένα νησί, πρόσφατα έκλεισαν μερικούς σε μια φυλακή και από προχθές άρχισαν ένα ανθρωποκυνηγητό στο Βερολίνο! Τι είναι όλα αυτά; Ενα-ένα τα επιτεύγματα της διεθνούς βιομηχανίας ιδεών για τηλεπαιχνίδια, με εξαίρεση το τελευταίο που 
προήχθη στο... Ιντερνετ! Είναι το τελευταίο παιχνίδι που εντάσσεται στην κατηγορία θεαμάτων με τον προσδιορισμό «Realit y» (πραγματικότητα η αρχική έννοια, σε μακρά απόσταση η... τρέχουσα). Ενας Ολλανδός, ονόματι Ρότζερ, θα κρύβεται απ' όλο τον κόσμο για 24 μέρες στο Βερολίνο! Αν τα καταφέρει, θα κερδίσει 10.000 δολάρια. Αν όχι, θα τα πάρει ο κυνηγός που θα τον πιάσει. Και κυνηγός μπορεί να είναι όλος ο κόσμος! Φτάνει να είναι φαν (και οι απλοί επισκέπτες δεκτοί είναι) του site του παιχνιδιού. Το όνομά του χαρακτηριστικό: 
 Και είναι όλα πραγματικά. Με κανόνες, όρους παιχνιδιού, σασπένς και πραγματικό 
κυνήγι. Με τον Ρότζερ να αφήνει φωτογραφίες σε σημεία του Βερολίνου που θα αποκαλύπτουν κάθε μέρα όλο και περισσότερο την ταυτότητά του και θα προβάλλονται από το site του παιχνιδιού, με συννενοήσεις, πάντα μέσω Ιντερνετ, 
των κυνηγών, ακόμη και παρακολούθηση αυτών που λέει ο Ρότζερ, αφού έχει πάνω του μικρόφωνο και όποιος συμμετέχει στο παιχνίδι μπορεί να τον ακούει μέσω τηλεφώνου ή Ιντερνετ. Κάθε μέρα δε τίθενται ερωτήσεις στους κυνηγούς και οι πιο επιτυχημένες απαντήσεις θα βραβεύονται και θα χρησιμοποιούνται για το κυνηγητό. Τόσο οργανωμένα. Ο «Μεγάλος Αδελφός» (των Ολλανδών που τον εφηύραν, των Αμερικανών και των Βρετανών που ακολούθησαν) γέρασε πριν καλά-καλά μεγαλώσει, η ιδέα του ΒΒC να στείλει εθελοντές σ' ένα νησί ξεπεράστηκε, η απόφαση του Channel 5 να κλείσει 10 ανθρώπους στη φυλακή μόλις ξεχάστηκε. Τώρα, ανθρωποκυνηγητό. Παγκόσμιο, ρεαλιστικό μα... πάνω απ' όλα παιχνίδι. Με παίκτες, αμοιβές και θέαμα. Ααα, κάποιοι μιλούν και για το κοινωνιολογικό ενδιαφέρον που έχουν αυτά τα παιχνίδια... 
