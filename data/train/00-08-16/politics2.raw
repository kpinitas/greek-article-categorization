Τις τελευταίες ημέρες των διακοπών της διανύει η παραθερίζουσα κυβέρνηση. Την Κυριακή επιστρέφει από τη Σίφνο ο πρωθυπουργός Κώστας Σημίτης και από τη Δευτέρα η κυβερνητική μηχανή αρχίζει να δουλεύει κανονικά καθώς τα θέματα που εκκρεμούν ή βρίσκονται σε εξέλιξη είναι πολλά, όπως πολλά είναι και τα θερμά μέτωπα που έχουν ανοίξει πριν από τις διακοπές.
 Tο πρώτο θέμα με το οποίο θα ασχοληθεί ο κ. Σημίτης θα είναι οι Ολυμπιακοί Αγώνες. Την Τρίτη θα συνεδριάσει υπό την προεδρία του η αρμόδια διυπουργική επιτροπή και στις 24 και 25 Αυγούστου θα βρίσκεται στην Αθήνα κλιμάκιο της Διεθνούς Ολυμπιακής Επιτροπής για να εξετάσει σε ποια φάση βρίσκεται η προετοιμασία της διοργάνωσης.
 Παράλληλα με τις άλλες δραστηριότητές του το τελευταίο δεκαήμερο του Αυγούστου 
ο πρωθυπουργός θα ασχοληθεί επίσης με τη σύνταξη της ομιλίας που θα εκφωνήσει στη Διεθνή Εκθεση Θεσσαλονίκης στις 2 Σεπτεμβρίου, με την οποία, όπως γίνεται κάθε χρόνο, θα δώσει το στίγμα της οικονομικής πολιτικής της κυβέρνησης για τον επόμενο χρόνο και θα αναπτύξει τις προοπτικές της οικονομίας της χώρας. Για το λόγο αυτό ο κ. Σημίτης θα έχει συνεχείς επαφές με τους οικονομικούς υπουργούς, ενώ, όπως λένε οι πρώτες πληροφορίες, θα δώσει έμφαση στην κοινωνική πολιτική, θέλοντας να παρουσιάσει το φιλολαϊκό πρόσωπο της κυβέρνησης, σύμφωνα και με τις προεκλογικές του δεσμεύσεις, αλλά και στις επιχειρούμενες αλλαγές στο εργασιακό καθεστώς, στην απασχόληση και δευτερευόντως στο χώρο της υγείας.
 Τα δύο αυτά θέματα εξάλλου, εργασιακό και υγεία, θα επανέλθουν στο προσκήνιο της επικαιρότητας, καθώς εκκρεμεί ο διάλογος με τους εμπλεκόμενους φορείς και εκτιμάται ότι οι τόνοι της αντιπαράθεσης μαζί τους θα ανεβούν, αφού οι αντιδράσεις, κυρίως στα εργασιακά, είχαν εκδηλωθεί πριν από τις διακοπές.
 Ο πρωθυπουργός, επίσης, θα ασχοληθεί αυτές τις ημέρες και με την παρέμβασή του 
στη διάσκεψη για την προοδευτική διακυβέρνηση στον 21ο αιώνα, που θα γίνει στις 5 Σεπτεμβρίου στη Νέα Υόρκη με διοργανωτή τον Μπιλ Κλίντον, μια διάσκεψη που είναι συνέχεια εκείνης που διεξήχθη στο Βερολίνο τον περασμένο Μάιο και στην οποία είχαν πάρει μέρος 14 ηγέτες κεντροαριστερών κομμάτων κυρίως από την 
 Φυσικά, στο ταξίδι του αυτό θα έχει την ευκαιρία επαφών και συζητήσεων με τους 
άλλους ηγέτες, Κλίντον, Σρέντερ κ.ά., για τα εθνικά μας θέματα και κυρίως τις τελευταίες, όχι καλές εξελίξεις, γύρω από το κυπριακό ζήτημα και τις ελληνοτουρκικές σχέσεις.
 Bεβαίως, εξέχουσα θέση στην επικαιρότητα θα έχει από τη Δευτέρα και το Xρηματιστήριο, που συνεχίζει την αρνητική πορεία του, παρά την άνοδο των τελευταίων ημερών.
