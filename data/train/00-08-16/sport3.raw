 «Βαδίζουμε στην τελική ευθεία, που αφορά τον καταρτισμό της ενδεκάδας». Ο Γιάννης Μαντζουράκης κράτησε τις ισορροπίες στον Ολυμπιακό στα δύο πρώτα στάδια της προετοιμασίας, αλλά ήρθε η ώρα για το ξεκαθάρισμα και την ενδεκάδα που θα εμπιστευτεί στο πρωτάθλημα και το Champions League. Ο «ερυθρόλευκος» τεχνικός έχει στο μυαλό του το σχήμα που θέλει να ακολουθήσει, αλλά οι τελικές δοκιμές θα γίνουν στα φιλικά παιχνίδια με τη Βερόνα την προσεχή Κυριακή και την Ιντερ στο «Μεάτσα» στο τέλος Αυγούστου.
 Ο «Ρουμάνος» προπονητής στα δύο φιλικά παιχνίδια με τις ιταλικές ομάδες θα τεστάρει κυρίως την τετράδα της άμυνας και τις θέσεις δείχνουν να κερδίζουν οι Μαυρογενίδης, Γεωργάτος, Αμανατίδης, Ανατολάκης. Προβάδισμα για τις υπόλοιπες θέσεις έχουν οι Ελευθερόπουλος (γκολκίπερ), Ζε Ελίας, Πουρσανίδης, Γιαννακόπουλος, Τζόρτζεβιτς, Τζιοβάνι, Χούτος. 
 Οι ποδοσφαιριστές του Ολυμπιακού επιστρέφουν σήμερα το πρωί στις προπονήσεις στο Ρέντη, ενώ το απόγευμα η 16άδα που έχει στη διάθεσή του ο Μαντζουράκης θα αναχωρήσει για τα Τρίκαλα, για τον αγώνα κυπέλλου αύριο με την Αναγέννηση Καρδίτσας. Ο τεχνικός της πειραϊκής ομάδας δεν υπολογίζει τους διεθνείς (Μαυρογενίδη, Πατσατζόγλου, Πουρσανίδη, Αμανατίδη, Γεωργάτο, Χούτο, Ζε Ελίας, Τζόρτζεβιτς) και τον τραυματία Ανατολάκη.
 Αναχώρησε χθες το μεσημέρι για τη Μασσαλία ο Ζε Ελίας, ο οποίος θα λάβει σήμερα μέρος στον αγώνα της Μικτής Κόσμου με την Εθνική Γαλλίας στο «Βελοντρόμ», που διεξάγεται προς τιμήν του Λοράν Μπλαν, ενώ τα έσοδα από το ματς θα δοθούν στο ειδικό παιδικό χωριό SΟS. Ο Βραζιλιάνος μεσοαμυντικός θα επιστρέψει αύριο στην Αθήνα, αλλά δεν θα μεταβεί στα Τρίκαλα για τον αγώνα με την Αναγέννηση Καρδίτσας.
 Στο μεταξύ, ο Πρέντραγκ Τζόρτζεβιτς κλήθηκε από τον ομοσπονδιακό τεχνικό της Γιουγκοσλαβίας Ιλια Πέτκοβιτς για το παιχνίδι με το Λουξεμβούργο στις 3 Σεπτεμβρίου, στο πλαίσιο των προκριματικών αγώνων για το Μουντιάλ του 2002. Ο «Τζόλε» θα αγωνιστεί σήμερα στο φιλικό ματς της Γιουγκοσλαβίας με τη Βόρεια Ιρλανδία στο Μπέλφαστ.
