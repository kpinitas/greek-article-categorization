 Στα 158 μέτρα κάτω από την επιφάνεια της θάλασσας κρύβεται το μυστικό για το τι ακριβώς συμβαίνει στο ρωσικό πυρηνοκίνητο υποβρύχιο τύπου ΟSCAR IΙ. Eνα από 
τα πλέον σύγχρονα του ρωσικού στόλου, καθώς ναυπηγήθηκε το 1994 και το πρώτο του ταξίδι το έκανε ένα χρόνο αργότερα. 
 Οσο περνούν οι ώρες τόσο λιγοστεύουν οι ελπίδες για τη διάσωση του πληρώματος, 
καθώς η πίεση σε αυτό το βάθος δεν επιτρέπει διαφυγή με ίδια μέσα και μόνο τα ειδικά βαθυσκάφη μπορούν να σώσουν τους εγκλωβισμένους. Για τις καταστάσεις ανάγκης στα σιδερένια υποφράγματα των υποβρυχίων, αλλά και για την εκπαίδευση των πληρωμάτων μας μίλησε ο αρχιπλοίαρχος Θωμάς Κατωπόδης, ο οποίος έχει θητεία 16 ετών «κάτω» από τη θάλασσα. Σήμερα, υπηρετεί στο ΓΕΕΘΑ. 
 «Τα Οscar II είναι τα καλύτερα υποβρύχια που έχουν οι Ρώσοι. Ο χρόνος κατάδυσής τους είναι ουσιαστικά απεριόριστος, αλλά δεν είναι αυτό που ενδιαφέρει στη συγκεκριμένη κατάσταση. Το ουσιαστικό είναι κατά πόσο δουλεύουν 
ακόμη τα συστήματά του και μπορούν να υποστηριχθούν οι ζωτικές λειτουργίες του 
υποβρυχίου που είναι η παραγωγή οξυγόνου από το θαλάσσιο νερό. Για να λειτουργεί το σύστημα αυτό, πρέπει να δουλεύει ο αντιδραστήρας του σκάφους, κάτι που δεν γνωρίζουμε αν λειτουργεί. 
 »Οι ανακοινώσεις που έχουμε δεν αποσαφηνίζουν την κατάσταση. Σύμφωνα με τα στοιχεία που υπάρχουν, το υποβρύχιο πρέπει να έχει υποστεί σοβαρή βλάβη και η λειτουργία του αντιδραστήρα να έχει ανασταλεί. Το πιθανότερο είναι ότι υπάρχει 
μεγάλη διαρροή νερού, την οποία δεν μπορεί να αντισταθμίσει. Πρέπει να έχουν κατακλυστεί περισσότερα από δύο διαμερίσματά του, με αποτέλεσμα να είναι αδύνατη η ανάδυση. 
 »Το ρωσικό υποβρύχιο είναι στα 158 μέτρα. Εκεί κάτω δεν μπορεί να γίνει διαφυγή του πληρώματος με τα μέσα που διαθέτουν. Οχι μόνο από το ρωσικό υποβρύχιο, αλλά από κανένα υποβρύχιο στον κόσμο. Δεν έχει να κάνει με την κατασκευή του σκάφους, αλλά με τις πιέσεις που ασκούνται στον ανθρώπινο οργανισμό μέσα στο θάλαμο. Η μοναδική λύση είναι να προσαρμοστεί στην κάθοδο του υποβρυχίου βαθυσκάφος και να πάρει τον κόσμο χωρίς να γίνει εξίσωση πιέσεων.
 »Το υποβρύχιο μέσα έχει μία ατμόσφαιρα πίεση. Το νερό που μπήκε έχει σταματήσει σε κάποια στεγανά που διαθέτει το υποβρύχιο. Εχει, βέβαια, σημασία από τι είναι η διαρροή. Αν είναι από σωλήνωση, τα πράγματα είναι πιο εύκολα. Αν όμως έχει τρακάρει σε κάποιο βράχο και έχει σκιστεί από κάτω, τότε τα πράγματα είναι δυσκολότερα. Στα διαμερίσματα που έχει μπει νερό δεν μπορεί να ζήσει άνθρωπος, καθώς το νερό σε αυτό το βάθος θα ασκεί πίεση 15 ατμόσφαιρες, υπό την οποία δεν μπορεί να επιζήσει ο άνθρωπος. Το μεγαλύτερο βάθος που αντέχει ο ανθρώπινος οργανισμός και αυτό για ελάχιστα δευτερόλεπτα, είναι τα 412 πόδια, που σημαίνει 124 μέτρα. Αυτό είναι και το μέγιστο βάθος διαφυγής. 
 »Σε τέτοιο βάθος κατά τη διαφυγή σπάνε μεν τα τύμπανα των αυτιών, αλλά αν καταφέρεις μέσα σε ελάχιστα δευτερόλεπτα να κάνεις τη διαδικασία, μπορεί να ζήσεις. Αν στη συγκεκριμένη περίπτωση δεν προσεγγίσει βαθυσκάφος, τότε το πλήρωμα είναι καταδικασμένο. Πιθανό είναι επίσης να μην υπάρχει βλάβη στο υποβρύχιο, αλλά κατά τη διάρκεια άσκησης να κόλλησε στο βυθό και να προσπαθούν 
να το ξεκολλήσουν. Aλλο ενδεχόμενο είναι να έχει πάθει μηχανική βλάβη.
 »Στα στεγανά υπάρχουν μεγάλες αντλίες και μπορούν να βγάλουν το νερό ακόμη και 
στο μέγιστο βάθος κατάδυσης. Εξαρτάται, όμως, από την ποσότητα του νερού που εισέρχεται. Αν πρόκειται για διαρροή από σωλήνωση, μπορούν να την απομονώσουν, 
να αδειάσουν το νερό και να ξεκινήσουν. Τα περισσότερα ατυχήματα που έχουν συμβεί σε υποβρύχια είναι κυρίως από πυρκαγιές. Τορπίλη δεν μπορεί να σκάσει. Είναι πιο πιθανό να έκαναν λάθος με τους τορπιλοσωλήνες και να γέμισαν νερό, παρά να έσκασε τορπίλη. Αλλά και στους τορπιλοσωλήνες δεν είναι εύκολο να γίνει λάθος χειρισμός. Για παράδειγμα, στα δικά μας υποβρύχια για να ανοίξει η 
εξωτερική πόρτα του τορπιλοσωλήνα, θα πρέπει να έχει κλείσει η εσωτερική. Και να θέλει κάποιος να την ανοίξει δεν μπορεί, αν δεν κλείσει πρώτα η μία πόρτα.
 »Στην Ελλάδα, δεν έχει παρουσιαστεί φαινόμενο σοβαρής βλάβης που να κρατήσει το υποβρύχιο κάτω από τη θάλασσα και ευχόμαστε να μη συμβεί ποτέ. Στη χώρα μας 
οι δυνατότητες διάσωσης είναι ελάχιστες, επειδή οι δικές μας θάλασσες είναι πολύ βαθιές. Aμα μείνει υποβρύχιο και πάει στον πάτο, θα περάσει κατά πολύ το βάθος σύνθλιψης και θα γίνει μόνο του κομμάτια. Τα υποβρύχιά μας μπορούν να αντέξουν κατάδυση περί τα 500 μέτρα, βάθος σχετικά μικρό για τις ελληνικές θάλασσες. Εάν έχουμε ένα ατύχημα και ο βυθός είναι σε λιγότερα από τα 500 μέτρα, τότε οι δυνατότητες διάσωσης είναι υπαρκτές. Από εκεί και πέρα υπάρχουν 
διάφοροι τρόποι. Αν το βάθος είναι σχετικά μικρό, μπορεί το πλήρωμα να φύγει με τα μέσα που διαθέτει το υποβρύχιο. Γίνεται κατάκλιση του υποβρυχίου και το πλήρωμα φεύγει από το θάλαμο διαφυγής. Με τη μετασκευή που έχουμε κάνει τώρα τελευταία στη γέφυρα, δημιουργήσαμε και θάλαμο διαφυγής, που μας επιτρέπει να μην κατακλύσουμε με νερό όλο το υποβρύχιο, αλλά μόνο το θάλαμο. 
 »Η προσπάθεια του Πολεμικού Ναυτικού είναι να περνάνε όλοι οι αξιωματικοί υποβρυχίων ασκήσεις διαφυγής. Υπάρχουν ειδικά σχολεία που σε εκπαιδεύουν. Στην 
άσκηση έπρεπε να αντέξουμε πίεση βάθους 400 ποδιών, δηλαδή 121 μέτρων, και να γίνει πραγματική διαφυγή από τα 120 πόδια, περίπου 40 μέτρα. Υπάρχει ένας ειδικός υδάτινος πύργος που σε διαφορετικά βάθη προσομοιάζει ένα θάλαμο διαφυγής υποβρυχίου. Αφού περάσεις την ειδική εκπαίδευση για το πώς γίνεται η διαφυγή, μπαίνεις σε θάλαμο και δέχεσαι τεράστιες πιέσεις για να δουν μέχρι πού μπορείς να αντέξεις. Τελευταίο στάδιο είναι να ξεκινήσεις διαφυγή από το μισό βάθος της πίεσης που έχεις αντέξει. Η αίσθηση είναι φοβερή. Αρκεί να σας πω ότι από 90 άτομα πλήρωμα που ήμασταν για εκπαίδευση, περάσαμε οι μισοί. Βέβαια, ανά πέντε μέτρα υπάρχουν δύτες που παρακολουθούν τη διαφυγή και αν κάνεις κάποιο λάθος σε βουτάνε αμέσως και σε χώνουν σε ειδικούς πλευρικούς θαλάμους - θυρίδες με αέρα, με πίεση ανάλογη του βάθους. Ο λόγος είναι ότι η άνοδος γίνεται με σωσίβιο και η ταχύτητα ανόδου είναι μεγάλη. Αν, λοιπόν, δεν κάνεις την εκπνοή που πρέπει, τότε όταν θα φθάσεις επάνω θα είσαι νεκρός».
 Η υπόθεση τυχαίας έκρηξης στο υποβρύχιο Κουρσκ, που βυθίστηκε στη θάλασσα του Μπάρεντς, παραμένει η ισχυρότερη εκδοχή για τα αίτια της καταστροφής, αν και δεν αποκλείεται το ενδεχόμενο σύγκρουσης με άλλο σκάφος.
 Ο ναύαρχος Βλαντιμίρ Κουροϊοέντοφ, επικεφαλής του ρωσικού στόλου, δήλωσε ότι σημειώθηκε έκρηξη σε διαμέρισμα τορπιλών. Αλλωστε, και δύο άλλα ρωσικά πλοία που βρίσκονταν στην περιοχή το Σάββατο το πρωί έπιασαν στα υδρόφωνά τους ωστικό κύμα που έμοιαζε με έκρηξη. Ανάλογες ενδείξεις είχαν και αμερικανικά πλοία που βρίσκονταν στην περιοχή παρακολουθώντας τις ασκήσεις.
 Η έκρηξη μπορεί να οφείλεται σε εισροή νερού από ρήγμα στο κήτος, είτε από κακή στεγανότητα στους τορπιλοβλητικούς σωλήνες. Το νερό προκαλεί βραχυκύκλωμα 
και αυτό πυρκαγιές, μία από τις οποίες θα μπορούσε να πνίξει τον αντιδραστήρα. 
Τότε ο πλοίαρχος σταματά τις μηχανές. Η ανώτατη διοίκηση του στόλου ανακοίνωσε 
ότι πολλά διαμερίσματα της πλώρης του υποβρυχίου πήραν φωτιά. Ρώσος αξιωματούχος ανέφερε ότι υπάρχει πιθανότητα το σκάφος να χτύπησε σε νάρκη που είχε μείνει στην περιοχή από το Δεύτερο Παγκόσμιο Πόλεμο.
 Η πιθανότητα σύγκρουσης με άλλο υποβρύχιο που παρακολουθούσε από κοντινή απόσταση τις ασκήσεις μειώθηκε με την πάροδο των ωρών. Ο ναύαρχος Κουροϊοέντεφ 
δεν την απέκλεισε ως αιτία της καταστροφής. Ωστόσο, καμία χώρα δεν ανέφερε ότι 
είχε στείλει υποβρύχιο. Ούτε ο ρωσικός στόλος ανακοίνωσε ότι βρήκε ίχνη άγνωστου υποβρυχίου στην περιοχή, το οποίο θα πρέπει επίσης να είχε υποστεί ζημιά από τη σύγκρουση.
 Επικίνδυνος μπορεί να είναι ο πυρηνικός αντιδραστήρας του βυθισμένου ρωσικού υποβρυχίου γιατί όταν έκλεισε, ενώ ήταν θερμός, αυτομάτως έκλεισε και το σύστημα ψύξης, οπότε παρά τις περί του αντιθέτου διαβεβαιώσεις, υπάρχει ενδεχόμενο τήξης.
 Ο απόστρατος πλοίαρχος του ρωσικού ναυτικού, Ιγκόρ Κούντριν, δήλωσε ότι όταν ο 
αντιδραστήρας λειτουργεί υπερθερμαίνεται, και για το λόγο αυτό υπάρχει αυτόματο σύστημα ψύξης. Το σύστημα τέθηκε εκτός λειτουργίας μαζί με τον αντιδραστήρα, όταν το πλήρωμα τον έκλεισε για λόγους ασφαλείας. Ετσι ο αντιδραστήρας έμεινε ζεστός. Σε τέτοιες περιπτώσεις, εξήγησε ο Κούντριν, προβλέπεται η ψύξη τού εκτός λειτουργίας αντιδραστήρα με ειδικές αντλίες, ώστε 
η θερμοκρασία του να πέσει σε επίπεδα ασφαλείας. Στην περίπτωση του Κουρσκ όμως, οι αντλίες δεν μπορούν να λειτουργήσουν, γιατί το σκάφος δεν έχει καθόλου ηλεκτρική ενέργεια. Αρα ο αντιδραστήρας τουλάχιστον μένει θερμός, ανέφερε ο Κούντριν.
 Πάντως, Αμερικανοί ειδικοί είχαν αναφέρει αρχικώς την εκτίμηση ότι δεν υπάρχει 
κίνδυνος από τον αντιδραστήρα, τουλάχιστον άμεσος. Ο Τόμας Κόχραν, διευθυντής του πυρηνικού τμήματος του Συμβουλίου Εθνικών Αμυντικών Πηγών των ΗΠΑ είπε ότι 
τα πυρηνικά υλικά του υποβρυχίου είναι κλεισμένα σε ειδικές κάψουλες σχεδιασμένες για να αντέχουν την υψηλή πίεση και τη διάβρωση, οπότε αν ετίθετο 
θέμα διαρροής θα ήταν μετά από μερικές δεκάδες χιλιάδες χρόνια. «Μακροπρόθεσμα», είπε πάντως, «υπάρχει κίνδυνος μόλυνσης, αλλά πολύ μικρός και 
εντοπισμένος σε συγκεκριμένη περιοχή». Η Νορβηγία ανακοίνωσε ότι παρακολουθεί από πολύ κοντά την επιχείρηση διάσωσης και έχει προσφέρει στη Μόσχα όσα μέσα διαθέτει.
 Βαρύ φόρο αίματος έχουν πληρώσει Ρώσοι και Σοβιετικοί τα τελευταία 40 χρόνια σε δυστυχήματα με πυρηνικά υποβρύχια, όπως δείχνει κατάλογος των ατυχημάτων, που συντάχθηκε με βάση πληροφορίες από ρωσικές και δυτικές πηγές.
 13 Ιανουαρίου 1960: Διαρροή ραδιενέργειας από αντιδραστήρα υποβρυχίου στη Θάλασσα του Μπάρεντς. 13 νεκροί.
 4 Ιουλίου 1961: Εκρηξη σε αντιδραστήρα βαθυσκάφους στη Θάλασσα της Νορβηγίας. 8 νεκροί.
 24 Μαΐου 1968: Βλάβη σε αντιδραστήρα υποβρυχίου στη Θάλασσα του Μπάρεντς. 9 νεκροί.
 15 Νοεμβρίου 1969: Σύγκρουση αμερικανικού και σοβιετικού υποβρυχίου στη Θάλασσα του Μπάρεντς, χωρίς θύματα.
 8 Απριλίου 1970: Σοβιετικό υποβρύχιο χάνεται στα ανοιχτά της Ισπανίας, στον Ατλαντικό. 52 νεκροί, κατά τους Σοβιετικούς, 88 κατά το Πεντάγωνο.
 24 Φεβρουαρίου 1972: Πυρκαγιά σε υποβρύχιο με βαλλιστικούς πυραύλους, στα ανοιχτά της Νέας Γης. 30 νεκροί.
 13 Ιουνίου 1973: Σύγκρουση υποβρυχίου με πυραύλους Κρουζ με σκάφος επιφανείας. 
 18 Οκτωβρίου 1976: Βλάβη σε πυκνωτή υποβρυχίου στη Θάλασσα του Μπάρεντς. 2 νεκροί.
 29 Δεκεμβρίου 1978: Τρεις νεκροί από πυρκαγιά σε αντιδραστήρα υποβρυχίου στον Ειρηνικό.
 21 Αυγούστου 1980: Πυρκαγιά σε υποβρύχιο Εκο1 στα ανοιχτά της Οκινάουα. 9 νεκροί και περίπου 50 τραυματίες.
 24 Ιουνίου 1983: Υποβρύχιο τύπου Τσάρλι παίρνει νερό από το σύστημα εξαέρωσης και βυθίζεται κοντά στη νήσο Καμτσάτκα, στο Βόρειο Ειρηνικό. Οι Ρώσοι δίνουν 17 νεκρούς, αλλά οι Αμερικανοί υποστηρίζουν ότι στο υποβρύχιο υπήρχαν 90 άτομα.
 21 Αυγούστου 1983: Πυρκαγιά σε καταδυμένο υποβρύχιο, σε σημείο που δεν έχει προσδιοριστεί. 14 νεκροί.
 10 Αυγούστου 1985: Εκρηξη σε πυρηνικό αντιδραστήρα υποβρυχίου που διασχίζει τον Ειρηνικό. 10 νεκροί.
 3 Οκτωβρίου 1986: Εκρηξη σε τορπιλοβλητικό σωλήνα υποβρυχίου Γιάνκι, ανοιχτά των Βερμουδών. 4 νεκροί. Σοβιετικό φορτηγό ρυμουλκεί το υποβρύχιο, το οποίο βυθίστηκε στις 6 Οκτωβρίου.
 7 Απριλίου 1989: Εκρηξη και πυρκαγιά σε σοβιετικό υποβρύχιο τύπου Μάικ. Βυθίστηκε στα διεθνή ύδατα, 500 χιλιόμετρα από τις ακτές της Νορβηγίας. 42 νεκροί.
 29 Μαΐου 1992: Εκρηξη σε ρωσικό υποβρύχιο του Βόρειου Στόλου. Ενας νεκρός και 4 τραυματίες.
 26 Ιανουαρίου 1998. Ατύχημα στο θάλαμο του αντιδραστήρα υποβρυχίου στη βάση της νήσου Κόλα. Ενας νεκρός και τέσσερις τραυματίες από ραδιενέργεια.
πυραύλους. Ο Τύπος έγραψε ότι καταστράφηκαν δύο πύραυλοι. Το ρωσικό ναυτικό δεν έδωσε καμία πληροφορία.
