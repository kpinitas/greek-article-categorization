Την Τετάρτη 13 Σεπτεμβρίου το Θέατρο Βράχων «Μελίνα Μερκούρη» θα υποδεχτεί το βιομηχανικό θόρυβο των Γερμανών ριζοσπαστών Εinsturzende Neubauten, σε μια ασυνήθιστη συναυλία. Οι ΕΝ, τα «Ερειπωμένα Νεόκτιστα Οικοδομήματα», με ένα όνομα που αναφέρεται σαρκαστικά στην εμμονή των Γερμανών να μην αναφέρονται στην περίοδο πριν από τον Β' Παγκόσμιο Πόλεμο, είναι ένα συγκρότημα που έχει αγκαλιάσει τα άκρα. Από την εποχή που δημιουργήθηκαν, το '80, στο Δυτικό, τότε, Βερολίνο μέχρι το πρόσφατο άλμπουμ τους, το εκπληκτικό «Silence is sex y» 
δεν σταμάτησαν να πειραματίζονται στην αρχή με μεταλλικές εξάρσεις, κομπρεσέρ και σφυριά και τώρα με σχεδόν κακόφωνες μελωδίες.
 «Δεν θέλουμε να παράγουμε νότες, υπάρχουν ήδη αρκετές», εξηγούν, παραπέμποντας 
στις ιστορικές πρωτοπορίες που απαιτούσαν την καταστροφή της τέχνης. «Θέλουμε να προκαλέσουμε συμβάντα. Η ένταση είναι η μόνη αξία που αποδεχόμαστε». Ο Μπλίξα Μπάργκελντ, η ψυχή των ΕΝ, που είναι γνωστός ως κιθαριστής στους Bad Seeds του Νικ Κέιβ, εξηγεί την αισθητική της μπάντας: «Ανάμεσα σε όλες τις εκφράσεις της τέχνης η μουσική είναι η μόνη με την οποία μπορείς να συλλάβεις το αδιανόητο. Γι' αυτό και είναι το μόνο πεδίο όπου μπορεί να γίνει η εστία μιας ουτοπίας. Κι αυτό, γιατί η μουσική μπορεί να πάει πέρα από το λόγο».
 Αν κάτι ενοχλεί τους Γερμανούς πρωτοπόρους είναι η αρμονία στη μουσική. Γι' αυτούς είναι μια κοινοτοπία που πρέπει να ξεπεραστεί. «Οι Eυρωπαίοι ρομαντικοί 
του 19ου αιώνα έλεγαν ότι υπάρχει ένα τραγούδι κρυμμένο στο κάθε τι. Εμείς βρίσκουμε το τραγούδι που κοιμάται στις μηχανές. Οι ΕΝ είναι ο πιο θετικός θόρυβος. Ο, τι υπάρχει στα άλμπουμ μας είναι το αποτέλεσμα της εξέλιξης του πολιτισμού». Γι' αυτό ακόμα και ο Χάινερ Μίλερ τούς εμπιστεύτηκε να γράψουν μουσική για τα θεατρικά έργα του.
 Στο τελευταίο άλμπουμ τους αποκαλύπτουν την ένταση της σιωπής. Αφιερώνοντάς το 
στη μητρόπολη της νέας τάξης, στο Βερολίνο, «όπου οι άνθρωποι στερήθηκαν τις αναμνήσεις τους», οι πέντε ΕΝ απαγγέλλουν, παίζουν κακόφωνες πόλκες, αλλόκοτες 
ψαλμωδίες και αρρωστημένα τάνγκο, ενώ στο ομώνυμο κομμάτι ο Μπλίξα χρησιμοποιεί ως όργανο τις ρουφηξιές του τσιγάρου του.
 Στο παρελθόν οι συναυλίες τους ήταν ένα ανεξέλεγκτο χάος. Ο Μπλίξα, ξαπλωμένος 
στο πάτωμα της σκηνής, καλούσε το κοινό να ανεβεί στο στήθος του για να βγάλει 
μια πρωτοφανή κραυγή. Ενώ σε μια άλλη συναυλία στο Οσλο έφυγαν από τη σκηνή ανοίγοντας με τα «όργανά» τους μια τρύπα στον τοίχο του κλαμπ. Τώρα οι ΕΝ έχουν σταματήσει τις ακρότητες. «Αν συνεχίζαμε έτσι θα καταλήγαμε παρωδία του εαυτού μας», λένε οι ίδιοι. Ομως οι εμφανίσεις τους συνεχίζουν να είναι ένα ισχυρό σοκ.
