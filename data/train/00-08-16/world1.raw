 Εκμεταλλευόμενο την προσωρινή βελτίωση του καιρού στη θάλασσα του Μπάρεντς, το 
ρωσικό Πολεμικό Nαυτικό προσπαθεί, σχεδόν στα τυφλά από χθες το βράδυ, να διασώσει το πλήρωμα του πυρηνικού υποβρυχίου «Κουρσκ» που βυθίστηκε το Σάββατο 
 «Το μόνο βέβαιο είναι ότι υπάρχουν άνθρωποι ζωντανοί, που στέλνουν SΟS. Ολα τα 
υπόλοιπα είναι ελπίδες που μειώνονται κάθε μέρα, καθώς οι υπολογισμοί δείχνουν 
ότι γύρω στις 18 Αυγούστου δεν θα υπάρχει οξυγόνο στο σκάφος», δήλωσε ο αρχηγός του ρωσικού Nαυτικού, ναύαρχος Βλαντιμίρ Κουρογέντοφ.
Η πρώτη απόπειρα σύνδεσης ενός κώδωνα διάσωσης, χθες το βράδυ, απέτυχε, λόγω της μεγάλης κλίσης του βυθισμένου υποβρυχίου, όμως οι προσπάθειες συνεχίζονται 
και το ρωσικό Nαυτικό ανακοίνωσε ότι είναι νωρίς για να υπάρξει συμπέρασμα.
 Πέρα από την αγωνία για την τύχη των 116 μελών του πληρώματος, ανησυχίες προκαλεί και το ενδεχόμενο διαρροής πυρηνικού υλικού από τον αντιδραστήρα του υποβρυχίου, έστω και αν όλες οι πληροφορίες αναφέρουν ότι η λειτουργία του έχει σταματήσει, έπειτα από επέμβαση του πληρώματος ή λόγω ενεργοποίησης των αυτόματων μηχανισμών ασφαλείας.
 Οι ρωσικές αρχές ανακοίνωσαν πάντως ότι οι 24 πύραυλοι τύπου «Κρουζ» του υποβρυχίου δεν έφεραν πυρηνικές κεφαλές αλλά συμβατικές.
 Σύμφωνα με τις πληροφορίες του ρωσικού υπουργείου Αμύνης, το υποβρύχιο «Κουρσκ» κλάσης «Αντέι», τύπου «Οσκαρ ΙΙ», βρίσκεται στο βυθό ανάμεσα στη Ρωσία και τη Νορβηγία σε βάθος 108 μέτρων, με κλίση 60 μοιρών προς τα αριστερά.
 Η κατάσταση στο εσωτερικό του υποβρυχίου δεν είναι πλήρως γνωστή, πέραν του ότι τουλάχιστον ένα μέρος του πληρώματος παραμένουν ζωντανοί. Το ρωσικό Nαυτικό ανακοίνωσε ότι κατάφερε να έρθει σε επικοινωνία με το πλήρωμα «με ακουστικό κώδικα», κάτι που μπορεί απλώς να σημαίνει χτυπήματα στο σκάφος. Είναι άγνωστο αν το πλήρωμα διαθέτει επαρκές οξυγόνο για να παραμείνει μέχρι να ολοκληρωθούν οι προσπάθειες διάσωσης, που, κατά τους Ρώσους, ενδέχεται να διαρκέσουν μέχρι την Παρασκευή.
 Σύγχυση επικρατεί τόσο σχετικά με την επιχείρηση διάσωσης όσο και για τις μέχρι τώρα ενέργειες. Αρχικά είχε ανακοινωθεί ότι είχαν επιτύχει οι προσπάθειες σύνδεσης παροχών οξυγόνου και ηλεκτρικού ρεύματος στο υποβρύχιο. Ομως αργότερα ο εκπρόσωπος του ρωσικού πολεμικού ναυτικού, πλοίαρχος Ιγκόρ Μπαμπένκο, διέψευσε τις πληροφορίες αυτές, λέγοντας επιπλέον ότι δεν υπάρχει επικοινωνία με το πλήρωμα.
 Πρόσθεσε ότι οι συνθήκες μέσα στο υποβρύχιο παραμένουν άγνωστες, δεν είναι γνωστό αν λειτουργούν τα συστήματα έκτακτης ανάγκης για την παροχή οξυγόνου και ηλεκτρικού ρεύματος, ενώ υπάρχουν ενδείξεις ότι συνεχίζεται η εισροή υδάτων.
 «Η πρόβλεψη πιθανών επιπτώσεων του ατυχήματος για τις ζωές του πληρώματός του παραμένουν εξαιρετικά σοβαρή», δήλωσε ναύαρχος Βλαντιμίρ Κουρογέντοφ.
 Το Nαυτικό διέψευσε ουσιαστικά τις δηλώσεις του Ρώσου υπουργού Αμυνας, Ιγκόρ Σεργκέγεφ, σύμφωνα με τις οποίες έχουν ήδη αρχίσει οι προσπάθειες διάσωσης. Οπως ανακοίνωσαν, οι προσπάθειες άρχισαν χθες το βράδυ, κατά τις 20.00 ώρα Ελλάδας, υπό την προϋπόθεση ότι θα έχουν βελτιωθεί οι καιρικές συνθήκες. 
 Στη θάλασσα του Μπάρεντς επικρατούσαν άσκημες καιρικές συνθήκες με κύματα ύψους 4 μέτρων. Προσωρινή βελτίωση αναμενόταν χθες το βράδυ.
 Οι συνθήκες αυτές δεν επηρεάζουν το ίδιο το υποβρύχιο, όμως δυσχεραίνουν τις επιχειρήσεις των σκαφών επιφανείας. Ειδικά η μέθοδος διάσωσης που, όπως ανακοίνωσαν, σκοπεύουν να χρησιμοποιήσουν οι Ρώσοι, επηρεάζεται περισσότερο από τις συνθήκες που επικρατούν στην επιφάνεια.
 Οπως δήλωσε ο ναύαρχος Κουρογέντοφ, σκάφος στην επιφάνεια ποντίζει έναν ειδικά 
κατασκευασμένο καταδυτικό κώδωνα. Ο κώδωνας αυτός θα συνδεθεί στη θυρίδα διαφυγής του υποβρυχίου. Σε κάθε διαδρομή ο κώδωνας μπορεί να μεταφέρει 5 άτομα.
 «Το βασικό είναι να έχει καλό καιρό», τόνισε ο ναύαρχος. Ομως ο απόστρατος πλοίαρχος του ρωσικού Nαυτικού, Ιγκορ Κούντριν, παρατήρησε ότι, πέραν των καιρικών συνθηκών, «το γεγονός ότι το υποβρύχιο παρουσιάζει κλίση 60 μοιρών καθιστά εξαιρετικά δύσκολη αυτή την επιχείρηση. Με μια τέτοια κλίση είναι πρακτικά αδύνατον να προσδεθεί σκάφος διάσωσης στη θύρα διαφυγής».
 Ανεπιβεβαίωτες πληροφορίες αναφέρουν ότι η προσπάθεια διάσωσης με τον καταδυτικό κώδωνα είναι «προκαταρτική» και το ρωσικό Nαυτικό στέλνει στην περιοχή και ειδικό υποβρύχιο διάσωσης. Το ρωσικό ναυτικό διαθέτει τέτοια μικρά 
υποβρύχια κλάσης «Ποσειδών», από τα οποία έχουν κατασκευαστεί τέσσερα και ένα πειραματικό.
Τα υποβρύχια αυτά μεταφέρονται από ένα υποβρύχιο τύπου «Ιντια» και μεταφέρουν 
τους διασωθέντες στο υποβρύχιο αυτό, χωρίς να χρειάζεται να αναδυθούν στην επιφάνεια. Δεν είναι όμως γνωστό αν αυτά τα σκάφη βρίσκονται σε επιχειρησιακή κατάσταση.
 Οι ΗΠΑ, η Βρετανία και η Νορβηγία προσφέρθηκαν να βοηθήσουν τη Ρωσία στην επιχείρηση διάσωσης, κάτι που η Μόσχα απέρριψε. Θεωρείται ότι οι ΗΠΑ διαθέτουν 
την καλύτερη τεχνολογία στον τομέα αυτόν, με τα δύο DSRV (Οχήματα Διάσωσης Βαθιάς Κατάδυσης), «Αβαλον» και «Μιστίκ» που διαθέτουν. Τα σκάφη αυτά μπορούν να μεταφερθούν με γιγάντια μεταγωγικά αεροσκάφη «Γκάλαξι» σε οποιοδήποτε σημείο του κόσμου.
