 Οι υψηλοί τόνοι των ιεραρχών, χθες έπεσαν. Και οι μητροπολίτες, που το τελευταίο διάστημα είχαν υψώσει τους τόνους για το θέμα των ταυτοτήτων, δεν έκαναν πύρινα κηρύγματα, δεν τα έβαλαν με τις αποφάσεις της κυβέρνησης και δεν 
ξεχώρισαν τους Ελληνες σε εκπρόσωπους των δυνάμεων του «καλού» και του «κακού».
 Από την πλευρά της κυβέρνησης δήλωναν ότι οι ιεράρχες «ήξεραν ότι θα λειτουργούσε εις βάρος τους», αν ύψωναν τους τόνους. Ο υπουργός Tύπου Δημήτρης 
Ρέππας σε δήλωσή του είπε ότι η κυβέρνηση έχει καλέσει την Εκκλησία σε διάλογο 
για θέματα που επιθυμεί, αποκλείοντας συζήτηση για το θέμα των ταυτοτήτων.
 Σύμφωνα με εκκλησιαστικές πηγές εκείνο που ενδιέφερε τους ιεράρχες ήταν να μην 
κατηγορηθούν ότι εκμεταλλεύονται την ημέρα της εορτής της Παναγίας και διχάζουν τον κόσμο. Οι ίδιες πηγές ανέφεραν ότι τόσο ο αρχιεπίσκοπος Χριστόδουλος όσο και οι περισσότεροι μητροπολίτες, γνώριζαν ότι τα φώτα της δημοσιότητας είχαν στραφεί πάνω τους και για το λόγο αυτόν έπρεπε να είναι προσεκτικοί και να μη μετατρέψουν την ημέρα της γιορτής της Παναγίας σε κακόγουστη φιέστα διαμαρτυρίας.
 Πρώτος απ' όλους ο αρχιεπίσκοπος Χριστόδουλος, που χοροστάτησε στην Παναγία την Eκατονταπυλιανή στην Πάρο, στο κήρυγμά του δεν χρησιμοποίησε ούτε σκληρές εκφράσεις, ούτε έκανε νύξεις για την κόντρα κυβέρνησης- Εκκλησίας. Μίλησε σ' ένα γενικό πλαίσιο, με γενικό τίτλο τα προβλήματα που αντιμετωπίζει ο άνθρωπος 
 Και στο λόγο του προς τους πιστούς αναρωτήθηκε: «Ποιος δεν δοκίμασε το πικρό ποτήρι των διωγμών, των συκοφαντιών, της καταδίωξης, της περιφρόνησης, της απώθησης στο περιθώριο; Ποιος δεν δοκίμασε στην καρδιά του το στιλέτο εκείνων που με κάθε τρόπο θέλησαν να κάνουν τον άνθρωπο να αισθανθεί την πικρία της απογότευσης και της αποθάρρυνσης; ». Και λίγο αργότερα συνέχισε: «Δύο είναι οι δρόμοι που προβάλλουν μπροστά μας, ο ένας της παραίτησης και της μοιρολατρικής 
αντιμετώπισης των δυσκολιών. Δεν μπορείς να αντισταθείς, να τα βάλεις με τους δυνατούς, να επιβάλλεις τη θέλησή σου», είπε και συνέχισε ότι, «ο άλλος δρόμος 
είναι της αυτοπεποίθησης, της πίστης και της ελπίδας». Και τόνισε ακόμη: «Οσοι 
πιστεύουμε στο Θεό, νιώθουμε ότι δεν έχουμε το δικαίωμα να γονατίσουμε από αυτοπαραίτηση».
 Το απόγευμα ο αρχιεπίσκοπος πήγε στο χωριό Λεύκες γενέτειρα του μητροπολίτη Αυγουστίνου Καντιώτη (πρώην Φλωρίνης). Στην πλατεία του χωριού είχαν συγκεντρωθεί οι κάτοικοι του χωριού. Εκεί ο αρχιεπίσκοπος πήρε αφορμή από τις προσφωνήσεις του ιερέα του χωριού και ενός δημοσιογράφου και μίλησε για την παράδοση: «Αξία έχει η πίστη μας αυτή την οποία καλούμεθα και πάλι σήμερα να τιμήσουμε, προκειμένου να εξασφαλίσουμε την ποιότητα της ζωής μας και των παιδιών μας. Εχουμε υποχρέωση προς εκείνους που έρχονται κυρίως να εξασφαλίσουμε μια παράδοση, ελληνορθόδοξη παράδοση. Ακόμη και κάτω από τις πιο 
δυσμενείς συνθήκες δεν προδώσαμε την παράδοσή μας». Και σημείωσε: «Αυτά που λέω δεν είναι οπισθοδρομικότητα». Στη συνέχεια πρόσθεσε: «Κάποιοι ίσως λένε ότι δεν έχουμε ανάγκη από αυτή την παράδοση γιατί είμαστε στην ΕΟΚ και από εκεί πηγάζει η δύναμή μας. Το πνευματικό στοιχείο είναι το δομικό στοιχείο του 
πολιτισμού και κανένα άλλο δεν μπορεί να το αναπληρώσει. Είμαστε Ευρωπαίοι, αλλά στην Ευρώπη πορευόμαστε, όπως όλοι οι λαοί που δεν δέχονται να απαρνηθούν 
τον πολιτισμό και τις ιδιαιτερότητές τους». Για άλλη μια φορά είπε, όπως έχει κάνει και στο παρελθόν: «Γιατί να το κάνουμε εμείς αυτό οι οποίοι πρέπει να βρούμε το κέντρο αναφοράς μας. Μη λησμονούμε ότι στην ΕΟΚ εμείς οι Ελληνες και 
εμείς οι Ορθόδοξοι είμαστε μειονότητα. Για να σταθούμε σαν οντότητα και να μην 
αφομοιωθούμε, θα πρέπει να διαθέτουμε τα αυθεντικά στοιχεία της παράδοσης ώστε 
 Ο μητροπολίτης Αλεξανδρουπόλεως Aνθιμος λειτούργησε σ' ένα ακριτικό χωριό που υπάγεται στη μητρόπολή του. Ο ίδιος στο κήρυγμά του άφησε να εννοηθεί ότι η Ιεραρχία δεν πρόκειται να πιέσει για δημοψήφισμα, μετά τη συλλογή των υπογραφών. Είπε συγκεκριμένα: «Κι αν ακόμη σε μια στιγμή υποχρεωθούμε να υπογράψουμε ένα χαρτί με το οποίο θα ζητάμε από το κράτος μας δημοψήφισμα που δεν ξέρω αν θα γίνει ή όχι ας κάνει ο καθένας ό,τι θέλει με ελεύθερη βούληση». 
Ο Aνθιμος τα είπε όλα αυτά υπό το πρίσμα ότι ο τόπος δεν αντέχει διχασμό ο ελληνικός λαός.
 Και υπενθύμισε ότι σε τρία χρόνια θα εκδοθούν οι ταυτότητες της Ευρωπαϊκής Ενωσης.
 Στην Τήνο ο μητροπολίτης Φθιώτιδος Νικόλαος απευθυνόμενος προς τον Πρόεδρο της 
Δημοκρατίας Κωστή Στεφανόπουλο στην Τήνο: «Προσεύχομαι για σας να σας δίνει η Παναγία τη δύναμη να υπεραμύνεστε των δικαίων της Ορθόδοξης Εκκλησίας και φυσικά της Πατρίδος». Σύμφωνα με όσα έγιναν γνωστά, ο μητροπολίτης Καλαβρύτων Αμβρόσιος, που το τελευταίο διάστημα είχε υψώσει ιδιαίτερα τους τόνους, δεν έκανε αναφορά στο θέμα των ταυτοτήτων και περιορίστηκε να μιλήσει για το συμβολισμό της ημέρας της Παναγίας.
 Οι πολιτικοί μίλησαν  για τις ταυτότητες,   οι μητροπολίτες όχι
 Στην Παναγία Σουμελά το θέμα των ταυτοτήτων δεν τέθηκε από τους τρεις ιεράρχες (μητροπολίτες Βέροιας, Καβάλας, Δημητριάδος), αλλά κυριάρχησε στις δηλώσεις των πολιτικών.
 Ο Α. Τσοχατζόπουλος επισήμανε ότι οι διαφορετικές απόψεις δεν μπορούν να διασπάσουν την ενότητα Ελληνισμού-Ορθοδοξίας. «Η πνευματική δύναμη της Ορθοδοξίας και ο ουμανισμός του Ελληνισμού ανέδειξαν στην ιστορική τους εξέλιξη και πορεία κοινές αρχές και αξίες παγκόσμιας εμβέλειας και αδιαίρετης ενότητας. Κανείς, αυτή την ενότητα, δεν πρόκειται να τη διασπάσει, ακόμη και όταν υπάρχουν διαφορετικές απόψεις και αντιθέσεις, διότι στην ιστορική πορεία έχει γίνει αποδεκτή η αρχή τής εκατέρωθεν αποκλειστικότητας απόφασης για τα θέματα που αφορούν τον καθένα, καθώς και του διαλόγου και του αμοιβαίου σεβασμού».
 Διάλογο, χωρίς φόβο και πάθος, για τον επαναπροσδιορισμό των σχέσεων Kράτους-Eκκλησίας ζήτησε ο Γ. Πασχαλίδης και σημείωσε: «Δεν πρέπει να ξεχνάμε πως σαν σήμερα, πριν από 26 χρόνια, οι Τούρκοι πήραν την Αμμόχωστο. Θα έπρεπε να συζητάμε γι' αυτά τα πράγματα και δυστυχώς έχουμε βυθιστεί σε μια απίστευτη 
ομφαλοσκόπηση. Η πίστη δεν καταναγκάζεται, δεν επιδεικνύεται και δεν αστυνομεύεται. Πιστεύω πως οι τόνοι πρέπει να χαμηλώσουν, να οδηγηθούμε σε μια 
αποκλιμάκωση της έντασης και όλοι μαζί να παλέψουμε για την Ελλάδα που αγαπάμε».
 Σε υψηλούς τόνους ο επίτιμος πρόεδρος της Ν.Δ. Κωνσταντίνος Μητσοτάκης επιτέθηκε εναντίον της κυβέρνησης: «Η ημέρα της Παναγίας είναι ημέρα συνδιαλλαγής και αγάπης. Εύχομαι το μήνυμα να το πάρει και η κυβέρνηση και να καταλάβει ότι είναι αδιέξοδη η πολιτική που ακολουθεί στην αντιπαράθεσή της με 
την Eκκλησία και να αγωνιστεί να βρει μια φιλική μεσαία λύση. Διότι, όπως πηγαίνουμε, θα δημιουργούνται διαρκώς βαρύτερα και βαθύτερα αδιέξοδα, χωρίς να 
διαφαίνεται από πουθενά ελπίδα να επικρατήσει η άποψη που η κυβέρνηση άδικα και παράλογα υποστηρίζει».
 Σε χαμηλότερους τόνους, η Ντόρα Μπακογιάννη δήλωσε: «Η Ελλάδα και η Ορθοδοξία αναμφισβήτητα είναι άρρηκτα συνδεδεμένες και ο ελληνικός λαός στο σύνολό του σήμερα απέδειξε την πίστη του. Δεν χρειάζεται τίποτε άλλο».
 Ο κ. Μητσοτάκης ήταν το τιμώμενο πρόσωπο στις χθεσινές εκδηλώσεις. Ο πρόεδρος του ιδρύματος «Παναγία Σουμελά», Γιώργος Τανιμανίδης, του απένειμε το Μεγαλόσταυρο των Κομνηνών Αυτοκρατόρων Τραπεζούντας (ανώτατη τιμητική διάκριση) και τον ανακήρυξε Μέγα Ευεργέτη του ιδρύματος. Με αυτό τον τρόπο το ίδρυμα τον ευχαρίστησε, διότι, ως πρωθυπουργός το 1993, είχε συμβάλει στο να μεταφερθούν από το Βυζαντινό Μουσείο Αθηνών στην Καστανιά Ημαθίας δύο κειμήλια 
 Ο πρώην πρωθυπουργός αναφέρθηκε στην πορεία των Ποντίων. Υπογράμμισε ότι είναι 
βαθύς και ακατάλυτος ο δεσμός των Ελλήνων με την Ορθοδοξία και καμία δύναμη δεν μπορεί να ξεριζώσει την αγάπη των Ελλήνων προς αυτήν.
 Το ίδρυμα τίμησε, επίσης, τον Α. Τσοχατζόπουλο και την Ντ. Μπακογιάννη με το Σταυρό της Σουμελιώτισσας και τον τίτλο του επίτιμου μέλους. Η τιμή στον υπουργό έγινε για τη βοήθεια που έχει προσφέρει στον ποντιακό Eλληνισμό και για τις συχνές επισκέψεις του στις εκδηλώσεις. Στην Ντ. Μπακογιάννη, επειδή ως 
υπουργός Πολιτισμού είχε βοηθήσει για τη μεταφορά των κειμηλίων.
 Στις εκδηλώσεις παραβρέθηκαν ο υπουργός Δημόσιας Τάξης Μιχάλης Χρυσοχοΐδης, ο βουλευτής της Ν.Δ. Σάββας Τσιτουρίδης, ως εκπρόσωπος του Κώστα Καραμανλή, οι βουλευτές Π. Κρητικός, Στ. Παπαθεμελής, Χρ. Αράπογλου, Π. Ψωμιάδης, Ε. Χαϊτίδης, Α. Ξηροτύρη κ.ά.
