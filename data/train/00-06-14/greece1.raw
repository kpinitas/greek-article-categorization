Στο ένα δισεκατομμύριο δραχμές φτάνει η επικήρυξη των μελών της «17 Νοέμβρη» ανακοίνωσε χθες ο κυβερνητικός εκπρόσωπος. Το ποσό θα δοθεί «σε όποιον παράσχει επαρκείς πληροφορίες, προκειμένου να οδηγηθούμε στον εντοπισμό και τη σύλληψη των δολοφόνων τρομοκρατών», όπως είπε.
Ο κ. Ρέππας χαρακτήρισε χθες «μονομανείς» τους Αμερικανούς αξιωματούχους, οι οποίοι προβαίνουν κατά καιρούς σε επιθέσεις εναντίον της χώρας μας, με αφορμή τα κρούσματα τρομοκρατίας. «Αν γνωρίζουν οτιδήποτε, να το καταθέσουν για να μας βοηθήσουν να εξαρθρώσουμε την τρομοκρατία. Οι κατηγορίες που διατυπώνουν, όχι μόνο δεν οδηγεί στην επίτευξη αυτού του σκοπού, αλλά βλάπτει την κοινή προσπάθεια που καταβάλλουν οι υπηρεσίες των δύο χωρών», είπε ο κ. Ρέππας, ο οποίος εξέφρασε την ικανοποίηση της κυβέρνησης για τη διαφορετική στάση της αμερικανικής κυβέρνησης. Μέχρι στιγμής η αμερικανική πλευρά δεν έχει δώσει απάντηση στο ελληνικό αίτημα να καταθέσει στις ελληνικές αρχές ο πρώην αρχηγός της CIA Τζέιμς Γούλσεϊ, ο οποίος ισχυρίστηκε πρόσφατα ότι Ελληνες αξιωματούχοι γνωρίζουν μέλη της «17 Νοέμβρη».
Ο ίδιος ο κ. Γούλσεϊ, πάντως, αρνείται να καταθέσει για τους ισχυρισμούς του αυτούς, προφασιζόμενος ότι σήμερα είναι ιδιώτης. Και σε συνέντευξή του στο ραδιόφωνο του BBC δήλωσε προκλητικά ότι δεν έρχεται στην Ελλάδα να καταθέσει, γιατί δεν ξέρει αν στην επιτροπή που θα τον εξετάσει θα βρίσκεται... και κάποιο μέλος της «17 Νοέμβρη»!
Ο κυβερνητικός εκπρόσωπος χαρακτήρισε «γκρίζα» τα δημοσιεύματα αμερικανικών εντύπων (όπως του περιοδικού «TIME»), που συνδέουν το τρομοκρατικό χτύπημα με τους Ολυμπιακούς Αγώνες του 2004. Ο κ. Ρέππας υπενθύμισε με νόημα ότι «στο παρελθόν υπήρξαν τρομοκρατικά χτυπήματα κατά τη διάρκεια Ολυμπιακών Αγώνων και μάλιστα σε χώρες που υποτίθεται ότι είχαν εξασφαλίσει υψηλές συνθήκες ασφάλειας», εννοώντας την Ατλάντα το 1996. Και τόνισε: «Εμείς προετοιμαζόμαστε να διοργανώσουμε μια άρτια Ολυμπιάδα».
Ο κ. Ρέππας επιβεβαίωσε ότι θα προσληφθεί «σύμβουλος ασφαλείας» για τους Ολυμπιακούς του 2004 με αμοιβή περίπου ενός δισεκατομμυρίου δραχμών. Για το θέμα αυτό έχουν εκδηλώσει ενδιαφέρον τόσο οι Αμερικανοί όσο και οι Ισραηλινοί. Ο υπουργός Τύπου είπε ότι αυτό το θέμα «δεν μπορεί να είναι κίνητρο για κάποιους, ώστε να διατυπώνουν κακόπιστες κριτικές κατά της Ελλάδας». Kαι πρόσθεσε με νόημα: «Το οικονομικό μέγεθος δεν είναι τέτοιο που να δικαιολογεί τέτοιου είδους δράσεις (σ.σ. εννοεί τρομοκρατικά χτυπήματα) από κύκλους εκτός Eλλάδος».
Το θέμα της τρομοκρατίας συζητήθηκε κατά τη χθεσινή συνάντηση Στεφανόπουλου - Σημίτη. Ο Πρόεδρος της Δημοκρατίας χαρακτήρισε «πολύ άσχημη αυτήν την ιστορία» και πρόσθεσε ότι «πρέπει όλοι να καταδικάσουμε αυτές τις τρομοκρατικές πράξεις». Ο πρωθυπουργός συμπλήρωσε ότι «όλη η κοινωνία τις καταδικάζει» και πρόσθεσε ότι η πολιτεία «θα κάνει παν το δυνατόν για να εντοπίσει τους δράστες και να τους σταματήσει».
 Συγκεκριμένη πρόταση νόμου, που θα αφορά την αντιμετώπιση της τρομοκρατίας, ετοιμάζει η Νέα Δημοκρατία, σύμφωνα με τις χθεσινές δηλώσεις του εκπροσώπου της Αρη Σπηλιωτόπουλου. Το θέμα συζητήθηκε στη χθεσινή συνεδρίαση των τομεαρχών του κόμματος υπό την προεδρία του Κώστα Καραμανλή, όπου ο πρώην υπουργός Δημ. Τάξης Θεόδωρος Αναγνωστόπουλος είπε πως το θέμα χρειάζεται διακομματική αντιμετώπιση.
 Η Ντόρα Μπακογιάννη που μίλησε, είπε πως πρέπει να εξετάσει με μεγαλύτερη επιμονή το θέμα η Ν.Δ. και αναφέρθηκε και σε μια προ έτους ανάλογη συζήτηση και λήψη πρωτοβουλίας από την πλευρά της Ν.Δ., η οποία όμως δεν προχώρησε.
 Η κ. Μπακογιάννη παραδέχθηκε πως ήταν λάθος της ότι επί κυβερνήσεως Μητσοτάκη ταύτισε τον τρομονόμο με την απαγόρευση δημοσίευσης των προκηρύξεων, με αποτέλεσμα λόγω των αντιδράσεων, όλοι να ασχοληθούν με το θέμα της απαγόρευσης 
 Πάντως, ως φαίνεται, δύο είναι τα θέματα στα οποία σύμφωνα με τη Ν.Δ. θα πρέπει να δοθεί έμφαση σε ένα νέο νομοθετικό πλαίσιο: 1) το θέμα της σύνθεσης των δικαστηρίων που ασχολούνται με τέτοια θέματα και στα οποία δεν θα πρέπει να υπάρχουν ένορκοι, αλλά μόνο δικαστές και 2) η δημιουργία ενός συστήματος προστασίας μαρτύρων για δίκες παρόμοιου χαρακτήρα.
