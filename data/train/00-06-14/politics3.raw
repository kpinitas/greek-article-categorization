 Αναδιάρθρωση του έμψυχου δυναμικού στο Δημόσιο με προσλήψεις μόνον πτυχιούχων στις δημόσιες υπηρεσίες και τοποθετήσεις υπαλλήλων υψηλών προδιαγραφών από τον 
ιδιωτικό τομέα σε επιτελικές θέσεις εκτός ιεραρχίας στα υπουργεία, καθώς και μετατάξεις του πλεονάζοντος και άνευ ειδικών προσόντων υπαλληλικού προσωπικού.
 Aυτά αποφάσισε η Επιτροπή Θεσμών για τον Πολίτη στην πρώτη της συνεδρίαση, που 
πραγματοποιήθηκε χθες με τη συμμετοχή επτά υπουργών υπό την προεδρία της υπουργού Εσωτερικών και Δημόσιας Διοίκησης, Βάσως Παπανδρέου.
 Πρόκειται -όπως τονίζεται- για μια συντονισμένη προσπάθεια να αντιστραφούν τα ποιοτικά δεδομένα στη σύνθεση των υπαλλήλων του Δημοσίου και να λειτουργήσει επιτέλους καλύτερα και αποτελεσματικότερα η κρατική μηχανή, στηριγμένη σε προσωπικό που θα μπορούσε να χαρακτηριστεί αξιόμαχο. Σε πρώτο επίπεδο η επιτροπή αποφάσισε τον αυστηρό προγραμματισμό των προσλήψεων, οι οποίες από εδώ και στο εξής θα αφορούν μόνον εξειδικευμένο προσωπικό που θα διαθέτει πτυχίο πανεπιστημιακής εκπαίδευσης. Ταυτόχρονα επισημάνθηκε ότι οι νέοι οργανισμοί των υπουργείων σε καμιά περίπτωση δεν πρόκειται να προβλέπουν περισσότερες θέσεις από όσες σήμερα υφίστανται.
 Μια δεύτερη καινοτομία που αποφασίστηκε χθες από την Επιτροπή Θεσμών είναι η συγκρότηση ομάδων σχεδιασμού και ανάλυσης που θα υπάρχουν σε κάθε υπουργείο. Οι ομάδες αυτές θα αποτελούνται από υπαλλήλους που θα έχουν αυξημένα προσόντα (είναι πολύ πιθανόν να αναζητηθούν και από τον ιδιωτικό τομέα) και θα προσληφθούν με συμβάσεις ορισμένου χρόνου. Οι ομάδες αυτές (μια ιδιόμορφη ελίτ 
υπαλλήλων, δηλαδή) θα υφίστανται ανεξάρτητα, θα λειτουργούν εκτός υπαλληλικής ιεραρχίας στις δημόσιες υπηρεσίες και θα ασχολούνται με εργασίες επιτελικού επιπέδου. Συγκεκριμένα, το προσωπικό αυτό θα ασχοληθεί με θέματα του Γ' Κοινοτικού Πλαισίου Στήριξης, καθώς και συνεργασίες σε θέματα δημόσιας διοικήσης με χώρες του εξωτερικού. Ιδιαίτερη προσπάθεια επίσης θα υπάρξει για την ορθολογιστική κατανομή του προσωπικού που υπάρχει στις υπηρεσίες, αποτελεί 
τη συντριπτική πλειονότητα και οριοθετείται ως προσωπικό άνευ ειδικών προσόντων (υπάλληλοι δευτεροβάθμιας εκπαίδευσης). Αυτοί οι εργαζόμενοι που πλεονάζουν στις υπηρεσίες τους θα μεταταγούν σε άλλες υπηρεσίες, κυρίως σε εθελοντική βάση. Αν αυτό δεν καταστεί δυνατόν, θα παραμείνουν στις υπηρεσίες τους για να μη δημιουργηθούν προβλήματα, θα καταλάβουν όμως θέσεις, οι οποίες θα χαρακτηριστούν προσωποπαγείς και οι οποίες στη συνέχεια όταν θα συνταξιοδοτηθούν οι συγκεκριμένοι υπάλληλοι θα καταργηθούν.
 Μέσα στον Ιούνιο η υπηρεσία άμεσης παρέμβασης για τη δημόσια διοίκηση θα αναλάβει δράση. Ομάδες κρούσης, που θα αποτελούνται από έμπειρα στελέχη της διοίκησης, θα παρεμβαίνουν επιτόπια σε υπηρεσίες που έχει καταγραφεί από τις εκθέσεις των Επιθεωρητών Δημόσιας Διοίκησης και από το Συνήγορο του Πολίτη ότι 
υπάρχουν προβλήματα. Αυτές οι υπηρεσίες είναι το ΙΚΑ, οι Πολεοδομίες Ανατολικής Αττικής, τα ΚΤΕΟ Ελληνικού, η Διεύθυνση Συγκοινωνιών στο Χολαργό, η 
Εφορία Καλλιθέας, καθώς και ένας δήμος και μια Διεύθυνση Υγιεινής σε Νομαρχία, 
των οποίων δεν έχει γίνει ακόμα επιλογή. Οταν οι ομάδες ολοκληρώσουν το έργο τους σε αυτές τις υπηρεσίες, τα συμπεράσματα θα υλοποιηθούν σε όλες τις ομοειδείς υπηρεσίες του Δημοσίου.
 Επίσης η Επιτροπή Θεσμών αποφάσισε να δημιουργηθούν Γραφεία Ποιότητας σε όλα τα υπουργεία για να εξυπηρετούνται οι πολίτες και να ενοποιηθούν τα τρία τηλεφωνικά κέντρα εξυπηρέτησης των πολιτών στο 1464, που λειτουργεί καθημερινά 
σε 24ωρη βάση. Τέλος, στο 1502 μπορούν οι πολίτες να ζητούν πιστοποιητικά μέσω 
ταχυδρομείου, στο 184 να κλείνουν ραντεβού στο ΙΚΑ και στο 167 τα ραντεβού τους για τα ΚΤΕΟ.
 Στην Επιτροπή Θεσμών για τον Πολίτη μετέχουν οι υπουργοί Εθνικής Οικονομίας Γιάννος Παπαντωνίου, ΠΕΧΩΔΕ Κώστας Λαλιώτης, Εργασίας Τ. Γιαννίτσης, Δικαιοσύνης Μ. Σταθόπουλος, Μεταφορών και Επικοινωνιών Χρήστος Βερελής και Τύπου Δημήτρης Ρέππας. Προεδρεύει η υπουργός Εσωτερικών και Δημόσιας Διοίκησης 
Βάσω Παπανδρέου και συμμετέχει ο νομικός σύμβουλος του πρωθυπουργού Γ. Παπαδημητρίου.
