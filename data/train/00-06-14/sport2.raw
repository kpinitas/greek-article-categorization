Mε την περίφημη νίκη της Νορβηγίας εναντίον της Βραζιλίας, το 1998 στο Παγκόσμιο Kύπελλο, παρέβαλε ο Νορβηγός κόουτς Νιλς Γιόχαν Σεμπ το χθεσινό εντυπωσιακό 1-0 της ομάδας του στο «Ντε Κούιπ» του Ρότερνταμ επί της Ισπανίας- του δήθεν «κρυφού φαβορί» του Ευρωπαϊκού Πρωταθλήματος... 
 «Ολοι περίμεναν νίκη της Ισπανίας», δήλωσε ο Σεμπ. «Ο Στέφεν όμως έχει σημειώσει κι άλλα γκολ σαν κι αυτό». Διότι ο Στέφεν Ιβερσεν ήταν εκείνος που κέρδισε το παιχνίδι, υπερισχύοντας στο άλμα εις ύψος του Ισπανού τερματοφύλακα Φραντσέσκο Μολίνα. Επρόκειτο για το μοναδικό σπουδαίο γεγονός τους ματς και συνέβη στο 65', όταν ο Ιβερσεν εκμεταλλεύτηκε άτσαλη γιόμα του δικού του τερματοφύλακα για να στείλει την μπάλα στα δίχτυα.
 Χρόνια τώρα «κατσικοπόδαροι» οι «Φούριας Ρόχας», δεν έκαναν ποτέ καλό ποδαρικό σε μία μεγάλη διοργάνωση. Θα το έκαναν Τρίτη και 13; «Θα παραιτηθώ αν αποκλειστούμε», δήλωσε ο προπονητής τους Αντόνιο Καμάτσο, που βάδισε στο στραβό μονοπάτι του Κλεμέντε. Κουνούσε αλλόφρων τα χέρια του και χτυπιόταν στη γραμμή του άουτ κατά τη διάρκεια του δευτέρου ημιχρόνου, αλλά δεν έκανε τίποτα για να αλλάξει την τακτική της ομάδας του. Εβαλε προς το τέλος τον Μενδιέτα, αλλά ήταν αργά. Πράγματι ο Καμάτσο άλειψε με βούτυρο το ψωμί των Νορβηγών, οι οποίοι έπαιξαν ψύχραιμα, ακολουθούσαν τους Ισπανούς κατά πόδας παντού και τους παρέσυραν σε ποδόσφαιρο...υψηλού επιπέδου. Αλήθεια έπειτα από το προχθεσινό υπερθέαμα Πορτογαλίας- Αγγλίας ανήκει και το ματς του Ντε Κούιπ στο ίδιο άθλημα; Και δεν ευθύνεται βεβαίως γι' αυτό η νορβηγική ομάδα -αυτό ξέρει αυτό παίζει- αλλά η πλευρά εκείνη από την οποία περίμενε ο κόσμος να μην αρνηθεί τη μετατροπή του ποδοσφαιρικού θεάματος σε ράγκμπι αυστραλιανών κανονισμών. Προσπαθούσε όμως η Ισπανία με βαθιές μπαλιές και γιόμες να διασπάσει το 4-5-1 των δίμετρων Νορβηγών.
 Στο 20' έγινε η σημαντικότερη μετά το γκολ φάση του παιχνιδιού, όταν ο Σόλσκερ έπιασε κεφαλιά που χτύπησε στο οριζόντιο δοκάρι. Στο 30' ήλθε η πρώτη σοβαρή ευκαιρία της Ισπανίας, όταν ο Ουρθάιθ έπιασε καρφωτή κεφαλιά, που όμως απέκρουσε ο Μίρε. Στο 41' ο Ραούλ έχασε μεγάλη ευκαιρία πλασάροντας άουτ, ενώ στο 45' ο Σόλσκερ σούταρε στα χέρια του Μολίνα. Στο 53' σούτ του Φραν απέκρουσε ο Μίρε, στο 79' ο Μενδιέτα σούταρε από πλάγια για να αποκρούσει ο Μίρε.
 Ο Αιγύπτιος Γκαμάλ Ελ Γκαντούρ του χθεσινού αγώνα έγινε ο πρώτος διαιτητής από μίαν άλλη ήπειρο που διευθύνει ματς τελικών Ευρωπαϊκού Πρωταθλήματος.
 ΙΣΠΑΝΙΑ: Μολίνα, Σαλγάδο, Αρανθάμπαλ, Γουαρδιόλα, Ιέρο, Φραν (72' Μενδιέτα), Ραούλ, Ετσεβερία, Πάκο, Ουρθάιθ (72' Αλφόνσο), Βαλερόν (80' Eλγκέρα).
 ΝΟΡΒΗΓΙΑ: Μίρε, Μπεργκντόλμο, Μπράγκσταντ, Μπεργκ (59' Εγκεν), Μίκλαντ, Φλο (71' Κάριου), Σκάμελσρουντ, Χέγκεμ, Ιβερσεν (91' Ρίσετ), Μπάκε, Σόλσκερ.
