 την Ευρωπαϊκή Ενωση η παιδική εργασία επιτρέπεται μόνο σε παιδιά πάνω των 15 ετών, που έχουν τελειώσει την υποχρεωτική εκπαίδευση και κατ' εξαίρεση σε νεαρότερα.
 Παρ' όλα αυτά δεν είναι άγνωστη: αφορά δύο εκατομμύρια παιδιά στη Βρετανία, 600.000 στη Γερμανία και 200.000 στην Ισπανία. Στη χώρα μας εργάζονται 82.790 έφηβοι, ηλικίας 14-19 ετών, σύμφωνα με τα επίσημα στοιχεία, εκ των οποίων η * πλειονότητα -περίπου 50.000 νέοι ή ποσοστό 63%- απασχολούνται στη γεωργία και σε μικρότερα ποσοστά στο εμπόριο και στη βιομηχανία. Αγνωστος είναι ο αριθμός των νεαρότερων κάτω των 14 ετών απασχολούμενων οι οποίοι εργάζονται παράνομα και υπολογίζονται σε 5.000 παιδιά. Θα μπορούσε κανείς ακόμη να συναγάγει μια πιο ολοκληρωμένη εικόνα της άγουρης βιοπάλης στην Ελλάδα, αν συνεκτιμήσει πως: 
 - 15.000 παιδιά το χρόνο εγκαταλείπουν το σχολείο τους πριν από το τέλος της 9χρονης υποχρεωτικής εκπαίδευσης και την ιδιαίτερα αυξημένη σε ορισμένες περιοχές της χώρας σχολική διαρροή, που είναι κατά μέσο όρο σε εθνικό επίπεδο της τάξης του 3-4% ετησίως.
 - Περισσότερο ευάλωτα στην παιδική εργασία είναι τα παιδιά διαφόρων μειονοτήτων -Tσιγγάνοι, μουσουλμάνοι, Πόντιοι- αλλά και παιδιά απομακρυσμένων ορεινών ή νησιωτικων περιοχών με περιορισμένη πρόσβαση στην εκπαίδευση.
 Αυτά συνθέτουν το πρόβλημα σε ό,τι μας αφορά. Στον αναπτυσσόμενο κόσμο ωστόσο η παιδική εκμετάλλευση λαμβάνει ακόμη πιο απεχθείς μορφές: εκεί υπολογίζεται ότι 60 εκατομμύρια παιδιά αντιμετωπίζουν συνθήκες δουλείας που θέτουν σε κίνδυνο τη σωματική και ψυχονοητική τους κατάσταση, σε ένα σύνολο 250 εκατομμυρίων παιδιών ηλικίας 5-14 ετών που εργάζονται σε ορυχεία, φυτείες, κατασκευές βεγγαλικών, χαλιών κι ακόμη γίνονται αντικείμενα σεξουαλικής εκμετάλλευσης. Σε 140 εκατομμ. υπολογίζονται τα παιδιά ηλικίας 5-11 χρόνων που 
δεν φοιτούν ούτε στο σχολείο, αποτελώντας μια αστείρευτη δεξαμενή παράνομης παιδικής εργασίας πέραν της φτώχειας που την τροφοδοτεί αγγίζοντας συνολικά 600 εκατομμύρια παιδιά.
 Αφορμή για την έκθεση στοιχείων γύρω από την παιδική εκμετάλλευση ήταν η συζήτηση για την κύρωση και από τη χώρα μας της Συνθήκης 182 «για την απαγόρευση των βαριών μορφών εργασίας των παιδιών» την οποία έχουν ήδη υπογράψει 24 χώρες, ένα χρόνο μετά την υιοθέτησή της από το Διεθνές Γραφείο Εργασίας. Συζήτηση στην οποία επισημάνθηκε η απόσταση μεταξύ των επιβεβλημένων 
κανόνων δικαίου και προστασίας μέχρι την πρακτική εφαρμογή τους.
 «Ζήτημα χρόνου» αποτελεί η θεσμοθέτησή της και από τη χώρα μας, διαβεβαίωσε χθες ο αρμόδιος υπουργός Eργασίας Αναστάσιος Γιαννίτσης στη σχετική εκδήλωση της ΓΣΕΕ και του Ιδρύματος Μαραγκοπούλου για τα Ανθρώπινα Δικαιώματα, στην οποία συμμετείχαν: ο αναπληρωτής πρόεδρος της ΓΣΕΕ Αλέκος Καλίδης, η πρόεδρος του προαναφερθέντος ιδρύματος Α.Γ.Μαραγκοπούλου, η υπεύθυνη του Γραφείου Πληροφοριών του ΟΗΕ Μίρκα Γόντια και εκπρόσωποι του Σώματος Ελλήνων Προσκόπων και Μη Κυβερνητικών Οργανώσεων.
