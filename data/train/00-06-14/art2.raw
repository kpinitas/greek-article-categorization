Οσοι ζουν στο Ρέθυμνο, στην πανέμορφη πόλη του νότου, που αυτές τις μέρες υποδέχεται τα πρώτα «κύματα» των καλοκαιρινών επισκεπτών, με τις δεκάδες πολύχρωμες ομπρέλες απλωμένες στην παραλία της, έχουν αναπτύξει μια γόνιμη σχέση με την εικαστική τέχνη. Ελάχιστοι μπορούν να παραβλέψουν πια το γεγονός ότι μέσα στη δεκαετία του '90, το όνομα μιας πόλης, που ανήκει στην αποκαλούμενη περιφέρεια, συνδέθηκε τόσο δυναμικά με τη σύγχρονη εικαστική πραγματικότητα.
 Η ανάπτυξη αυτής της σχέσης οφείλεται στο Κέντρο Σύγχρονης Εικαστικής Δημιουργίας Ρεθύμνης. Τα εγκαίνια των εκθέσεων με τα «Κυκλαδικά Βιβλία» της Χρύσας, καλλιτέχνιδας της Διασποράς με διεθνή ακτινοβολία, και του Γεράσιμου Στέρη, με σχέδιά του από την περίοδο 1920 - 1935, μας έφερε αυτήν τη φορά στο Ρέθυμνο και στο κτίσμα του Πυροβολικού στο ενετικό κάστρο της πόλης. 
 Στις αίθουσες της Δημοτικής Πινακοθήκης «Λ. Κανακάκις», στην καρδιά της παλιάς 
πόλης, παρουσιάζεται επίσης η έκθεση «Αρχείον Δεσμός». Ενα πανόραμα της τέχνης 
των δεκαετιών '70, '80, '90 μέσα από εξήντα τέσσερα έργα, σαράντα οχτώ καλλιτεχνών, οι οποίοι συνεργάστηκαν με την ιστορική αίθουσα τέχνης «Δεσμός» της Αθήνας.
 Tο βράδυ του περασμένου Σαββάτου, οι επισκέπτες άρχισαν να ανηφορίζουν το πλακόστρωτο δρόμο που οδηγεί στο ενετικό κάστρο της πόλης. Ακόμη και η πρώτη εικόνα των εκθέσεων γλυπτικής της Χρύσας, στον πρώτο όροφο, και των σχεδίων του Στέρη στον επάνω όροφο του διώροφου κτίσματος, εντυπωσιάζει με την αρμονική -με φυσικό τρόπο- συνύπαρξη των έργων με το πέτρινο κτίσμα αλλά και με τη θέα της ανοιχτής θάλασσας που μπορείς να απολαύσει κάποιος από ψηλά.
 Η διευθύντρια του ΚΣΕΔ Ρεθύμνης Μαρία Μαραγκού υποδέχτηκε τον κόσμο στην αυλή του κτιρίου, μιλώντας για το ξεκίνημα αυτών των εκθέσεων με έργα που προέρχονται από τη συλλογή της Alpha Bank. Αναφερόμενη ιδιαίτερα και στη φίλη του κέντρου, Αννη Κωστοπούλου. Eυχαρίστησε ακόμη και όλους όσοι δούλεψαν με γνώση και προσοχή για την παρουσίαση των εκθέσεων.
 Στη σχέση των αυστηρών mininal «Κυκλαδικών βιβλίων» της Χρύσας με τα κυκλαδικά 
ειδώλια, τις υπόνοιες γραφής στην επιφάνειά τους, αλλά και για εκείνη των σχεδίων του Στέρη με τις φόρμες του κυκλαδικού πολιτισμού και του πολιτισμού του Αιγαίου, αναφέρθηκε αμέσως μετά η επιμελήτρια των εκθέσεων Κατερίνα Κοσκινά, επιμελήτρια επίσης της Συλλογής Alpha Bank. Τα γλυπτά της Χρύσας είναι τοποθετημένα επάνω σε αφαιρετικές μεταλλικές επιφάνειες, ενώ τα σχέδια του Στέρη σε ταμπλό χρώματος μινωικού, αποκαλύπτοντας μια άλλη εκδοχή του «μοντέρνου» και της πολυσυζητημένης «ελληνικότητας».
 Η σειρά «Κυκλαδικά βιβλία» της Χρύσας δημιουργήθηκε σαν συνέχεια των γύψινων αναγλύφων, που άρχισε να δουλεύει όταν έφτασε στη Νέα Υόρκη. Η ίδια «μετέφερε» 
τα γλυπτά της από γύψο σε πεντελικό μάρμαρο μόλις το 1996. «Οπως και τα ανάγλυφα, που είχαν και αυτά φόρμες απλές, συνήθως γεωμετρικές και αναζητούσαν 
στο φως την κίνηση, έτσι και τα "Κυκλαδικά βιβλία" είναι καλουπαρισμένα σε ό,τι ευκολότερο και φθηνότερο μπορούσε να βρει για μήτρα, σε χαρτοκιβώτια συσκευασίας. Ανοιγμένα τα χαρτόκουτα, δέχθηκαν τον υγρό γύψο που σταθεροποιημένος αποκάλυψε όλες τις ανωμαλίες της επιφάνειας του χαρτονιού, που πάνω στο γύψο έμοιαζαν με δυσανάγνωστη ή μισοσβησμένη γραφή», σημειώνει η Κατερίνα Κοσκινά, στον κατάλογο της έκθεσης, υπενθυμίζοντάς μας το λόγο της Μπάρμπαρα Ρόουζ που σημείωνε: «Τα "Κυκλαδικά βιβλία" δεν συμβολίζουν, αλλά κυριολεκτικά είναι μια tabula rasa...». Εργα που το επιμέρους νόημα δίνει τη θέση του στο καθολικό, το αρχετυπικό. Ενώ υπαινίσσονται γραφές που δεν διαβάζονται, δεν μπορούν να αποκαλεστούν άναρθρα.
 Και φτάνουμε στον Στέρη, ζωγράφο της ποιητικής μέθεξης, και τα ρευστά ποιητικά 
περιγράμματα των σχεδίων του κυριαρχούν στην έκθεση. Ο κριτικός Κώστας Σταυρόπουλος μνημονεύει στο δικό του κείμενο, στον κατάλογο, τις ετοιμοπαράδοτες αισθητικές φόρμες από τη φύση, το φως, το χρώμα και το ρυθμό των σχεδίων ενός καλλιτέχνη που επηρεάστηκε από τον ελληνικό μαγικό υπερρεαλισμό και το γαλλοευρωπαικό κυβισμό και παρουσίασε μόνο δύο φορές έργα του στη χώρα μας, τη δεκαετία του '30, πριν μεταναστεύσει στην Αμερική. Μετά το θάνατό του, η δεύτερη γυναίκα σύμφωνα με δική του επιθυμία σκόρπισε τη μισή 
τέφρα του στη γενέτειρά του, την Κεφαλονιά, και την άλλη μισή στο Σηκουάνα στο 
 Οι εκθέσεις θα διαρκέσουν μέχρι τις 30 Ιουλίου.
