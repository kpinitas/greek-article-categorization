 Η έννοια της προληπτικής ιατρικής και της προαγωγής υγείας είναι μάλλον άγνωστη στους περισσότερους Ελληνες, καθώς έρευνα έδειξε ότι το 74% δεν έχει κάνει προληπτικές εξετάσεις τους τελευταίους 12 μήνες. Παράλληλα, το ποσοστό των καπνιστών στις ηλικίες 25-35 φτάνει το 41, 5% και μόνο το 30% απάντησε θετικά στην ερώτηση εάν γυμνάζεται.
 Τα παραπάνω προέκυψαν από έρευνα σε 1.400 άτομα, ηλικίας άνω των 25 ετών, κατοίκων αστικών κέντρων της χώρας μας, την οποία πραγματοποίησε το Ινστιτούτο 
Πολιτικών, Οικονομικών και Κοινωνικών Ερευνών, υπό την εποπτεία του καθηγητή Ιωάννη Υφαντόπουλου, σε συνεργασία με το Κέντρο Ερευνας και Προαγωγής Υγείας της Interamerican. Επρόκειτο για άτομα που κατά τα τελευταία δύο χρόνια είχαν προβεί σε χρήση νοσοκομειακών υπηρεσιών, υπηρεσιών γιατρών ή άλλων υπηρεσιών υγείας. 
 Στην ερώτηση «πώς θεωρείτε την υγεία σας», το 78% απάντησε «πολύ καλή» και «καλή», ενώ το 22% «μέτρια», «κακή» ή «πολύ κακή». Οι νέοι ηλικίας έως 35 ετών 
και τα άτομα με ανώτερη και ανώτατη εκπαίδευση και ανώτερα εισοδήματα αναφέρουν σε υψηλότερο ποσοστό ότι θεωρούν καλή ή πολύ καλή την υγεία τους. 
 Ενα κύριο εύρημα από την έρευνα, όπως τονίστηκε σε χθεσινή συνέντευξη Tύπου, είναι ότι ο ασθενής δεν περιορίζεται σε επίσκεψη μόνο σε ένα φορέα πρωτοβάθμιας φροντίδας, αλλά αναζητεί και άλλες υπηρεσίες, πιθανόν και για το ίδιο πρόβλημα. Το 82% δήλωσαν ότι απευθύνονται σε ιδιώτη γιατρό, το 28% στο ΙΚΑ και το 27% στα εξωτερικά ιατρεία δημόσιων νοσοκομείων. Σε έκτακτη πάντως περίπτωση, πάνω από το 70% δήλωσαν ότι θα απευθύνονταν στα εξωτερικά ιατρεία δημόσιων νοσοκομείων. 
 Επίσης, το 45% απάντησαν ότι δεν έχουν γιατρό που να τους παρακολουθεί σε τακτική βάση, ενώ οι υπόλοιποι δήλωσαν σε ποσοστό 76% ότι ο γιατρός τους είναι 
παθολόγος και μόνο 1% γενικός γιατρός. Τα ευρήματα αυτά, όπως επισημάνθηκε, επιβεβαιώνουν τη σημαντική έλλειψη του γενικού ή οικογενειακού γιατρού στην Ελλάδα και φαίνεται ότι οι υπηρεσίες γενικής ιατρικής παρέχονται από παθολόγους. 
 Το ποσοστό των καθημερινών καπνιστών είναι υψηλότερο στις ηλικίες των 25-35 (41, 5%), ενώ στη συνέχεια μειώνεται προοδευτικά ανά ηλικία. Η μέση κατανάλωση διατηρείται με πάνω από 18 τσιγάρα σε όλες τις ηλικίες, όμως η υψηλότερη κατανάλωση με 29 τσιγάρα την ημέρα παρατηρείται στις ηλικίες 36-45. Το ποσοστό 
των πρώην καπνιστών είναι ιδιαίτερα χαμηλό: Μόλις 7% του αστικού πληθυσμού, στις ηλικίες 25-35 και 21% στις ηλικίες 66-75. 
 Οσον αφορά το αλκοόλ, το 39% απάντησε ότι δεν πίνει καθόλου, 33% σπάνια και 15% δήλωσε ότι πίνει 1-2 φορές την εβδομάδα, το 8% 3-4 φορές την εβδομάδα και το 5% καθημερινά. Από τους καθημερινούς χρήστες αλκοόλ το 54% δήλωσαν ότι καταναλώνουν από 2-3 και περισσότερα ποτήρια καθημερινά. 
