Χρειάστηκαν περίπου 30 χρόνια για να γίνει από θεωρία πράξη το ευρώ. Ο πρωθυπουργός του Λουξεμβούργου Πιέρ Βέρνερ πρότεινε για πρώτη φορά το 1970 τη δημιουργία κοινού ευρωπαϊκού νομίσματος.
Συνέταξε μάλιστα για το λόγο αυτό, αναλυτική έκθεση, η οποία όμως παραπέμφθηκε στις ελληνικές καλένδες, καθώς οι καιροί δεν ήταν ώριμοι για ένα τέτοιο εγχείρημα.
 Η κρίση του δολαρίου τη δεκαετία του '70 θα αποτελέσει την κινητήρια δύναμη για την πρώτη απόπειρα κάποιου είδους νομισματικής ένωσης των χωρών της τότε EΟK, η οποία θα περιόριζε την εξάρτηση των ευρωπαϊκών νομισμάτων από το παντοδύναμο πράσινο νόμισμα.
Ετσι, δημιουργείται το 1979 το Ευρωπαϊκό Νομισματικό Σύστημα (ΕΝΣ) και ο Μηχανισμός Συναλλαγματικών Ισοτιμιών (ΜΣΙ), με τη συμμετοχή αρχικά μόνο έξι νομισμάτων (γαλλικό και βελγικό φράγκο, ολλανδικό φιορίνι, κορόνα Δανίας, ιρλανδική λίρα και ιταλική λιρέτα).
Στόχος ήταν να περιοριστεί, κατά το δυνατόν, το εύρος διακύμανσης των ευρωπαϊκών νομισμάτων, ώστε να υπάρχει μεγαλύτερη συναλλαγματική σταθερότητα και οικονομική ασφάλεια.
Ο ΜΣΙ θα διευρυνθεί τα επόμενα χρόνια με τη συμμετοχή και άλλων νομισμάτων. Το κραχ στη Γουόλ Στριτ το 1987 και η κατάρρευση του τείχους του Βερολίνου το 1989 ήταν δύο γεγονότα που έπαιξαν καταλυτικό ρόλο στο να δοθεί σάρκα και οστά στο όραμα του ευρώ.
Το κραχ και η απειλή ύφεσης ανέδειξαν με τον καλύτερο τρόπο την κερδοσκοπική φύση των αγορών, αλλά και την εξάρτηση της ευρωπαϊκής οικονομίας από την «υγεία» της Γουόλ Στριτ.
Το δεύτερο μετέβαλε εν μια νυκτί το μεταπολεμικό πολιτικό στάτους κβο, αναδεικνύοντας την Ε.Ε. σε μοναδική επιλογή για τις χώρες της Ευρώπης, δυτικές και ανατολικές.
Ηδη, από τον Απρίλιο του 1989, ο τότε πρόεδρος της Ευρωπαϊκής Επιτροπής, Ζακ Ντελόρ, εκπόνησε το σχέδιο τριών φάσεων για την οικονομική και νομισματική ένωση, η οποία οδήγησε στη συνθήκη του Μάαστριχτ το 1992.
Μια συνθήκη που όριζε τα κριτήρια για την εισδοχή στο μελλοντικό νόμισμα και η οποία, αν και δαιμονοποιήθηκε αρκετά, επικυρώθηκε από την ευρωπαϊκή Δεξιά, την αριστερή σοσιαλδημοκρατία, αλλά και κόμματα πιο αριστερά ακόμη.
Η πορεία προς την ΟΝΕ συνοδεύτηκε από αλλεπάλληλες νομισματικές κρίσεις το 1992 και 1993, που καταλάγιασαν οριστικά το 1995, όταν οι ηγέτες της Ε.Ε. επικύρωσαν για πρώτη φορά το χρονοδιάγραμμα για τη δημιουργία του ευρώ την 1/1/2000.
Το ευρώ, όντως, τέθηκε σε ισχύ την προκαθορισμένη ημερομηνία. Οι πρώτες προσδοκίες για ισχυρό αντίβαρο στο δολάριο διαψεύστηκαν. Οι αδυναμίες, που επισημαίνονταν μέχρι τότε ακαδημαϊκά, φάνηκαν από την πρώτη στιγμή.
Ελλειψη πολιτικής συνοχής, επικοινωνιακή αδυναμία της ΕΚΤ, πολυγλωσσία των Ευρωπαίων υπουργών. Ετσι το ευρώ, από το 1,17 δολ., που ξεκίνησε στις 4/1/2000, έφτασε, ενάμιση χρόνο μετά, να υποχωρεί κάτω από το ένα δολάριο και να φτάνει στο αρνητικό ρεκόρ των 88,44 σεντς, ξυπνώντας προς στιγμήν το φάντασμα των νομισματικών κρίσεων του 1992-93.
Οποιες ωστόσο και αν είναι οι αδυναμίες, το ευρώ φαντάζει δρόμος χωρίς επιστροφή. Μένει ωστόσο ακόμη να πείσει, όχι μόνο τις αγορές, αλλά και τους πολίτες, ότι δεν αποτελεί ακόμη ένα εγχείρημα κενό περιεχομένου.
Για τον Ευρωπαίο άνεργο ή εργαζόμενο που απειλείται με διαρθρωτικές μεταρρυθμίσεις, στο όνομα ενός αόριστου μέλλοντος, λίγη σημασία έχει αν πληρώνεται τα επιδόματα ανεργίας σε ευρώ ή αν οι κουτσουρεμένες παροχές δεν δίνονται πια σε εθνικό νόμισμα.
