 Κλείνει σήμερα-αύριο εκτός σοβαρού απροόπτου ο Παρ Ζέτερμπεργκ στον Ολυμπιακό, παρά τις όποιες οικονομικές διαφορές προέκυψαν χθες το μεσημέρι και ελέω Οφορίκουε! Ο Γιώργος Λούβαρης επέστρεψε χθες αργά το βράδυ από τις Βρυξέλλες, όπου συναντήθηκε με το γενικό διευθυντή της Αντερλεχτ, Βερσιούρεν, με τον οποίο υπήρξε μικρή διαφορά στο οικονομικό, αλλά τα βρήκε με το Σουηδό μέσο (350 εκ. δρχ. το χρόνο), ενώ συζητήθηκε και το ενδεχόμενο της ανταλλαγής του Πίτερ Οφορίκουε και εκεί έγιναν τα σκληρά παζάρια.
 Από το Βέλγιο υπήρξε η πληροφορία ότι «η Αντερλεχτ είπε στον Ολυμπιακό ότι θα απαντήσει σήμερα στην επίσημη πρόταση ύψους 5εκ. δολαρίων (1, 8 δισ. δρχ.) και όλα δείχνουν ότι θα είναι θετική», ενώ «το πρόβλημα προέκυψε με τον Οφορίκουε». Ο Ολυμπιακός θέλει να τον πωλήσει στο βελγικό σύλλογο με 3 εκατ. δολάρια και η Αντερλεχτ δίνει έως 2 εκατ. δολάρια, αλλά εκτός απροόπτου θα ξεπεραστούν οι όποιες οικονομικές διαφορές και ο Ζέτερμπεργκ θα υπογράψει στον Ολυμπιακό. Ο Σουηδός μάλιστα, έρχεται αύριο στο Ρέθυμνο για διακοπές.
 Αύριο ή την Παρασκευή θα έχει συνάντηση ο Γιώργος Λούβαρης με τον Χρήστο Πανόπουλο για να «τελειώσει» τη μετεγγραφή του Χρήστου Πατσατζόγλου (η SKΟDA Ξάνθη ζητεί ως αντάλλαγμα τους Τζιωρτζιόπουλο, Κόντη).
 Την Παρασκευή αναμένεται να γίνει και η καθοριστική συνάντηση του Σωκράτη Κόκκαλη (βρίσκεται από χθες στα Χανιά για τα «Βενιζέλεια») με τον Βαγγέλη Μυτιληναίο για την απόκτηση του Μιχάλη Κωνσταντίνου. Ο Κύπριος επιθετικός είναι μία ανάσα από τον Ολυμπιακό και ο Κόκκαλης θεωρεί ότι θα τον ντύσει στα ερυθρόλευκα. Αύριο-μεθαύριο θα ξεκαθαρίσει και το θέμα του τερματοφύλακα, με τους Γεωργίου, Πουρλιοτόπουλο να έχουν το προβάδισμα. 
 Τον τελικό του Κόπα Λιμπερταδόρες, Μπόκα Τζούνιορς-Παλμέιρας, που διεξάγεται σήμερα, είχε προγραμματίσει να παρακολουθήσει ο Γιάννης Μαντζουράκης, αλλά ο «ερυθρόλευκος» τεχνικός είναι πολύ πιθανό να επιστρέψει αύριο στην Αθήνα, είτε διότι κάτι βρήκε στη Λατινική Αμερική που τον ενδιαφέρει, είτε γιατί έρχεται αύριο μεσημέρι στην Ελλάδα ο Ζε Ελίας. Ο Βραζιλιάνος μεσοαμυντικός αναχωρεί σήμερα το πρωί από το Σάο Πάολο. 
 *Εντονο είναι το ενδιαφέρον της Φιορεντίνα για τον Ζάχοβιτς και από μέρα σε μέρα αναμένονται εξελίξεις.
 *Στο ΑΠΟΕΛ θα συνεχίσει την καριέρα του ο Σίνισα Γκόγκιτς. Ο 37χρονος επιθετικός υπέγραψε διετές συμβόλαιο με το σύλλογο της Κύπρου, στον οποίο μάλιστα αγωνίστηκε από το 1990-94.
