 Πιέσεις ασκούν οι Ηνωμένες Πολιτείες, ζητώντας αλλαγές στον καταστατικό χάρτη τού υπό ίδρυση Διεθνούς Ποινικού Δικαστηρίου, σε μια προσπάθεια να εξαιρεθούν από τη δικαιοδοσία του οι Αμερικανοί στρατιώτες και αξιωματούχοι. Ωστόσο, όλα τα μέλη της Ευρωπαϊκής Ενωσης και μέλη του ΝΑΤΟ υποστηρίζουν σθεναρά την ίδρυση του Δικαστηρίου και διαμηνύουν στην Ουάσιγκτον να μην ξανανοίξει τη συζήτηση για τον τρόπο λειτουργίας του δικαστηρίου.
 Σε περίπτωση που δεν επιτευχθεί τελικά κάποιος συμβιβασμός, νομικοί εκτιμούν ότι το διεθνές δίκαιο θα κάνει ένα σημαντικό βήμα μπροστά χωρίς τη συμμετοχή των Ηνωμένων Πολιτειών, αν και οι Αμερικανοί έχουν συχνά διατυπώσει το αίτημά τους για να δικαστούν εγκληματίες όπως ο Πολ Ποτ.
 Πάντως, η κυβέρνηση Κλίντον δεν κατάφερε να εξασφαλίσει τη συγκατάθεση του Πενταγώνου για το δικαστήριο και του Τζέσε Χελμς, του Ρεπουμπλικανού από τη Βόρεια Καρολίνα, που είναι πρόεδρος της Επιτροπής Εξωτερικών Σχέσεων της Γερουσίας. Ο Τζέσε Χελμς είχε από την αρχή διακηρύξει ότι το καταστατικό του δικαστηρίου θα απορρίπτονταν από την πρώτη στιγμή που τυχόν θα κατατίθετο ενώπιον του επιτελείου του. Ετσι Αμερικανοί αξιωματούχοι ομολογούν ότι ουσιαστικά δίνουν μια μάχη υποχώρησης, προσπαθώντας να επιτύχουν την εξαίρεση από πιθανή παραπομπή των χωρών που τελικά δεν θα επικυρώσουν την ιδρυτική συνθήκη του Διεθνούς Δικαστηρίου.
 Το Δικαστήριο, η ίδρυση του οποίου προβλέπεται από συνθήκη, η οποία υπεγράφη στη Ρώμη τον Ιούλιο του 1998, θα είναι ένα μόνιμο σώμα που θα δικάζει εγκληματίες πολέμου, ενδέχεται να είναι σε θέση να λειτουργήσει έως το 2002. Στη δικαιοδοσία του θα εμπίπτουν υποθέσεις γενοκτονίας, εγκλήματα πολέμου και εγκλήματα κατά της ανθρωπότητας.
 Στη Ρώμη, 120 χώρες ψήφισαν υπέρ της ίδρυσης του Δικαστηρίου. Οι Ηνωμένες Πολιτείες ήταν μία από τις επτά χώρες, μεταξύ των οποίων και η Κίνα, που ψήφισαν κατά.
 Στο διάστημα των δύο τελευταίων χρόνων περισσότερες από 95 χώρες έχουν υπογράψει το καταστατικό ίδρυσης του Δικαστηρίου και 12 το έχουν επικυρώσει, ενώ χρειάζεται επικύρωση από 60 χώρες για να αρχίσει η λειτουργία του. 
 Την περασμένη Παρασκευή, η Γαλλία έγινε το πρώτο μόνιμο μέλος του Συμβουλίου Ασφαλείας των Ηνωμένων Εθνών που επικύρωσε το καταστατικό. Ειδικοί μάλιστα εκτιμούν ότι το παράδειγμα της Γαλλίας θα ακολουθήσει ένα ρεύμα ευρωπαϊκών και 
 Μάλιστα δεν είναι λίγοι εκείνοι που υποστηρίζουν ότι το να εξαιρούνται οι πολίτες χωρών που δεν θα επικυρώσουν τη συνθήκη από τη δικαιοδοσία του Δικαστηρίου, είναι κάτι που υπονομεύει την αποτελεσματικότητα του Διεθνούς Ποινικού Δικαστηρίου.
