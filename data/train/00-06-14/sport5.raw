 Οι Τσέχοι είχαν (και ως Τσεχοσλοβάκοι) 28 χρόνια να ηττηθούν απ' την Ολλανδία, κι η αμαρτία (απ' το θεό του ποδοσφαίρου) μ' αυτό το 0-1 την Κυριακή το βράδυ στο Αμστερνταμ Αρένα είναι ότι από τούτο το γκρουπ θα συνεχίσουν στον προημιτελικό γύρο μονάχα δύο, ενώ φαίνεται πως το αξίζουν τρεις ομάδες.
 Η Τσεχία, λοιπόν, μοιάζει καταδικασμένη να πληρώσει τη νύφη σαν πτωχή συγγενής, δίχως στην πραγματικότητα να είναι (και ν' αξίζει ν' αντιμετωπίζεται σαν) τέτοια. Θα 'ναι, αντιθέτως, η ομάδα-περίπτωση του EURΟ 2000: Στα χαρτιά, εφόσον αποκλειστεί, θα 'χει αποτύχει να σταθεί στο ύψος του '96 όταν έφτασε ώς τον τελικό. Κι όμως στην πράξη, εφόσον και στο Βέλγιο (την Παρασκευή στο Μπριζ με τη Γαλλία και την άλλη Τετάρτη στη Λιέγη με τη Δανία) επιδείξει ανάλογη αγωνιστική συμπεριφορά, δεν θα 'χει αποτύχει! Απλώς δεν θα έχει, ενδεχομένως, προχωρήσει.
 «Το EURΟ '96 μας άνοιξε τα μάτια να εκτιμήσουμε την αξία του τσεχικού ποδοσφαίρου, να συνειδητοποιήσουμε ότι μπορούμε να τα βάλουμε με τον οποιονδήποτε, να διδαχτούμε τα μικρά μυστικά των μεγάλων τουρνουά. Δεν θα ξεχάσω ποτέ εκείνο τον τελικό και τον ξαφνικό θάνατο στην παράταση, τότε νιώσαμε πως αδικηθήκαμε και τώρα ήρθαμε εδώ για να επανορθώσουμε την αδικία, αλλά...» (ο Ράντεκ Μπέιμπλ άφησε την κουβέντα μισή, στη σκέψη είτε του Κολίνα είτε της ευκαιρίας που αυτός έχασε μετά το επίμαχο πέναλτι, στις καθυστερήσεις).
 Οι Τσέχοι, περνώντας απ' το Αμστερνταμ το περασμένο Σαββατοκύριακο, κέρδισαν τις καρδιές όσων συναναστράφηκαν μαζί τους πριν και μετά το ματς. Για την ποιότητα του ποδοσφαίρου που έπαιξαν στο β  μέρος, τότε που δικαιολόγησαν τη δεύτερη θέση (πίσω απ' τη Βραζιλία) στο ranking της FIFA και επιβεβαίωσαν το μοναδικό στα χρονικά «δέκα στα δέκα» (δέκα αγώνες, τριάντα πόντοι) του προκριματικού γύρου. Για το χαρακτήρα και τη στάση του υπέροχου κοινού τους. Ακόμη και για τις δραματικές σκηνές στο σφύριγμα του πέναλτι, με τον Νέντβεντ να γονατίζει μπροστά στον Ιταλό ρέφερι σε απόγνωση και με τον Σρνίτσεκ να του δείχνει το σηματάκι του Fair Pla yστο μανίκι της φανέλας! 
 Μας εντυπωσίασαν, επίσης, ότι είναι παιδιά-πολίτες της Ευρώπης που αντιλαμβάνονται τους ρόλους τους και γνωρίζουν πώς να σταθούν στο διεθνές προσκήνιο. Ο εκλέκτορας Γιόζεφ Χόβανετς μιλάει ολλανδικά άνετα, παλαιός παίκτης της Αϊντχόφεν επί δύο χρόνια μην ξεχνάμε, αλλ' αυτό (μολονότι τα ολλανδικά μπορεί ο Νίκος Μαχλάς να σας βεβαιώσει πως δεν μαθαίνονται εύκολα) είναι, πάλι, το λιγότερο.
 Το καταπληκτικό ήταν, στη μικτή ζώνη, με τους ποδοσφαιριστές. Ενα, ότι περισσότεροι απ' τους μισούς (και στην προπόνηση το Σάββατο και μετά το παιχνίδι την Κυριακή) ήταν διαθέσιμοι στον Τύπο για πάσης φύσεως συνεντεύξεις. Δύο, ότι τους ακούσαμε να μιλάνε σε επτά διαφορετικές γλώσσες (τσεχικά, αγγλικά, γερμανικά, ιταλικά, ισπανικά, φλαμανδικά, γαλλικά) και δεν αποκλείεται να μας ξέφυγε κάποια όγδοη.
 Γι' αυτό, εξάλλου, απορήσαμε στη σκέψη πώς ο Πόμπορσκι απέτυχε στη Μάντσεστερ Γιουνάιτεντ επειδή, ειπώθηκε τότε, δυσκολευόταν αφόρητα με τη γλώσσα. Ο άνθρωπος που όλη η ζωή του άλλαξε μ' εκείνη την αλησμόνητη λόμπα-γκολ στον Βίτορ Μπαΐα το '96 στον προημιτελικό εναντίον της Πορτογαλίας (κι έγινε, με τη μετακίνηση απ' τη Σλάβια Πράγας, ο πιο ακριβός Τσέχος όλων των εποχών) παρά ταύτα δεν άντεξε στο Ολντ Τράφορντ. Δημοσιογράφοι απ' την πατρίδα του μας έλεγαν ότι, τω καιρώ εκείνω, δεν ήταν η γλώσσα, ή τουλάχιστον δεν ήταν η γλώσσα μόνον, ήταν κυρίως το στιλ παιχνιδιού στην Πρέμιερ Λιγκ που δεν του επέτρεψε ν' αφομοιωθεί. Στην παρακμάζουσα Μπενφίκα, αντιθέτως, βρήκε ό,τι του ταίριαζε, την πρώτη (κιόλας) χρονιά αναδείχθηκε κορυφαίος ξένος του πορτογαλικού πρωταθλήματος, πλέον έχει βολευτεί εκεί για τα καλά. «Τώρα δεν ψάχνει, όπως το '96, για το μεγάλο συμβόλαιο». 
 Οπως μπορεί να το ψάχνει, επί παραδείγματι, και σίγουρα (αργά ή γρήγορα) θα το βρει, αυτός ο εκπληκτικός χαφ-φυντάνι που λέγεται Τόμας Ρόσιτσκι, που τον Οκτώβριο θα γίνει μόλις είκοσι ετών, που ήδη στο Τσάμπιονς Λιγκ (εφέτος με τη Σπάρτα Πράγας) έδειξε πολλά και κέρδισε με το σπαθί του τη θέση στην ενδεκάδα της Εθνικής Ανδρών, που τον προορίζουν για ηγέτη στα χρόνια της δεκαετίας που έρχεται. Και που καθόλου δεν φαινόταν, την Κυριακή, πως είν' ο μικρός μες στον πυρήνα των μεγάλων. «Αυτό που με συναρπάζει στην ομάδα μου», είπε ο Χόβανετς, «είναι ότι όλοι, ακόμη και οι σταρ τύπου Νέντβεντ, παίζουν στ' αλήθεια για το σύνολο. Οι πάντες σέβονται και υποστηρίζουν τους πάντες». Ισως έτσι έδωσαν και τις πιο σωστές απαντήσεις στα εκ των προτέρων ερωτηματικά, ερωτηματικά που ταλάνιζαν ακόμη και τα ίδια τα στελέχη της αποστολής, για την ποιότητα της αμυντικής λειτουργίας τους.
 Η ατραξιόν της Τσεχίας, φυσικά, είναι ο δίμετρος (και βάλτε) Γιαν Κόλερ με το ξυρισμένο κεφάλι και με τον όγκο δεινόσαυρου, εξ ου και το παρατσούκλι Dino (απ' το Dinosaur). Ενας αγαθός γίγαντας που πρόσμενε, μας έλεγε το Σάββατο πριν από την προπόνηση, «το πιο σημαντικό ματς της ζωής μου. Εγώ δεν μπορώ να συγκρίνω αυτή την ομάδα με την ομάδα του '96 γιατί δεν ήμουν εκεί, αλλ' οι παλαιοί λένε πως τώρα είμαστε ακόμη καλύτεροι». Και πώς να 'ταν εκεί το '96, όταν στη Σπάρτα τον είχαν ήδη διώξει απ' την πρώτη ομάδα επειδή εκτιμούσαν πως δεν υπήρχε, με δαύτον, προοπτική σοβαρής καριέρας! Ξενιτεύτηκε, μετά, στη βελγική Λόκερεν για 200.000 δολάρια (ούτε εβδομήντα εκατομμύρια δραχμές, σημερινά λεφτά), έμεινε δύο χρονιές εκεί, κι όταν πέρυσι τον αγόρασε η Αντερλεχτ, πλήρωσε τα (υπέρ) δεκαπλάσια: 2, 8 εκατομμύρια δολάρια, σχεδόν ένα δισεκατομμύριο. 
 Αποτέλεσμα; Αυτός ν' αναδειχθεί, από εκεί που δεν υπήρχε προοπτική σοβαρής καριέρας, ποδοσφαιριστής της χρονιάς στην Τσεχία (ο πιο χαρισματικός σκόρερ της Εθνικής απ' τα χρόνια του Γιόζεφ Μπίτσαν στα 40's) και η Αντερλεχτ να ξαναπάρει τον τίτλο στο Βέλγιο ύστερα από πέντε χρόνια ξηρασίας.
 Σήμερα, με τα 27 κλεισμένα απ' το Μάρτιο, ο παλαίμαχος («παρών» στο Εθνών '80 εναντίον της Ελλάδας και νυν στέλεχος της αποστολής της Τσεχίας στο EURΟ 2000) Λάντισλαβ Βίζεκ τον παραδέχεται και τον έχει βαφτίσει «μηχανή του γκολ», ο δε Χόβανετς δηλώνει απερίφραστα ότι «ο Κόλερ, όταν μπαίνει στην περιοχή, είναι σχεδόν αλάνθαστος και γι' αυτό αναντικατάστατος στην ομάδα μας». Εναντίον της Ολλανδίας απέδειξε πως δεν είναι το κεφάλι του μονάχα επικίνδυνο, αλλ' ότι είναι και τα πόδια του που ξέρει να τα χρησιμοποιεί. Μέσα μα και, αν πρόκειται για βοήθειες στο σύνολο, έξω απ' την περιοχή.
 Ο Κόλερ, αγαθός γίγαντας σημειώσαμε πιο πάνω, είναι εξαιρετικά δημοφιλής επειδή είναι σεμνός και ευχάριστος τύπος. Κι είναι σεμνός επειδή «ξέρω πολύ καλά τι σημαίνει να 'σαι στα κάτω, ποτέ δεν θα ξεχάσω τις περιόδους που δεν καθόμουν καν στον πάγκο».
