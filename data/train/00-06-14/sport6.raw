 Για την ιταλική γλώσσα η λέξη «staffetta» (σκυταλοδρομία) είναι μία λέξη σαν τις υπόλοιπες. Για τους προπονητές όμως, κυρίως για όσους βρίσκονται ή πέρασαν από τη Squadra Azzurra, η συγκεκριμένη λέξη είναι συνώνυμο της... βρισιάς. Και το «φταίξιμο» είναι του Φερούτσο Βαλκαρέτζι, που είχε το κουράγιο, μπορεί και την άγνοια, να την εφεύρει και να την επισημοποιήσει κατά τη διάρκεια του μεξικανικού Μουντιάλ του '70, θέτοντας στον εαυτό του, αλλά και στην απορημένη Ιταλία το ιστορικό δίλημμα: Ριβέρα ή Ματσόλα; 
 Τα χρόνια πέρασαν, το ίδιο και τα πρόσωπα, αλλά το πρόβλημα της σκυταλοδρομίας δεν έχει ακόμη λυθεί. Γιατί εάν το «Μπάτζο ή Ντελ Πιέρο; » ήταν το πρόβλημα του Μαλντίνι στο Μουντιάλ του '98, το «Ντελ Πιέρο ή Τότι; » είναι εκείνο του Ντίνο Τζοφ στο EURΟ 2000, επίσης αποφασισμένου να μην το λύσει χρησιμοποιώντας και τους δύο ταυτόχρονα.
 Είτε με το ένα, είτε με το άλλο «10άρι», πάντως, είτε ακόμη και με τους δύο μαζί, το θέμα είναι ότι η Ιταλία αντιμετωπίζει απόψε, στο μοναδικό παιχνίδι της ημέρας, τους γηπεδούχους του Βελγίου, ουδέποτε άλλοτε τόσο πολύ αισιόδοξους και πεπεισμένους ότι θα καταφέρουν να φύγουν από το «Βασιλιάς Μποντουέν» των Βρυξελλών μ' ένα θετικό αποτέλεσμα. Κυρίως ύστερα από τη νίκη τους επί της Σουηδίας με 2-1, άσχετα εάν και οι μεγάλοι αποψινοί αντίπαλοί του θ' αγωνιστούν υπό το βλέμμα μιας ολόκληρης χώρας, αλλά και της βασιλικής οικογένειας, του Αλβέρτου και της Πάολα, επίσης με 3 βαθμούς στην τσέπη ύστερα από το, εξίσου, 2-1 σε βάρος της Τουρκίας.
 Το Ιταλία - Βέλγιο μάς δίνει όμως και την ευκαιρία να θυμηθούμε ότι Ιταλός φίλαθλος έχει να καθίσει στις εξέδρες του «Μποντουέν» από τότε που λεγόταν ακόμη «Χέιζελ». Και ότι από εκείνη τη βραδιά, πριν από 15 χρόνια και 6 ημέρες, το μόνο που σου θυμίζει το φρικτό θάνατο 39 οπαδών της Γιουβέντους λίγο πριν από τον τελικό του Πρωταθλητριών με τη Λίβερπουλ, είναι μόνο η μεταμφίεση ορισμένων Βέλγων πιτσιρικάδων που τριγυρίζουν γύρω από τις πεπαλαιωμένες, έστω κι αν ανακαινισμένες, εγκαταστάσεις του σταδίου ντυμένοι μόνο με φανέλες των «Reds» του Ανφιλντ Ρόουντ, λες και θέλουν μ' αυτόν τον τρόπο να προκαλέσουν όσους Ιταλούς, είτε υποστηρίζουν είτε όχι τη Γιουβέντους, να βρεθούν απόψε σ' αυτό που έχει ήδη εξελιχθεί σαν τον πιο κρίσιμο για τη συνέχεια του 2ου ομίλου.
 Το Ιταλία - Βέλγιο μας θυμίζει επίσης ότι οι «Κόκκινοι Διάβολοι» του Βασέιζ είχαν ήδη κερδίσει την Ιταλία με 1-0, έστω κι αν σε φιλικό στο Λέτσε. Οτι ο σκόρερ εκείνης της βραδιάς ήταν ο 27χρονος Μπαρτ Γκόορ, ο ίδιος που πέτυχε κατά της Σουηδίας -το πρώτο γκολ αυτής της διοργάνωσης, κι ότι φυσικά ονειρεύεται να νικήσει ξανά την έτσι κι αλλιώς, όχι και τόσο σίγουρη ιταλική άμυνα, που στα φιλικά τεστ πριν από το EURΟ 2000, αλλά και στο ντεμπούτο με την Τουρκία ξεγύμνωσε ουκ ολίγες αδυναμίες της. (Ασχετα εάν ο Τζοφ, αλλά και ο Βέλγος τεχνικός δεν σκέφτονται ν' αλλάξουν τις ενδεκάδες που νίκησαν αντίστοιχα Τουρκία και Σουηδία).
Διαφορετικά σκέφτεται αντίθετα ο Βασέιζ, ένας συμπαθέστατος στρογγυλεμένος τύπος, με τα μονίμως κοκκινισμένα μάγουλα, και με μονίμως ένα μεγάλο ποτήρι μπίρας ανά χείρας (φυσικά από το πρωί, πλην της ώρας που καθοδηγεί από τον πάγκο!), ο οποίος δήλωσε «τρομαγμένος από την εκρηκτική επίθεση της Squadra Azzurra στο παιχνίδι με την Τουρκία, που έγινε ακόμη πιο επικίνδυνη και αποτελεσματική από τη στιγμή που μπήκε ο Ντελ Πιέρο».
 Η χρησιμοποίηση ή όχι του Ντελ Πιέρο ήταν και η απορία που ο Εντι Μερξ (σήμερα σχολιαστής της βελγικής τηλεόρασης, αλλά στη δεκαετία του '70 από τους μεγαλύτερους ποδηλάτες αυτού του πλανήτη, γνωστός με το παρατσούκλι του «κανίβαλου») εξέφρασε στον Ντίνο Τζοφ, τον οποίο σε κάποια στιγμή της συνέντευξης ενόχλησε αρκετά όταν τον ρώτησε, «Ντίνο, με πόσους αμυντικούς θα παίξεις: 3, 4 ή 11; ».
 Αμεσο και το πείραγμα του Ιταλού ομοσπονδιακού: «Το κατενάτσιο πέθανε εδώ και πολλά χρόνια. Από τότε που εσύ κέρδιζες το Τουρ ντε Φρανς με τη βοήθεια των φαρμάκων», του απάντησε ο Τζοφ αναφερόμενος στο σκάνδαλο ντόπινγκ που είχε στοιχίσει στον Εντι Μερξ έναν πολυετή αποκλεισμό...
