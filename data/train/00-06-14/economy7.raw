Παρά τα πολλά προ-βλήματά τους, οι Ολυμπιακοί Αγώνες του 2004 διατηρούν ορισμένες πρωτιές με ιδιαίτερη σημασία. Ανάμεσα σ' αυτές ξεχωρίζει το γεγονός ότι οι Αγώνες του 2004 είναι οι πρώτοι που θα γίνουν σε μια χώρα-μέλος της ευρωζώνης, αλλά και οι πρώτοι, όπου όλες οι οικονομικές παράμετροί τους θα εκφραστούν με βάση το νέο ενιαίο νόμισμα, το ευρώ. Το ευρώ θα είναι πλέον και το «εθνικό» μας νόμισμα και τα εκατομμύρια των επισκεπτών που αναμένει η Ελλάδα το καλοκαίρι του 2004, αυτό το νόμισμα θα χρησιμοποιούν.
Πέρα από το τυπικό της υπόθεσης, όμως, οι πρώτοι «Ευρω - Ολυμπιακοί Αγώνες» έχουν ουσιαστικού χαρακτήρα πανευρωπαϊκές διαστάσεις. 
Η σημαντικότερη από αυτές αφορά τις ελληνικές, αλλά και τις υπόλοιπες ευρωπαϊκές επιχειρήσεις. Είναι χαρακτηριστικό ότι όσες εταιρείες καταφέρουν, μέσω του προγράμματος χορηγιών, να ταυτίσουν τη δράση τους με την Ολυμπιάδα, θα έχουν το μοναδικό πλεονέκτημα να διαφημιστούν, όχι μόνο στην ελληνική αγορά, αλλά και στην ενιαία ευρωπαϊκή.
Ούτως ή άλλως, οι τοπ χορηγοί της ΔΟΕ έχουν εξασφαλισμένη βάση συμβάσεων την παγκόσμια προβολή τους, ωστόσο, το νέο στοιχείο αφορά τους λεγόμενους εθνικούς χορηγούς, οι οποίοι θα μπορούν να διαφημιστούν κι εκτός των ελληνικών συνόρων, υπό την προϋπόθεση να εξασφαλίσουν την έγκριση των τοπικών Εθνικών Ολυμπιακών Επιτροπών των χωρών της ευρωζώνης. 
Ηδη, οι επίδοξοι χορηγοί βρίσκονται σε θέση μάχης, καθώς αμέσως μετά τους Αγώνες του Σίδνεϊ θα αρχίσει να τρέχει και το ελληνικό πρόγραμμα μάρκετινγκ. Οι σχετικές επαφές των υπευθύνων του τομέα μάρκετινγκ της Οργανωτικής Επιτροπής των Ολυμπιακών Αγώνων «Αθήνα 2004», με τις εταιρείες που θα κληθούν να αποτελέσουν τους εθνικούς χορηγούς των Ολυμπιακών Αγώνων του 2004, έχουν ξεκινήσει εδώ και μήνες. Στόχος των διοργανωτών είναι να εξασφαλίσουν περίπου 100 δισ. δρχ. από τους εθνικούς χορηγούς, «πουλώντας» όσο το δυνατόν καλύτερα το προϊόν που ονομάζεται Ολυμπιακοί Αγώνες και τις δυνατότητες προβολής που αυτό συνεπάγεται. 
Οι τομείς όπου θα επικεντρωθούν, κατόπιν της σχετικής άδειας της Διεθνούς Ολυμπιακής Επιτροπής, οι πρώτες επαφές της Οργανωτικής Επιτροπής, περιλαμβάνουν «χρυσούς» κλάδους επιχειρηματικής δράσης. Ανάμεσά στους συγκαταλέγονται αυτοί της συμβατικής και κινητής τηλεφωνίας, των τραπεζών, των ασφαλιστικών εταιρειών, της ακτοπλοΐας, των αεροπορικών εταιρειών, της αυτοκινητοβιομηχανίας, της γαλακτοβιομηχανίας, της ενέργειας και της ζυθοποιίας.
Ως κατώτατο όριο για το τίμημα που θα πρέπει να καταβάλουν όσοι επιθυμούν να είναι εθνικοί χορηγοί, έχουν οριστεί τα 20 εκατ. δολάρια, δηλαδή περίπου 7,5 δισ. δρχ. 
Στην «Αθήνα 2004» προσπαθούν να εκμεταλλευτούν τις «ευρωδιαστάσεις» των Ολυμπιακών Αγώνων και μέσω του νέου ενιαίου νομίσματος. Ηδη, έχουν πραγματοποιηθεί διερευνητικές επαφές με την Ευρωπαϊκή Κεντρική Τράπεζα, προκειμένου να εξασφαλιστεί η απαραίτητη άδεια για την εκτύπωση συλλεκτικών νομισμάτων και τραπεζογραμματίων (χαρτονομίσματα) σε ευρώ, τα οποία θα είναι αφιερωμένα στους Ολυμπιακούς Αγώνες και θα κυκλοφορήσουν σε όλες τις ευρωπαϊκές -και όχι μόνον- αγορές.
Η λύση αυτή προωθείται προκειμένου να εξασφαλιστούν επιπλέον έσοδα για την Οργανωτική Επιτροπή και να καλυφθούν οι «απώλειες» από την παύση της κυκλοφορίας ελληνικών νομισμάτων από την 1η Μαρτίου του 2002. Επίσης, σίγουρη πρέπει να θεωρείται η χρησιμοποίηση της δυνατότητας που παρέχει η Ευρωπαϊκή Κεντρική Τράπεζα στα κράτη-μέλη να τυπώνουν ό,τι επιθυμούν στην πίσω πλευρά των νομισμάτων σε ευρώ, κάτι που αποτελεί και τη μοναδική επιτρεπτή «διαφορετικότητα».
