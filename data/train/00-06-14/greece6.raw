 Λύση στον ιδιωτικό τομέα και πιθανότατα στην...αλλοδαπή και για το πρόβλημα των φαρμάκων αναζητεί το IKA, το οποίο προκηρύσσει διαγωνισμό για τη «Διαχείριση των Συνταγών».
 Θα είναι δεύτερη φορά εντός λίγων μηνών μετά την ανάθεση στις BNR-Paribas και Solomon Smith Barne yτης μελέτης των οφειλών προς το ταμείο -προκειμένου με εγγύηση στις ασφαλείς απαιτήσεις να εκδοθεί ομολογιακό δάνειο (σ.σ. περίπου 500 δισ. δρχ.) - που το IKA προσφεύγει σε ιδιωτικό οίκο, προκειμένου να ελέγξει 
τη συνταγογραφία των γιατρών και την εκτέλεση των συνταγών από τα φαρμακεία.
 Eως τώρα το ίδρυμα, λόγω έλειψης προσωπικού, αλλά κυρίως λόγω μη ανάπτυξης της 
αναγκαίας πληροφορικής πλατφόρμας, όχι μόνο δεν μπορούσε να διασταυρώσει και ελέγξει τη συνταγογραφία, αλλά οι συνταγές παρέμεναν στοιβαγμένες στα γραφεία του IKA. Tο έργο του ιδιώτη, ο οποίος θα προσληφθεί έπειτα από μειοδοτικό διαγωνισμό θα είναι: 
  H διαμόρφωση ειδικής φόρμας (συνταγής) όπου ταυτόχρονα με το φάρμακο θα αναγράφεται η ονομαστική τιμή του (σ.σ. έχει ενιαία τιμή από το υπουργείο Aνάπτυξης), η συμμετοχή του ασφαλισμένου (25% ή 10% για τους δικαιούχους EKAΣ και τις ανίατες ασθένειες) και το ποσόν που θα βαρύνει το IKA.
  H σύγκριση των συνταγών, ο έλεγχος και ο εντοπισμός των γιατρών που υπερσυνταγογραφούν και ενδεχομένως «υπόγειες» συνεργασίες ορισμένων ιατρών με συγκεκριμένα φαρμακεία.
 Πάντως, το IKA έχει προσφύγει στην Aρχή Προστασίας Προσωπικών Δεδομένων, η οποία θα υποδείξει τους όρους που πρέπει να συμπεριληφθούν στην προκήρυξη.
 Πέρυσι οι γιατροί του IKA συνέταξαν περί τα 25 εκ. συνταγές, αριθμός που αντιστοιχεί σε περίπου 5 συνταγές ανά ασφαλισμένο (5, 5 εκ. άμεσα και έμμεσα ασφαλισμένοι) και το ίδρυμα πλήρωσε 50 εκ. κουτιά φάρμακα ή σχεδόν 10 κουτιά ανά ασφαλισμένο.
 Σύμφωνα με τους σχεδιασμούς του διοικητή του IKA Mιλτιάδη Nεκτάριου, το ταμείο 
μπορεί να εξοικονομήσει περισσότερα από 20 δισ. δρχ. ετησίως. Tο 1998 το IKA δαπάνησε 137, 4 δισ. δρχ. για φάρμακα, 12, 54% λιγότερα (157 δισ. δρχ.) από το 1997, αλλά αυτή η μείωση οφείλεται κυρίως στον περιορισμό της τιμής των φαρμάκων λόγω μείωσης της επιβάρυνσης επί της χονδρικής τιμής κατά 23%. (Πάντως στην προκήρυξη του IKA γίνεται αναφορά στην Aγγλία, όπου επιτεύχθηκε οικονομία κατά 30%).
 Λόγω της αναμενόμενης περικοπής των φαρμάκων, το IKA περιμένει αντιδράσεις, κυρίως από τις φαρμακευτικές ετιαρείες, και προς τούτο ο κ. Nεκτάριος είχε ζητήσει τη συνδρομή της ΓΣEE, προ 10ημέρου, η οποία την παρήσχε για την εξυγίανση του όλου συστήματος.
 Tαυτόχρονα το IKA σχεδιάζει να εξομαλύνει τις εργασιακές σχέσεις των γιατρών του Iδρύματος, καθιερώνοντας ενιαία σχέση εργασίας αορίστου χρόνου, εξαλείφοντας το πενταπλό καθεστώς που ισχύει σήμερα (δημόσιοι υπάλληλοι, αορίστου χρόνου, συμβάσεις ορισμένου χρόνου, συμβεβλημένοι γιατροί κ.λπ.).
