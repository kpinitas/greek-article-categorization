b>Στην ανάγκη απολογισμών που σχεδόν επιβάλλει η αλλαγή του αιώνα υπάκουσαν πολλές εκδόσεις, παρουσιάζοντας με διαφορετικούς τρόπους τα ιστορικά γεγονότα του 20ού αιώνα. Φυσικό ήταν τέτοια βιβλία να μην περιλαμβάνουν γεγονότα και πρόσωπα που συνιστούσαν ένα «κομμάτι του αιώνα όπως τον βιώναμε μέρα με τη μέρα». Φυσικό είναι όμως και αυτά τα ασήμαντα, αλλά κάποτε τόσο σημαντικά στην 
καθημερινότητά μας γεγονότα και πρόσωπα να πρωταγωνιστούν στο βιβλίο «Ενας αιώνας χρονογράφημα 1899-2000» (εκδόσεις Καστανιώτη) της Βασιλικής Αλμπάνη, που ανθολόγησε 131 κείμενα Ελλήνων χρονογράφων από τον Ροΐδη και τον Μωραϊτίδη, μέχρι τον Μπουκάλα και τη Μιχαλοπούλου.
 Την αφορμή στην Αλμπάνη έδωσε, όπως η ίδια είπε στην παρουσίαση του βιβλίου της, αυτή ακριβώς η επιθυμία για τη διάσωση όλων αυτών των «δευτεραγωνιστών» της Iστορίας, αλλά πρωταγωνιστών σε κείμενα τόσο ενδεικτικά μιας ολόκληρης εποχής.
 Αριθμητικά η σχέση της, ομιλήτριας στην παρουσίαση και εκ των ανθολογούμενων στο βιβλίο, Κατερίνας Δασκαλάκη με το χρονογράφημα μεταφράζεται σε μία 15ετία καθημερινής παρουσίας στον Τύπο με χρονογραφήματα και σε 4.000 συνολικά χρονογραφήματα, δημοσιευμένα κατά καιρούς στη «Μεσημβρινή», την «Καθημερινή» και τον περιοδικό Τύπο. Η ίδια διατηρεί πάντοτε μια «παθιασμένη αξεπέραστη ερωτική σχέση» με ένα είδος γραφής που «ακροβατεί μεταξύ δημοσιογραφίας και λογοτεχνίας», αλλά και μεταξύ επικαιρότητας και αυτού «του άλλου που αναφέρεται κατευθείαν στο συναίσθημα, στοχεύοντας ίσια στην καρδιά των αναγνωστών». Ο χρονογράφος «καβαλάρης του εφήμερου που χρονολογεί το σήμερα με 
την ημερομηνία του χθες» έχει αναγκαστικά καλές και κακές μέρες. Ως προς αυτό και μόνο θυμίζει ό,τι είχε πει στην κ. Δασκαλάκη το 1962 ο Θεοτοκάς: «Mην ακούς αυτά τα περί εμπνεύσεως. Κάθε πρωί κάθομαι γύρω στις 8.30 στο γραφείο μου. Αλλες μέρες είναι καλύτερες και άλλες χειρότερες».
 Για το διευθυντή της «Ε» Σεραφείμ Φυντανίδη το «χρονογράφημα είναι είδος που τείνει να εκλείψει», τουλάχιστον με την παραδοσιακή μορφή του και αυτό γιατί «δεν υπάρχει άνεση χρόνου ούτε στο γραφιά ούτε στον αναγνώστη να απολαύσει το κείμενο». Παλαιότερα βέβαια όχι μόνο ανθούσε, αλλά και εκπροσωπείτο από τέσσερα είδη. Από το λογοτεχνικό χρονογράφημα (του Ιωάννου π.χ.), το μαχητικό (του Ψαθά), το αθηναϊκό (του Παλαιολόγου) και το σύντομο αυτοσαρκαστικό-σατιρικό (του Γερμανού).
 Για τον τρίτο ομιλητή, τον Ευάγγελο Βενιζέλο, το χρονογράφημα είναι «από τα μεγαλύτερα προσχήματα των ΜΜΕ που πρέπει να 'χουν διαύλους προσωπικής επικοινωνίας με αναγνώστες, οι οποίοι αποκτούν έτσι την ψευδαίσθηση της προσωπικής επαφής». «Ευέλικτη και πολυσυλλεκτική έννοια», το χρονογράφημα είναι πάντως «στήλη δευτεροβάθμιας προσέγγισης, λογοτεχνίζουσα, σε προσωπικό ύφος, με χαρακτηριστικό την εντοπιότητα». Οσο για τη σχέση εφήμερου-διαχρονικού και δημοσιογραφίας-λογοτεχνίας «είναι διλήμματα οριστικώς 
ξεπερασμένα, αφού είναι πλέον αποδεκτή η ιστορία των μεγάλων, αλλά και των μικρών πραγμάτων».
 Στην παρουσίαση -την οποία προλόγισε ο Θανάσης Καστανιώτης- παρέστησαν, μεταξύ 
άλλων, και οι εκ των ανθολογουμένων Λευτέρης Παπαδόπουλος, Αννα Δαμιανίδη, αλλά και οι Χριστόφορος Λιοντάκης, Αδαμάντιος Πεπελάσης, Νίκος Παπανδρέου κ.ά.
