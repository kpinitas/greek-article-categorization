 Επίσημο έγγραφο τύπο στην απόφαση αθώωσης του ΝΑΤΟ για τους βομβαρδισμούς της Γιουγκοσλαβίας θέλησε να δώσει το Διεθνές Δικαστήριο, παραβλέποντας τις αποδοκιμασίες που συγκέντρωσε η εισαγγελέας του, ανακοινώνοντας τη σχετική απόφαση.
 Η Κάρλα Ντελ Πόντε δημοσιοποίησε χθες το πόρισμα επιτροπής που ερεύνησε επί 13 
μήνες αν θα πρέπει να κινηθεί διαδικασία κατά του ΝΑΤΟ για τους βομβαρδισμούς. 
«Δεν θα αρχίσουμε ανάκριση», είπε η Ντελ Πόντε εξηγώντας ότι στο πόρισμα δεν υπάρχουν «πολιτικά κίνητρα, πολιτικοί λόγοι, απλώς γεγονός και νόμος». Η εισαγγελέας προχώρησε στην ασυνήθιστη αυτή ενέργεια, μολονότι είχε ανακοινώσει 
προφορικά ότι δεν θα κινηθεί διαδικασία κατά του ΝΑΤΟ, για να μη θεωρηθεί ότι προσπαθεί να εξωραΐσει τη Συμμαχία. «Αν δεν τη δημοσιεύαμε θα μπορούσαμε να κατηγορηθούμε ότι είμαστε εργαλείο του ΝΑΤΟ», δήλωσε ο βοηθός εισαγγελέας Οραχάμ Μπλιούτι. Πάντως το Δικαστήριο περιμένει από το ΝΑΤΟ να συλλάβει τους κατηγορούμενους για εγκλήματα πολέμου στον πόλεμο της Γιουγκοσλαβίας.
 Μεταξύ των πρωτοφανών που αναφέρονται στο σκεπτικό της επιτροπής, ξεχωρίζει η ομολογία ότι το συμπέρασμα και η απόφαση στηρίχτηκαν στις δημόσιες ανακοινώσεις από το ΝΑΤΟ και τη γιουγκοσλαβική κυβέρνηση και ότι τα μέλη της δεν επισκέφθηκαν το Κοσσυφοπέδιο για να κάνουν έρευνα από πρώτο χέρι. Το πόρισμα αναφέρει ακόμη ότι όταν ζητήθηκαν από το ΝΑΤΟ περαιτέρω πληροφορίες, η 
Συμμαχία ήταν ασαφής και αρνήθηκε να απαντήσει σε συγκεκριμένες ερωτήσεις. Παρ' όλα αυτά, η επιτροπή δήλωσε ότι δεν βρήκε επεισόδια στα οποία είχαν χτυπηθεί εσκεμμένως αμιγώς πολιτικοί στόχοι.
 Το πιο δύσκολο σημείο ήταν, κατά την επιτροπή, να διαπιστωθεί αν οι υψηλές «παράπλευρες ζημίες» ή τα χωρίς πρόθεση θύματα ήταν δυανάλογα σοβαρά, ώστε να συνιστούν έγκλημα πολέμου. «Δεν μπορείς εύκολα να εκτιμήσεις την αξία αθώων ανθρωπίνων ζωών, έναντι της επίτευξης συγκεκριμένου στρατιωτικού στόχου», ανέφερε το πρωτοφανές κείμενο της επιτροπής. Ανέφερε ακόμα ότι τα γραφεία της κρατικής Σερβικής Τηλεόρασης εμπίπτουν στον καθορισμό των νόμιμων στρατιωτικών 
στόχων που έκανε ο Διεθνής Ερυθρός Σταυρός το 1956. Για την κινεζική πρεσβεία το σκεπτικό ήταν ότι ναι μεν δεν ήταν στρατιωτικός στόχος, ωστόσο εβλήθη κατά λάθος από εσφαλμένες πληροφορίες.
 Στο Βελιγράδι, ο καταζητούμενος από το Διεθνές Δικαστήριο πρόεδρος της Γιουγκοσλαβίας Σλόμπονταν Μιλόσεβιτς και ο πρόεδρος της κινεζικής Βουλής Λι Πεγκ δήλωσαν ότι οι χώρες τους είναι αποφασισμένες να αντιταχθούν στην πολιτική ηγεμονισμού και δικτατορίας, εννοώντας τις ΗΠΑ και το ΝΑΤΟ.
