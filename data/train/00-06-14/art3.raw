Αττικού στη Λουκού Κυνουρίας (Αρκαδία) σύμφωνα με τον αρχαιολόγο Θεόδωρο Σπυρόπουλο που κατάφερε χθες να κερδίσει τις εντυπώσεις στο συνέδριο του υπουργείου Πολιτισμού που ολοκληρώνεται αύριο. Ο ίδιος θεωρεί «κατά 70%-80% ότι πρόκειται για στήλη Μαραθωνομάχων», παρ' όλο που είναι φθαρμένη και δυσανάγνωστη. Αν αποδειχθεί αληθής ο ισχυρισμός του -θα εξεταστεί και από επιγραφολόγο- θα είναι η μοναδική στήλη Μαραθωνομάχων που έχουμε, καθώς δεν έχει ώς τώρα βρεθεί καμία από τις 192 μαρμάρινες στήλες που είδε ο Παυσανίας γύρω από τον Tύμβο του Μαραθώνα να αναγράφουν τους πεσόντες στη μάχη κατά φυλές. Ο κ. Σπυρόπουλος δεν θεωρεί καθόλου απίθανη τη θέση που βρέθηκε, τόσο μακριά από το Μαραθώνα, στην Αρκαδία, γιατί ο Ηρώδης ο Αττικός ήταν μέγας συλλέκτης. Εχουν βρεθεί πολλές αθηναϊκές αρχαιότητες στην έπαυλή του και ο ίδιος καταγόταν από το Μαραθώνα. Η αρχική της θέση θα πρέπει να ήταν στη βιβλιοθήκη της βίλας, όπως είπε, αλλά εκείνος τη βρήκε ενσωματωμένη σε κλίβανο 
που είχαν φτιάξει οι Bυζαντινοί. Πλάι της βρέθηκαν τμήματα κι άλλης επιγραφής που ενδεχομένως συγκροτήσουν κι άλλη μία. 
 Η επιγραφή είναι σκαλισμένη στην πρόσοψη ορθογώνιου μαρμάρινου κύβου με εγκοπές στα πλάγια, κάτι που δείχνει ότι προστίθεντο κι άλλες πλάκες. Ο κ. Σπυρόπουλος ταυτίζει το εύρημα με τη στήλη των Αθηναίων Μαραθωνομάχων γιατί διαπίστωσε ότι είναι γραμμένη στο προ Ευκλείδειο αλφάβητο (ο άρχοντας Ευκλείδης άλλαξε το αθηναϊκό αλφάβητο το 403 π.Χ.) και γιατί ο τύπος των γραμμάτων είναι χαρακτηριστικός του τέλους του 6ου, αρχών του 5ου π.Χ. αιώνα. Συνεπώς δεν απέχει από τη μάχη του Μαραθώνα που έγινε το 490 π.Χ. Επίσης, στο εισαγωγικό κείμενο της επιγραφής αναφέρεται στην «Αρετή» των ανδρών, έννοια συνώνυμη με την ανδρεία. Ακολουθούν τα ονόματα των 20 νεκρών κι ένα από αυτά είναι «Καλλίας».
 Στο εύλογο ερώτημα γιατί οι πεσόντες Αθηναίοι στη μάχη του Μαραθώνα δεν ενταφιάστηκαν στο Δημόσιο Σήμα, όπως όλοι οι άλλοι ήρωες, την απάντηση δίνει ο 
Θουκυδίδης, λέει ο αρχαιολόγος, ο οποίος αναφέρει ότι εξαίρεση αποτέλεσαν οι Μαραθωνομάχοι που ετάφησαν στον τόπο που αγωνίστηκαν για την πατρίδα. 
 Ο κ. Σπυρόπουλος βρήκε επίσης έξω από τη Σπάρτη, στον ποταμό Ευρώτα, μια πρώιμη μυκηναϊκή θέση που «θεωρείται για τα ιστορικά και τοπογραφικά δεδομένα της περιοχής σημαντική». 
 Εξάλλου, από τις ανασκαφές του τα τρία τελευταία χρόνια στην Πελλάνα Λακωνίας έχει καταλήξει στο συμπέρασμα ότι «το διοικητικό επίκεντρο της προϊστορικής Λακωνίας δεν βρίσκεται στη Σπάρτη, αλλά στην Πελλάνα όπου έχει βρει ίχνη μυκηναϊκού ανακτόρου. Ο λακκοειδής τάφος που έχει αποκαλυφτεί στην κορυφή της Ακρόπολης της Πελλάνας έχει διαστάσεις ίδιες με του ταφικού κύκλου Α' και Β' του βασιλικού περιβόλου των Μυκηνών.
 Και μια και μιλάμε για τις Μυκήνες, η αρμόδια Δ' ΕΠΚΑ ανακοίνωσε ότι οι Ακροπόλεις Μυκηνών και Τίρυνθας εντάχθηκαν στον κατάλογο των μνημείων Παγκόσμιας Πολιτιστικής Κληρονομιάς. Ετοιμάζεται να ανοίξει το Μουσείο των Μυκηνών και η επανέκθεση του Μουσείου Νεμέας με το Θησαυρό των Αηδονιών (επιτέλους!). 
 Στη συνέχεια ανακοινώθηκε πως στη Ρόδο ανακαλύφτηκε το παλαιότερο γνωστό εργαστήριο κατασκευής και τήξης γυαλιού (3ου π.Χ.), στην Κω ολοκληρώθηκε η συντήρηση του ρωμαϊκού θεάτρου (2ου-3ου μ.Χ.) το οποίο θα δοθεί σε χρήση. Στην 
Κάρπαθο εντοπίστηκαν λείψανα μυκηναϊκού οικισμού με χρηστική κεραμική, στη Θήβα και μάλιστα στο οικόπεδο που θα επεκταθεί το Μουσείο βρέθηκαν κι άλλοι τάφοι, ενώ επισημάνθηκε ότι η Αγορά της Θήβας «καταρρέει παρά τις προσπάθειες» 
