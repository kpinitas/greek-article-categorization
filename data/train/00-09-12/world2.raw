 Παρεμβάσεις του ΔΝΤ στην πολιτική της Τουρκίας κατήγγειλε ενοχλημένος ο πρωθυπουργός της χώρας, ενώ η αστυνομία επενέβη σε διαδήλωση εναντίον του διεθνούς οργανισμού μπροστά από το αμερικανικό προξενείο.
 Ο Μπουλέντ Ετζεβίτ κάλεσε το ΔΝΤ, με το οποίο έχουν υπογραφεί εκκρεμείς συμφωνίες για έκτακτα δάνεια, να μην υπαγορεύει στην κυβέρνησή του την οικονομική πολιτική της. «Είναι φυσικό θεσμοί όπως το ΔΝΤ, από το οποίο έχουμε
ζητήσει μια υποστήριξη, να γνωστοποιούν τις ανησυχίες τους και να κάνουν συστάσεις. Αλλά η οικονομική, η χρηματιστική και η κοινωνική πολιτική καθορίζονται από το τουρκικό κράτος...», είπε. Ο Ετζεβίτ έκανε τη δήλωση αντιδρώντας σε δηλώσεις του αρμόδιου για την Τουρκία αξιωματούχου του ΔΝΤ, Κάρλο Κοταρέλι, ο οποίος ζήτησε από την κυβέρνηση να περιορίσει τις μισθολογικές αυξήσεις τον ερχόμενο χρόνο και να μεταρρυθμίσει το φορολογικό σύστημα για να συμβάλει στην οικονομική ανάκαμψη.
 Ο Κοταρέλι ζήτησε να αυξηθούν οι τιμές της βενζίνης, που έχουν μείνει οι ίδιες
εδώ και μήνες, καθώς και του ηλεκτρικού. «Οι διεθνείς χρηματιστικοί θεσμοί πρέπει να παρακολουθούν τις μακροοικονομικές ισορροπίες στις οποίες έχουμε συμφωνήσει, αντί να μας επιβάλλουν πολιτικές και λύσεις», δήλωσε ο Ετζεβίτ.
 Η Τουρκία συμφώνησε με το ΔΝΤ σε μεταρρυθμίσεις, έναντι των οποίων θα πάρει 4 δισεκατομμύρια δολάρια σε τρία χρόνια. Ο Ετζεβίτ εκτιμά ότι η ανάπτυξη της οικονομίας θα φθάσει φέτος από 6% έως 10%, μετά την πτώση κατά 6, 4% που σημείωσε το 1999 έναντι του 1998. Η τουρκική αστυνομία συνέλαβε περίπου 50 φοιτητές που πετούσαν αβγά έξω από το αμερικανικό προξενείο. «Θάνατος στο ΔΝΤ»
και «Η παγκοσμιοποίηση οδηγεί σε ανεργία και πείνα» ήταν τα συνθήματα των φοιτητών. Ανάλογη διαδήλωση έγινε στα Αδανα, όπου συνελήφθησαν 11 άτομα.
 Στην Κωνσταντινούπολη, ο πρώην δήμαρχος Ρετζέπ Ερντογκάν, σημαντικό στέλεχος του πολιτικού ισλάμ, αντιμετωπίζει νέα δίωξη, κατηγορούμενος ότι το 1998 είχε σε ομιλία του υποκινήσει οπαδούς του να δολοφονήσουν τον εισαγγελέα του ανώτατου ακυρωτικού δικαστηρίου, Βουράλ Σαβάς. Ο Σαβάς είναι γνωστός για τις προσφυγές του εναντίον των κομμάτων του φιλοκουρδικού και φιλοϊσλαμικού χώρου.
Το υπουργείο Eσωτερικών καλείται να αποφασίσει αν ο Ερντογκάν θα δικαστεί τώρα
στο ανώτατο δικαστήριο και μάλιστα με εισαγγελέα τον Σαβάς.
