Στις 166 δρχ. ορίστηκε η τιμή έναρξης της επαναδιαπραγμάτευσης των μετοχών της Βαλκάν (κοινών και προνομιούχων), η οποία επιστρέφει μεθαύριο στο ταμπλό της Σοφοκλέους μετά από δύο περίπου χρόνια. 
 Ο ανάδοχος Σίγμα Χρηματιστηριακή επέλεξε τελικά τη χαμηλότερη τιμή που προβλεπόταν από το όριο τιμών που είχε τεθεί από κοινού με τον όμιλο της Μηχανικής και το οποίο ήταν από 166 έως και 225 δρχ. ανά μετοχή. Σημειώνεται ότι η τιμή των 166 δρχ. είναι ίδια με την τιμή στην οποία πραγματοποιήθηκε η τελευταία αύξηση κεφαλαίου της εταιρείας.
 Από την Πέμπτη θα διαπραγματεύονται στο ΧΑΑ συνολικά 181.737.652 κοινές ανώνυμες μετοχές και 19.479.448 προνομιούχες ανώνυμες μετοχές, οι οποίες όμως πρόκειται να μετατραπούν κι αυτές σε κοινές μέσα στους επόμενους έξι μήνες. 
 Οι βασικοί μέτοχοι της Βαλκάν (Μηχανική και οικογένεια Εμφιετζόγλου) ελέγχουν περίπου το 66% της εταιρείας, ενώ το υπόλοιπο 34% ανήκει στο ευρύ επενδυτικό κοινό.
 Ηδη, η εταιρεία έχει προχωρήσει σε σημαντικές επενδύσεις για την επαναλειτουργία παραγωγικών μονάδων, τη βελτίωση του υφιστάμενου παραγωγικού εξοπλισμού και τη δημιουργία νέων υπερσύγχρονων μονάδων παραγωγής, ενώ στο πλαίσιο της οικονομικής της εξυγίανσης έχουν ρυθμιστεί οι υποχρεώσεις της προς
τις πιστώτριες τράπεζες, τους προμηθευτές, το ΙΚΑ και την Eφορία. 
 Σύμφωνα με τη λογιστική κατάσταση της 30-06-2000, ο κύκλος εργασιών της εταιρείας κατά το πρώτο εξάμηνο της τρέχουσας χρήσης ανήλθε σε 1, 76 δισ. δρχ. και τα κέρδη προ φόρων προσέγγισαν τα 297 εκατ. δρχ. Ωστόσο, σύμφωνα με τα αναθεωρημένα αποτελέσματα εξαμήνου που αναφέρονται στο ενημερωτικό δελτίο για την επαναδιαπραγμάτευση των μετοχών της Βαλκάν, τα κέρδη της εταιρείας ανέρχονται το α' εξάμηνο του 2000 σε 83 εκατ. δρχ., αφού υπήρξε προσαρμογή σύμφωνα και με τις παρατηρήσεις του ορκωτό λογιστή για μη απόσβεση ποσού της τάξης των 250 εκατ. δρχ. περίπου. Αναμορφωμένα παρουσιάζονται και τα ίδια κεφάλαια της εταιρείας, καθώς οι επισφαλείς απαιτήσεις αναμορφώθηκαν σε 3, 6 δισ. δρχ. έναντι αρχικής πρόβλεψης για 51 εκατ. δρχ. περίπου. 
