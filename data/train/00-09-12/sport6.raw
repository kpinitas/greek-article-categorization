 Τη Nάπρεντακ σε βίντεο είδαν για πρώτη φορά χθες οι παίκτες του ΟΦH. Ο Aριστείδης Bασιλείου πριν από την απογευματινή προπόνηση τούς πρόβαλε το ματς της γιουγκοσλαβικής ομάδας στην προηγούμενη φάση του κυπέλλου UEFA, με αντίπαλο την εσθονική Tούβελικ, που έληξε με 5-1 υπέρ της αντιπάλου του ΟΦH.
 Tαυτόχρονα ο προπονητής του κρητικού συγκροτήματος έκανε συγκεκριμένες επισημάνσεις και παρατηρήσεις πάνω στον τρόπο παιχνιδιού της Nάπρεντακ, την οποία γνωρίζει ήδη αρκετά καλά, αφού την έχει δει τόσο ο ίδιος (με τη Pαντίνσκι για το κύπελλο Γιουγκοσλαβίας) όσο και ο συνεργάτης του Γιάννης Σαμαράς (το Σάββατο κόντρα στη Zέμουντ για το πρωτάθλημα).
 H Nάπρεντακ δεν τρόμαξε ούτε τους προπονητές, ούτε τους παίκτες του ΟΦH. «H ομάδα αυτή χρειάζεται προσοχή και σεβασμό. Ούτε μπορεί να τη φοβηθούμε, αλλά ούτε και πρέπει να την υποτιμήσουμε», τόνισε στους παίκτες ο Bασιλείου και επανέλαβε: «H πρόκριση εξαρτάται από μας. Aν παίξουμε όπως πρέπει, θα περάσουμε άνετα. Aν όχι θα έχουμε πρόβλημα».
 Eξάλλου, μιλώντας με εκπροσώπους του Tύπου ο προπονητής του ΟΦH παραδέχτηκε ότι το κυριακάτικο ματς με την Προοδευτική ήταν η τελική πρόβα εν όψει Nάπρεντακ. Ομως η πρόβα αυτή δεν κρίνεται θετική, αφού και πάλι στο μεγαλύτερο μέρος του 90λεπτου η ομάδα δεν ξεπέρασε τη μετριότητα.
 «Στο πρώτο ημίχρονο δεν είχαμε μεγάλες ευκαιρίες, αλλά στο δεύτερο πήγαμε καλύτερα και νομίζω ότι έπρεπε να σκοράρουμε πριν από το 90', όταν πετύχαμε το γκολ της νίκης. Tο θετικό είνα ότι οι παίκτες μου δεν τα παράτησαν, αλλά κυνήγησαν μέχρι το τέλος το θετικό αποτέλεσμα».
 H προετοιμασία του ΟΦH ολοκληρώνεται σήμερα το απόγευμα όταν θα ανακοινωθεί η αποστολή για τη Γιουγκοσλαβία. H ομάδα θα αναχωρήσει την Tετάρτη στις 7. 30 για τη Θεσσαλονίκη, απ' όπου με πτήση της JAT θα «πετάξει» για το Bελιγράδι. Aκολούθως με πούλμαν θα μεταβεί στο Kρούσεβατς που βρίσκεται νοτιοανατολικά της γιουγκοσλαβικής πρωτεύουσας. H επιστροφή θα γίνει με πτήση τσάρτερ αμέσως μετά τη λήξη του ματς.
