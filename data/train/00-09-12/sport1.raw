 Να υψώσει την «ερυθρόλευκη» σημαία στο κάστρο του λιμανιού, του El Grao και να αρπάξει έστω τον ένα βαθμό της ισοπαλίας, φιλοδοξεί απόψε (9.45 μ.μ. MEGA) ο Ολυμπιακός, ο οποίος ξεκινά την ευρωπαϊκή του περιοδεία από το «Μεστάγια» απέναντι στην παρέα του Γκαΐθκα Μεντιέτα. 
 Η πειραϊκή ομάδα ρίχνεται απότομα στα βαθιά, καθώς η έδρα τής Βαλένθια θεωρείται η πιο δύσκολη του ομίλου στο Champions League, με στόχο μάλιστα να πάει κόντρα στην προϊστορία. Η Βαλένθια δεν έχει ηττηθεί στο «Μεστάγια» τα τελευταία επτά χρόνια, στους ευρωπαϊκούς της αγώνες, ενώ ο Ολυμπιακός δεν έχει κερδίσει ποτέ σε ισπανικό έδαφος, ούτε καν έχει πάρει ισοπαλία στις πέντε επισκέψεις του! 
 «Για όλα, όμως, υπάρχει η πρώτη φορά» υποστήριξε χθες το απόγευμα ο Γιάννης Μαντζουράκης, ο οποίος έδειξε στους παίκτες χθες το μεσημέρι το βίντεο του αγώνα Βαλένθια-Τιρόλ Ινσμπουργκ. Ο «Ρουμάνος» τεχνικός ανέλυσε τον τρόπο παιχνιδού των Ισπανών και ζήτησε από τους ποδοσφαιριστές να προσέξουν πολύ τα πρώτα 15-20 του αγώνα, όπου η πίεση θα είναι μεγάλη, λόγω και της παρουσίας του κόσμου και έριξε το βάρος κυρίως στη μεσαία γραμμή. Ο τεχνικός της πειραϊκής ομάδας θεωρεί ότι ο Μεντιέτα, ο Ντεσάμπ και ο Μπαράχα κάνουν όλο το παιχνίδι της Βαλένθια και γι' αυτό το λόγο ζήτησε τον περιορισμό τους από τους Ζε Ελίας, Τζόρτζεβιτς και Ζέτερμπεργκ.
 Ο Μαντζουράκης έχει δουλέψει αρκετά στον τομέα της ψυχολογίας τα δύο τελευταία εικοσιτετράωρα που βρίσκεται η ομάδα στη Βαλένθια και επισημαίνει ότι το σημαντικό για τον Ολυμπιακό είναι να μη φοβηθεί το παιχνίδι, αλλά να κοιτάξει να βγει στις αντεπιθέσεις και να κυνηγήσει το γκολ. Κοντά στους ποδοσφαιριστές βρίσκεται και ο πρόεδρος του Ολυμπιακού Σωκράτης Κόκκαλης, ο οποίος ευχήθηκε χθες βράδυ στους παίκτες «να επιστρέψουμε με ένα καλό αποτέλεσμα», όπως και το υπόλοιπο Δ.Σ. της ΠΑΕ (Λούβαρης, Π. Κόκκαλης, Κουκουλάς, Βούλτσης, Θεοδωρακάκης). 
 Οι ποδοσφαιριστές του Ολυμπιακού θα έχουν απόψε στο πλευρό τους περίπου 1.000 ερυθρόλευκους οπαδούς, ενώ στο γήπεδο θα βρίσκονται περίπου 45.000 οπαδοί της Βαλένθια.
 Οσο για την ενδεκάδα του Ολυμπιακού; Ο «ερυθρόλευκος» τεχνικός έως χθες το βράδυ δεν είχε πάρει τις οριστικές του αποφάσεις, κυρίως για την αμυντική γραμμή, αφού «ακόμα με προβληματίζουν κάποια πράγματα», αλλά ο Ολυμπιακός, λογικά, θα αγωνιστεί με το σχήμα που δοκίμασε στην προπόνηση την Κυριακή το βράδυ. Ο Ελευθερόπουλος θα είναι ο γκολκίπερ και στην άμυνα οι Πατσατζόγλου (δεξιά), Αμανατίδης, Κόντης, Τζόρτζεβιτς (αριστερά). Στα χαφ θα παίξουν οι Ζε Ελίας, Πουρσανίδης, Λουτσιάνο, Γιαννακόπουλος και στην επίθεση ο Τζιοβάνι.
 Ο Μαντζουράκης για το σχήμα της άμυνας είχε χθες δύο ακόμα εναλλακτικές λύσεις. Η πρώτη ήταν η τετράδα Μαυρογενίδης (δεξιά), Αμανατίδης, Πατσατζόγλου, Κόντης (αριστερά) και ένα αμυντικό χαφ ο Ζε Ελίας και η δεύτερη, Μαυρογενίδης (δεξιά), Αμανατίδης, Πατσατζόγλου, Τζόρτζεβιτς (αριστερά).
 Στη Βαλένθια, πάντως, τα πράγματα είναι πιο ξεκάθαρα, καθώς τη θέση του τραυματία Ματίας Μπιόρκλουντ, θα πάρει στο κέντρο της άμυνας ο Γιουγκοσλάβος Μίροσλαβ Τζούκιτς και οι υπόλοιποι δέκα θα είναι εκείνοι που αγωνίστηκαν το περασμένο Σάββατο κόντρα στη Ρεάλ Μαδρίτης στο «Σαντιάγκο Μπερναμπέου». Ο Εκτορ Κούπερ θα παρατάξει τη Βαλένθια με σύστημα 4-4-2 και θα χρησιμοποιήσει τον Κανιθάρες στη θέση του τερματοφύλακα και στην άμυνα τους Ανγκλομά (δεξιά), Καρμόνι (αριστερά), Πελεγκρίνο, Τζούκιτς. Στα χαφ θα παίξουν οι Μεντιέτα (δεξιά), Κίλι Κονζάλες (αριστερά), Ντεσάμπ, Μπαράχα και στην επίθεση το δίδυμο Ζάχοβιτς, Αλόνσο.
