 «Ηρθαμε για να ανατρέψουμε την κατάσταση. Η Βαλένθια είναι το φαβορί του ομίλου, αλλά βρισκόμαστε εδώ για να αλλάξουμε τη σειρά».
 Στην αντεπίθεση πέρασε χθες ο Γιάννης Μαντζουράκης, λίγες ώρες πριν από τον αγώνα με τη Βαλένθια και υποστήριξε ότι ο Ολυμπιακός είναι έτοιμος απόψε να αλλάξει τα δεδομένα στον όμιλό του στο Champions League και να φύγει με ψηλά το κεφάλι από την Ισπανία.
 «Γνωρίζουμε πολύ καλά ότι η προϊστορία δεν ευνοεί τον Ολυμπιακό, αλλά αυτό το παιχνίδι είναι τελείως διαφορετικό από όλα τα άλλα μέχρι σήμερα», δήλωσε χθες το μεσημέρι σε συνέντευξη Τύπου που παραχώρησε ο «Ρουμάνος» τεχνικός και πρόσθεσε: 
 «Πάντα θέλουμε να κερδίζουμε και αυτό επιθυμώ και εγώ στην πρώτη μου παρουσία σε αυτή τη διοργάνωση. Ολα όμως θα φανούν στο γήπεδο. Εξω από αυτό όλα είναι λόγια. Το πού θα γείρει η ζυγαριά, αυτό θα το αποφασίσουν οι ποδοσφαιριστές μέσα στο γήπεδο. Εμείς θα κάνουμε το παιχνίδι μας και από εκεί και πέρα θα ζητήσουμε μέσα από τον αγώνα κάποια πράγματα. Είμαστε έτοιμοι για να σπάσουμε την έδρα του φαβορί. Το άγχος θα το έχει η Βαλένθια και όχι εμείς, γιατί αυτή πρέπει έτσι κι αλλιώς να κερδίσει μπροστά στον κόσμο της».
 Ο Γιάννης Mαντζουράκης πρόσθεσε στη συνέχεια: «Πολύ σημαντικό για τον Ολυμπιακό είναι να μην τρομάξουμε στα πρώτα 15-20 λεπτά και το παιχνίδι πάρει άλλη τροπή. Εχω παρατηρήσει ότι δεν κάνουμε καλό ξεκίνημα στους αγώνες και αυτό το σημείο πρέπει κόντρα στη Βαλένθια να το προσέξουμε. Οφείλουμε σεβασμό, αλλά όχι να τρομάξουμε. Πρόκειται για μια πολύ ικανή ομάδα, γρήγορη, με υπομονή, αγωνιστική πειθαρχία, που μπορεί να πετύχει αυτό που θέλει στο γήπεδο ανά πάσα στιγμή. Γι' αυτό το λόγο θέλουμε την καλή εμφάνιση και το αποτέλεσμα. Πιστεύω ότι έχουμε κάνει την κατάλληλη προετοιμασία για να αποφύγουμε τα λάθη. Γνωρίζουμε πολύ καλά τη Βαλένθια, όπως και αυτή μας ξέρει πολύ καλά».
 Στη συνέχεια ο προπονητής του Ολυμπιακού αναφέρθηκε στον Ζάχοβιτς και την αντιμετώπιση που θα έχει από τους ποδοσφαιριστές της πειραϊκής ομάδας. «Εχω τους πιο ώριμους και καλούς παίκτες στην Ελλάδα. Ολοι έχουν συνειδητοποιήσει ότι πρέπει να σκεφτόμαστε τη Βαλένθια και όχι τον Ζάχοβιτς. Θα ασχοληθούμε με το παιχνίδι μέσα στον αγωνιστικό χώρο και όχι με τον Ζάχοβιτς. Θα είναι λάθος να σταθούμε στον Ζάχοβιτς γιατί θα χάσουμε το παιχνίδι».
 Και ο Γιάννης Μαντζουράκης κατέληξε: «Είμαστε στο καλύτερο σημείο από τότε που ξεκινήσαμε την προετοιμασία. Το κακό είναι ότι δεν έχουμε δώσει κάποιο παιχνίδι για το πρωτάθλημα που θα μας έκανε καλό, αλλά ελπίζω να τα καταφέρουμε. Στην Ευρώπη δεν μπορείς να κρύψεις πολλά πράγματα. Ο Κούπερ ξέρει τον Ολυμπιακό και εγώ τη Βαλένθια. Επικίνδυνοι είναι όλοι οι παίκτες της Βαλένθια και όχι ένας ή δύο».
 Ο αρχηγός του Ολυμπιακού Κυριάκος Καραταΐδης δήλωσε: «Η Βαλένθια είναι η ανερχόμενη δύναμη στο παγκόσμιο ποδόσφαιρο. Είναι το φαβορί για τη νίκη, αλλά έχει και το άγχος. Εχουμε κάνει την κατάλληλη προετοιμασία και πιστεύω ότι μπορούμε να τα καταφέρουμε. Χρειάζεται να προσέξουμε πολύ τα πρώτα 15-20 λεπτά, που θα είναι δύσκολα και με τον κόσμο να σπρώχνει τους Ισπανούς για τη νίκη».
 Οι «ερυθρόλευκοι» σε περίπτωση ισοπαλίας θα πάρουν πριμ 2 εκατ. δρχ. έκαστος και σε περίπτωση νίκης από 4 εκατ. δρχ.
