 Προσωρινό «μπλακ άουτ» και στον αγοραστικό οίστρο των ξένων επενδυτών επέφερε χθες το απροσδόκητο τεχνικό κώλυμα που παρουσιάστηκε στο ηλεκτρονικό σύστημα της Σοφοκλέους.
 Με τις σπασμωδικές κινήσεις, ωστόσο, των εγχώριων θεσμικών χαρτοφυλακίων που μπήκαν για άλλη μια φορά, χωρίς δεύτερη σκέψη, στον πειρασμό της διασφάλισης έστω και μικρών κερδών, διευρύνθηκε η σύγχυση και μαζί το ποσοστό (-3, 31%) της
 Κορυφαίοι παράγοντες της αγοράς τονίζουν στην «Ε» ότι «παρά τη μικρή ανάπαυλα που σημειώθηκε, διατηρείται αμείωτο το ενδιαφέρον των ξένων θεσμικών χαρτοφυλακίων για την ελληνική αγορά. Η αλματώδης, όμως, άνοδος των τραπεζικών
μετοχών από τις μαζικές τοποθετήσεις της Παρασκευής (που οδήγησαν ολόκληρο τον
τραπεζικό κλάδο στο limit up) κατέστησε ιδιαίτερα προσεκτικούς τους ξένους, οι
οποίοι μετέτρεψαν τις ανοιχτές εντολές άνευ ορίου (market) σε συγκεκριμένες εντολές με πλαφόν».
 Αλλωστε, προσθέτουν οι ίδιοι παράγοντες, η σημαντική χθεσινή σημαντική διόρθωση που είχε ως επίκεντρο τις τραπεζικές μετοχές (η Alpha Bank έχασε χθες 7% και διαμορφώθηκε πάλι κάτω από 15.000 δρχ., ενώ έντονες πιέσεις δέχθηκε και
η μετοχή της Εθνικής, με απώλειες 5, 43%), καθιστά ακόμη ευκολότερο το στόχο των ισχυρών ξένων χαρτοφυλακίων να προβούν σε ένα «δεύτερο κύμα» αγορών των τίτλων που επιθυμούν, αμέσως μόλις οι τιμές τους επανέλθουν σε όρια εντός των στόχων τους.
 «Εάν κάποια εγχώρια θεσμικά χαρτοφυλάκια εξακολουθήσουν τις κοντόφθαλμες ρευστοποιήσεις στις αμέσως προσεχείς ημέρες, θα προσφέρουν ένα νέο "λουκούμι" στους ξένους και οι ίδιοι οι θεσμικοί θα τρέχουν πάλι να αγοράσουν πολύ ακριβότερα χαρτιά», μας έλεγε χθες ένας βαθύς γνώστης των συμπεριφορών της Σοφοκλέους. 
 Αλλωστε, κατά πληροφορίες, σε συνάντηση που είχε χθες ο πρόεδρος του ΧΑΑ Παν. Αλεξάκης με εκπροσώπους θεσμικών επενδυτών, τους έθεσε προ των ευθυνών τους για τη στάση που οφείλουν να τηρούν ως «θεσμικοί θεματοφύλακες της αγοράς», διαφυλάσσοντάς την με την ίδια τους τη συμπεριφορά από αδικαιολόγητες παρεκτροπές. 
 Παρ' όλα αυτά, τα αποθέματα αισιοδοξίας διατηρούνται σχεδόν στο ακέραιο εντός της χρηματιστηριακής αγοράς, καθώς η πλειονότητα των αναλυτών θεωρεί ως «απόλυτα φυσιολογική», ίσως μάλιστα και «επιβεβλημένη», μια στάση της αγοράς (ακόμη και του χθεσινού διαμετρήματος) ύστερα από την 7ήμερη κούρσα των 1.000 μονάδων που εκτόξευσε κατά 25%-30% υψηλότερα τις τιμές των τραπεζικών μετοχών και των άλλων blue chips.
 Η συγκράτηση του γενικού δείκτη σε επίπεδα άνω των 4.200 μονάδων, η εν μέρει απορρόφηση των ρευστοποιήσεων κατά το πρώτο ήμισυ της χθεσινής συνεδρίασης (πριν δηλαδή ανακυκλωθεί η καχυποψία μεταξύ των θεσμικών και ιδιωτικών χαρτοφυλακίων) αλλά και η διατήρηση του τζίρου συναλλαγών στα 237 δισ. δρχ. συνηγορούν υπέρ της συνέχισης, έστω και μέσα από διακυμάνσεις, του θετικού κλίματος που διαφάνηκε στη χρηματιστηριακή αγορά από το τέλος της προηγούμενης
 Στην περίπτωση που επιτευχθεί εξισορρόπηση των τάσεων κατά τις αμέσως προσεχείς συνεδριάσεις και ο γενικός δείκτης κινηθεί άνω των 4.000 μονάδων και
πέριξ των χθεσινών επιπέδων, οι αναλυτές εκτιμούν ότι θα καταστεί δυνατή μια νέα ανοδική πορεία των τιμών προς τα επιτεύξιμα όρια των 4.600 έως 4.800 μονάδων, σε πρώτη φάση. Αλλωστε ουδείς είναι σε θέση να προβλέψει τη δυναμική που ενδέχεται να αποκτήσει η αγορά, όταν πειστεί και η μεγάλη μάζα των μικροεπενδυτών που άρχισουν να επανακάμπτουν στις χρηματιστηριακές συναλλαγές (και μέσω των αυξημένων τοποθετήσεων στα Μετοχικά Αμοιβαία Κεφάλαια) ότι υπάρχουν αντιστάσεις στην εύλογη διόρθωση η οποία παρατηρήθηκε. 
