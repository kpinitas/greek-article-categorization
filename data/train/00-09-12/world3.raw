 Δυναμικές διαδηλώσεις με συνθήματα κατά της παγκοσμιοποίησης αναστάτωσαν χθες την έναρξη των εργασιών της Συνόδου Ανατολικής Ασίας στη Μελβούρνη, που τελεί υπό την αιγίδα του Παγκόσμιου Οικονομικού Φόρουμ.
 Παρά την εντυπωσιακή παράταξη αστυνομικών δυνάμεων στο κέντρο της πόλης, οι διαδηλωτές κατόρθωσαν να αποκλείσουν τελείως την πρόσβαση στο συνεδριακό κέντρο, που βρίσκεται στο αχανές εμπορικό κέντρο του ξενοδοχείου-καζίνο «Κράουν Τάουερς». Ενας από τους διοργανωτές της κινητοποίησης έκανε λόγο για «Σιάτλ χωρίς δακρυγόνα», επιχειρώντας έναν παραλληλισμό με τα βίαια επεισόδια κατά την περσινή σύνοδο του Παγκόσμιου Οργανισμού Εμπορίου στην αμερικανική πόλη.
 Από λίγες εκατοντάδες νωρίς χθες το πρωί, οι τάξεις των διαδηλωτών άρχισαν να πυκνώνουν σταδιακά, ώσπου να φθάσουν τους 5.000 αργότερα. Τα συνθήματα που φώναζαν και τα πλακάτ που κρατούσαν καυτηρίαζαν την κυριαρχία των πολυεθνικών εταιρειών στην παγκόσμια οικονομία.
 Στις δύο γέφυρες που συνδέουν τις όχθες του ποταμού Γιάρα, στις παρυφές του συνεδριακού κέντρου, βρέθηκαν αντιμέτωποι διαδηλωτές και αστυνομικοί, πολλοί εκ των οποίων ήταν έφιπποι. Μεταξύ των δύο πλευρών σημειώθηκαν ορισμένες αψιμαχίες, με αποτέλεσμα να τραυματισθούν ένας αστυνομικός κι ένας οδηγός ασθενοφόρου, όταν οι διαδηλωτές προσπάθησαν να εμποδίσουν την πρόσβαση στα νοσοκομειακά οχήματα. Ακόμη και ο πρωθυπουργός, Τζον Χάουαρντ, έφθασε στο συνεδριακό χώρο με πλοιάριο, αφού οι διαδηλωτές είχαν αποκλείσει κάθε άλλη πρόσβαση. Δύο διαδηλωτές συνελήφθησαν, αλλά αφέθηκαν ελεύθεροι λίγο αργότερα.
 Περίπου 200 σύνεδροι που διέμεναν σε ξενοδοχεία στο οικονομικό κέντρο της Μελβούρνης, στην αντίπερα όχθη του ποταμού, δεν στάθηκε δυνατό να μεταβούν στο
συνεδριακό κέντρο και να πάρουν μέρος στις εργασίες του Φόρουμ. Αλλά και όσοι σύνεδροι έμεναν στο ξενοδοχείο «Κράουν Πλάζα» στο χώρο του συνεδρίου, παρέμειναν όμηροι μέσα στο κέντρο.
 Το Παγκόσμιο Οικονομικό Φόρουμ, που κάθε χρόνο διοργανώνει την περιφερειακή αυτή σύνοδο, έχει γίνει πολλές φορές στόχος διαδηλωτών, που διαμαρτύρονται ενάντια στην παγκοσμιοποίηση. Στα τέλη Ιανουαρίου, παρόμοιες σκηνές είχαν επαναληφθεί στην κύρια σύνοδο του Φόρουμ στο Νταβός της Ελβετίας.
