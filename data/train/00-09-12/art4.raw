Ερώτηση: Ποιoν ήρωα κόμικ θα επιλέγατε να «ζωντανέψετε»; Υποθέτω την Druna, αν είστε άνδρας και εκτιμάτε τις καμπύλες. Τον Batman και τον Superman, αν μεγαλώσατε με χάμπουργκερ και Aμερικανούς σουπερήρωες. Τη Μαφάλντα, αν σιχαίνεστε τη σούπα και τον Ισοβίτη, αν έχετε καλή αίσθηση του χιούμορ.
 Η θεατρική ομάδα «Δράσης», πάντως, γνωστή από την πολύ πετυχημένη παράσταση «Μόλις χώρισα», αποφάσισε. Στα μέσα του Οκτώβρη θα ανεβάσει στο σανίδι την Πάτι και τους φίλους της. Ναι, τους ήρωες του πολυδιαβασμένου και δημοφιλούς κόμικς της δεκαετίας του '70, αν και ολίγον ενοχοποιημένου από τους πιο «ψαγμένους» εφήβους της εποχής. 
 τη σκηνή του θεάτρου «Μελίνα», σε ένα μιούζικαλ με τίτλο «Ο κόσμος της Πάτι», οι γνωστοί ήρωες του κόμικς αλλά και νέοι (γεννήματα της πένας του Βασίλη Μυριανθόπουλου, που γράφει και σκηνοθετεί την παράσταση) θα κινηθούν μέσα στα χρώματα και τη μουσική της δεκαετίας που τους γέννησε, με το φρέσκο και ανατρεπτικό χιούμορ της ομάδας, που φέτος απέκτησε και νέα μέλη.
 Σε τόνους πολύ πιο χαμηλούς από τα φαντασμαγορικά και πολύχρωμα μιούζικαλ, σε μια σκηνή πολύ μικρότερη από αυτές στις οποίες μας έχουν συνηθίσει οι μουσικοχορευτικές παραστάσεις, δεκατέσσερις νέοι ηθοποιοί ενσαρκώνουν την ονειροπόλα Πάτι, την πλούσια και κακομαθημένη Ντορίν, τον καριερίστα Τζόνι, το
μονογαμικό Σάιμον, τον πολυγαμικό Τζίμι, το ρομαντικό Μαρκ, την «απελευθερωμένη» Σάρον και αρκετούς άλλους. 
 Το στόρι: Η ιστορία μιας παρέας, οι συμμαχίες της και οι δεσμοί μεταξύ τους. «Το φλερτ είναι το βασικό θέμα. Ολοι έχουν άγχος για τις σχέσεις τους. Tις φιλικές, τις ερωτικές, κάθε είδους σχέσεις», λέει ο Βασίλης Μυριανθόπουλος. 
 Το «σάουντρακ» της παράστασης περιλαμβάνει αγαπημένα ποπ κομμάτια από τα 70's και ένα κομμάτι γραμμένο από τον Κώστα Χαριτάτο για τις ανάγκες της παραστάσης, με τίτλο «Ο κόσμος της Πάτι».
 Η πρόθεση; «Προσπαθήσαμε να δημιουργήσουμε ένα σχόλιο γύρω από μια ολόκληρη εποχή που ήταν η εφηβεία μας. Επίσης προσπαθήσαμε αυτό να γίνει μέσα από ένα κείμενο με φρέσκια και σύγχρονη γραφή. Φτιάξαμε ένα έργο από την ανάμνηση της εφηβείας μας και με αυτό μας δίνεται η ευκαιρία να ονειρευτούμε πάλι».
 Τι είναι; «Μια παρέα με χαλαρή δομή που ξεκίνησε το 1997. Μια «ομπρέλα» κάτω από την οποία άνθρωποι εναλλάσσονται και μπαινοβγαίνουν, μέχρι να βρεθούν τα άτομα που συμφωνούν μεταξύ τους για μια συγκεκριμένη δουλειά», μας εξηγεί ο σκηνοθέτης. Φέτος η ομάδα είναι διευρυμένη και όπως και τις προηγούμενες χρονιές τα σκηνικά, τα ρούχα και όλες οι λοιπές «εργασίες» γίνονται εκ των έσω. Ακόμη και τα κείμενα γράφονται από την ίδια την ομάδα. 
 Μανιφέστο: Πιστεύουν στο θέατρο δράσης και όχι στο θέατρο λόγου, όπως και στο ότι τα πράγματα πρέπει να γίνονται για να περνάμε καλά.
 Το τιμ είναι αυστηρά νεανικό και αυτό δεν είναι καθόλου τυχαίο. Ο Βασίλης Μυριανθόπουλος χαίρεται να δουλεύει με νέους ανθρώπους. Είναι συνήθως αυτοί που τολμούν και δοκιμάζουν τα όριά τους. «Το όραμα είναι να βγει μια νέα γενιά
ηθοποιών που δεν θα φοβάται να δοκιμάσει και δεν θα λέει όχι σε τίποτα, ξεπερνώντας τις ανασφάλειές της».
 Τα έργα που κατά καιρούς έχουν ανεβάσει βρίσκονται μακριά από τις νόρμες και το ρεπερτόριο του κλασικού θεάτρου. Και σίγουρα δεν είναι μόνοι στην θεατρικό σκηνικό της Αθήνας. Ο σκηνοθέτης μιλά για ρεύμα. «Aνθρωποι που "συντονίστηκαν"
στο εναλλακτικό θέατρο για να πειραματιστούν. Να σπάσουν λίγο τις φόρμες που ξέρουμε και εξαντλήθηκαν, για να επιστρέψουν φρέσκοι στο κλασικό θέατρο. Νομίζω πως έπειτα από μερικά χρόνια θα έχουμε ανάγκη για κλασικά πράγματα, που
βέβαια μας λένε ό,τι και τα σύγχρονα, απλώς με μια άλλη φόρμα». 
 Οσο για την ποιότητα των νέων θεαμάτων; «Δεν με ενδιαφέρει τόσο το επίπεδο όσο
το ότι προσπαθούμε να κάνουμε κάτι. Κάποιο θα πετύχει, κάποιο όχι. Στο δρόμο της τέχνης δεν έχει σημασία», υποστηρίζει ο σκηνοθέτης. 
 Το ρόλο της Πάτι έχει η ηθοποιός Αννα Κουτσαφτίκη, μία από τις οχτώ «νέες αφίξεις» στην ομάδα. Σπεύδει να μας εξηγήσει πως η δουλειά είναι ομαδική και δεν υπάρχουν πρώτοι και δεύτεροι ρόλοι. Το παρελθόν της στη σκηνή του Θεάτρου Τέχνης και σε ένα κλασικό ρεπερτόριο την έκανε να διατηρεί αρχικά της επιφυλάξεις της. «Δεν περίμενα να μ' αρέσει τόσο πολύ αυτό που κάνω τώρα».
 Οσο για συνέντευξη Tύπου; Ενα μεγάλο ανοιχτό «Πατιρντί» στο Sex the Club οργανώνεται για τις 5 του Οκτώβρη. Εκεί δημοσιογράφοι, φίλοι, και όσοι πιστοί θα μπορέσουν να πιουν μέχρι τελικής πτώσεως. 
 Συντελεστές: Αλίκη Αβδελοπούλου, Βίκυ Αδάμου, Ελενα Αντωνοπούλου, Γεράσιμος Κίκλης, Μάρα Κουκουλά, Αννα Κουτσαφτίκη, Γεράσιμος Μαύρος, Οθωνας Μεταξάς, Δέσποινα Παπαγιάννη, Νατάσα Παπαϊωάννου, Παναγιώτης Σακελλαρίου, Μαρία Σκαφτούρα, Μιχάλης Τοπκαράς, Μιχάλης Τσουρουνάκης. 
