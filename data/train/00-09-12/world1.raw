 Σε τουρκικό εφετείο προσέφυγε χθες ομάδα δικηγόρων από τη Σμύρνη ζητώντας να απαγγελθούν κατηγορίες κατά των πρωτεργατών του πραξικοπήματος του 1980. Η προσφυγή κατατέθηκε μία ημέρα πριν από τη σημερινή 20ή επέτειο του πραξικοπήματος του οποίου ηγήθηκε ο Κενάν Εβρέν. 
 Τριάντα έξι μέλη του Δικηγορικού Συλλόγου της Σμύρνης κατέθεσαν την προσφυγή στο εφετείο, σε μια προσπάθεια να προλάβουν πριν περάσει η περίοδος παραγραφής
των αδικημάτων, που είναι τα 20 χρόνια. Ελπίζουν δε να κρατήσουν ανοιχτή την υπόθεση άλλα 10 χρόνια. «Δεν πιστεύουμε ότι θα βγει κάτι από την προσφυγή», δήλωσε ο δικηγόρος Αρίφ Αλί Κανγκί, όχι με ηττοπάθεια αλλά με συνείδηση της πραγματικότητας, και εξήγησε ότι στόχος του ίδιου και των συναδέλφων του είναι
να θυμηθεί ο κόσμος το πραξικόπημα. Οι δικηγόροι μάλιστα ζήτησαν από το εφετείο να απαγγείλει στους πραξικοπηματίες κατηγορίες για φόνους, βασανισμό και απαγωγές γιατί -όπως είπε ο Κανγκί- αδικήματα που αφορούν βασανισμούς δεν παραγράφονται. 
 Πριν από λίγους μήνες, εισαγγελέας απήγγειλε την κατηγορία της παράνομης κατάληψης της εξουσίας στον Κενάν Εβρέν. Το δικαστήριο όμως την απέρριψε και ο
εισαγγελέας αντιμετωπίζει τώρα δίκη με την κατηγορία της κατάχρησης εξουσίας. 
 Ο στρατηγός Εβρέν κατέλαβε την εξουσία με πραξικόπημα στις 12 Σεπτεμβρίου 1980
και αποκατέστησε το δημοκρατικό πολίτευμα τρία χρόνια αργότερα. Ο ίδιος ήταν πρόεδρος ως το 1989. Ο τουρκικός στρατός έχει κάνει τρία πραξικοπήματα από το 1960 και είναι γνωστό ότι εξακολουθεί να ασκεί ισχυρή επιρροή στην κυβέρνηση. Σχεδόν όλες οι αποφάσεις λαμβάνονται ουσιαστικά κατόπιν εγκρίσεως των ενόπλων δυνάμεων. Αυτή η πραγματικότητα φαίνεται να είναι ένα από τα μεγάλα εμπόδια στην προσπάθεια της Τουρκίας να ενταχθεί στην Ευρωπαϊκή Ενωση, σχολιάζει αναλύτρια του «Ασοσιέιτεντ Πρες», ο στρατός όμως παραμένει ο πλέον αξιόπιστος θεσμός στη χώρα. Την περασμένη εβδομάδα π.χ., αρθρογράφος της «Τζουμχουριέτ» έγραφε ότι «είναι καλό να έχουμε μιλιταριστική δημοκρατία» διότι δίχως το στρατό η Τουρκία κινδυνεύει να γίνει ισλαμικό κράτος όπως το Ιράν. Σε γραπτή δήλωσή του προς το «Ασοσιέιτεντ Πρες», το γενικό επιτελείο αναφέρει ότι υποστηρίζει την υποψηφιότητα της Τουρκίας στην Ε.Ε., προειδοποιεί όμως ότι «δεν θα κάνει παραχωρήσεις στις θεμελιώδεις αρχές της δημοκρατίας όπως η ενότητα του κράτους και ο σεκουλαρισμός» (το κοσμικό κράτος). 
 Εν τω μεταξύ, ο αντιπρόεδρος του κόμματος της Μητέρας- Πατρίδας Μπουλέντ Ακαρτσαλί, που συμμετέχει στον κυβερνητικό συνασπισμό, εξαπέλυσε επίθεση κατά της γερμανικής κυβέρνησης κατηγορώντας την για «υποκρισία» με αφορμή την άρνησή της να πουλήσει στην Τουρκία 1.000 άρματα Λέοπαρντ-2. Η Βόνη υποστήριξε
ότι η κατάσταση των ανθρωπίνων δικαιωμάτων στην Τουρκία δεν επιτρέπει κάτι τέτοιο.
