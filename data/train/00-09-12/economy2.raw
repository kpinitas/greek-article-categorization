 Σίγουρα το χθεσινό black out στον πίνακα συναλλαγών του χρηματιστηρίου δεν ήταν
και η καλύτερη δυνατή διαφήμιση για τις δυνατότητες της Σοφοκλέους. Κατά πολλούς παράγοντες της αγοράς, μάλιστα, συνέτεινε σημαντικά στην πτώση που σημειώθηκε χθες. 
 Για κάποιον λόγο, τον οποίο ουδείς εκ των ιθυνόντων προσδιόρισε ούτε καν μέσω της ανακοίνωσης που εκδόθηκε αργά το απόγευμα, το σύστημα μετάδοσης δεδομένων στα box των αντικριστών και στον πίνακα συναλλαγών σταμάτησε να λειτουργεί. Τα
στοιχεία της συνεδρίασης, δηλαδή οι τιμές, οι όγκοι των πράξεων κ.λπ. δεν φαίνονταν πουθενά. 
 Ή για να ακριβολογούμε, εμφανίζονταν σε λίγα μόνο τερματικά από τα εκατοντάδες
που λειτουργούν στην αίθουσα συναλλαγών της Σοφοκλέους. Παρά ταύτα το Χρηματιστήριο έκρινε ότι δεν υπήρχε κανένας λόγος να διακοπεί η συνεδρίαση, αίτημα το οποίο διατύπωναν οι brokers και οι εκπρόσωποι των χρηματιστηριακών εταιρειών. 
 Εξίσου σημαντικό ήταν το πρόβλημα που προκλήθηκε και στο Χρηματιστήριο Παραγώγων Αθηνών (ΧΠΑ), όπου χθες ήταν η πρώτη ημέρα διαπραγμάτευσης των δικαιωμάτων επί του δείκτη FTSE 20. Η «καθήλωση» του κεντρικού συστήματος επηρέασε και τα τερματικά των εταιρειών-μελών του ΧΠΑ, οι οποίες δεν «έβλεπαν»
τα στοιχεία ούτε της συνεδρίασης στην αγορά μετοχών ούτε αυτής των Παραγώγων.
 Ετσι από τις 10.58 έως και τις 13.33 η αγορά των Παραγώγων δεν λειτούργησε καθόλου, σε αντίθεση με τη spot αγορά η οποία συνέχισε να λειτουργεί. 
 Μετά την κακή χθεσινή εμπειρία πάντως, αποφασίστηκε να σταματά η συνεδρίαση στο Χρηματιστήριο Παραγώγων όταν εντοπίζονται προβλήματα στο σύστημα συναλλαγών του ΧΑΑ. 
 Η αναστάτωση που προκλήθηκε, ειδικά μεταξύ 11 και 12 όταν το πρόβλημα είχε γενικευτεί, ήταν φυσιολογικό να «φρενάρει» και το ρου των εντολών στη Σοφοκλέους, επηρεάζοντας συνολικά την εικόνα της συνεδρίασης όπως τουλάχιστον έλεγαν μετά οι χρηματιστές. 
 Σύμφωνα μάλιστα με κάποιους παράγοντες της αγοράς, οι οποίοι συνεργάζονται με ελληνικά και ξένα μεγάλα χαρτοφυλάκια, τα προβλήματα στη μετάδοση των δεδομένων της συνεδρίασης ώθησαν αρκετούς πελάτες τους (τόσο Ελληνες όσο και ξένους) να ανασύρουν τις εντολές τους από το σύστημα, ιδιαίτερα κατά την πρώτη
