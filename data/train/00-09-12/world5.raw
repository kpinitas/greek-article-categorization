 Το θρίλερ των δημοτικών εκλογών στα Σκόπια συνεχίζεται, καθώς μετά τη σύγχυση που προκάλεσαν οι δύο μεγάλες πολιτικές παρατάξεις, της κυβέρνησης και της αντιπολίτευσης, με τη βιασύνη τους να δηλώσουν από τις πρώτες πρωινές ώρες χθες ότι νίκησαν, χθες το βράδυ το μέτωπο της αντιπολίτευσης οργάνωσε μια νικητήρια συγκέντρωση στο κέντρο της πόλης των Σκοπίων αξιώνοντας από τον πρωθυπουργό Λιούπτσο Γκεοργκίεφσκι να τηρήσει το λόγο του για τις πρόωρες βουλευτικές εκλογές. 
 Οπως είναι γνωστό, ο Γκεοργκίεφσκι έχει δηλώσει ότι θα προτείνει την προσφυγή σε πρόωρες εκλογές αν ο κυβερνητικός συνασπισμός συγκεντρώσει 10% λιγότερες ψήφους από το μέτωπο της αντιπολίτευσης. 
 Προχθές μάλιστα επέμεινε στη δέσμευση αυτή σε δηλώσεις του στους δημοσιογράφους, αλλά και σε μία ανακοίνωση που εξέδωσε, στην οποία, αναφέροντας το έργο της κυβέρνησής του, τονίζει ότι αν ο λαός δεν μπορεί να αντιληφθεί τι έχει κάνει η κυβέρνηση αυτή και επιμένει στην επιστροφή του Μπράνκο Τσερβένκοφσκι, και των Σοσιαλδημοκρατών στην εξουσία, τότε εκείνος θα είναι ο πρώτος που θα βοηθήσει σ' αυτό, «υπακούοντας στο δημοκρατικό ήθος, το ανεξάρτητο πνεύμα και την αξιοπρέπειά του». 
 Στο πλαίσιο αυτό, εκπρόσωποι του κυβερνητικού συνασπισμού δήλωναν από νωρίς χθες ότι εξασφάλιζαν το 43% του συνόλου των ψήφων, έναντι 38% της αντιπολίτευσης, ενώ η αντιπολίτευση υποστήριζε ότι συγκεντρώνει συνολικά 492.612 ψήφους, έναντι 241.656 του κυβερνητικού συνασπισμού. 
 Επίσης, με βάση τα πρώτα στοιχεία των κομμάτων, τα κυβερνητικά κόμματα VMRΟ και Δημοκρατική Αλτερνατίβα δήλωναν ότι στους 124 δήμους της χώρας κερδίζουν 21 από τον πρώτο γύρο και προηγούνται σε 12 για το δεύτερο που θα διεξαχθεί σε
δύο εβδομάδες, ενώ το αλβανικό ριζοσπαστικό κόμμα DPA, που συμμετέχει επίσης στην κυβέρνηση, ανακοίνωσε ότι εξασφαλίζει 11 δήμους στις περιοχές των Αλβανών. 
 Αντίθετα, η αντιπολίτευση δήλωσε ότι εκλέγει 23 δημάρχους από τον πρώτο γύρο και προηγείται σε 27 δήμους για το δεύτερο. Διευκρινίζει μάλιστα ότι μεγαλύτερη επιτυχία έχει σημειώσει στα μεγάλα αστικά κέντρα, με πρώτη την πόλη
των Σκοπίων, στην οποία φαίνεται να επανεκλέγεται με μεγάλη διαφορά ο νυν δήμαρχος και ηγέτης του Φιλελεύθερου Δημοκρατικού Κόμματος, Ρίστο Πένοφ. 
 Στο μεταξύ, χθες δόθηκε στη δημοσιότητα μια ανακοίνωση της ομάδας των παρατηρητών του ΟΑΣΕ που είχαν έλθει για να παρακολουθήσουν τη διεξαγωγή των εκλογών και οι οποίοι αναφέρουν ότι στις εκλογές αυτές δεν τηρήθηκαν ορισμένες
από τις δεσμεύσεις της χώρας για τη διεξαγωγή δημοκρατικών εκλογών. 
 Η ανακοίνωση επιβεβαιώνει συγκεκριμένα τα βίαια επεισόδια με πυρά όπλων, που προκάλεσαν τραυματισμούς σε αρκετά άτομα, ιδιαίτερα σε περιοχές των Αλβανών, επίσης επιθέσεις σε εκλογικά τμήματα, όπου καταστράφηκαν κάλπες και ψηφοδέλτια, καθώς και απειλές σε βάρος ψηφοφόρων αλλά και εκλογικών αντιπροσώπων, που είχαν αποτέλεσμα το προσωρινό κλείσιμο πολλών εκλογικών τμημάτων, μεταξύ των οποίων και τα 24 τμήματα της πόλης Ντέμπαρ όπου σημειώθηκαν τα περισσότερα επεισόδια.
 Για τα επεισόδια αυτά, εξάλλου, ο ηγέτης του δεύτερου αλβανικού κόμματος PDP, Ιμέρ Ιμέρι, κατηγόρησε ευθέως το ριζοσπαστικό DPA και προσωπικά τον αντιπρόεδρο του Μεντούχ Θάτσι, δηλώνοντας ταυτόχρονα ότι το κόμμα του δεν θα αναγνωρίσει τα εκλογικά αποτελέσματα του πρώτου γύρου, ενώ δεν αποκλείεται να μποϊκοτάρει το δεύτερο αποσύροντας τους υποψηφίους του. 
