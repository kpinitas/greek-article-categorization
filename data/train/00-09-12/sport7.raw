 Την εξαίρεση του διαιτητή Φλώτσιου, από τη Βοιωτία, απ' όλα τα παιχνίδια του ΠΑΟΚ ζητάει από την αρμόδια επιτροπή η ομάδα του «δικεφάλου» κι επικαλείται γι' αυτό τα σφυρίγματα και τη συμπεριφορά του στον αγώνα κυπέλλου με το Ναυπακτιακό. 
 Ο ΠΑΟΚ απευθύνει ακόμη ερώτηση στην ΕΠΑΕ, πώς είναι δυνατόν να ανταποκριθεί στις υποχρεώσεις ενός ευρωπαϊκού αγώνα (παίζει μεθαύριο στην Τούμπα, με την Μπεϊτάρ Ιερουσαλήμ) και να τηρήσει τις προϋποθέσεις που έθεσε η εταιρεία που έστρωσε το χλοοτάπητα της Τούμπας, έτσι ώστε να ισχύσει η εγγύηση που λέει ότι τους πέντε πρώτους μήνες το γήπεδο θα πρέπει να χρησιμοποιείται μόνο δύομισι ώρες την εβδομάδα. Οι κανονισμοί όμως της UEFA λένε ότι ΠΑΟΚ και Μπεϊτάρ πρέπει να προπονηθούν μία φορά, τουλάχιστον, στο γήπεδο της Τούμπας, την παραμονή του αγώνα και να δώσουν στο ίδιο γήπεδο τον αγώνα. 
 Ο ΠΑΟΚ, ήδη, βρίσκεται σε τροχιά Μπεϊτάρ, την οποία αντιμετωπίζει την Πέμπτη στο γήπεδό του (9 μ.μ.). Κυκλοφόρησε 29.000 εισιτήρια, με στόχο να διατεθούν πάνω από 20.000.
 Η ισραηλινή ομάδα, η οποία άρχισε να φοβίζει μετά το 1-0 επί της Ρόμα στην Ιταλία, στο τουρνουά που έγινε εκεί, έρχεται λίγο μετά το μεσημέρι στη Θεσσαλονίκη και το βράδυ θα προπονηθεί στα γήπεδα της ΕΠΣΜακεδονίας στη Μίκρα.
 Για την Μπεϊτάρ έχει επιπλέον ενημέρωση ο Μπάγεβιτς από το συνεργάτη του Τάκη Περσία και βλέπει και κασέτες προηγούμενων αγώνων της ισραηλινής ομάδας, που εξασφάλισε ο Περσίας στην πρόσφατη κάθοδό του στη Χάιφα.
 Δεν έχει ακόμη συμφωνήσει ο ΠΑΟΚ για την εκχώρηση των τηλεοπτικών δικαιωμάτων στο παιχνίδι με την Μπεϊτάρ, παρ' ότι έχει δεσμευτεί να δώσει εικόνα στους Ισραηλινούς με δικά του μέσα.
