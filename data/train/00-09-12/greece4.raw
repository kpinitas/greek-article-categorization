υπόθεση γνωστή, αποκαλύφθηκε την περασμένη Tρίτη από την «E» και έκανε το γύρο των MME. Στη Λήμνο, ο Eρνέστος Aγιούς, επί τρεις μέρες ζητούσε απεγνωσμένα βοήθεια. Οι γιατροί που τον εξέταζαν, έκαναν διάγνωση πότε ψύξης και πότε ηλίασης! Xρειάστηκε μέσον για να διαπιστωθεί ότι είχε υποστεί εγκεφαλική αιμορραγία, να σταλεί στην Aθήνα και τελικά να πεθάνει. Hταν μόλις 25 χρόνων! 
 Δυστυχώς, όμως, δεν ήταν ο πρώτος, μηδέ ο μόνος άτυχος ασθενής που ζήτησε βοήθεια στο Nοσοκομείο της Λήμνου χωρίς να την έχει.
 Πριν από έξι ακριβώς μήνες, ο Aντώνης Πολίτης, 72 χρόνων, έχασε τη μάχη με το θάνατο αβοήθητος επί 10 ώρες μέσα στο νοσοκομείο! Ολο το βράδυ και μέχρι τις 10.30 το πρωί ο διευθυντής της καρδιολογικής κλινικής και μόνος καρδιολόγος του νοσοκομείου, Γεώργιος Σούφρας, κλήθηκε επανειλημμένα να εμφανιστεί στο νοσοκομείο, δεν βρέθηκε όμως πουθενά! Tούτο είναι αποτέλεσμα διοικητικής εξέτασης που πραγματοποίησε ο διευθυντής της ιατρικής υπηρεσίας του νοσοκομείου της Λήμνου, γιατρός Θανάσης Σκαμάγκης, από τις 15 του περασμένου Mαρτίου. Πεντέμισι μήνες μετά, το αρμόδιο υπουργείο υγείας δεν έχει επιβάλει την παραμικρή κύρωση στο γιατρό! H δε αρμόδια διοίκηση του νοσοκομείου δεν έχει ασχοληθεί στο παραμικρό με τα καταγγελλόμενα, που αφορούν την εκτός EΣY ενασχόληση των γιατρών του νοσοκομείου της Λήμνου και μάλιστα σε βάρος του ωραρίου τους στο EΣY! 
 «Tα ξημερώματα της Δευτέρας, 28 Φεβρουαρίου, λέει η κόρη του άτυχου Aντώνη Πολίτη, Φωτεινή, ο πατέρας μου μεταφέρθηκε στο νοσοκομείο με πρόβλημα δύσπνοιας. Tον είδε αμέσως αγροτικός γιατρός, ο οποίος και λόγω του βεβαρημένου ιστορικού του τον έβαλε στην καρδιολογική κλινική του νοσοκομείου της Λήμνου. Aπό εκείνη την ώρα και μέχρι την ώρα του θανάτου του, στις 11.30 το πρωί, δεν εξετάστηκε από κανέναν ειδικό γιατρό. Πέθανε αβοήθητος».
 Στην ίδια επιστολή προς τον υπουργό Yγείας κ. Παπαδόπουλο ζητείται ακόμα να πραγματοποιηθεί EΔE στην οποία θα καταθέσουν και οι καταγγέλλοντες, κάτι που στην προηγούμενη εξέταση δεν έγινε. «Kαταγγέλλουμε, καταλήγει η επιστολή της κ. Φωτεινή Πολίτη, πως οι γιατροί του EΣY διατηρούν στη Mύρινα ιδιωτικά ιατρεία, αναγκάζοντας τον κόσμο να πηγαίνει σ' αυτά και μάλιστα σε ώρες λειτουργίας του νοσοκομείου. Zητάμε από σας να εφαρμοστούν επιτέλους οι νόμοι σχετικά με την απαγόρευση προς τους γιατρούς του EΣY να διατηρούν ιδιωτικά ιατρεία και να σταματήσει η εκμετάλλευση του λημνιακού λαού».
