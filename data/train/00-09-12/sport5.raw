 Η ώρα του Τσάμπιονς Λιγκ πλησιάζει για τον Παναθηναϊκό, που ετοιμάζεται να αιφνιδιάσει τη Λα Κορούνια, αύριο βράδυ, στις 21.45, στο Ολυμπιακό Στάδιο. Ολη η...επιχείρηση στηρίζεται σε κάτι πολύ απλό. Ο Αγγελος Αναστασιάδης γνωρίζει τα πάντα για τον αντίπαλο, ο Ισπανός Χαβιέ Ιρουρέτα τίποτα για τον Παναθηναϊκό, που με εξαίρεση τα ματς του Αυγούστου με την Πολόνια δεν έχει δώσει άλλα σημαντικά ματς. Το μεγάλο όπλο βέβαια είναι ο κόσμος, ο...12ος παίκτης του ΠΑΟ, όπως πιστεύουν όλοι. Είναι γνωστό άλλωστε πόσο επηρεάζονται από την ατμόσφαιρα οι Ισπανοί (η εικόνα της περσινής αναμέτρησης στο Ολυμπιακό Στάδιο είναι η καλύτερη απόδειξη) και συνάμα πόσο σημαντικό ποσοστό από τη δυναμικότητά τους χάνουν μακριά από την έδρα τους. Αν σε αυτά προστεθούν και οι απουσίες βασικών παικτών-μοχλών, τότε ανεπιφύλακτα οδηγούμαστε στο συμπέρασμα ότι στο αυριανό παιχνίδι όλα θα εξαρτηθούν από την απόδοση του Παναθηναϊκού.
 Ενας από τους πιο φορμαρισμένους παίκτες του «τριφυλιού» τον τελευταίο καιρό, ο Λεωνίδας Βόκολος, θυμήθηκε λεπτομέρειες από τις περσινές αναμετρήσεις για το Kύπελλο ΟΥΕΦΑ.
 «Στο Στάδιο Ριαθόρ η ατμόσφαιρα ήταν εντυπωσιακή, η Λα Κορούνια πάντως στάθηκε και τυχερή, αφού ό,τι έκανε την πρώτη μισή ώρα έπιανε. Τέσσερις φάσεις έγιναν γκολ. Εδώ βέβαια, στο Ολυμπιακό Στάδιο, οι Ισπανοί τα έχασαν. Κάλλιστα θα μπορούσαμε να είχαμε πάρει την πρόκριση».
 Xθες οι «πράσινοι» είδαν δύο αγώνες της Λα Κορούνια σε βίντεο, με την Εσπανιόλ (σούπερ-καπ Ισπανίας) και αυτόν της πρεμιέρας του ισπανικού πρωταθλήματος με την Μπιλμπάο. Ο Αναστασιάδης έκανε τις παρατηρήσεις του κατά τη διάρκεια της προβολής κι ακολούθησε προπόνηση. Προβλήματα ως γνωστόν δεν υπάρχουν, καθώς όλοι βρίσκονται στη διάθεση του προπονητή. Η πιθανή ενδεκάδα: 
 Νικοπολίδης, Ολιβάρες, Φύσσας, Χένρικσεν ή Βόκολος, Γκούμας ή Βόκολος, Σόουζα, Καραγκούνης, Κόλα, Μπασινάς ή Πφλίπσεν, Λυμπερόπουλος, Βαζέχα.
 Με γρήγορους ρυθμούς φεύγουν τα εισιτήρια, σε σημείο τέτοιο που οι άνθρωποι του ΠΑΟ εκφράζουν την αισιοδοξία τους ότι αύριο θα γίνει νέο ρεκόρ εισπράξεων, δεδομένου ότι οι τιμές αυξήθηκαν εντυπωσιακά σε σύγκριση με πέρσι. Μέχρι χθες είχαν συγκεκριμένα πουληθεί 40.000. Φθηνά των 5.000 και 6.000 δρχ. δεν υπάρχουν, παρά μόνον των 8.000, 10.000, 15.000 και 30.000 στην εξέδρα των επισήμων.
 H Την «καλή αρχή» δεν επιθυμεί μόνο ο ΠΑΟ, αλλά και η Λα Κορούνια. Ο Βίκτορ Σάντσεθ, ο 24χρονος Ισπανός χαφ, σε δηλώσεις του σε συμπατριώτες του δημοσιογράφους, υποστήριξε χαρακτηριστικά: 
 «Στόχος μας είναι να κυριαρχήσουμε μέσα στο γήπεδο, να μην περιμένουμε τον Παναθηναϊκό να επιτεθεί. Πρέπει να δείξουμε σεβασμό και να έχουμε αυτοσυγκέντρωση. Διαφωνώ ότι ο Παναθηναϊκός είναι ο αδύνατος του Ομίλου. Αν τον υποτιμήσουμε, θα έχουμε πρόβλημα. Ξέρω ότι θα συναντήσουμε αφιλόξενη ατμόσφαιρα. Ο αντίπαλος πέραν αυτού θα έχει ισχυρότερο κίνητρο, σε σύγκριση με πέρσι. Μακάρι να ξεκινήσουμε με νίκη».
 Η αποστολή της Λα Κορούνια αναμένεται το μεσημέρι στην Αθήνα (γύρω στις 12.30 μ.μ.). Τα προβλήματά της είναι γνωστά: τιμωρημένος ο Βραζιλιάνος Ντζαλμίνια, τραυματίες οι Μακάι, Γιοκάνοβιτς. Ο προπονητής Χαβιέ Ιρουρέτα θα δώσει συνέντευξη μετά την αποψινή προπόνηση της ομάδας του, που θα αρχίσει στις 8.30 μ.μ. στο Ολυμπιακό Στάδιο.
