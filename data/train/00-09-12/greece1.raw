Eξόργισαν την κυβέρνηση οι δύο νέες «προκλήσεις» -όπως τις χαρακτηρίζει- του αρχιεπισκόπου στο σίριαλ των ταυτοτήτων και γι' αυτό ο εκπρόσωπός της χρησιμοποίησε χθες αιχμηρές εκφράσεις για να τις αποδοκιμάσει.
 «Η επίσημη Εκκλησία φέρεται σαν παραθρησκευτική οργάνωση», είπε ο υφυπουργός Τύπου, αναφερόμενος στην απόφαση να χρησιμοποιήσει τον Τίμιο Σταυρό ως «κράχτη» για τη συγκέντρωση υπογραφών. «Θα ήθελα να μην το πιστέψω. Είναι αδιανόητο. Αν γίνει κάτι τέτοιο, που εύχομαι να μη γίνει, θα δείξει ποιος σέβεται τα ιερά και τα όσια και ποιος τα εκμεταλλεύεται. Αν γίνει κάτι τέτοιο,
η Εκκλησία θα δείξει ότι υποτιμά τον ελληνικό λαό, την πίστη του και το μυαλό του», δήλωσε ο Τηλέμαχος Χυτήρης.
 Κυβερνητικοί παράγοντες μιλούσαν με απαξιωτικό τρόπο για τη νέα «λαβαρολογία»,
στην οποία καταφεύγει ο κ. Χριστόδουλος, υποστηρίζοντας ότι με τη στάση του αυτή «δείχνει ότι ο ίδιος δεν έχει ούτε ιερό ούτε όσιο». Την ενέργεια αυτή αποδοκίμασε ο βουλευτής του Συνασπισμού Πέτρος Κουναλάκης, τονίζοντας ότι «τα λάβαρα αυτά δεν είναι για να διχάζουν τον ελληνικό λαό».
 Η σύγκρουση της κυβέρνησης με την ηγεσία της Εκκλησίας προσλαμβάνει νέα διάσταση μετά τη δημοσιοποίηση του «στόχου» να συγκεντρώσει αριθμό υπογραφών μεγαλύτερο από τον αντίστοιχο των ψήφων που πήρε το ΠΑΣΟΚ στις εκλογές (3.010.000), ώστε να αποδείξει ότι η απόφαση της κυβέρνησης για τις ταυτότητες
είναι αντίθετη με τη λαϊκή βούληση. Ο κ. Χυτήρης σχολίασε με δηκτικό τρόπο το «στόχο» αυτόν της ηγεσίας της Eκκλησίας: «Θου Κύριε, φυλακήν τω στόματί μου»! 
 Κυβερνητικές πηγές έλεγαν ότι με την ανακοίνωση αυτού του «στόχου» ο κ. Χριστόδουλος επιβεβαίωσε πλήρως τις κατηγορίες ότι ασκεί πολιτική. «Πολιτεύεται ασύστολα νομίζοντας ότι έτσι θα υποχρεώσει την κυβέρνηση να κάνει
πίσω. Πλανάται. Και ο ίδιος εκτίθεται, διότι όλοι κατάλαβαν πλέον πού το πάει», πρόσθεσαν οι ίδιες πηγές.
 άφιξη του Τιμίου Ξύλου στην Αθήνα και η σύνδεση που έκανε ο αρχιεπίσκοπος με το θέμα των ταυτοτήτων προκάλεσε μια σειρά από αντιδράσεις στο εσωτερικό της Ιεραρχίας. Ωστόσο ελάχιστοι ήταν οι μητροπολίτες που δημοσιοποίησαν τις απόψεις τους.
 Ο μητροπολίτης Ιωαννίνων Θεόκλητος, μιλώντας στα τοπικά μέσα ενημέρωσης στα Γιάννινα, εξέφρασε τη δυσαρέσκειά του για το θέμα του Τιμίου Ξύλου, κάνοντας την ευχή «να μην είχαν συνταυτιστεί οι δύο ενέργειες», δηλαδή η άφιξη του Τιμίου Ξύλου με τη συλλογή των υπογραφών. Πρόσθεσε ακόμη ότι «τα σύμβολα, καλό
είναι να μην εμπλέκονται με τις ανθρώπινες αδυναμίες και θεωρήσεις της χριστιανικής διδασκαλίας ».
 Από την άλλη ο μητροπολίτης Θηβών Ιερώνυμος, σε ερώτηση της «Ε» υποστήριξε ότι
«ιερά προσκυνήματα είναι κάτι που συνηθίζεται και υπάρχει από αιώνος στην παράδοση της Εκκλησίας μας. Επομένως το να έρθει το Τίμιο Ξύλο στο Μητροπολιτικό Ναό της Αθήνας είναι μια ευλογία για το λαό μας. Στην ερώτησή σας, ότι το θέμα συνδέεται με το θέμα των ταυτοτήτων δεν θα ήθελα ποτέ να το φανταστώ». 
 Ο μητροπολίτης Ιωαννίνων όμως μίλησε και για άλλα θέματα, όπως αυτό των Θρησκευτικών και της συγκέντρωσης των υπογραφών.
 Για το θέμα της συγκέντρωσης των υπογραφών είπε ότι «η αγωνία μου εξακολουθεί να υπάρχει. Θεωρώ ότι η συγκέντρωση των υπογραφών για το θέμα των ταυτοτήτων είναι μια ματαιοπονία. Θα γίνει κάτι το οποίο, εκτιμώ, δεν θα επιφέρει κανένα αποτέλεσμα, έστω και αν συγκεντρωθούν 10 εκατομμύρια υπογραφές». Τόνισε ότι «η
Εκκλησία ελέγχει και δεν καταγγέλλει». Και συνέχισε: «Βασική αρχή του χριστιανισμού είναι η ελευθερία του προσώπου που στηρίζεται στο αυτεξούσιο, γι' αυτό όσοι επιθυμούν να υπογράψουν τα δελτία που έχει ετοιμάσει η Ιερά Σύνοδος, θα διακινηθούν σ' όλους τους Ναούς της Μητροπόλεως Ιωαννίνων».
 Μίλησε και για τα Θρησκευτικά λέγοντας ότι «το τι μαθήματα θα εξετάζονται ή δεν θα εξετάζονται είναι θέμα καθαρά παιδαγωγικό και θα μου πείτε πάλι ότι ταυτίζομαι με την κυβέρνηση. Είναι μια αναγκαιότης κάποτε να ταυτίζεσαι με ανθρώπους που λένε κάτι που και εσύ πιστεύεις. Γεγονός είναι ότι ενώ το μάθημα
των Θρησκευτικών πάντοτε ήταν στις εξετάσεις των απολυτηρίων και νομίζω ότι έτσι παραμένει, ουδέποτε εξετάζεται για την είσοδο στις ανώτατες σχολές ούτε καν για τη Θεολογία».
