 Με στόχο τη νίκη μέσα στη Γαλλία αναχωρεί σήμερα το πρωί η αποστολή του Ηρακλή, για να αντιμετωπίσει το βράδυ της Πέμπτης (7 μ.μ. ώρα Ελλάδας, ΕΤ-1) στην πόλη Γκενιόν την τοπική ομάδα, για το Κύπελλο ΟΥΕΦΑ.
 Ο Γιάννης Κυράστας δεν έχει να αντιμετωπίσει ιδιαίτερα προβλήματα και πήρε στην αποστολή όλους τους ετοιμοπόλεμους ποδοσφαιριστές, ενώ η εκτίμησή του για τον πρώτο αγώνα είναι: 
 «Εχουμε την πρόκριση στα χέρια μας, θέλουμε να αποφύγουμε την ήττα στη Γαλλία, κι από κει και πέρα νομίζω ότι μέσα στο Καυταντζόγλειο θα έχουμε συγκεκριμένη αποστολή, χωρίς να λέω ότι είναι εύκολη».
 Για το βαθμό ετοιμότητας της ομάδας του, ήταν απόλυτος: «Θα είμαστε αρκετά έτοιμοι την Πέμπτη, όπως ήταν πέρυσι το ίδιο διάστημα ο Παναθηναϊκός. Είχα πει και πριν από λίγες ημέρες ότι θα δείτε τον καλό Ηρακλή στα μέσα Οκτώβρη. Αν παίξουμε, πάντως, σύμφωνα με τις δυνατότητές μας, θα πάρουμε το αποτέλεσμα που θέλουμε και την πρόκριση στον επόμενο γύρο».
 Στην αποστολή μετέχουν οι Βελής, Γκοΐκοβιτς, Διλμπέρης, Δρούγας, Κυριαζής, Κων/νου, Μιλόγεβιτς, Μούτσιος, Μπελσούε, Νιστρόι, Ντεμπά, Ξενίδης, Ράινκε, Σαπουντζής, Σμετ, Στολτίδης, Ταβλαρίδης, Εντερσον, Χάγκαν, Χατζί.
 Τον Ηρακλή θα ακολουθήσουν στη Γαλλία 380 φίλαθλοί του, αφού μόνο τόσα εισιτήρια έδωσε η διοίκηση της Γκενιόν. Εχουν οργανωθεί εκδρομές από τους Συνδέσμους φιλάθλων Ηρακλή και ορισμένοι φίλαθλοι θα «πετάξουν» με το τσάρτερ της αποστολής.
 * Τα εισιτήρια για το μεθαυριανό αγώνα έχουν ήδη προπωληθεί από τους Γάλλους της Γκενιόν, που είναι ομάδα Β  κατηγορίας, αλλά έχει ενδιαφέρον πάντοτε μια ευρωπαϊκή μάχη, πολύ δε περισσότερο τώρα που θα είναι η πρώτη στη σύγχρονη ιστορία της.
 Ο προπονητής της Γκενιόν κ. Λελαμέρ, κάθε άλλο παρά ευχαριστημένος είναι από την ομάδα του μέχρι τώρα (6 βαθμοί σε 9 αγώνες) και μετά τη νέα ήττα από την Αζακιό (2-0, Β  Γαλλίας) οι εφημερίδες γράφουν ότι «στο ΟΥΕΦΑ παίζει την παραμονή του στην ομάδα»! 
