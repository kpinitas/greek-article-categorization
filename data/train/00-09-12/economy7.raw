Καθώς ο φόβος για ακόμη υψηλότερες τιμές ενέργειας τον επόμενο χειμώνα ενισχύεται, όλο και περισσότερες παραγωγικές τάξεις και καταναλωτές σε όλη την
Ευρώπη διαδηλώνουν, αποκλείοντας διυλιστήρια, αποθήκες καυσίμων, κυβερνητικά κτίρια και δρόμους. Αίτημά τους να μην πληρώσουν αυτοί το λογαριασμό για τις σημερινές υψηλότερες τιμές πετρελαίου και οι κυβερνήσεις τους να αναλάβουν μέρος αυτού του κόστους, μειώνοντας τους φόρους στα καύσιμα. 
  Στο Βέλγιο, χθες, ένα 24ωρο μετά τη διαμαρτυρία χιλιάδων οδηγών ταξί, φορτηγών και τουριστικών λεωφορείων, περίπου 100 οδηγοί φορτηγών συνέχισαν να αποκλείουν τις κεντρικές αρτηρίες που οδηγούν στο κέντρο των Βρυξελλών, μπλοκάροντας έτσι την πρόσβαση σε κυβερνητικά κτίρια και γραφεία της Ευρωπαϊκής Ενωσης. Περίπου 20 φορτηγά απέκλεισαν ακόμη την πρόσβαση στο μεγαλύτερο διυλιστήριο της χώρας στο Φελουί, κοντά στο Σαρλερουά. Οι διαδηλωτές ζητούν χαμηλότερους φόρους στα καύσιμα, κάτι όμως που απέκλεισε προχθές ο υπουργός Οικονομικών του Βελγίου, Ντ. Ρεντέρ. 
  Στη Γερμανία, η ομοσπονδία μεταφορέων εμπορευμάτων BGL απειλεί με εξάπλωση σε ολόκληρη τη χώρα των διαμαρτυριών που παραγματοποιήθηκαν το Σαββατοκύριακο,
με αίτημα τη μείωση της φορολογίας των καυσίμων. Η ομοσπονδία αυτή, που έχει 18.000 επιχειρήσεις-μέλη, ζητά μείωση των «πράσινων» δασμών (οικολογικός δασμός που επιβάλλει αύξηση της τιμής των καυσίμων κατά 6 πφένιχ ανά λίτρο από
την 1η Ιανουαρίου και για τα επόμενα 4 έτη). Ωστόσο, και εδώ στελέχη της κυβέρνησης Σρέντερ επανέλαβαν χθες ότι δεν τίθεται θέμα μείωσης του «πράσινου»
  Στην Ιρλανδία, εν τω μεταξύ, οι οδηγοί φορτηγών έστειλαν τελεσίγραφο στην κυβέρνηση ότι εάν δεν ανταποκριθεί στο αίτημά τους για χαμηλότερους δασμούς στα καύσιμα, θα προχωρήσουν σε πανεθνικές διαμαρτυρίες.
  Στη βορειοδυτική Βρετανία, εκατοντάδες πρατήρια βενζίνης αναγκάστηκαν να κλείσουν έπειτα από σποραδικούς αποκλεισμούς αποθηκών καυσίμων από αγανακτισμένους αγρότες και οδηγούς φορτηγών. Στο Εσεξ, στο Nότο, έχουν αποκλειστεί τρεις εγκαταστάσεις διανομής καυσίμων, ενώ στο Εδιμβούργο της Σκωτίας οι διαδηλωτές προκάλεσαν μποτιλιάρισμα. Αίτημα κι εδώ η μείωση των φόρων στα καύσιμα. Ομως ο Bρετανός πρωθυπουργός Τόνι Μπλερ δήλωσε χθες ότι η πολιτική της κυβέρνησής του για τα καύσιμα δεν πρόκειται να αλλάξει παρά τις διαμαρτυρίες.
  Ανάλογες εκδηλώσεις διαμαρτυρίας σημειώθηκαν και στην Ολλανδία, ενώ στη Γαλλία, αν και οι αποκλεισμοί από τους οδηγούς έχουν λήξει, ιδιοκτήτες μικρών καταστημάτων και επιχειρήσεων έστησαν οδοφράγματα στις εισόδους κάποιων πόλεων.
 Και στην Ελλάδα επεκτείνονται οι αντιδράσεις των ιδιοκτητών φορτηγών αυτοκινήτων, που απειλούν με απεργιακές κινητοποιήσεις από τις 29 Σεπτεμβρίου.
Με ανακοίνωσή τους οι Συνεργαζόμενες Ομοσπονδίες Φορτηγών Δημόσιας Χρήσης (συμμετέχουν οχήματα εθνικών μεταφορών και βυτιοφόρα) δηλώνουν ότι θα πραγματοποιήσουν σύσκεψη στην Αθήνα στις 24 Σεπτεμβρίου 2000. Οι Ελληνες φορτηγατζήδες θα περιμένουν έως τότε να λάβουν ικανοποιητικές για εκείνους απαντήσεις σε δύο θέματα: Πώς θα γίνει η απελευθέρωση του επαγγέλματός τους και τι θα γίνει με τις συνεχόμενες αυξήσεις στις τιμές των καυσίμων. Εφόσον οι
απαντήσεις κριθούν μη ικανοποιητικές, οι Ομοσπονδίες προαναγγέλλουν ότι θα ακινητοποιήσουν τα οχήματά τους από τα μεσάνυχτα της 29ης Σεπτεμβρίου.
