«Προσευχηθείτε για ένα ζεστό χειμώνα». Με τη φράση αυτή υποδέχθηκε την προχθεσινή απόφαση αύξησης της παραγωγής αργού πετρελαίου από τον ΟΠΕΚ Aμερικανός αναλυτής και για την ώρα έχει δίκιο, αφού όπως όλα δείχνουν τα χειρότερα δεν έχουν έλθει ακόμη. 
 Μία ημέρα μετά την απόφαση του ΟΠΕΚ να αυξήσει τη διεθνή προσφορά αργού πετρελαίου κατά 800.000 βαρέλια ημερησίως, οι τιμές όχι μόνο δεν υποχώρησαν αλλά «τράβηξαν» για ακόμη υψηλότερα επίπεδα. Αργά το απόγευμα η τιμή του πετρελαίου μπρεντ στην αγορά του Λονδίνου σημείωνε άνοδο μεγαλύτερη του ενός δολαρίου, στα 33, 98 δολάρια ανά βαρέλι. Την ίδια στιγμή η τιμή του ελαφρού αργού των ΗΠΑ εκτοξευόταν περίπου δύο δολάρια υψηλότερα, στα 35, 54 δολάρια, στο υψηλότερο επίπεδο των τελευταίων 10 ετών. 
 Ο φόβος που ελλοχεύει πλέον στις αγορές είναι ότι τα υπάρχοντα χαμηλά αποθέματα πετρελαίου θέρμανσης σε αρκετές χώρες της Δύσης, και κυρίως στις ΗΠΑ, δεν θα σταθούν ικανά για την κάλυψη της αυξανόμενης ζήτησης, λόγω του επερχόμενου χειμώνα. 
 Τα διυλιστήρια της Δύσης εργάζονται ήδη στο μάξιμουμ των παραγωγικών τους δυνατοτήτων προκειμένου να παραγάγουν το απαραίτητο πετρέλαιο θέρμανσης, θεωρείται όμως απίθανο να προλάβουν. Από την άλλη πλευρά, το νέο πετρέλαιο που
προσφέρει ο ΟΠΕΚ θα πάρει τουλάχιστον 45 ημέρες μέχρι να φθάσει στη Δύση και να μετασχηματιστεί σε πετρέλαιο θέρμανσης, εντείνοντας ακόμη περισσότερο τους φόβους για πιθανές ελλείψεις. 
 Ετσι δεν είναι λίγοι αυτοί, μεταξύ των οποίων και η Διεθνής Επιτροπή Ενέργειας, που εκτιμούν ότι η αστάθεια στις αγορές θα συνεχιστεί για αρκετές εβδομάδες ακόμη, μέχρις ότου τα ελλείμματα στα αποθέματα αργού πετρελαίου και πετρελαιοπαραγώγων των καταναλωτριών χωρών μειωθούν.
 Στη μηνιαία έκθεσή της που έδωσε χθες στη δημοσιότητα, η Διεθνής Επιτροπή Ενέργειας επισημαίνει ότι αν και τα αποθέματα του αργού πετρελαίου και των πετρελαιοπαραγωγών των χωρών του ΟΟΣΑ αυξήθηκαν τον Ιούλιο, παρέμεναν κατά 165
εκ. βαρέλια χαμηλότερα από τα αντίστοιχα περσινά επίπεδα. Στις ΗΠΑ τα αποθέματα αυτά μάλιστα βρίσκονται στα χαμηλότερα επίπεδα των τελευταίων 24 ετών, γεγονός που αυξάνει τις εκκλήσεις για απελευθέρωση των στρατηγικών αποθεμάτων της χώρας. 
 Η Διεθνής Επιτροπή Ενέργειας παρατηρεί από την άλλη πλευρά ότι ποσότητα μεγαλύτερη του 50% των 800.000 βαρελιών, που θα απελευθερώσει από την 1η Οκτωβρίου ο ΟΠΕΚ, προσφέρεται ήδη στις αγορές από τις παραβιάσεις των ποσοστώσεων από τα μέλη του καρτέλ. Καθώς οι περισσότερες χώρες-μέλη του καρτέλ δεν έχουν περιθώρια μεγαλύτερης παραγωγής πολλά θα εξαρτηθούν από τις επιπλέον ποσότητες που θα διαθέσει στην αγορά η Σαουδική Αραβία. Το Ριάντ με βάση τις ποσοστώσεις του ΟΠΕΚ μπορεί να προσφέρει έως και 8, 51 εκ. βαρέλια ημερησίως, όμως φέρεται να έχει υποσχεθεί στις ΗΠΑ αύξηση της παραγωγής σε 9 εκ. βαρέλια.
 Ο γενικός γραμματέας του ΟΠΕΚ Ρ. Λούκμαν, θέλοντας να ηρεμήσει τις αγορές, είπε χθες ότι το καρτέλ δεν θα περιμένει μέχρι την επόμενη συνάντησή του το Νοέμβριο για να αυξήσει την παραγωγή του. 
