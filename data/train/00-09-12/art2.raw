 Χθες τον αποχαιρετήσαμε. Ο Βασίλης Ραφαηλίδης, ο «υπέρμαχος μιας διαρκούς επανάστασης», κηδεύτηκε στην Πάτρα. Οι δεκάδες φίλοι τον αποχαιρέτισαν νωρίτερα το πρωί, στην εκκλησία της γειτονιάς του, στα Εξάρχεια. Η συνέντευξη που ακολουθεί -το μεγαλύτερο μέρος της είναι αδημοσίευτο- έγινε στο τέλος του καλοκαιριού του 1996, στην αυλή ενός παραθαλάσσιου εστιατορίου στις Τζιτζιφιές, για τις ανάγκες της στήλης «Πρόσκληση σε γεύμα», του περιοδικού «Εψιλον» της «Ε».
 Το θαλασσινό αεράκι και η ήρεμη βραδιά είχαν στρέψει την κουβέντα μας σε θέματα καθημερινά, στα παιδικά του χρόνια, στις εμπειρίες του απ' το στρατό, στους Eλληνες, αλλά και στην κωμική πλευρά της περιπετειώδους σχέσης του με την εξουσία.
 * Τα τελευταία χρόνια εμφανίζεστε συχνά στην τηλεόραση. Συνηθισμένη αλλά και περίεργη η ανάγκη να θέλει κάποιος να φαίνεται; 
 «Είναι απολύτως κατανοητή τουλάχιστον για τους μισούς ανθρώπους, αυτούς που ζουν δηλαδή κάτω από το βλέμμα του άλλου, λέει ο Σαρτρ. Οι άλλοι μισοί είναι επικούριοι, ακολουθούν το «λάθρα βιώσας» του Επίκουρου. Δεν θέλουν να φαίνονται και ν' ακούγονται. Κάποιοι αποζητούν την αναγνώριση, αισθάνονται την
ύπαρξή τους κάτω από τα μάτια του άλλου και κάποιοι κάτω από τα μάτια του θεού. Οπως είναι για παράδειγμα ένας καλόγερος ή ένας «εσωστραμμένος» άνθρωπος. Ανήκω στην κατηγορία των ανθρώπων που έχουν ανάγκη τον άλλο, την παρουσία και τη ματιά του άλλου. Και βέβαια, η κόλαση είναι οι άλλοι. Υπάρχουν
όμως άνθρωποι που επιδιώκουν ακόμα και την ύβρι ή τα κακά λόγια που θα τους πουν, προκειμένου να μην τους αγνοήσουν. Στο χριστιανισμό το μάτι του άλλου είναι ο Θεός. Ο Θεός τον βλέπει, ο Θεός τον παρακολουθεί. Στον Επίκουρο υπάρχουν μόνον οι φίλοι, το κοινόβιο, η παρέα». 
 * Ποια ήταν η δική σας θέση μέσα στην «παρέα»; 
 «Η παρέα με την έννοια της αποδοχής, του ποιος είναι καλύτερος, χειρότερος ή ο
αρχηγός, ή ποιος θα κάνει τη μεγαλύτερη μαλακία, δεν θα ήταν δυνατόν να έχει σχέση με μένα, γιατί από πολύ μικρός κινούμαι σ' ένα χώρο εξωστραμμένο: κόμματα, ομάδες, παρανομίες, Αλγερία, φασαρία, κακό. Η συμμετοχή και η ζωή μέσα σε αριστερές ομάδες σε εκθέτει ανεπανόρθωτα. Θυμάμαι ότι όταν δούλευα ένα
χρόνο στο Αλγέρι, κάτω από πολύ δύσκολες συνθήκες, ήμουν υπό συνεχή παρακολούθηση από την Aστυνομία, την κυβέρνηση, τους Aμερικανούς, τους Aγγλους, τους συντρόφους, απ' όλο τον κόσμο. Συνήθισα από μικρός στην έκθεση, από νήπιο θα 'λεγα, και κυριολεκτώ. Το πρώτο πράγμα που θυμάμαι στη ζωή μου είναι ένα μπουκάρισμα της Aστυνομίας στο σπίτι μας. Ηταν το '38 ή το '39. Πρέπει να ήμουνα τεσσάρων ή πέντε χρόνων. Είχαν συλλάβει τον πατέρα μου στην Κοζάνη και οι αστυνομικοί μπήκαν στο σπίτι μας για να βρουν κομμουνιστικά βιβλία. Επειδή δεν βρήκαν τίποτα, πήραν τελικά την εγκυκλοπαίδεια του Πυρσού, που ήταν κόκκινη, με κόκκινο εξώφυλλο δηλαδή. Οταν από μικρός καταλάβεις κι αργότερα σου πουν ότι πήραν την εγκυκλοπαίδεια του Πυρσού σαν κομμουνιστικό βιβλίο, λες: «Είναι ηλίθιοι. Από δώ και πέρα θα τους αντιμετωπίσω σαν ηλίθιους. Βέβαια είναι η εξουσία, θα πάθω από αυτούς, αλλά θα γλεντήσω κιόλας...». 
 «Γλέντησα σε συνθήκες σκληρές, όπως εκείνες που επικρατούσαν στον ελληνικό στρατό την εποχή που υπηρετούσα. Ο πατέρας μου ταλαιπωρούνταν στις φυλακές και
στην εξορία περισσότερο από δέκα χρόνια. Στο στρατό, σαν γιος κομμουνιστή παρά
σαν κομμουνιστής ο ίδιος, πήγα σε μονάδα τιμωρημένων. Εκεί που στέλνανε τα καθίκια. Εντελώς συμπτωματικά η 135 μοίρα Πεδινού Πυροβολικού ήταν δίπλα στο σπίτι μου. Δεν ξέρανε ότι οι δικοί μου είχαν μετακομίσει στην Καστοριά και ότι
με στείλανε να υπηρετήσω σ' ένα χωριό δίπλα στο σπίτι μου. Εκεί, όντας πυροβολητής, προάχθηκα σε μουσικό στην μπάντα της μεραρχίας. Είπα βέβαια ένα τερατώδες ψέμα. Ηρθε ο μαέστρος της μονάδας και ζητούσε μουσικούς. Ρώτησε λοιπόν: "Ποιος παίζει μουσικό όργανο εδώ; " Βγήκα από τη γραμμή και του είπα: "Εγώ. Παίζω φαγκότο". Δεν έπαιζα βέβαια κανένα όργανο. Ξέρεις τι θράσος είναι αυτό το στρατό; 
 "Φαγκότο", μου λέει ο αξιωματικός, "δεν υπάρχει στην μπάντα". "Αν υπήρχε βρε ηλίθιε θα το 'λεγα; ", σκέφτομαι. Αγαπούσα βέβαια τη συμφωνική μουσική από παιδί. Με άκουσε να μιλάω για Βέρντι και Μπετόβεν και πείστηκε: "Φαγκότο παίζει, φαγκότο δεν έχουμε, θα του δώσουμε να παίξει γκρανκάσα". Μου δώσανε λοιπόν μια γκρανκάσα. Στην αρχή μου φαινόταν βαριά. Αργότερα πήρα ένα τυμπανάκι, μετά τα πιατίνια, μέχρι που έγινα μαέστρος. Οταν ο μαέστρος είχε πρόβλημα, έβγαζα εγώ έξω την μπάντα. Προχώρησε όμως η πλάκα. Αργότερα απόκτησα
και την ιδιότητα του λογιστή. Στο στρατό όταν σε ρωτάνε αν ξέρεις από λογιστικά, εννοούν αν ξέρεις πρόσθεση και αφαίρεση. Το κόλπο το είχα πιάσει εξ
 * Στη χούντα σας συνέλαβαν από τους πρώτους μήνες...
 «Με συλλάβανε τον Οκτώβρη. Είχα αναλάβει δράση από τις πρώτες μέρες του πραξικοπήματος. Θα με συλλαμβάνανε όμως νωρίτερα, αν δεν είχα αυτά τα αντανακλαστικάαπέναντι στην εξουσία. Τι έγινε; Μέναμε στου Παπάγου. Ενα βράδυ περνούσα μέσα από ένα πάρκο για να πάω στο σπίτι μου. Σκοτάδι και ερημιά. Ξαφνικά πετάγεται πίσω από ένα δέντρο ένας μπασκίνας και μου λέει: "Ταυτότητα". Ακόμα δεν μπορώ να καταλάβω κατά ποία λογική του είπα: "Αντε χέσου ρε μαλάκα. Αει σιχτίρ κόπανε". Αυτός με χαιρέτησε κι έφυγε. Σου λέει: "Για να βρίζει έτσι, θα είναι αξιωματικός".
 Τελικά οι εξουσιαστικές σχέσεις είναι θέμα χειρισμού. Θυμάμαι ακόμα όταν με δικάσανε για ένα αδίκημα Τύπου. Είχα γράψει κάτι για μια ταινία του Καραγιάννη. Μου έκανε μήνυση ο Καραγιάννης και καταδικάστηκα σε 40 μέρες φυλακή. Τους είπα λοιπόν αμέσως μετά την ανακοίνωση της καταδίκης, ότι δεν θα εξαγοράσω την ποινή μου και θα πάω φυλακή. Χαμός έγινε. «Τι είναι αυτά που λέτε», φώναξε ο πρόεδρος. "Θα πάω φυλακή", του απάντησα. «Αλλιώς βάλε στη θέση
της εικόνας του Χριστού, ένα τιμολόγιο που να λέει: "Εξύβριση δραχμές τόσο. Φόρος δραχμές τόσο".
 Είναι εντυπωσιακό όμως όταν δεις από κοντά πώς λειτουργούν μέσα στη φυλακή, ανάμεσα σε καταδίκους και καφκικούς ανθρώπους, τα εθνικά σύμβολα. Την περίοδο της χούντας που πήγαινα στην εκκλησία των Φυλακών Αβέρωφ για να δω κόσμο, αντίκριζα τραγικά πράγματα. Ο παπάς λειτουργούσε μ' έναν τρόπο παράξενο, περιφρονητικό. Εκτελούσε μια δουλειά σαν δημόσιος υπάλληλος, με πλήρη περιφρόνηση. Σκεφτόταν: "Τι κάνω εγώ εδώ μέσα, με κλέφτες και δολοφόνους; ". 
 Οταν αρνήθηκα λοιπόν να εξαγοράσω την ποινή πήγα φυλακή και το απόλαυσα μ' έναν τρόπο συναρπαστικό: Μόλις μαθεύτηκε η φυλάκισή μου στην εφημερίδα, ήρθε να με δει, με άδεια του υπουργού Δικαιοσύνης, η Ελλη Παππά, γνωστή συνάδελφος,
διανοούμενη και γυναίκα του Μπελογιάννη. Στην οποία εγώ χρωστάω πάρα πολλά από
παλιά. Μου είχε φέρει κάτι κουβέρτες και φαγητό. Μόλις την είδα, το μυαλό μου πήγε αμέσως στο γεγονός ότι είναι η κυρία Μπελογιάννη. Καθόμουνα στο γραφείο των αξιωματικών και μέχρι τη στιγμή που άνοιξα το φαγητό πάνω στο γραφείο, την
είχαν αφήσει να στέκεται όρθια. Σηκώνομαι λοιπόν, και φωνάζω θυμωμένος: "Παιδιά, γιατί δεν φέρνετε μια καρέκλα στη γυναίκα; Ξέρετε ποια είναι η κυρία;
H γυναίκα του Μπελογιάννη! " Επικράτησε μεγάλη σύγχυση. Αρχισαν να κοιτάζονται μεταξύ τους και να αναρωτιούνται: Ποιος είναι αυτός που προκαλεί μέσα στη φυλακή, φωνάζοντας για τη γυναίκα του Μπελογιάννη; Αυτή η αντίδρασή μου είναι ανάλογη με όσα λέω συχνά στην τηλεόραση κραυγάζοντας ότι είμαι άθεος ή κομμουνιστής. Υπάρχει μια σκοπιμότητα. Πρέπει να κατανοήσουν όλοι ότι είναι φυσιολογικό να υπάρχουν σε όλο τον κόσμο άθεοι, μωαμεθανοί, ινδουιστές. Πρέπει
να αναρωτηθούμε σοβαρά και να εξετάσουμε επιτέλους όλα τα ζητήματα που έχουν καταστρέψει την Ελλάδα. Γιατί η ιδιότητα του Eλληνα να καθορίζεται από την πίστη του στο θεό; ».
 «Αυτή η ιστορία δεν είναι ελληνική, αλλά του Τζορτζ Κάνινγκ. Οταν το 1830 συγκροτήθηκε το ελληνικό κράτος τέθηκε το ζήτημα: Tι σόι κράτος θα είναι αυτό που είναι όλοι μπερδεμένοι: οι μισοί μιλάνε ελληνικά, οι άλλοι μισοί αρβανίτικα ή είναι μουσουλμάνοι. Σκεφτόμενος λοιπόν ότι μέσα σε αυτό το χάος θα υπάρξουν τεράστια προβλήματα, τους υποχρεώνει να έχουν μια γλώσσα και μια θρησκεία».
 «Βεβαίως. Μιας τεχνητής ομοιογένειας. Επιβεβλημένης. Από κει και πέρα άρχισαν τα μαρτύρια. Ο Δεσπότης κρέμασε δέκα άτομα στην Υδρα επειδή μιλούσαν αρβανίτικα. Οταν προκύψει ένα έθνος με απειλές, είναι φυσικό να γεμίσει η Ελλάδα με κρυψίνοες, φοβισμένους και τρομοκρατημένους ανθρώπους. Ο τυπικός Eλληνας είναι ο φοβισμένος. Μπορεί να είναι παλικάρι, να πολεμά τους Γερμανούς
και να κάνει θαύματα, αλλά απέναντι στην εξουσία είναι φοβισμένος.
 Μου ρίχτηκαν όλοι κάποτε, όταν είπα στην τηλεόραση ότι ο Κολοκοτρώνης έκανε και φοβερά εγκλήματα. Ο Κολοκοτρώνης όταν άλωσε την Τριπολιτσά έσφαξε 32.000 κόσμο: μωρά παιδιά και γυναίκες. Πώς αλώνεται μια πόλη, πρωτεύουσα και διοικητικό κέντρο των Τούρκων με τις γυναίκες και τα παιδιά όλων των αρχόντων που ζουν εκεί; Με σφαγές.
 Το λέει ο Κολοκοτρώνης στα απομνημονεύματά του. Eίναι ήρωας, αλλά αυτοί δεν μπορούν να φανταστούν έναν ήρωα που σκοτώνει τόσο κόσμο. Οταν αναφέρονται στους ήρωες, έχουν στο μυαλό τους τον Αϊ-Γιώργη, τον Αϊ-Δημήτρη και τους στρατιωτικούς αγίους».
 «Είμαι τόσο πολύ Eλληνας που πρέπει να κάνω μια αυτοκριτική μπας και είμαι κι εγώ σοβινιστής. Ολη αυτή η οργή που βλέπεις, είναι προς τους ψευτοέλληνες. Λέω
σοβινιστής, γιατί πιστεύω τόσο πολύ στη δύναμη και την αξία του ελληνικού πολιτισμού. Είμαι κολλημένος σα στρείδι στους αρχαίους Eλληνες και μόνο σε αυτούς. Ξέρω όμως επίσης ότι είναι λάθος να δίνουμε τόση μεγάλη βαρύτητα σ' έναν πολιτισμό που δέχθηκε μυριάδες επιρροές, ύστερα μάλιστα από τον Λεβί Στρος και στη σημασία που έδωσε αυτός ο μεγάλος εθνολόγος στους δευτερεύοντες πολιτισμούς των Aφρικανών και των Aσιατών.
 Η οργή μου είναι προς τους μπαγάσηδες, οι οποίοι και τον ελληνικό πολιτισμό δεν γνωρίζουν και μιλάνε για το "αίμα το ελληνικό". Είναι τεμπέληδες, ανίκανοι
και θεωρούν δύσκολο πράγμα να διαβάσουν Πλάτωνα και Σοφοκλή. Ολοι αυτοί οι αμόρφωτοι, νιώθουν σπουδαίοι σαν απόγονοι του Περικλή. Από τη μεριά του λαού το κατανοώ. Διότι ο απλός άνθρωπος, μέσα στη μιζέρια του, κρατιέται στα ποδάρια του με αυτό το παραμύθι. Αλλά ο ρουφιάνος ο καθηγητής Πανεπιστημίου, γιατί παίζει το παιχνίδι του δυστυχισμένου ανθρώπου; 
 Νιώθω βέβαια πολύ περίεργα όταν σκέφτομαι, γνωρίζοντας από τα διαβάσματά μου, ότι εδώ που καθόμαστε (σ.σ. στην αυλή του ρεστοράν κοντά στον Αλιμο) ήταν ο αγαπημένος τόπος του Αριστοτέλη. Εδώ κατέβαινε κάθε μέρα και κολυμπούσε: ήταν πολύ άσχημος, καμπούρης και κολυμπούσε απόμερα. Ή ότι ο πανέμορφος και πάμπλουτος Πλάτων, από τους πιο πλούσιους Eλληνες, είχε δικιά του όλη την Κηφισιά, και ότι ο Θουκυδίδης ήταν επίσης από τον Αλιμο, ενώ ο Δημοσθένης ξεκινούσε κάθε μέρα από την πατρίδα του την Παιανία κι ερχότανε στην αγορά. 
 Η πατρίδα του καθενός θα έλεγα ότι είναι τα εδάφη, οι περιουσίες, οι τράπεζες,
οι φίλοι, η οικογένεια, εκεί που μεγαλώσε. Η Ελλάδα μπορεί να είναι πατρίδα όμως και για τον Eβραίο και για τον Aρμένη και για τον καθένα που έζησε ή μεγάλωσε εδώ. Θα δυσκολευτούν πολύ αυτοί οι άνθρωποι αν τους πετάξεις αλλού». 
 * Αναφερθήκατε στα διαβάσματά σας. Εκτός από τη Σχολή Σταυράκου, έχετε κάνει άλλες σπουδές; 
 «Δεν έχω σπουδάσει τίποτα. Ενοoώ Πανεπιστήμιο. Το διάβασμα, που είναι η σοβαρή
σπουδή μου, είναι βέβαια κάτι άλλο. Θα σου πω μια ιστορία που δεν είναι γνωστή. Εχει σχέση με την εγκύκλια μόρφωση και την εξουσία, σε μια συνάντησή μου με τον Χρήστο Σαρτζετάκη. Το τελευταίο καλοκαίρι της προεδρίας του, μου τηλεφώνησε η γραμματέας του και μου είπε ότι ο Πρόεδρος θέλει να με δει. «Δεν έρχομαι», της λέω, «γιατί δεν έχω επίσημα ρούχα». «Ελάτε όπως είστε», απαντά αυτή. Είχα ρούχα, αλλά φόρεσα επίτηδες ένα μαύρο πουκάμισο, ένα τζιν παντελόνι
και πήγα. Με υποδέχτηκε στην πόρτα ένας λακές με λιβρέα και άσπρα γάντια. Με οδήγησε στην αίθουσα χορού των παλιών ανακτόρων και με παράτησε ολομόναχο. Σε λίγο, ήρθε ξανά ο λακές και με πήγε στο γνωστό γραφείο με τον καναπέ που βλέπουμε στην τηλεόραση. Εκεί, αρχίζει λοιπόν ο Σαρτζετάκης και μου λέει διάφορα, κι εγώ δεν καταλαβαίνω πού το πάει. Κατάλαβα όταν είδα μια στίβα από κείμενά μου πάνω στο γραφείο του. «Πολύ ωραία τα κείμενά σας, αλλά χρησιμοποιείτε συχνά ξένες λέξεις», μου λέει. «Να, όπως η λέξη κρετίνος». Κρετίνο αποκαλούσα τον Σαρτζετάκη. Τότε πείστηκα ότι με είχε καλέσει για να μου κάνει συστάσεις για το πώς πρέπει να φέρομαι στον Πρόεδρο της Δημοκρατίας.
Δεν μου το είπε καθαρά, σε όλη τη διάρκεια της συζήτησης που κράτησε μισή ώρα.
Ξαφνικά από κουβέντα σε κουβέντα μου πρότεινε αντί για την λέξη κρετίνος, να χρησιμοποιώ την αρχαία ελληνική λέξη Ιδιώτης. Ιδιώτης στα αρχαία ελληνικά σημαίνει βλαξ. Εξ ου και Ιdiot. Τότε με ρώτησε τι έχω σπουδάσει και του αράδιασα, λέγοντάς του ψέματα, δεκαπέντε πανεπιστημιακά διπλώματα.
 Οταν ο Πρόεδρος της Δημοκρατίας, η κορυφή της εξουσίας φέρεται με αυτό τον τρόπο, συμπεραίνω πώς φέρεται η πυραμίδα ολόκληρη μέχρι τον τελευταίο μπασκίνα». 
 * Το σινεμά είναι η μεγάλη αγάπη σας και η «οικογένεια» από την οποία προέρχεστε. Τι βλέπετε να συμβαίνει λοιπόν στον ελληνικό κινηματογράφο σήμερα; 
 «Πολύ σημαντικά πράγματα. Ο Θόδωρος Αγγελόπουλος είναι ήδη πολύς για ένα σινεμά σαν το ελληνικό. Υπάρχουν κι άλλα ταλέντα βέβαια, όπως είναι ο Χούρσογλου και ο Γκορίτσας, που θα μπορούσαν να δουλέψουν ακόμα και στο Χόλιγουντ. Είναι πολλοί καλοί filmmakers. Auteur δεν είναι. Auteur είναι μόνο ο Αγγελόπουλος. Ελέγχει τα πάντα μ' έναν τρόπο απόλυτο. Είναι δημιουργός εξ ολοκλήρου και με μια πρόθεση δοκιμιογραφική και ποιητική. Ολοι οι δημιουργοί εξαφανίστηκαν. Ο τελευταίος είναι ο Αγγελόπουλος, διεθνώς. 
 Εγώ είχα βέβαια μια διπλή αγάπη: μια λατρεία για το Χόλιγουντ που δεν σταμάτησε ποτέ, και μια φανατική προσήλωση στους μοντερνισμούς. Εκείνη η διπλή
αγάπη έγινε μονή. Πιστεύω στον Αριστοτέλη πλέον, όχι στον Μπρεχτ. Στη χρονική αφήγηση, στους χαρακτήρες, σε μια δομή λογική. Kινηματογραφικό έργο της ζωής μου θα έλεγα ότι είναι ο "Πολίτης Κέιν" του Ορσον Ουέλς».
 * Γιατί δεν γίνατε τελικά σκηνοθέτης του σινεμά; 
 « Εκτός από τις δύο μικρού μήκους ταινίες που έκανα το '62, δούλεψα αρκετά με τον Κούνδουρο αλλά και με τον Μανθούλη. Οταν κατάλαβα μέσα από τη δουλειά πόσο
δύσκολη, υπεύθυνη και σοβαρή υπόθεση είναι η σκηνοθεσία, τρομοκρατήθηκα και τα
 * Αν θα γυρίζατε σήμερα μια μεγάλου μήκους ταινία, τι θα ήταν; 
 «Αν θα έκανα σινεμά θα έκανα το σινεμά του Φερέρι. Από τότε που τον είδα είπα:
"Να ένας σαν κι εμένα". Μιλάω για αυτό τον αφαιρετικό, λιτό, μεσογειακό σουρεαλισμό του Φερέρι. Ενα σενάριο που είχα στο μυαλό μου του το είχα πει κάποτε επειδή ήμαστε φίλοι. Είναι η ιστορία μιας μικρής πόλης, που όταν πεθαίνει ο τελευταίος νεκροθάφτης κανείς δεν θέλει να κάνει τη δουλειά του, επειδή είναι κακή και βρώμικη. Ετσι, ο ένας αρχίζει να θάβει τον άλλο, ο πατέρας το γιο κ.ο.κ. Αν μου ζητούσες να ξεχωρίσω τους σκηνοθέτες που αγαπώ, θα έλεγα τρεις: τον Τσάπλιν, τον Μπουνιουέλ και τον Ουέλς. Οταν πέθαναν σκέφτηκα: "Τι περιμένουμε τώρα; " Ηταν σαν να τέλειωσε το σινεμά για μένα». 
