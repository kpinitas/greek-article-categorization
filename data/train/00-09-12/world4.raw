 Τα παιδιά του δρόμου που ζουν στα περίχωρα των βραζιλιάνικων μεγαλουπόλεων είναι εκτεθειμένα σε χιλιάδες κινδύνους και ενώ κάθε φορά που σημειώνεται ένα ξέσπασμα βίας σε βάρος τους, υποτίθεται ότι ευαισθητοποιείται η κοινή γνώμη και εκπονούνται κάποια προγράμματα, σύντομα το ενδιαφέρον ατονεί, γιατί προφανώς δεν υπάρχει πολιτική βούληση να βοηθηθούν τα παιδιά, στ' αλήθεια.
 Πριν από επτά χρόνια, αστυνομικοί με πολιτικά σκότωσαν 8 παιδιά του δρόμου που
ζούσαν στα περίχωρα του Ρίο ντε Τζανέιρο. Οι δολοφονίες αυτές, που έγιναν γνωστές ως «σφαγή της Καντελαρία», καταδικάστηκαν απ' όλο τον κόσμο. Τα μέσα ενημέρωσης έγραφαν για μέρες για τους Βραζιλιάνους αστυνομικούς που σκοτώνουν παιδιά για να κάνουν την πλάκα τους και η διεθνής κοινότητα, συγκινημένη, έστειλε μερικά εκατομμύρια για να βοηθήσει την κατάσταση. Παρά τη δημοσιότητα που έλαβε το θέμα, όμως, παρά τα χρήματα και τις υποσχέσεις που δόθηκαν, τα παιδιά της Καντελαρία γρήγορα ξεχάστηκαν. Τα περισσότερα από αυτά έχουν χάσει τη ζωή τους υπό βίαιες συνθήκες. Την ημέρα της σφαγής, μπροστά στον Καθεδρικό Ναό της Καντελαρία ζούσαν 70 παιδιά. Από τα 62 που επέζησαν τότε, τα 44 είναι σήμερα νεκρά. Τα περισσότερα έχασαν τη ζωή τους πριν κλείσουν τα είκοσι.
 Οταν έγινε γνωστή η σφαγή, οι Βραζιλιάνοι έπαθαν σοκ. Για άλλη μια φορά η χώρα
τους εμφανιζόταν στο εξωτερικό ως ένας διεφθαρμένος, άναρχος τόπος, όπου οι αθώοι πέφτουν θύματα των ισχυρών. Παρά ταύτα, δεν έλαβαν κανένα μέτρο για την προστασία των παιδιών. Τα περισσότερα από τα 44 παιδιά που πέθαναν τα επόμενα χρόνια είχαν εμπλακεί σε δίκτυα εμπορίας ναρκωτικών. Κανένα δεν μπόρεσε να ξεφύγει από τη φτώχεια που τα έριξε στο δρόμο. Ορισμένα πέθαναν από αρρώστιες,
συμπεριλαμβανομένου του AIDS, άλλα σκοτώθηκαν σε συγκρούσεις με την αστυνομία.
 Το 44ο παιδί της Καντελαρία, που πέθανε τα επτά τελευταία χρόνια, ο Σάντρο ντο
Νασιμέντο, είχε γλιτώσει από τη σφαγή του 1993, αλλά δεν απέκτησε ποτέ σταθερό
σπίτι. Μπλεγμένος σε μικροκλοπές και ναρκωτικά, δεν πρέπει να ένιωθε πολύ σημαντικός στη ζωή του, τις τελευταίες ώρες της οποίας όμως τις πέρασε ως «πρωταγωνιστής» στην κρατική τηλεόραση. Τον περασμένο Ιούνιο, έχοντας συλλάβει
ομήρους τους επιβάτες λεωφορείου για να γλιτώσει από την καταδίωξη των αστυνομικών ύστερα από μικροκλοπή, πρωταγωνίστησε στα δελτία της κρατικής τηλεόρασης. Μετά από πολύωρες διαπραγματεύσεις, βγήκε από το λεωφορείο με μία όμηρο, που τη σκότωσε αμέσως όταν οι αστυνομικοί δεν τήρησαν τη συμφωνία τους και άνοιξαν πυρ. Συνελήφθη και άφησε την τελευταία του πνοή χτυπημένος από τους αστυνομικούς μέσα στην κλούβα. Ηταν 21 έτους.
