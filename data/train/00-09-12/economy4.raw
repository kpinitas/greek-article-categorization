 Βαθαίνει η κρίση του ευρώ, καθώς ακόμη μία φορά οι υπουργοί Οικονομικών της Ε.Ε. αρκέστηκαν σε λόγια και ανέβαλαν τα έργα.
 Το ευρωπαϊκό νόμισμα κατρακύλησε σε νέο αρνητικό ρεκόρ έναντι του δολαρίου, πλησιάζοντας πλέον τα 85 σεντς, χάνοντας το ένα τρίτο περίπου της αξίας του από τα 1, 17 δολ., που είχε την 1/1/1999. Σε επίπεδα ρεκόρ υποχώρησε το ευρώ και έναντι του γεν και του ελβετικού φράγκου.
 Οι υπουργοί Οικονομικών της Ε.Ε., την Παρασκευή επανέλαβαν ακόμη μία φορά τη δέσμευσή τους για ισχυρό ευρώ, δέσμευση ωστόσο που δεν φαίνεται να υλοποιείται
σε έργα, καθώς οι Ευρωπαίοι φαίνεται να έχουν πιαστεί για τα καλά στον ύπνο, ελπίζοντας στο... πάλι με χρόνια με καιρούς, πάλι δικά μας θα' ναι... Στο ότι δηλαδή οι αγορές θα ανακαλύψουν εν ευθέτω χρόνω τις αρετές του νέου νομίσματος.
 Χθες πάντως ήταν μια ακόμη οδυνηρή μέρα στη σύντομη ιστορία του ευρώ, με το νέο νόμισμα να βάλλεται πανταχόθεν, από το δολάριο, το γεν και το ελβετικό φράγκο.
 Προς στήριξη του ευρώ, αλλά χωρίς αντίκρισμα, έσπευσαν και οι κεντρικοί τραπεζίτες της Ομάδας των Δέκα (G10-Βέλγιο, Βρετανία, Καναδάς, Γαλλία, Γερμανία, Ιταλία, Ιαπωνία, Ολλανδία, Σουηδία, ΗΠΑ) συν την Ελβετία, που συσκέφθηκαν χθες στη Βασιλεία της Ελβετίας. 
 Οι κεντρικοί τραπεζίτες των δέκα πλουσιότερων χωρών του κόσμου δήλωσαν διά στόματος του διοικητή της Τράπεζας της Αγγλίας Εντι Τζορτζ, ότι θεωρούν την τρέχουσα ισοτιμία του ευρώ έξω από τα οικονομικά δεδομένα. Θεωρούν με δυο λόγια το ευρώ υποτιμημένο.
 Οι δηλώσεις αυτές, πάντως, ουδόλως βοήθησαν το ευρώ, που συνεχίζει να υποτιμάται. Εναντι του κυριοτέρου αντιπάλου, υποχώρησε έως τα 85, 67 σεντς, νέο
αρνητικό ρεκόρ, χάνοντας 1, 5% από την αξία του σε μια μέρα, για να ανακάμψει αργότερα στα 86, 25 σεντς. Οι απώλειές του από την 1/1/99, φτάνουν το 27%, το ευρωπαϊκό νόμισμα έχει χάσει δηλαδή σχεδόν το ένα τρίτο της αξίας του.
 Ο Γάλλος υπουργός Οικονομικών, Λοράν Φαμπιούς, απείλησε για μία ακόμη φορά, εξ
ονόματος των Ευρωπαίων, με παρέμβαση, λέγοντας ότι παραμένει πάντοτε ένα από τα όπλα. Στο κοινό ανακοινωθέν τους, πάντως, οι υπουργοί Οικονομικών απέφυγαν να κάνουν νύξη για παρέμβαση, έστω και για την τιμή των όπλων.
  Στη συνήθη αδιαφορία των αγορών για το νέο νόμισμα προστίθενται τώρα οι ανησυχίες τους για τις επιπτώσεις της ανόδου του πετρελαίου στον πληθωρισμό της Ε.Ε. «Υπάρχει τώρα μεγαλύτερη ανησυχία για το τι θα συμβεί στην ευρωπαϊκή ανάπτυξη υπό το πρίσμα των υψηλότερων τιμών στα καύσιμα και των κινδύνων για νέες πληθωριστικές πιέσεις. Κάτι τέτοιο οπωσδήποτε πλήττει τα νομίσματα», τονίζει ο Κρις Γουίντνες, οικονομολόγος στην Chase Securities της Νέας Υόρκης.
 Ο Ιταλός υπουργός Οικονομικών Βιτσένσο Βίσκο δίνει πάντως μια διαφορετική εξήγηση για τη συνεχιζόμενη πτώση του ευρώ, δηλώνοντας ότι οι επενδυτές έχουν γυρίσει τις πλάτες στο νέο νόμισμα λόγω της αδυναμίας των κρατών-μελών της Ε.Ε. να πάρουν συγκεκριμένες αποφάσεις.
 «Η ρίζα του προβλήματος είναι ότι η διαδικασία αποφάσεων στην Ευρώπη είναι τόσο αργή και χρονοβόρος, που οι αγορές δεν πιστεύουν ότι οι 12 χώρες είναι ικανές να δράσουν σαν μία χώρα. Κατά την άποψή μου, τη μόνη πρόοδο που οι αγορές πραγματικά θα εκτιμήσουν είναι η στροφή σε αποφάσεις κατά πλειοψηφία», με δυο λόγια ο περιορισμός του δικαιώματος του βέτο που έχουν σήμερα οι χώρες της Ε.Ε.
 Η συνεχιζόμενη πτώση του ευρώ αυξάνει το ρεύμα ευρωσκεπτικισμού σε χώρες όπως η Δανία, που καλείται με δημοψήφισμα στις 28 του μήνα να αποφανθεί αν θα μετάσχει ή όχι στην ΟΝΕ.
 Παράλληλα, πολλοί επενδυτές από την Απω Ανατολή, που πίστεψαν στις προοπτικές του νέου νομίσματος, φαίνεται να έχουν «εγκλωβιστεί» στα υψηλά, αγοράζοντας ευρώ, όταν αυτό είχε 1, 17 δολάρια. Και αν αποφασίσουν και αυτοί να «απεγκλωβιστούν», ο κίνδυνος κατάρρευσης του ευρώ είναι ορατός.
