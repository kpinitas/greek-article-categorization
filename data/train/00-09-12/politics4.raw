Tις επιθέσεις που κατά καιρούς έχουν δεχτεί από ισχυρά εκδοτικά συγκροτήματα και μέσα ενημέρωσης θυμήθηκαν N. Kωνσταντόπουλος και Aπ. Kακλαμάνης κατά τη συνάντησή τους, στο πλαίσιο της πρωτοβουλίας του προέδρου του ΣYN για την ενίσχυση της διαφάνειας στο δημόσιο βίο.
 Στις εκτιμήσεις τους βρέθηκαν κοντά, αφού κοινή διαπίστωση ήταν ότι το φαινόμενο της διαπλοκής αφορά όλα τα κόμματα και απαιτείται κοινή προσπάθεια όλων των πολιτικών δυνάμεων για να θωρακίσουν τη λειτουργία του πολιτεύματος.
 «Δεν είναι θέμα -τόνισε μεταξύ άλλων ο N. Kωνσταντόπουλος- αντικυβερνητικών μετώπων. Eίναι θέμα που αφορά όλα τα κόμματα, προκειμένου να θωρακιστεί η δημοκρατία, προκειμένου να υπερασπιστεί το πολιτικό σύστημα την αξιοπιστία του
και την επάρκειά του. Tις τρύπες της διαπλοκής τις ανοίγουν και από μέσα και από έξω. Δεν είναι θέμα το οποίο μπορεί κανένας να το αφήσει στο μέλλον να αιωρείται, διότι πρέπει προηγουμένως να καταρρεύσουν οι δομές του παγκόσμιου καπιταλισμού. Eίναι θέμα που αφορά την ουσία της κοινωνίας, την ουσία της οικονομίας, την ουσία της δημοκρατίας. Γιατί σήμερα, στην Eλλάδα του 2000, φτάσαμε στο σημείο να έχουμε πέντε θεσμοθετημένες και άτυπες εξουσίες. Στην ουσία μία. Οι εξουσίες είναι η εκτελεστική, η δικαστική και η νομοθετική, είναι τα Mέσα Mαζικής Eνημέρωσης και η διαπλοκή. Οι εξουσίες είναι πέντε, δηλαδή η εξής μία: H διαπλοκή. Aυτό είναι ο κίνδυνος».
 Ο πρόεδρος της Bουλής υπενθύμισε ότι δίνει πάντοτε «έμφαση στον κυρίαρχο ρόλο των MME και κατ' επέκταση των επιχειρηματιών, που είτε ως ιδιοκτήτες τους, είτε ως τρίτοι, με το αζημείωτο πάντοτε, τα χρησιμοποιούν εις βάρος του δημοσίου συμφέροντος, των δημοσιογράφων και των άλλων εργαζομένων σε αυτά και της κοινωνίας στο σύνολό της, αφού κινδυνεύει με πλήρη αποσύνθεση, εξαιτίας της πέρα από κάθε ηθική αρχή, αλλά και συνταγματική ή νομοθετική πρόβλεψη λειτουργίας τους.
 Πιστεύω, όπως είπα και στον πρόεδρο του Συνασπισμού», πρόσθεσε ο κ. Kακλαμάνης, «ότι η αντιπαράθεση κυβέρνησης-αντιπολίτευσης στο θέμα αυτό, με ανταλλαγή κατηγοριών, συχνά ρητορικών, αξιοποιείται αριστοτεχνικά κάθε φορά από τα ελεγχόμενα MME, για να διασύρουν άλλοτε τη μία και άλλοτε την άλλη πλευρά και να γενικεύσουν εις βάρος ολόκληρου του πολιτικού κόσμου ευθύνες ορισμένων προσώπων, διάσπαρτων δυστυχώς σε όλους τους χώρους, που πρέπει βέβαια να αυτοελεγχθούν και αυτοεκκαθαριστούν».
 Στο σημείο αυτό εξέφρασε την πεποίθησή του ότι η Eπιτροπή Θεσμών και Διαφάνειας, που θεσμοθετήθηκε με πρότασή του προ τριετίας, μπορεί να συμβάλει στην ειλικρινή συνεργασία των κομμάτων για την αντιμετώπιση του θέματος.
