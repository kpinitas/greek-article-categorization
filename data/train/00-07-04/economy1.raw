 Συνθήκες ασφυξίας και χρηματιστηριακού «καύσωνα» έχουν δημιουργηθεί στη Σοφοκλέους.
 Την ώρα που το θερμόμετρο σκαρφάλωνε προς τους 40 βαθμούς, δημιουργώντας μια αποπνιχτική ατμόσφαιρα στην πρωτεύουσα, ο γενικός δείκτης κατρακυλούσε κάτω και από τις 4.000 μονάδες -για να σταθεί, τελικά, μετά κόπων και βασάνων στις 4.020 μονάδες με τη λήξη των συναλλαγών-καταγράφοντας ένα νέο αρνητικό ρεκόρ τζίρου, σε μία από τις πιο άνυδρες και βασανιστικές συνεδριάσεις των τελευταίων μηνών.
 Θα μπορούσε να μιλήσει κανείς για «ομηρικές μάχες» και «ισχυρές αντιστάσεις» γύρω από τα επίπεδα των 4.000 μονάδων, που αποτελεί τρόπον τινά και το ψυχολογικό φράγμα για τη μετέπειτα πορεία του ελληνικού χρηματιστηρίου, εάν η πραγματικότητα δεν ήταν πολύ πιο πεζή και εν πολλοίς απογοητευτική για μια αγορά που κινείται πλέον στα τυφλά και δίχως κατεύθυνση, στην παρούσα τουλάχιστον φάση.
 Η παντελής απουσία αγοραστικού ενδιαφέροντος από ολόκληρο το φάσμα των επενδυτών, με μόνη «αναλαμπή» τις τοποθετήσεις που έγιναν από κάποια ισχυρά χαρτοφυλάκια σε επιλεγμένες αξίες, όταν ο δείκτης άγγιξε τα χαμηλότερα όρια της ημέρας (3.984 μονάδες), δημιούργησε ένα νέο αρνητικό ρεκόρ συναλλαγών κατά
τους τελευταίους μήνες, με μόλις 62 δισ. δρχ. να αλλάζουν χέρια, εκ των οποίων
τα 6 δισ. δρχ. έγιναν σε προσυμφωνημένα πακέτα.
 Την αμέσως προηγούμενη φορά που ο γενικός δείκτης είχε βρεθεί κάτω από το όριο
των 4.000 μονάδων ήταν στις 18 Απριλίου, περίπου μία εβδομάδα μετά τη διεξαγωγή των εκλογών. Είχε κλείσει, τότε, στις 3.951 μονάδες, με υπερδιπλάσιο
όμως, σε σύγκριση με το χθεσινό τζίρο, ύψους 197 δισ. δρχ. Να θυμίσουμε ότι σε
αντίθεση με τη σημερινή παρατεταμένη και χωρίς μεγάλες εναλλαγές φθορά, η αγορά είχε οδηγηθεί εκείνες τις ημέρες σε μια εξαιρετικά βίαιη πτώση 1.000 μονάδων, καθώς την επομένη των εκλογών, δηλαδή στις 10 Απριλίου, η αγορά είχε βρεθεί στις 4.941 μονάδες, μη προδιαθέτοντας τους επενδυτές για τη δυσμενή εξέλιξη.
 Θα πρέπει ακόμη να σημειώσουμε ότι το αρνητικό ρεκόρ της 18ης Απριλίου είχε αποτελέσει κυριολεκτικά το «εφαλτήριο» για την άνοδο που ακολούθησε και έστειλε το γενικό δείκτη άνω των 4.300 μονάδων στις τρεις επακολουθήσασες συνεδριάσεις και λίγο αργότερα ακόμη υψηλοτερα προς τις 4.600 μονάδες.
 Εκτοτε, όμως, οι συνθήκες που επικρατούν στη Σοφοκλέους έχουν εμφανώς διαφοροποιηθεί και ουδείς σήμερα μπορεί να διαβεβαιώσει τους επενδυτές ότι υπάρχουν μεγάλα περιθώρια για να εκδηλωθεί και πάλι μια ικανή αντίδραση της αγοράς σε πολύ υψηλότερα επίπεδα.
 Αναλυτές και έμπειροι παράγοντες της αγοράς εκτιμούν ότι η πιθανότερη εκδοχή που προβάλλει κάτω από τις παρούσες συνθήκες είναι να διαγράψει ο δείκτης κατά
το αμέσως προσεχές διάστημα μικρές παλινδρομικές κινήσεις, σε ένα μικρό εύρος διακύμανσης, το οποίο προσδιορίζεται μεταξύ των 3.900 και 4.200 μονάδων.
 Ο εξαιρετικά χαμηλός τζίρος που καταγράφεται, απόροια και της απροθυμίας από πλευράς του μείζονος σώματος των επενδυτών να πουλήσουν τις μετοχές τους σε εξευτελιστικά επίπεδα, οδηγεί τους ειδήμονες στην πεποίθηση ότι αναπτύσσονται αντιστάσεις γύρω από τις 4.000 μονάδες, όρια που (προς το παρόν τουλάχιστον) ενεργοποιούν και τα αγοραστικά ανακλαστικά των θεσμικών και επιχειρηματικών χαρτοφυλακίων.
 Ταυτοχρόνως, όμως, δεν προβάλλουν στον ορίζοντα και εκείνα τα στοιχεία (σοβαρές εξελίξεις στον τομέα των ιδιωτικοποιήσεων, επιχειρηματικά νέα και κινήσεις από πλευράς ξένων θεσμικών) που θα μπορούσαν να δημιουργήσουν ένα κάποιο αγοραστικό ρεύμα, σε μια αγορά που δείχνει να αφήνεται σε τέλμα και θερινή ακινησία.
