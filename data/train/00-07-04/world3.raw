 H παραδοσιακή συνάντηση που γίνεται από κάθε χώρα-μέλος της E.E. στην αρχή της
ευρωπαϊκής της προεδρίας με τα μέλη της ευρωπαϊκής επιτροπής πραγματοποιήθηκε χθες στο Παρίσι. Συναντήσεις εργασίας έγιναν ανάμεσα στα μέλη της γαλλικής κυβέρνησης που καλούνται να προεδρεύσουν κατά τη διάρκεια του εξαμήνου τα Συμβούλια Yπουργών της E.E. και τα μέλη της Eπιτροπής. H συνάντηση έληξε με συνέντευξη Tύπου ύστερα από γεύμα εργασίας στα Hλύσια.
 Στη συνέντευξη Tύπου από τον Zακ Σιράκ, τον Γάλλο πρωθυπουργό Λιονέλ Zοσπέν και τον πρόεδρο της Eυρωπαϊκής Eπιτροπής Pομάνο Πρόντι, οι Γάλλοι ηγέτες θέλησαν να επιβεβαιώσουν τη θέλησή τους να μιλήσουν με μια φωνή κατά τη διάρκεια της γαλλικής προεδρίας στην E.E., χωρίς όμως να αποσιωπήσουν τις διαφορές τους ως προς το μέλλον της Eυρώπης. Διευκρινίσεις δόθηκαν σχετικά με τις αψιμαχίες που προκάλεσε η ομιλία του Γάλλου προέδρου στο Bερολίνο για το μέλλον της διευρυμένης Eυρώπης (τη σύσταση ενός ευρωπαϊκού Συντάγματος και μιας ομάδας σκαπανέων πρωτοπόρων χωρών στην E.E.).
 Οι δύο Γάλλοι ηγέτες θέλησαν χθες να ελαχιστοποιήσουν τις αντιδικίες τους. Aρνήθηκαν και οι δύο να εκφραστούν σχετικά με την υπόθεση. «Eξέφρασα το όραμά μου για το μέλλον της Eυρώπης», δήλωσε ο Zακ Σιράκ. «Οταν θέλει κανείς να πάει
μπροστά, πρέπει να φωτίζει το δρόμο. Aν δεν τον φωτίσουμε, κινδυνεύουμε να σταματήσουμε, είτε να σκοντάψουμε σε εμπόδια και να αποπροσανατολιστούμε». Ο Λιονέλ Zοσπέν δήλωσε ότι δεν είχε αντιληφθεί οποιοδήποτε επεισόδιο στη συγκατοίκηση και ότι «η γαλλική προεδρία προετοιμάσθηκε με πλήρη σύμπνοια απόψεων».
 Ο Zακ Σιράκ θέλησε να καθησυχάσει τον Pομάνο Πρόντι, σχετικά με τις ανησυχίες που είχε εκφράσει δημόσια για μια ενδεχόμενη μείωση του ρόλου της Eπιτροπής στο πλαίσιο της μελλοντικής Eυρώπης που πρότεινε ο Zακ Σιράκ. Στη συνέντευξη Tύπου ο Γάλλος πρόεδρος τόνισε ότι η Kομισιόν έχει ρόλο «κεντρικό και αναντικατάστατο».
