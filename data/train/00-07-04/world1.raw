Στα δύο μεγάλα συνέδρια Ρεπουμπλικανών και Δημοκρατικών προσβλέπουν τώρα τα αμερικανικά κινήματα κατά της παγκοσμιοποίησης για να προβάλουν τα αιτήματά τους. Οι μεγάλες διαδηλώσεις διαμαρτυρίας που διοργανώνονται προμηνύουν, πράγματι, ένα καυτό καλοκαίρι.
 «Στα συνέδρια αυτά θα γίνει προσπάθεια να καλυφθεί το κατά βάση αντιδημοκρατικό σύστημα που ελέγχεται από τα συμφέροντα των επιχειρήσεων», εκτιμά εκπρόσωπος της οργάνωσης Δίκτυο Αμεσης Δράσης (DAN), που είχε πρωτοστατήσει στις διαδηλώσεις κατά του Παγκόσμιου Οργανισμού Εμπορίου στο Σιάτλ και της Παγκόσμιας Τράπεζας και του Διεθνούς Νομισματικού Ταμείου στην Ουάσιγκτον.
 Οι οργανώσεις ελπίζουν ότι οι «εβδομάδες διαμαρτυρίας» που έχουν προγραμματιστεί για τα τέλη Ιουλίου στη Φιλαδέλφεια και τα μέσα Αυγούστου στο Λος Αντζελες, θα επιτρέψουν στο κίνημα κατά της παγοσμιοποίησης να διευρύνει την κοινωνική του βάση, δίνοντας ιδιαίτερη έμφαση στα αμερικανικά προβλήματα. «Δεν είναι μόνο μια διαμαρτυρία κατά της παγκοσμιοποίησης. Τα θέματα που θα θιγούν είναι πολύ ευρύτερα, όπως για παράδειγμα η φτώχεια, οι μειονότητες και η μετανάστευση», δηλώνει ο Μάικ Πρόκος της οργάνωσης Ενωμένοι για μια Δίκαιη Οικονομία. Οι διοργανωτές καλούν τους διαδηλωτές να συγκεντρωθούν σε αυτόνομες, καλά οργανωμένες ομάδες προκειμένου να «μειώσουν τις πιθανότητες πρόκλησης ταραχών από την αστυνομία ή από προβοκάτορες».
 Του συνεδρίου των Ρεπουμπλικανών, που θα διεξαχθεί από τις 31 Ιουλίου έως τις 3 Αυγούστου, θα προηγηθεί μια εβδομάδα διαδηλώσεων, δημόσιων συζητήσεων και αυτοσχέδιων θεαμάτων. Αν και δεν έχει δοθεί από τους διοργανωτές κάποια πρόβλεψη για την αναμενόμενη προσέλευση, η αστυνομία της Φιλαδέλφειας περιμένει από 20.000 έως 100.000 άτομα. Το ρεπουμπλικανικό κόμμα, που κατά το συνέδριο αυτό αναμένεται να δώσει επισήμως το χρίσμα του υποψήφιου προέδρου στον Τζορτζ Μπους Τζούνιορ, δηλώνει μόνον ότι οι διαδηλωτές είναι ελεύθεροι να
«δρουν βάσει των δικαιωμάτων που τους εξασφαλίζει η πρώτη τροποποίηση του Συντάγματος», η οποία εγγυάται την ελευθερία της έκφρασης. «Εμείς έχουμε, ωστόσο, τη δική μας αντζέντα», δηλώνει εκπρόσωπος του κόμματος, αφήνοντας έτσι
 Στο Λος Αντζελες έχουν προγραμματιστεί για τη 14η Αυγούστου, ημέρα έναρξης του
συνεδρίου των Δημοκρατικών, μία «Πορεία για τις Ανθρώπινες Ανάγκες» και μία διαδήλωση «κατά της παγκοσμιοποίησης των επιχειρήσεων». Aγρυπνία με κεριά έχει
οργανωθεί για την ημέρα της λήξης του συνεδρίου, οπότε θα δοθεί το χρίσμα του υποψήφιου προέδρου στον Αλ Γκορ, ενώ το πρόγραμμα περιλαμβάνει ακόμη μία «Διάσκεψη Αναρχικών της Βόρειας Αμερικής», μία «Λαϊκή Διάσκεψη» και μία «Εθνική Διάσκεψη των Αστέγων».
