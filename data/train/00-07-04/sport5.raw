H AEK  παρουσιάζει σήμερα τους Nάβας,   Pουίς και Pέι - και  με βούλα ο Zαγοράκης Ο μεταγραφικός πυρετός στο κατακόρυφο στην ΑΕΚ, η θερμοκρασία ανεβαίνει σήμερα στη Ν. Φιλαδέλφεια όπου παρουσιάζονται επισήμως το μεσημέρι τα πρώτα μεταγραφικά αποκτήματα του συλλόγου. Πρόκειται για τους τρεις Αργεντινούς: τον Φερνάντο Νάβας, τον Εμανουέλ Ρουίς και τον Εμιλιάνο Ρέι (δανεικός αυτός), που πέρασαν χθες από ιατρικές εξετάσεις και στη μία το μεσημέρι θα κάνουν τις πρώτες τους δηλώσεις ως ποδοσφαιριστές της ΑΕΚ. Η διοίκηση κράτησε μυστική την ημέρα και ώρα άφιξής τους, προφανώς για να μη σπεύσουν στο αεροδρόμιο οι οπαδοί της ΑΕΚ. Οπως έγινε πέρυσι με τον Τσίριτς... Οι Βραζιλιάνοι θα παρουσιαστούν άλλη μέρα, το πιθανότερο την προσεχή Δευτέρα, λίγο πριν από την εναρκτήρια συγκέντρωση της ομάδας. Ο Φερούζεμ πέρασε από ιατρικές εξετάσεις και επέστρεψε χθες στη Βραζιλία για να μαζέψει τα πράγματά του -γυρίζει την Κυριακή στην Ελλάδα. Σύμφωνα με πληροφορίες, στην Αθήνα βρίσκεται και ο άλλος Βραζιλιάνος, ο Τιάγκο. Η μεταγραφή του θα ολοκληρωθεί και τυπικά μόλις συμφωνήσουν ΑΕΚ και Παλμέιρας στο διακανονισμό των χρημάτων.  Χθες ανακοινώθηκε και επίσημα η απόκτηση του Θοδωρή Ζαγοράκη, που είχε κλείσει από το Φεβρουάριο στην ΑΕΚ. Υπέγραψε 3ετές συμβόλαιο και θα κερδίζει 120 εκατ. δρχ. το χρόνο. Σε δηλώσεις του στο website της ΑΕΚ τόνισε μεταξύ άλλων τα εξής: «Η νέα μου ομάδα έχει ξεκινήσει μία σημαντική προσπάθεια να εμφανιστεί πολύ καλύτερη σε σχέση με τα τελευταία χρόνια. Είμαι χαρούμενος που θα συμμετέσχω και σε αυτή την προσπάθεια για κάτι καλύτερο. Δεν είναι ώρα για πολλά λόγια και υποσχέσεις. Ολα θα κριθούν εντός αγωνιστικού χώρου και είναι καλύτερο να μιλήσουμε όλοι εκεί...»
