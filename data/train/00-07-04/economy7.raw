«Διέπρεψε» πάλι χθες με τα ακροβατικά του στο χρηματιστηριακό ταμπλό ο όμιλος επιχειρήσεων Λαναρά. Ούτε λίγο ούτε πολύ οι πέντε από τις εφτά μετοχές εταιρειών που ελέγχει (κοινές και προνομιούχες) πραγματοποίησαν σχεδόν το 1/5 του συνολικού τζίρου της αγοράς, που για πρώτη φορά μέσα στο 2000 περιορίστηκε σε μόλις 60 δισ. δραχμές.  Τα 12, 6 δισ. δρχ. της αξίας των χθεσινών συναλλαγών που έγιναν με επίκεντρο τις εταιρείες του ομίλου, μάλλον αυτή τη φορά δεν αφορούσαν αγορές στήριξης -κάτι το οποίο γινόταν εμφανώς σε προηγούμενες συνεδριάσεις-, αλλά σε πωλήσεις που κατά τη συνήθη τακτική του ομίλου είχαν στόχο να συγκεντρωθεί η απαιτούμενη ρευστότητα για να συνεχιστεί σε επόμενη φάση το... «αέναο» παιχνίδι της ανόδου και της πτώσης των χαρτιών του. Ποιος ΟΤΕ και ποια Εθνική, λοιπόν, που κατά παράδοση κρατούσαν τα σκήπτρα στην κατάταξη με τη μεγαλύτερη αξία συναλλαγών; Εχει αποδειχθεί περίτρανα το τελευταίο διάστημα ότι στα «δύσκολα» ο τζίρος στη Σοφοκλέους διατηρείται σε «ευπρεπή» επίπεδα χάρη στην υπερκινητικότητα του «βασιλιά των traders», όπως χαρακτηρίζεται από την αγορά ο ιδιοκτήτης της Κλωνατέξ.  Ετσι και χθες. Τα μόνα χαρτιά που κινούνταν στην αγορά καθ' όλη τη διάρκεια της συνεδρίασης, ακόμη κι όταν όλα τα άλλα σταματούσαν, ήταν τα λαναρόχαρτα. Εστω κι αν γκρεμίζονταν.  Στην πρώτη θέση από πλευρά τζίρου βρέθηκε η εταιρεία Fancο, γύρω από την οποία διακινήθηκαν 628.061 τεμάχια αξίας 4, 69 δισ. δραχμές, με τη μετοχή όμως να καταγράφει απώλειες κατά 3, 65%.  Αμέσως μετά, η μετοχή των Κλωστηρίων Ναούσης με τζίρο 3, 26 δισ. δρχ. και 1.058.209 τεμάχια να αλλάζουν χέρια, ωθώντας την τιμή της κατά -5, 34% χαμηλότερα.  Στην 6η θέση και ελαφρώς κάτω από τον ΟΤΕ στην κατάταξη (αξία συναλλαγών 2, 04 δισ. δρχ.), βρέθηκε η μετοχή της κλωστοϋφαντουργίας Γ. Γιαννούσης, για την οποία χρειάστηκαν κεφάλαια ύψους 1, 74 δισ. δρχ. και 231.080 κομμάτια ώστε να κλείσει σχεδόν στο limit down.  Και το παζλ των εταιρειών του ομίλου Λαναρά ολοκληρώνεται με τις κοινές και προνομιούχες μετοχές της Κλωνατέξ οι οποίες κατέγραψαν απώλειες άνω του 4%. Η αξία των συναλλαγών για τις 400.750 κοινούς τίτλους που διακινήθηκαν ξεπέρασε το 1, 67 δισ. δρχ., ενώ για τις 263.980 προνομιούχες διαμορφώθηκε σε 957 εκατ. δραχμές.  Το εντυπωσιακότερο όλων, δε, ήταν ότι στη χθεσινή συνεδρίαση δεν έγινε ούτε μία (μα ούτε μία) πράξη γύρω από τις μετοχές της κλωστοϋφαντουργίας Δούδος. Μα γιατί; 
