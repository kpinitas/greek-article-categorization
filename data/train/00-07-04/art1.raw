Απλοί, αυθεντικοί, αστείοι, εξαιρετικά συμπαθείς ο Ιμπραχίμ Φερέρ και η Ομάρα Πορτουόντο, δύο από τα μέλη του περίφημου Μπουένα Βίστα Σόσιαλ Κλαμπ, μίλησαν χθες στους δημοσιογράφους σε μια πραγματικά χαρούμενη συνέντευξη Τύπου, λίγες μόνο ώρες πριν από τη συναυλία τους στο Λυκαβηττό. 
 «Ξέρετε ήδη πολλά πράγματα για μας, αυτό που ίσως δεν ξέρετε είναι αν είμαστε παντρεμένοι, πόσα παιδιά έχουμε και πόσο χρόνων είναι» άρχισε η Ομάρα Πορτουόντο, η μοναδική γυναικεία παρουσία του συγκροτήματος, κι έκανε μια χειρονομία στον Φερέρ να αρχίσει κι εκείνος να μιλάει. Τα πρώτα γέλια ακούστηκαν στην αίθουσα. 
 Ο 70χρονος Ιμπραχίμ Φερέρ, αν και αρχικά προσπάθησε να βρει άλλοθι λέγοντας ότι η «Ομάρα τα ξέρει καλύτερα», ενέδωσε κι ακούσαμε τη φωνή του. «Η κουβανέζικη μουσική είναι σαν το νερό», είπε, «όπου βρει τρύπα τη γεμίζει. Τελικά είναι μια μουσική για να την ακούς, να την απολαμβάνεις, να χορεύεις και προπαντός για να ερωτευθείς. Γιατί μουσική είναι αγάπη», έκλεισε λέγοντας τη λέξη αγάπη στα ελληνικά. Εκείνη την ώρα η Ομάρα, που καθόταν δίπλα του, του
σκούπιζε μ' ένα μαντίλι τον ιδρώτα από το πρόσωπο. 
 «Δεν είναι μόδα η μουσική μας, είναι παλιά, την παίζουμε εδώ και 50 χρόνια», τόνισαν οι δύο καλλιτέχνες, όταν ρωτήθηκαν πώς απολαμβάνουν την όψιμη τεράστια
επιτυχία τους παγκοσμίως. «Παίζει ρόλο και η ίδια η μουσική μας, η οποία δεν βασίζεται καθόλου στην τεχνολογία αλλά σε αυθεντικά όργανα. Η μουσική είναι αγνή», ανέφερε η Ομάρα. «Η επιτυχία μάς ικανοποιεί γιατί αισθανόμαστε ότι ως εργάτες της κουβανέζικης κουλτούρας δουλεύουμε καλά». 
 Πράγματι, η ιστορία τους ξεκινά από παλιά. Η επιτυχία ήρθε αργά, το 1996, όταν
ο Ράι Κούντερ επισκέφθηκε την Κούβα για ένα φιλόδοξο δισκογραφικό σχέδιο, με σκοπό να συναντηθούν οι ξεχασμένοι Kουβανοί σονέρος με αντίστοιχους Aφρικανούς
συναδέλφους τους. Η συνάντηση δεν έγινε ποτέ. Η παραδοσιακή κουβανέζικη μουσική όμως έφτασε στο παλιό στούντιο «Εγκρέμ» της Αβάνας όπου ηχογραφήθηκε το «Μπουένα Βίστα Σόσιαλ Κλαμπ», το «A toda Cuba le gusta» των Αφρό Κούμπαν Ολ
Σταρς (ετοιμαστείτε, έρχονται στο Λυκαβηττό στις 10 Ιουλίου και στη Θεσσαλονίκη στις 12) και το «Introducing Ρούμπεν Γκονζάλες», με το φοβερό 85χρονο πιανίστα. Από τότε η μουσική αυτή ταξίδεψε σε όλο τον κόσμο γνωρίζοντας φοβερή επιτυχία. Ακολούθησε και το ομώνυμο ντοκιμαντέρ-φιλμ του Βιμ Βέντερς για να χαρούν οι περήφανοι ηλικιωμένοι με τα καπελάκια τους το θαυμασμό ενός τεράστιου κοινού. 
 «Ο Ράι Κούντερ είναι ένας πολύ καλός άνθρωπος και πολύ καλός μουσικός. Ενδιαφέρθηκε να μπει στη δική μας λογική και να μάθει πράγματα για την κουβανέζικη μουσική», είπε χθες ο Φερέρ. 
 Η νεολαία στην Κούβα, μας είπαν, άκουγε πολύ ραπ και σάλσα αλλά τα τελευταία χρόνια τα πράγματα έχουν κάπως αλλάξει προς το καλύτερο. Είναι φοβερό το γεγονός ότι η παραδοσιακή κουβανέζικη μουσική είναι ξανά στη μόδα, ανέφεραν τρισευτυχισμένοι. 
 «Αν γράφατε ένα βιβλίο για όλη αυτή την τεράστια επιτυχία σας, πώς θα το αρχίζατε; » ρωτήθηκαν. 
 Ο Φερέρ προς έκπληξιν όλων πήρε πρώτος το λόγο. «Εγώ γεννήθηκα σε ένα χορό. Οι
γονείς μου πήγαν σε ένα χορό εκείνο το βράδυ, έπιασαν οι πόνοι τη μητέρα μου και με γέννησε στην πίστα, έτσι θα άρχιζα το βιβλίο μου». Ολοι γέλασαν ιδιαίτερα όταν διέκοψε την αφήγησή του για να ρωτήσει το μεταφραστή και να πει
 Και η Ομάρα προέρχεται από μια οικογένεια που τραγουδούσε συνεχώς. «Κι εσείς»,
μας είπε, «τραγουδάτε σε καθημερινή βάση. Η μουσική είναι μέρος της ανθρώπινης
 Σε ό,τι αφορά την Ελλάδα, ξέχωρα από την ιστορία μας, γνωρίζουν όπως είπαν τον
Μίκη Θεοδωράκη και κάποιες Eλληνίδες τραγουδίστριες που άκουσαν σε κάποια φεστιβάλ, αλλά δεν θυμούνται τα ονόματά τους. 
 Ακολούθησε η απονομή του χρυσού τους δίσκου από την εταιρεία BMG. «Ευχαρίθτο»,
«ευχαρίθτο» επαναλάμβανε συνεχώς η Ομάρα την ώρα που άστραφταν τα φωτογραφικά φλας. Εκείνη την ώρα κι άλλα μέλη του συγκροτήματος μπήκαν μέσα, ανάμεσα στους
οποίους και ο φοβερός πιανίστας Ρούμπεν Γκονζάλες. Καταχειροκροτήθηκε.
 Ποια είναι τα μελλοντικά σας σχέδια; Ρώτησε κάποιος εκείνη τη στιγμή της απονομής. «Να συνεχίσουμε να κάνουμε αυτό που κάνουμε τώρα». 
 Μέχρι στιγμής ο δίσκος των Μπουένα Βίστα Σόσιαλ Κλαμπ (το όνομα ανήκει σε πολύ
γνωστό κλαμπ της Αβάνας) έχει ξεπεράσει σε πωλήσεις τα 4 εκατομμύρια αντίτυπα!
