Δεν πρόκειται να αυξηθεί το ποσοστό της εισαγωγής στα ιδρύματα της τριτοβάθμιας
εκπαίδευσης των παλαιών αποφοίτων (με το σύστημα των δεσμών) που έχει προσδιοριστεί στο 25% επί του συνόλου των 85.531 εισακτέων (δηλαδή 22.031 θέσεις), όπως δήλωσε χθες ο υπουργός Παιδείας. 
 Ο κ. Ευθυμίου σε συνέντευξή του στο ραδιοφωνικό σταθμό «Φλας» υποστήριξε ότι το υπουργείο Παιδείας θα επιμείνει στο ποσοστό που έχει προσδιορίσει και ότι θα καταθέσει στο Συμβούλιο της Επικρατείας αιτιολογική έκθεση που θα κατοχυρώνει το ποσοστό αυτό. «Εμείς επιμένουμε ως υπουργείο ότι η ρύθμιση είναι ορθή και θα το παλέψουμε νομικά, διότι δεν υπάρχει καμία μα καμία τεκμηριωτική πράξη που να μας επιβάλλει μια άλλη προσέγγιση του θέματος. Θα επιμείνουμε στον αριθμό που έχουμε καταθέσει και πιστεύουμε ότι έχουμε ισχυρή αιτιολογία. Το Συμβούλιο της Επικρατείας απλώς επισημαίνει ότι δεν έχουμε καταθέσει την αιτιολογία. Θα καταθέσουμε την αιτιολογία και θέλουμε να πιστεύουμε ότι θα δικαιωθούμε» δήλωσε ο υπουργός Παιδείας. 
 Το θέμα με το ποσοστό εισαγωγής των παλαιών αποφοίτων στις σχολές των ΑΕΙ και των ΤΕΙ ανέκυψε όταν το Συμβούλιο της Επικρατείας με απόφαση που εξέδωσε την προηγούμενη εβδομάδα (ύστερα από προσφυγή 303 παλαιών αποφοίτων) έκρινε ότι η απόφαση που θεσπίζει το σύστημα της ποσόστωσης «εκδόθηκε καθ' υπέρβαση εξουσίας καθώς δεν αιτιολογεί το ποσοστό εισόδου των παλαιών αποφοίτων στα πανεπιστημιακά ιδρύματα και δεν αναφέρει τα κριτήρια που πρυτάνευσαν για τον καθορισμό του ποσοστού αυτού». 
 Την ταύτιση της εξεταστέας ύλης με τη διδακτέα από την επόμενη σχολική χρονιά προανήγγειλε σε συνέντευξή του στα «ΝΕΑ» ο υπουργός Παιδείας. Ο κ. Ευθυμίου δήλωσε ότι το Παιδαγωγικό Ινστιτούτο επεξεργάζεται τη ρύθμιση αυτή ώστε να ανακοινωθεί πριν από την έναρξη των μαθημάτων τον ερχόμενο Σεπτέμβριο. «Είναι μια καινοτομία αλλά και μια ουσιώδης αναγκαιότητα για την ήρεμη και πλήρη λειτουργία του σχολείου» τόνισε ο υπουργός Παιδείας. 
 Ο κ. Ευθυμίου δήλωσε επίσης ότι το υπουργείο Παιδείας προβληματίζεται για το θέμα της σχολικής αποτυχίας, τους μαθητές δηλαδή της Β' Λυκείου που δεν θα προαχθούν στην επόμενη τάξη και τους μαθητές της Γ' Λυκείου που δεν θα καταφέρουν να πάρουν απολυτήριο, χωρίς ωστόσο να τοποθετηθεί ανοιχτά στο ζήτημα της επαναφοράς του θεσμού των μετεξεταστέων. Ο Π. Ευθυμίου αναφέρθηκε ακόμη στις προθέσεις του για την ενίσχυση της Τεχνικής Επαγγελματικής Εκπαίδευσης (ΤΕΕ) και στα σχέδια του υπουργείου Παιδείας για ετήσια επιμόρφωση
των εκπαιδευτικών που θα ισοδυναμεί με μεταπτυχικό τίτλο, για εκπαίδευση από την επόμενη χρονιά, 25.000 εκπαιδευτικών στην πληροφορική και τις νέες τεχνολογίες, αλλά και για τη σύνδεση όλων των σχολείων της χώρας με το Διαδίκτυο, έως τις αρχές του επόμενου χρόνου. 
