Εγινε πρωταθλητής κόσμου στα είκοσι έξι χρόνια του και τουλάχιστον ο Πελέ, που αυτό το είχε καταφέρει στα δεκαεφτά, νομιμοποιείται να λέει πως «άργησε να εμφανιστεί» στη διεθνή σκηνή. Στα είκοσι οχτώ του όμως, ήδη και πρωταθλητής Ευρώπης, ο Ζινεντίν Ζιντάν έχει ξεπεράσει πια το κλέος του Μισέλ Πλατινί. Το EURΟ 2000 ήταν μία από τις πολύ σπάνιες διοργανώσεις που δεν χρειαζόταν, καν, να γίνει ο τελικός για να ξέρουμε (διότι, απλούστατα, ξέραμε εκ των προτέρων) τον MVP του τουρνουά. «Είναι, με διαφορά, ο καλύτερος ποδοσφαιριστής στον κόσμο αυτή τη στιγμή», αναγνώρισε ο Μπεκενμπάουερ.
 Σούπερ σταρ δίχως να το παίζει τέτοιος, μιλάει σαν ένας απ' όλους, συμπεριφέρεται όσο απλά θέλει να του συμπεριφέρονται, κοκκινίζει εύκολα, το κλασικό στερεότυπο του αθλητή που δεν ξέρει τι σημαίνει αλκοόλ και ντίσκο και που όλη η ψυχαγωγία είναι οι ώρες με την οικογένεια στο σπίτι, ο απόλυτος ηγέτης που όμως ποτέ δεν έπαψε να είναι εκείνο το μαζεμένο παιδί που με τα πρώτα καλά λεφτά από την μπάλα αγόρασε, σε ανταπόδοση όσων είχαν κάνει αυτοί γι' αυτόν, στον μπαμπά Σμαΐλ και στη μαμά Μαλίκα μια αξιοπρεπέστατη βίλα.
 «Οποτε τον βλέπω με την μπάλα, είναι η μαγεία. Η επιδεξιότητά του, η επιτάχυνσή του, η δύναμη του μυαλού του», εκστασιάζεται ο εκλέκτορας της Γαλλίας Ροζέ Λεμέρ. Ο Ζιντάν είναι η προσωποποίηση της μετάλλαξης του Γάλλου ποδοσφαιριστή από λούζερ σε γουίνερ. Πριν από το '98, μετά το '98. Η ιστορία του γαλλικού φούτμπολ βρήκε, πια, το ξεκάθαρο σημείο αναφοράς που τη χωρίζει στα δύο. Γι' αυτό κι όταν ένας δημοσιογράφος, στην αχανή αίθουσα Τύπου του Ντε
Κάιπ προχθές τα μεσάνυχτα μετά τον τελικό, ρώτησε τον Λεμέρ αν πρόσμενε περισσότερα σ' αυτό το ματς απ' τον Ζιζού, ο κόουτς χαμογέλασε σαν να 'θελε να
του απαντήσει μα-τι-μου-λες-τώρα. «Πάντοτε μπορείς να προσμένεις περισσότερα απ' οποιονδήποτε ποδοσφαιριστή, αλλ' αυτό είναι θεωρία. Ανήκει στη λογική του ιδανικού κόσμου. Στην πράξη, οι Ιταλοί τον Ζιντάν τον ξέρουν καλά. Σήμερα, πάντως, πάλι ό,τι κι αν έκανε, το έκανε άψογα. Φανταστικά. Είμαι απολύτως ικανοποιημένος». Ο Ζιντάν έχει βάλει τον πήχυ τόσο ψηλά, ώστε εκλήφθηκε σαν σχεδόν αποτυχία του ότι δεν μετέτρεψε τον τελικό σε ουάν-μαν-σόου.
 «Είναι ο τοπ στον κόσμο. Μόνο να τον βλέπεις κάθε μέρα πώς προπονείται. Μια έμπνευση», κατέθεσε ο Ολλανδός συμπαίκτης του στη Γιούβε Ντάβιντς. «Είναι εκπληκτικό πόσες διαφορετικές ιδέες κατεβάζει και πώς τις υλοποιεί μέσα σε κλάσματα δευτερολέπτου με το δικό του μοναδικό στιλ. Η δημιουργικότητά του είναι παγκόσμια κλάση. Οποιο πρόβλημα και να τον βάλεις ν' αντιμετωπίσει, θα το λύσει και θα βγει απ' αυτό με την τεχνική του».
 Κι ο Καταλανός Σέρζι, στον προημιτελικό Γαλλίας-Ισπανίας θεατής στον πάγκο, απλώς είχε μαγευτεί. «Ηξερα πως ήταν καλός, μα τώρα που τον παρατηρούσα απ' έξω καλύτερα, ω Θεέ μου, τι είναι αυτός; Εντυπωσιακός, ασταμάτητος, φαντεζί. Ποτέ στη ζωή μου δεν θυμάμαι να 'χω δει από κοντά παίκτη με τόση πολλή φαντασία και ευρηματικότητα». 
