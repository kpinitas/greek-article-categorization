Κύκλο επαφών με εκπροσώπους όλων των τάσεων του ΣΥΝ ξεκίνησε ήδη από χθες ο Νίκος Κωνσταντόπουλος, σε μια προσπάθεια διατήρησης των εύθραυστων ισορροπιών και εκπροσώπησής τους στη νέα Πολιτική Γραμματεία.
 Αυτή αναμένεται να εκλεγεί από την Kεντρική Πολιτική Eπιτροπή στο τέλος αυτής της εβδομάδας ή τις αρχές της επομένης και η προσπάθεια του προέδρου του ΣΥΝ θα είναι δύσκολη.
 Ο κ. Κωνσταντόπουλος γνωρίζει πως θα πρέπει να λαμβάνει σοβαρά υπόψη τους εκπροσώπους του Αριστερού Ρεύματος, οι οποίοι αποτελούν και την πλειοψηφούσα τάση στην ΚΠΕ, αλλά κι εκείνους της Συσπείρωσης, οι οποίοι με κύριο εκφραστή τους τον Μιχάλη Παπαγιαννάκη προβληματίζονται για τη συμμετοχή τους ή μη στην Πολιτική Γραμματεία.
 Ο Μ. Παπαγιαννάκης δήλωσε χθες (στον «Φλας») ότι σκέφτεται αν θα μετάσχει στη Γραμματεία. «Εχω πει ότι αν υπάρχει πλειοψηφία που τη θεωρώ εγώ διολισθαίνουσα
δεν έχω κανένα λόγο να μετάσχω σ' αυτή την ηγεσία. Θα δούμε πώς θα φτιαχτεί το
πράγμα. Εχω ακούσει ότι θέλουν κάποιοι να κάνουν λίστες, να κάνουν συμφωνίες. Οποιος θέλει να κάνει συμφωνία δεν έχει παρά να πάρει τηλέφωνο και να κουβεντιάσει με εμένα», είπε χαρακτηριστικά. Και με τις φράσεις του περί «διολισθαίνουσας πλειοψηφίας», εννοούσε το Αριστερό Pεύμα, το οποίο πληροφορίες φέρνουν να ετοιμάζει ήδη δική του λίστα για την Πολιτική Γραμματεία.
 Με τα προαναφερόμενα δεδομένα, ο πρόεδρος του ΣΥΝ θα πρέπει να αναζητήσει τη χρυσή εκείνη πολιτική «συνταγή» για να μην υπάρξουν ούτε αποκλεισμοί των μειοψηφιών ούτε κυριαρχία των θέσεων της πλειοψηφούσας τάσης.
 Πάντως, στις δημόσιες τοποθετήσεις τους, στελέχη από όλες σχεδόν τις τάσεις εξέφραζαν αισιοδοξία για το αποτέλεσμα του Συνεδρίου. «Ο ΣΥΝ είναι πιο ομοιογενοποιημένος και αυτό μπορεί να είναι θετικό», είπε χαρακτηριστικά ο Μ. Παπαγιαννάκης. Συνέδριο για τη συσπείρωση και την ενότητα το χαρακτήρισε από την πλευρά του ο Αλέκος Αλαβάνος, τονίζοντας ότι η ενότητα εκφράστηκε με την υπερψήφιση του Νίκου Κωνσταντόπουλου στην ηγεσία και την πολιτική απόφαση με υψηλά ποσοστά. Ανάλογο και το σχόλιο του Φώτη Κουβέλη, που εκπροσωπεί την τάση
της σύνθεσης, ο οποίος είπε ότι είναι σημαντικό ότι το 85% των συνέδρων ψήφισε
υπέρ του κειμένου πολιτικών θέσεων και στη βάση αυτή δεν θα υπάρξουν φαινόμενα
