Ωστε δεν θα προχωρούσε σε αντίποινα ο Μπόρισλαβ Στάνκοβιτς βλέποντας 22 ευρωπαϊκούς συλλόγους να επιμένουν στη διεξαγωγή ενός ανεξάρτητου πρωταθλήματος, υπό την αιγίδα της ULEB; Ελάχιστοι το φαντάστηκαν κι ακόμα λιγότεροι το πίστεψαν...
 Η Ζαλγκίρις Κάουνας και οι Λόντον Τάουερς, λοιπόν, ήταν οι δύο πρώτες ομάδες που γνώρισαν τη μήνι του γ.γ. της FIBA, καθώς αποβλήθηκαν από το πρωτάθλημα των χωρών της Βαλτικής (ΝΕΒL), μια διοργάνωση ιδιαίτερα κερδοφόρα για συλλόγους που προέρχονται από υποβαθμισμένα εθνικά πρωταθλήματα. 
 Στη δε ισπανική πόλη Βιτόρια, έδρα της Ταουγκρές, ξεσηκώθηκαν άπαντες μόλις έμαθαν ότι η FIBA αποφάσισε να τους πάρει πίσω τη διοργάνωση που τους είχε αναθέσει, το φάιναλ φορ της Σουπρολίγκα. Οι τοπικοί παράγοντες υποστηρίζουν ότι δεν θα 'πρεπε να πληρώσει μια ολόκληρη πόλη το τίμημα για την επιλογή της Ταουγκρές να προσχωρήσει στο στρατόπεδο της ULEB, γι' αυτό και χαρακτήρισαν αδικαιολόγητη τη στάση του Στάνκοβιτς. Ξεχνούν όμως ότι λόγω της Ταουγκρές τούς δόθηκε η σχετική εντολή πέρυσι; 
 Η νέα έδρα του φάιναλ φορ δεν ανακοινώθηκε, όλοι όμως ποντάρουν στο Τελ Αβίβ. Παρ' όλο που ο Στάνκοβιτς εκμυστηρεύτηκε ότι θα προτιμούσε την Αθήνα, αν τον πίεζαν ΕΟΚ και Παναθηναϊκός για κάτι τέτοιο! 
 Στην Ισπανία υπάρχει και άλλο ανοιχτό μέτωπο, καθώς η εθνική ομοσπονδία απαιτεί πλέον την εκπροσώπησή της στη Σουπρολίγκα με δύο τουλάχιστον ομάδες! Και είναι οι Κάχα-Βαλένθια-Μπανταλόνα αυτές που θέλουν να πάνε κόντρα στο ρεύμα που δημιούργησαν εκεί ο Πορτέλα και οι συνεργάτες του. 
 Από την πλευρά της FIBA ανακοινώθηκε επίσης ότι όσοι διαιτητές πάνε να σφυρίξουν στους αγώνες της ULEB αποκλείονται αυτομάτως από όλες τις διεθνείς διοργανώσεις και τα εθνικά πρωταθλήματα. Επιτρέπει, όμως, σε παίκτες και προπονητές που θα συμμετάσχουν σε μη αναγνωρισμένο διασυλλογικό πρωτάθλημα να πάρουν μέρος και σε διοργανώσεις της παγκόσμιας ομοσπονδίας με τις εθνικές ομάδες τους.
 Την ίδια ώρα, στο στρατόπεδο της ULEB ξεκίνησε η άτυπη διαδικασία για την κλήρωση της Ευρωλίγκας, που θα γίνει στη Θεσσαλονίκη την επόμενη Τετάρτη (και θα μεταδοθεί από το Eurosport). Διέρρευσε μάλιστα η πληροφορία ότι επικεφαλής των τεσσάρων ομίλων (με 6 ομάδες ο καθένας) θα τοποθετηθούν οι ΠΑΟΚ, Ρεάλ, Κίντερ και Ζαλγκίρις, όπως και ότι αποκλείεται να κληρωθούν μαζί ομάδες από την ίδια χώρα. 
 * Ο Αργεντινός Εμανουέλ Τζινόμπιλι (23, 1.95), που παίζει με ιταλικό διαβατήριο στη Ρέτζιο Καλάμπρια τα δύο τελευταία χρόνια και πέρυσι επιλέχθηκε στο νούμερο 57 του αμερικανικού ντραφτ από τους Σπερς, είναι ο νέος υποψήφιος σούτινγκ γκαρντ για τον Ολυμπιακό. Το κασέ του αγγίζει τα 350 εκ. δραχμές το χρόνο, ενώ τον διεκδικεί και η Κίντερ.
