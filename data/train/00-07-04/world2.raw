 Σε περισσότερους από πενήντα νεκρούς και πάνω από εκατό τραυματίες ανέρχονται τελικά τα θύματα σειράς βομβιστικών επιθέσεων αυτοκτονίας εναντίον ρωσικών στόχων σε πέντε τουλάχιστον κωμοπόλεις της Τσετσενίας το τελευταίο 24ωρο.
 Στην πιο αιματηρή από τις επιθέσεις, στο Αργκούν, ανατολικά της πρωτεύουσας Γκρόζνι, ένα φορτηγό παγιδευμένο με εκρηκτικά εισέβαλε στον περίβολο συγκροτήματος κατοικιών, όπου διέμεναν άνδρες του στρατού και των ειδικών δυνάμεων της αστυνομίας, και ανατινάχθηκε, αφού καρφώθηκε σ' έναν από τους εξωτερικούς τοίχους. Το περιστατικό συνέβη στις 04.50 το πρωί τοπική ώρα, επαναλαμβάνοντας το σενάριο επιθέσεων-καμικάζι, που γίνονται όλο και συχνότερες τις τελευταίες ημέρες. Επί τόπου βρήκαν το θάνατο, τουλάχιστον, 26 Pώσοι άνδρες και τραυματίστηκαν 81, ενώ οι σωστικές εργασίες συνεργείων που έσπευσαν από τη γύρω περιοχή και τη Μόσχα συνεχίζονταν έως αργά χθες, αναζητώντας τρεις αγνοούμενους στρατιώτες.
 Την Κυριακή το βράδυ ένα παρόμοιο φορτηγό κινήθηκε εναντίον της στρατιωτικής διοίκησης στο Ουρούς Μαρτάν και ανατινάχτηκε μπροστά στο κτίριο που τη στεγάζει. Ακολούθησε μάχη, η οποία απέτρεψε την εισβολή ανταρτών που επιτέθηκαν στη διοίκηση. Ωστόσο δεν έχει αναφερθεί ακριβής αριθμός θυμάτων από
 Οι ρωσικές αρχές δεν έχουν καμιά αμφιβολία ότι οι επιθέσεις αποτελούν συντονισμένη ενέργεια των ανταρτών και ο επικεφαλής των ρωσικών δυνάμεων στην περιοχή, στρατηγός Γκενάντι Τρόσεφ, απέδωσε την πλήρη ευθύνη στον πρόεδρο της Δημοκρατίας Ασλάν Μασχάντοφ, εκτιμώντας ότι «δεν έχουν κανένα νόημα πλέον οι διαπραγματεύσεις μαζί του, εφόσον κάνει ό,τι μπορεί για να μην υπάρξει ειρήνη».
 Ο εκπρόσωπος των ανταρτών, Μαβλάντι Ουντούγκοφ μιλώντας τηλεφωνικά σε διάφορα ΜΜΕ από άγνωστη τοποθεσία, προειδοποίησε ότι έχει συγκροτηθεί «σώμα αυτοκτονίας» από 500 αντάρτες που θα κλιμακώσουν τις επιθέσεις τους, και ζήτησε την απελευθέρωση 450 γυναικών και παιδιών «που συνεχίζουν αδικαιολόγητα
 Με μαγνητοσκοπημένο μήνυμά του που κυκλοφόρησε σε πολλές πόλεις της Τσετσενίας, ο πρόεδρος Μασχάντοφ επιτέθηκε εναντίον της διορισμένης από τη Μόσχα ηγεσίας της Δημοκρατίας, και ειδικά εναντίον του μουφτή Αχμάντ Καντίροφ,
ο οποίος είχε στο παρελθόν συνεργαστεί με το καθεστώς του. Ο Μασχάντοφ προβλέπει μάλιστα ότι σε τρεις περίπου μήνες η εννιάμηνη σύγκρουση θα τερματιστεί με νίκη των τσετσενικών δυνάμεων, καθώς οι ρωσικές δυνάμεις δεν θα
μπορέσουν να αποκρούσουν τη νέα τακτική των βομβιστικών επιθέσεων.
 Οι τσετσενικές πηγές υποστηρίζουν ότι διατηρούν ετοιμοπόλεμους περί τους 12.000 άνδρες, αριθμός που κατά τις ρωσικές εκτιμήσεις δεν ξεπερνά τις 1.500-2.000. «Αστείες και επικίνδυνες» χαρακτήρισε τις απειλές Μασχάντοφ και ο
μουφτής Καντίροφ, ο οποίος βρέθηκε κι αυτός την Κυριακή στο στόχαστρο άλλης μιας δολοφονικής επίθεσης εναντίον του.
 Την κατάσταση που έχει δημιουργηθεί στην Τσετσενία και τείνει να ξεφύγει από τον έλεγχο των στρατιωτικών εξέτασαν στην εβδομαδιαία σύσκεψή τους στο Κρεμλίνο ο πρόεδρος Πούτιν και οι υπουργοί του τομέα ασφάλειας. Ο Β. Πούτιν περιορίστηκε να εκφράσει τα συλλυπητήριά του στις οικογένειες των θυμάτων και φέρεται ότι διέταξε την κλιμάκωση των ειδικών επιχειρήσεων για την εξόντωση ή σύλληψη των οπλαρχηγών, που παραμένουν σε τσετσενικό έδαφος, καθώς η ιδέα των διαπραγματεύσεων μάλλον απομακρύνεται, παρά πλησιάζει.
