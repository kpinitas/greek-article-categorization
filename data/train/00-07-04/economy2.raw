Ανάπτυξης Νίκος Χριστοδουλάκης. Ολα δείχνουν ότι θα ακολουθήσουν αυξήσεις και στα εισιτήρια των αστικών συγκοινωνιών.
«Πράσινο φως» για αυξήσεις στα εισιτήρια της «Ολυμπιακής» έδωσαν χθες οι υπουργοί Εθνικής Οικονομίας Γιάννος Παπαντωνίου, Μεταφορών Χρίστος Βερελής και
Ανάπτυξης Νίκος Χριστοδουλάκης. Ολα δείχνουν ότι θα ακολουθήσουν αυξήσεις και στα εισιτήρια των αστικών συγκοινωνιών.
 Στα λεωφορεία και τα τρόλεϊ τα εισιτήρια θα φτάσουν τις 150 δραχμές, έναντι 120 σήμερα, ενώ στο Mετρό θα παραμείνουν στα σημερινά επίπεδα των 250 δραχμών.
Δεν αποκλείεται να πάψει το μέτρο της δωρεάν στάθμευσης σε σταθμούς του Mετρό και να θεσπιστεί ένα χαμηλό εισιτήριο από 200 έως 500 δραχμές. Σενάρια εξετάζονται και για τις μηνιαίες κάρτες απεριορίστων διαδρομών.
 Τα αναμενόμενα πρόσθετα έσοδα για τον εθνικό μας αερομεταφορέα θα είναι της τάξης των 3 δισ. δραχμών. Οι αναπροσαρμογές των τιμών στα εισιτήρια της «Ολυμπιακής» αποφασίστηκαν κατά τη χθεσινή σύσκεψη των τριών υπουργών και θα κυμαίνονται από 5 έως και 7%, κατά μέσο όρο κατά 6%. Το άκριβές ύψος των εισιτηρίων παραπέμφθηκε για να συγκεκριμενοποιηθεί από τη νέα διοίκηση του εθνικού μας αερομεταφορέα, με προοπτική να ισχύσουν κατά τη θερινή περίοδο. Πληροφορίες αναφέρουν ότι η επιβάρυνση θα είναι από 400 έως και 800 δραχμές για απλό εισιτήριο και από 750 έως 1.500 δραχμές για εισιτήρια με επιστροφή.
 Οι αυξήσεις αφορούν τα δρομολόγια εσωτερικού. Στο εξωτερικό οι αναπροσαρμογές θα είναι της τάξης του 5% και δεν εγκρίνονται από το υπουργείο Εθνικής Οικονομίας, αλλά από τη διεθνή αεροπορική ένωση. Η διαμόρφωση των τιμολογίων είναι ένα θέμα που συνδέεται με την κατάσταση της αγοράς και κυρίως με τον ανταγωνισμό μεταξύ των αεροπορικών εταιρειών.
 *Χθες δόθηκαν για πρώτη φορά στη δημοσιότητα τα στοιχεία από τη δραστηριότητα της Galileo Hellas, της θυγατρικής εταιρείας της «Ολυμπιακής» που ειδικεύεται στα ηλεκτρονικά συστήματα κρατήσεων θέσεων. Η εταιρεία το 1999 παρουσίασε αύξηση εσόδων κατά 22% και κερδών κατά 108% σε σχέση με το προηγούμενο έτος. Τα έσοδα ανέρχονται σε 2, 2 δισ. δραχμές και τα καθαρά κέρδη προ της αφαίρεσης φόρων σε 721, 6 εκ. δραχμές. Για τη φετινή χρονιά, όπως εκτιμήθηκε στη γενική συνέλευση της εταιρείας, τα αναμενόμενα έσοδα θα φτάσουν τα 3 δισ. και τα καθαρά κέρδη το 1, 1 δισ. δραχμές.
 Η θυγατρική έχει προσωπικό 28 άτομα και διαθέτει ιδιόκτητο δίκτυο μεταγωγής δεδομένων με 44 κόμβους. Με αυτό έχει συνδέσει πάνω από 1.000 ταξιδιωτικά γραφεία και περισσότερα από 1.800 τερματικά στην Ελλάδα και την Κύπρο. Εχει επίσης αναπτύξει και το εθνικό σύστημα κρατήσεων, το οποίο παρέχει τη δυνατότητα διανομής κρατήσεων θέσεων για επιβάτες που προέρχονται από την ακτοπλοΐα, τον ΟΣΕ, τα ΚΤΕΛ κ.λπ.
