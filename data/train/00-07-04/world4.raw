 Την είπαν «ιστορική νίκη» και πράγματι ήταν, αφού η επικράτηση του Βισέντε Φοξ
στις εκλογές του Μεξικού σηματοδοτεί το τέλος της παντοκρατορίας του Θεσμικού Επαναστατικού Κόμματος (ΘΕΚ) μετά 71 χρόνια. 
 Η νίκη του Φοξ αλλάζει το ρου της ιστορίας, μια και το Θεσμικό Κόμμα ήταν το μακροβιότερο στην εξουσία σε ολόκληρο τον κόσμο. Από σήμερα βρίσκεται στην αντιπολίτευση, με συμπολίτευση το κόμμα που μέχρι πρόσφατα είχε μόνο περιορισμένη τοπική υποστήριξη. Οι Μεξικανοί όμως, εκτιμούν αναλυτές, τιμώρησαν το ΘΕΚ για τον αυταρχισμό, την αρτηριοσκλήρωση και τη διαφθορά που συνόδευσαν τη διακυβέρνησή του. 
 Με καταμετρημένο το 87% των ψήφων, ο Βισέντε Φοξ έπαιρνε το 43, 4% και ο Φρανσίσκο Λαμπαστίντα του ΘΕΚ 35, 2%. Τρίτος ήταν ο υποψήφιος του κόμματος Δημοκρατικής Επανάστασης Κουαουχτσμάκ Καρντένας. 
 Τρεις ώρες αφ' ότου δημοσιοποιήθηκαν τα πρώτα αποτελέσματα, ο πρόεδρος Ερνέστο
Ζεντίγιο παραδέχτηκε τη νίκη της αντιπολίτευσης δηλώνοντας ότι η χώρα αποδεικνύει πως είναι πια μια «ώριμη δημοκρατία με συμπαγείς και αξιόπιστους θεσμούς». Λίγο μετά τον Ζεντίγιο, την ήττα του παραδέχτηκε και ο Λαμπαστίντε, νούμερο δύο στο Θεσμικό Κόμμα, το οποίο δεν έχασε μόνο την προεδρία αλλά «σχεδόν και όλα τα υπόλοιπα» όπως χαρακτηριστικά μεταδίδει το Ασoσιέιτεντ. Ο Αντρές Μανουέλ Λόπεζ Ομπραντόρ της Δημοκρατικής Επανάστασης, κέρδισε τη δημαρχία της Πόλης του Μεξικού. Το Κόμμα Εθνικής Δράσης πήρε την πολιτεία Μορέλος από τα χέρια του ΘΕΚ και φαίνεται ότι θα κάνει το ίδιο και στην πολιτεία Κουαναχουάτο, πατρίδα του Φοξ. Το Κόμμα Εθνικής Δράσης θα είναι το ισχυρότερο στην Κάτω Bουλή, αν και δεν θα έχει πλειοψηφία, πράγμα που όμως μάλλον θα συμβεί στη Γερουσία. 
 Στην ομιλία της νίκης, ο Βισέντε Φοξ τόνισε με έμφαση ότι η νίκη του γεννήθηκε
από μια «επανάσταση της ελπίδας», εκτίμηση με την οποία συντάχθηκε και ο πολιτικός αναλυτής Ρουμπέν Αγκιλάρ, ο οποίος είπε ότι «η επανάσταση των πολιτών ξεκίνησε από τη στιγμή που αποφάσισαν να τιμωρήσουν το κυβερνών κόμμα».
 Στην προεκλογική του εκστρατεία ο Φοξ υποσχέθηκε να πολεμήσει τη διαφθορά, να βελτιώσει την εκπαίδευση και να βοηθήσει τους φτωχούς. 
 Προτεραιότητές του τώρα είναι ο τερματισμός των συγκρούσεων στο Τσιάπας, η μεταρρύθμιση του τρόπου λειτουργίας της κυβέρνησης και η οικονομική ανάκαμψη. Ο Φοξ επανέλαβε ότι πρόθεσή του είναι η έναρξη ειρηνευτικών διαπραγματεύσεων με τους Ζαπατίστας, οι οποίες κατέρρευσαν το 1996, όταν οι κοινότητες των Ινδιάνων ζήτησαν μεγαλύτερη αυτονομία από την κεντρική κυβέρνηση.
 Η Ευρωπαϊκή Ενωση χαιρέτισε την «ιστορική νίκη» του Φοξ -ο οποίος αναλαμβάνει καθήκοντα την 1η Δεκεμβρίου- και ανακοίνωσε ότι προσδοκά στενότερες διμερείς σχέσεις, μετά μάλιστα και τη νέα συμφωνία ελεύθερου εμπορίου μεταξύ Ε.Ε. και Μεξικού, η οποία τέθηκε σε ισχύ το Σάββατο. Ο πρώην πρόεδρος των ΗΠΑ Τζίμι Κάρτερ χαρακτήρισε τις εκλογές στο Μεξικό «ελεύθερες και δίκαιες» και προέβλεψε ότι ο νέος πρόεδρος Βισέντε Φοξ «είναι ένας πολύ σοφός άνθρωπος, εξοικειωμένος με τις διεθνείς υποθέσεις... και θα είναι καλός φίλος των ΗΠΑ». 
