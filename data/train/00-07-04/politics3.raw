 Δείγμα της κλασικής τακτικής Ντενκτάς να δημιουργεί προσκόμματα εν όψει των συνομιλιών αποτελεί και το τελευταίο βήμα του Αττίλα να καταλάβει νέες προωθημένες θέσεις στην αποστρατιωτικοποιημένη ζώνη, επιχειρώντας ν' αλλάξει το στάτους κβο στο νησί και να υπαγορεύσει σε ΟΗΕ και Βρετανούς τη ντε φάκτο αναγνώριση του ψευδοκράτους του. Αυτό υποστηρίζουν ο καθηγητής Διεθνών Σχέσεων
του Παντείου Πανεπιστημίου Χριστόδουλος Γιαλουρίδης και ο διδάκτωρ Διεθνούς Δικαίου και νομικός Αγγελος Συρίγος που μιλούν σήμερα στην «Ε». 
 «Η Κυπριακή Δημοκρατία είναι αδύναμη, η Ελλάδα πρέπει να πιέσει την Τουρκία», λέει ο κ. Γιαλουρίδης. Ο Α. Συρίγος προβλέπει ότι στις συνομιλίες της Γενεύης -αν γίνουν, τελικά- το θέμα δεν θα είναι οι προτάσεις του ΟΗΕ για το Kυπριακό αλλά «το τι ακριβώς ήταν η "γκρίζα" ζώνη στην οποία μπήκαν οι Τουρκοκύπριοι».
 «Ο Ντενκτάς σχεδόν από την αρχή της διαπραγμάτευσης στη νέα βάση που δημιούργησαν οι συνθήκες της εισβολής του '74, με κύριους σταθμούς τις συμφωνίες Μακαρίου-Ντενκτάς ('77) και Κυπριανού-Ντενκτάς ('79), διεκδικεί προδήλως και εσχάτως το διακηρύσσει και επίσημα τη δημιουργία δύο ανεξάρτητων και κυρίαρχων κρατών στην Κύπρο, ενός βόρειου και ενός νότιου, τα οποία θα συνδέονται μ' έναν κρίκο συνομοσπονδιακό», λέει ο διεθνολόγος Χριστόδουλος Γιαλουρίδης. «Οι κινήσεις που κάνει τώρα, εν όψει των συνομιλιών της Γενεύης, στόχο έχουν να δημιουργήσουν συνθήκες που υπαγορεύουν στις δυνάμεις του ΟΗΕ στην Κύπρο, αλλά και στις υπηρεσίες των βρετανικών βάσεων να το αναγνωρίσουν ντε φάκτο ως κυρίαρχο και ανεξάρτητο κράτος. Τέτοιες κινήσεις είναι η υποχρέωση που επέβαλε στις δυνάμεις του ΟΗΕ να πληρώνουν στις «κρατικές υπηρεσίες» του ασφάλιστρα για τ' αυτοκίνητα, ενοίκια μίσθωσης των σπιτιών και άλλων εγκαταστάσεων που χρησιμοποιούν και βεβαίως η στρατιωτική κίνηση που έκανε στη νεκρή ζώνη να κλείσει το δρόμο που συνδέει την ελεύθερη Κύπρο μ' ένα
από τα ελεύθερα χωριά, τα Στροβίλια και να δημιουργήσει έναν ακόμη θύλακα εγκλωβισμένων. Πρόκειται για γνωστές πολιτικές και στρατιωτικές πρακτικές που οδηγούν σε περαιτέρω συρρίκνωση της Κυπριακής Δημοκρατίας και σε μείωση του κύρους και της κυριαρχίας της».
 Ο καθηγητής ασκεί κριτική και στις ελληνοκυπριακές αντιδράσεις στην προκλητικότητα του Ραούφ Ντενκτάς. «Αποτελούν συνέχεια αποτυχημένων και παντελώς λαθεμένων ενεργειών του παρελθόντος», λέει. «Οι κυβερνήσεις της Κύπρου απευθύνονται στον ΟΗΕ και του ζητούν να επιβάλει την τάξη, όταν γνωρίζουμε πολύ καλά ότι είναι ένας αδύναμος και παντελώς ανήμπορος διεθνής Οργανισμός, ο οποίος, αν δεν το θελήσουν οι Αμερικανοί, αλλά και ορισμένες μεγάλες ευρωπαϊκές δυνάμεις, δεν μπορεί να επιβάλει πουθενά αυτό που αντιλαμβάνεται ως διεθνή νόμο και τάξη. Για τον ΟΗΕ η Κύπρος δεν είναι ούτε Σερβία ούτε Κόσοβο ούτε καν Σομαλία. Δεδομένου, λοιπόν, ότι η Κύπρος είναι ένα
εν τοις πράγμασι αδύναμο κράτος, η Αθήνα όφειλε για τη συνέχιση της προσέγγισης να ζητήσει από την Αγκυρα να συμμαζέψει πάραυτα τον Ντενκτάς και να τον υποχρεώσει να συμπεριφερθεί ως παράγοντας που θέλει την ειρήνη και τη δίκαιη λύση του Kυπριακού. Στις διεθνείς σχέσεις μετράει το κόστος και η Τουρκία θα έπρεπε να καταλάβει ότι έχει κόστος από αυτή τη συμπεριφορά του Ντενκτάς».
 Για τις συνομιλίες της Γενεύης ο Χριστόδουλος Γιαλουρίδης φοβάται ότι «αν δεν τιναχτούν στον αέρα με υπαιτιότητα του Nτενκτάς στην έναρξή τους, όχι μόνο δεν
θα οδηγήσουν σε λύση τώρα, αλλά θα ενισχύσουν περαιτέρω τις τουρκικές θέσεις, δηλαδή, την "κρατική υπόσταση" των κατεχομένων».
 Ο διεθνολόγος Αγγελος Συρίγος λέει ότι «η κίνηση των Τούρκων έγινε σε μια προσπάθεια ανατροπής του στάτους κβο που ισχύει εθιμικά στην Κύπρο από τον Αύγουστο του '74 και αποτελεί συνέχεια της απαιτήσεως του Ντενκτάς ν' αναγνωριστεί εμμέσως κάποια οντότητα στο τουρκικο-κυπριακό ψευδοκράτος του». 
 «Είναι αντίθετη προς το πνεύμα των μέτρων που είχαν προταθεί για απαγκίστρωση από ορισμένους τομείς δίπλα στη νεκρή ζώνη», τονίζει. Και χαρακτηρίζει «κλασική» την τακτική Ντενκτάς να θέτει προσκόμματα στον επόμενο γύρο συνομιλιών που θα ξεκινήσει στη Γενεύη. «Ο Ντενκτάς επιλέγει μια "γκρίζα" ζώνη
-μεταξύ της νεκρής ζώνης και της αγγλικής κυριαρχίας- για να διαπιστώσει τις αντιδράσεις της ελληνοκυπριακής πλευράς», λέει. «Και μ' αυτήν την τακτική επιθυμεί να παρελκύσει τις διαπραγματεύσεις ή και να τις διακόψει εάν είναι δυνατόν. Εφόσον πραγματοποιηθούν τελικά, αντί να έχουν ως θέμα τους τις προτάσεις του ΟΗΕ, θα συζητηθεί το τι ακριβώς ήταν η ζώνη στην οποία μπήκαν οι
