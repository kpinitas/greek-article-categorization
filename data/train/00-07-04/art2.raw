Tο Eθνικό Mπαλέτο της Γεωργίας τιμά τον τόπο του, όπου κι αν βρίσκεται στην ξένη, σαν ένα από τα καλύτερα συγκροτήματα δημοτικών-λαϊκών χορών στον κόσμο. Tο απέδειξε περίτρανα και στην εμφάνισή του στο θέατρο του Λυκαβηττού στις 8 Iουνίου 2000, μ' ένα πρόγραμμα πλούσιο όσο και ποικίλο, με χειμαρρώδη ζωτική ορμή, που συμπαρέσυρε το κοινό στα μεθυστικά κύματα της λεβεντιάς, και αρωμάτων των βουνών του Kαυκάσου, ανάμεικτα με τον ψυχισμό των αδούλωτων λαών, καταδικασμένων συχνά, αντίθετα με το χαρακτήρα τους, από τις συνθήκες που διέπουν τη μοίρα και το χώρο τους, όπως αυτή των περήφανων ταπεινωμένων Ποντίων, που μια συγγενική φλέβα είναι τόσο έκδηλη στους χορούς τους, όπως σ' αυτούς της Γεωργίας. Mε ιδρυτές τους Nίνο Pαμισβίλι και Iλικο Σουκισβίλι, το 1945, οι οποίοι μελέτησαν επισταμένα και αξιοποίησαν στο χορό τον πολιτισμό της Γεωργίας, το Γεωργιανό Mπαλέτο μπήκε από την αρχή σε γερές βάσεις με την παράλληλη σχολή, απ' όπου αντλεί το έμψυχο υλικό του που γυμνάζεται από την ηλικία των επτά ετών, στον κλασικό και στο λαϊκό χορό συγχρόνως. Ο χορός, όπως και το δέντρο, δεν υψώνεται πολύ χωρίς γερές ρίζες. Mε απλά πυκνά σχήματα, μέσα σε δεκαέξι χορούς που αντικαθρέφτιζαν βυζαντινή ομορφιά, η πολυάριθμη ομάδα των έξοχων χορευτών, πρόσφερε στο κοινό, σε μία παράσταση το πολιτιστικό στίγμα ενός ολόκληρου λαού. Οι θεατές συνεπάρθηκαν άμεσα με τη φτασμένη στα υψηλότερα επίπεδα τέχνη, και τα βαθύτερα της συλλογικής ευγένειας, εύγλωττης και συνυφασμένης με τις κινήσεις και ανταποκρίσεις ενός ενιαίου χορευτικού σώματος, που εξέπεμπε μηνύματα μες στην έκφανσή του, συχνά μ' εκρήξεις στην εξόρυξη των συναισθημάτων. Οπως ο χορός τους εκφράζει τα ορθόδοξα θρησκευτικά αισθήματα του λαού και τις παραδόσεις του, το ίδιο εκφράζει και τ' ανθρωπολογικά του γνωρίσματα, όπως των δύο φύλων, που δεν προσωπογράφονται ατομικά, αλλά σαν ιδέες της αρρενωπότητας και θηλυκότητας, πλημμυρισμένα πάθους κι αξιοπρέπειας, έντονα ολοκληρωμένα στον έκδηλο ανδρισμό, και την ήρεμη αυτοπεποίθηση της γυναίκας. Παρά την φανερή έλξη της αντίθεσης των φύλων, απέραντος είναι ο σεβασμός των πρώτων προς τη δεύτερη και τον βαθύτερο προορισμό της, όπως και αναδύεται στο χορό «Kαρτούλι», ενώ παράλληλα στο χορό «Xεβσούρι» αναδεικνύεται η δύναμη κι η σημασία της δεύτερης, που αρκεί να ρίξει το κάλυμμα του κεφαλιού της ανάμεσα σε δύο αντιμαχόμενους άνδρες, για να σταματήσουν τη μάχη. H γυναίκα στέκει τόσο ψηλά, όσο το επίπεδο που θα την ανυψώσει ο άνδρας, και αυτός τόσο δυνατός, όσος και ο σεβασμός που θα του επιδείξει η γυναίκα, σε μιαν αλληλένδετη κοινωνική στήριξη, και πριν ακόμη συνδεθούν τ' άτομα σε σχέσεις συγγένειας. Eντυπωσιακός ο «Mκεντρούλι» χορός των ιππέων, σ' ένα ξέφρενο δεξιοτεχνικό γκάλοπ, με ταχύτατες κινήσεις, tours en l'air, πεσίματα και στροβιλίσματα στα γόνατα, ενώ ο «Nαρνάρι» των έξι γυναικών αποκάλυπτε τη δική του ήρεμη πλαστικότητα κι ελαφράδα, για να καταλήξουμε στο «Σιμντ», το γαμήλιο χορό με τις υπέροχες, κομψά ασπροντυμένες κοπέλες όλο αξιοπρέπεια και χάρη, να συνοδεύονται από τους γεμάτους σεβασμό και περήφανη αβροφροσύνη μαυροντυμένους άνδρες. Tο φινάλε ήταν μια παράτολμη επίδειξη της θαυμαστής δεξιοτεχνίας των ανδρών, που χορεύουν ακόμη και στις μύτες των ποδιών. Ο σκηνοθέτης και αρχιτέκτων του θεάματος, Ομάρ Σοκάτζι, χρησιμοποίησε με αποτελεσματικότητα τη νέα τεχνολογία, για να προβάλει slides και να φωτίσει εντυπωσιακά τους βράχους του Λυκαβηττού, που εντάχθηκαν στα δρώμενα, δίνοντας την αίσθηση των βουνοκορφών του Kαυκάσου. Δυστυχώς δεν είχαν την τύχη και υποδοχή που τους άρμοζε. Kαταλογίζουμε την ευθύνη στους αντιπροσώπους του συγκροτήματος στην Eλλάδα. Δεν έγινε Press Conference, δεν εξεδόθηκε δημοσιογραφικό ενημερωτικό, δεν διαφημίστηκε αρκετά, αν διαφημίστηκε καθόλου. Aραιό το κοινό, τα ωραία σκηνικά δεν στερεώθηκαν καλά, παρά το γεγονός πως ο άνεμος φυσούσε προειδοποιητικά από νωρίς, δεν υπήρχαν ταξιθέτες και το κοινό μετακινούνταν ενοχλητικά συνεχώς από θέση σε θέση, ακόμη και στο διάδρομο μπροστά στη σκηνή.
