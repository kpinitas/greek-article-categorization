Δεκάδες νεκροί, εκατοντάδες πυρκαγιές, χιλιάδες καμένα δάση, κατεστραμμένες αγροτικές καλλιέργειες, πυρακτωμένες σιδηροδρομικές γραμμές, λειωμένη άσφαλτος, ξηρασία.
 Tην εφιαλτική αυτή εικόνα παρουσιάζουν οι χώρες της νοτιοανατολικής Eυρώπης από τον καύσωνα που τις πλήττει τις τελευταίες μέρες, ανάμεσά τους και η χώρα μας. Ο έως τούδε απολογισμός του είναι τουλάχιστον 25 νεκροί κι εκατοντάδες πυρκαγιές.
 Τα μέσα ενημέρωσης της Κροατίας κάνουν λόγο για 40 θανάτους σχετιζόμενους με τον καύσωνα, αν και το υπουργείο Υγείας της χώρας δήλωσε χθες ότι δεν είναι ακόμη σε θέση να επιβεβαιώσει τις αναφορές αυτές. Στη Ρουμανία, οι αρχές έχουν
μέχρι στιγμής επιβεβαιώσει τον θάνατο 9 ανθρώπων. Οι περισσότεροι ήταν αγρότες
που εργάζονταν στα χωράφια της κοινότητας Ντόλγιε, 175 χιλιόμετρα δυτικά του Βουκουρεστίου, όπου το θερμόμετρο έδειχνε χθες 43 βαθμούς.
 Οκτώ άνθρωποι πέθαναν λόγω του καύσωνα στη Βουλγαρία και 2 στην Τουρκία. Τα περιστατικά σημειώθηκαν στο Σερίκ, όπου σύμφωνα με το κανάλι CNN-Turk η θερμοκρασία έφτασε χθες στους 44 βαθμούς. Στη νοτιοανατολική Τουρκία δύο στρατιώτες πνίγηκαν σε ποτάμι προσπαθώντας να ανακουφιστούν από τη ζέστη. Ενας
ηλικιωμένος πέθανε από θερμοπληξία στην ΠΓΔΜ, ενώ την ίδια κατάληξη είχε ακόμη
 Οι περιφερειακές υπηρεσίες παροχής έκτακτης βοήθειας στα Βαλκάνια έχουν τεθεί σε κατάσταση επιφυλακής, ενώ οι κλήσεις που δέχονται καθημερινά ανέρχονται σε εκατοντάδες.
 Σύμφωνα με τις εκτιμήσεις των μετεωρολόγων, ο καύσωνας οφείλεται στο γεγονός ότι οι υψηλές πιέσεις έχουν εγκλωβίσει ζεστές αέριες μάζες προερχόμενες από την Αφρική και τη Μέση Ανατολή. Το πρόβλημα επιδεινώνεται από τα εξαιρετικά χαμηλά βαρομετρικά στη διάρκεια της νύχτας, που διατηρούν τη θερμοκρασία σε υψηλά επίπεδα. Εκατόν εννιά πυρκαγιές βρίσκονταν χθες σε εξέλιξη στη Βουλγαρία
 Σύμφωνα με την πυροσβεστική υπηρεσία, μέχρι χθες είχαν καταστραφεί τρεις χιλιάδες στρέμματα δάσους και πέντε χιλιάδες στρέμματα αγροτικών καλλιεργειών.
Ειδικές περίπολοι επιτηρούν από χθες και την περιοχή του πυρηνικού σταθμού του
Κοζλοντούι, ώστε να υπάρξει άμεση παρέμβαση σε περίπτωση πυρκαγιάς. Το υπουργείο Εσωτερικών της Κροατίας ανακοίνωσε ότι 8 πυρκαγιές μαίνονταν σε διάφορες τοποθεσίες, απανθρακώνοντας μεγάλες δασικές εκτάσεις.
 Η ζέστη δημιούργησε προβλήματα και στα οδικά και σιδηροδρομικά δίκτυα στα Βαλκάνια. Η θερμοκρασία των σιδηροδρομικών γραμμών σε κάποιες περιοχές ης Βουλγαρίας και της Ρουμανίας έφτανε στους 66 βαθμούς Κελσίου, καθιστώντας επικίνδυνες τις μετακινήσεις με το τρένο, ενώ σε ορισμένους δρόμους της Τουρκίας η άσφαλτος είχε λειώσει κυριολεκτικά από τη ζέστη.
 Στη Ρουμανία, οι αρμόδιες αρχές απαγόρευσαν από χθες επ'αόριστον την κυκλοφορία των μεγάλων φορτηγών από τις 10 το πρωί έως τις 10 το βράδυ. Στόχος
του μέτρου αυτού είναι η προστασία των οδοστρωμάτων, τμήματα των οποίων έχουν υποστεί σοβαρές ζημιές από τις υψηλές θερμοκρασίες και η αποφυγή της επιδείνωσης των επιπτώσεων της ζέστης, σε συνδυασμό με τη ρύπανση.
 Σε πολλά γεωγραφικά διαμερίσματα της χώρας, που έχουν πληγεί από την ξηρασία, δόθηκε εντολή για διανομή νερού με δελτίο, ενώ στο Βουκουρέστι η υπηρεσία ύδρευσης ζήτησε από τους κατοίκους να μειώσουν την κατανάλωση νερού στο ελάχιστο. Στους 42 βαθμούς έφτασε, τέλος, το θερμόμετρο και στην Κύπρο, όπου οι υψηλές θερμοκρασίες αναμένεται να διατηρηθούν σήμερα και αύριο.
