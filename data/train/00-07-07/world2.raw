 Την προσαρμογή του γιουγκοσλαβικού Συντάγματος στις ανάγκες του Γιουγκοσλάβου προέδρου Σλόμπονταν Μιλόσεβιτς ενέκρινε χθες, με συνοπτικές διαδικασίες, το γιουγκοσλαβικό Kοινοβούλιο. Ετσι ο Μιλόσεβιτς θα μπορέσει να είναι υποψήφιος για δεύτερη προεδρική θητεία, θα μπορέσει να ανακηρυχθεί «Εθνικός Ηρωας», αλλά
και να εξασφαλίσει μια περισσότερο φιλική σύνθεση της ομοσπονδιακής Βουλής στο
 Πέραν των αντιδράσεων της αντιπολίτευσης, οι αλλαγές αναμένεται να εντείνουν την αντιπαράθεση ανάμεσα στο Μαυροβούνιο και το Βελιγράδι. Ηδη χθες ανακοινώθηκε ότι σήμερα θα συνεδριάσει εκτάκτως το Kοινοβούλιο του Μαυροβουνίου για να εξετάσει τη λήψη μέτρων, ενώ ο σύμβουλος του Μαυροβούνιου προέδρου Μίλο Τζουγκάνοβιτς, Μιόντραγκ Βούκοβιτς, επεσήμανε ότι καθώς οι αλλαγές «ισοδυναμούν με το Σύνταγμα μιας νέας χώρας, το Μαυροβούνιο αναγκάζεται τώρα να κάνει τις αναπόφευκτες κινήσεις», αφήνοντας να εννοηθεί ότι επιταχύνεται η πορεία προς την αποχώρηση από την ομοσπονδία.
 Με τις τροπολογίες που έγιναν δεκτές ο πρόεδρος της Γιουγκοσλαβίας θα εκλέγεται πλέον με απ' ευθείας καθολική ψηφοφορία και όχι από το Kοινοβούλιο. Καταργήθηκε επίσης το άρθρο του Συντάγματος που όριζει ότι δεν μπορεί να είναι
υποψήφιος για δεύτερη τετραετή θητεία. Η θητεία του Σλόμπονταν Μιλόσεβιτς λήγει τον Ιούλιο του 2001.
 Εγκρίθηκε ακόμη η αλλαγή του τρόπου εκλογής των μελών της ομοσπονδιακής Ανω Βουλής. Αντί να συμμετέχουν σε αυτήν από 20 βουλευτές κάθε ενός από τα ομόσπονδα κράτη (Σερβία - Μαυροβούνιο) που εκλέγονται από τα τοπικά Kοινοβούλια, οι βουλευτές θα εκλέγονται με απευθείας καθολική ψηφοφορία, κάτι που σημαίνει ότι το Μαυροβούνιο με 600.000 κατοίκους θα έχει μικρότερη δυνατότητα εκπροσώπησης απ' ό,τι η Σερβία με 10 εκατ. κατοίκους.
 Οι τροπολογίες έγιναν δεκτές με 95 ψήφους υπέρ έναντι 7 κατά στη Κάτω Βουλή και με 27 ψήφους υπέρ έναντι καμίας κατά στην Ανω Βουλή, τις εργασίες της οποίας μποϊκοτάρουν οι βουλευτές της κυβερνητικής παράταξης του Μαυροβουνίου.
 Σύμφωνα με τους συμμάχους του Σλόμπονταν Μιλόσεβιτς, η εκλογή του προέδρου με άμεση ψηφοφορία δίνει «τη μέγιστη δυνατή δημοκρατική νομιμοποίηση» στο θεσμό.
 Αντιθέτως, εκπρόσωποι της αντιπολίτευσης παρατήρησαν ότι «ο Μιλόσεβιτς ποντάρει στο γεγονός ότι είμαστε διαιρεμένοι. Δεν είμαστε βέβαια τόσο διαιρεμένοι, όμως δεν διαθέτουμε κάποιον που να αντιπροσωπεύει όλη την αντιπολίτευση».
 Οπως παρατήρησε ο ηγέτης της Σοσιαλδημοκρατικής Ενωσης, Ζάρκο Κόρατς, «δεν είναι ότι η δημοτικότητα του είναι τεράστια, είναι ότι δεν υπάρχει κανείς άλλος πιο δημοφιλής απ' αυτόν. Η αντιπολίτευση πρέπει να βρει κάποιον που να μοιάζει με τον Μιλόσεβιτς, κάποιον που να κάνει προπαγάνδα σαν τον Στάλιν. Είναι πολύ δύσκολο να τον πολεμήσουμε ειδικά στις αγροτικές περιοχές», πρόσθεσε.
