Ενα μαύρο σύννεφο σκίασε χθες το μεσημέρι την Αθήνα. Οι κάτοικοι της πρωτεύουσας γύρισαν παραξενεμένοι τα μάτια στον ουρανό. Ενα μαύρο, πυκνό σύννεφο ανέβαινε από τα δυτικά του νομού και σκέπαζε μέτρο προς μέτρο τον ουρανό.
 Η μυρωδιά πρόδιδε την προέλευσή του. Καμένο πλαστικό, νέφος και αφόρητη ζέστη,
ένα μίγμα αέρα, που για αρκετές ώρες ανέπνεαν όσοι κυκλοφορούσαν χθες το μεσημέρι στους δρόμους της δυτικής Αττικής. Η πυρκαγιά στις αποθήκες της εταιρείας «Τζάμπο μπεμπέ» ξέσπασε στις δύο χθες το μεσημέρι. Λίγα λεπτά μετά τη διακοπή ρεύματος. Χρειάστηκαν τρεις ολόκληρες ώρες και 120 πυροσβέστες για
να αποκλειστεί το χειρότερο, η επέκταση της φωτιάς στα γειτονικά κτίρια που είχαν δεκάδες τόνους προπανίου και άλλων εύφλεκτων υλικών. 
 Οι εικόνες που εκτυλίχθηκαν στο Αιγάλεω στην οδό Θηβών 256, εφιαλτικές. Σε μια
από τις τρεις κεντρικές αποθήκες της εταιρείας «Τζάμπο», όπου εργάζονταν περίπου 50 υπάλληλοι εκδηλώθηκε φωτιά. Σε ελάχιστο χρόνο οι φλόγες απλώθηκαν από άκρη σε άκρη σε ολόκληρο το κτίριο. Οι υπάλληλοι πρόλαβαν να βγουν χωρίς πρόβλημα έξω. Κανείς δεν κατάλαβε από πού ξεκίνησε η πυρκαγιά.
 Ο αντιπρόεδρος της εταιρείας Ε. Παπαευαγγέλου είπε ότι μετά τη διακοπή ρεύματος κάποιοι είδαν σπινθήρες και ίσως από εκεί να ξεκίνησε το κακό. Από την άλλη πλευρά ο αντιδήμαρχος Νίκαιας είπε ότι θα ξεκινήσει έρευνα για να διαπιστωθεί αν οι αποθήκες πληρούσαν τις προϋποθέσεις πυρασφάλειας, ενώ η αντιδήμαρχος κ. Γκινάκη μίλησε για παράνομα κτίσματα. 
 Η μάχη με τις φωτιές των πυροσβεστών υπό τις διαταγές του αρχηγού της Πυροσβεστικής Yπηρεσίας Π. Φούρλα, κράτησε αρκετές ώρες. Οι πρώτες ώρες ήταν τραγικές. Ολες οι προσπάθειες είχαν στόχο τη μη επέκταση της φωτιάς στα διπλανά εργοστάσια. Οι πυροσβέστες πολέμησαν με κάθε μέσον για να προστατεύσουν μηχανουργεία, υφαντουργεία και το εργοστάσιο υαλουργίας «Γιούλα», που στις αποθήκες του υπήρχαν μεγάλες ποσότητες προπανίου.
 Μέχρι αργά το απόγευμα οι φλόγες έκαιγαν ότ, ι είχε απομείνει από το 8.000 τετραγωνικών μέτρων κτίριο. Από τη θερμοκρασία οι τοίχοι πήραν κλίση και ο κίνδυνος της κατάρρευσης ήταν πλέον ορατός. Η Aστυνομία από την πρώτη στιγμή απέκλεισε την περιοχή, ενώ σχέδιο εκκένωσης ήταν έτοιμο σε περίπτωση που δεν μπορούσε να αποφευχθεί η εξάπλωση της πυρκαγιάς σε διπλανά κτίρια. 
 Το παρήγορο ήταν ότι κανείς δεν τραυματίσθηκε σοβαρά. Μόνο ένας 50χρονος Aρμένιος που εργαζόταν σε διπλανό κτίριο τραυματίσθηκε ελαφρά στο χέρι. Οι έρευνες της Πυροσβεστικής αναμένεται να ξεκινήσουν αμέσως μόλις σβηστεί και η τελευταία εστία φωτιάς.
