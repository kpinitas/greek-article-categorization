Νόμο-πλαίσιο ενόψει της απελευθέρωσης των τηλεπικοινωνιών από την 1/1/2001, προωθεί το υπουργείο Μεταφορών, στο πλαίσιο των σχετικών Οδηγιών της Ευρωπαϊκής Ενωσης.
 Το νομοσχέδιο που παρουσίασε χθες στους δημοσιογράφους η πολιτική ηγεσία του υπουργείου θα κατατεθεί σήμερα στην αρμόδια επιτροπή της Βουλής. Θα υπάρξει ένα περιθώριο 15 ημερών για να υποβληθούν παρατηρήσεις, με στόχο να υποβληθεί για ψήφιση στα τέλη του μηνός ή το αργότερο στις αρχές Αυγούστου.
 «Ανοίγει μια νέα εποχή στις τηλεπικοινωνίες και δίνονται δυνατότητες στη χώρα μας να εξελιχθεί σε επιχειρηματικό κέντρο για ολόκληρη την περιοχή», τόνισε ο υπουργός Χρίστος Βερελής.
 Από τις βασικές αρχές του νομοθετήματος προκύπτει ότι αναβαθμίζεται ο ρόλος της Εθνικής Επιτροπής Τηλεπικοινωνιών και Ταχυδρομείων (ΕΕΤΤ) και ενισχύεται το δυναμικό της με 180 άτομα. Αξίζει να σημειωθεί ότι οι προσλήψεις ειδικευμένου προσωπικού θα γίνει με ταχείες διαδικασίες και εκτός των διαγωνισμών του ΑΣΕΠ. Είναι ένας δρόμος για προσλήψεις που φαίνεται ότι θα ακολουθηθεί και από άλλες ΔΕΚΟ, αφού ο κ. Βερελής, που ρωτήθηκε δεν το απέκλεισε κατηγορηματικά. Διευκρίνισε επίσης, παρουσία και του προέδρου της ΕΕΤΤ κ. Γιακουμάκη, ότι η Επιτροπή θα είναι ανεξάρτητη από το υπουργείο Μεταφορών, το οποίο θα χαράζει μόνον τη γενική πολιτική.
 Με το νομοθέτημα αυτό ουσιαστικά ανατρέπεται η πολιτική του προηγούμενου υπουργού Μεταφορών και γίνεται προσπάθεια να εξασφαλιστούν συνθήκες υγιούς ανταγωνισμού σε ένα χώρο όπου ήδη βρίσκεται στο μάτι μεγάλων ιδιωτικών επιχειρήσεων, κυρίως της κινητής τηλεφωνίας που ετοιμάζονται πυρετωδώς να μπουν και στο χώρο της σταθερής επικοινωνίας. Για την πλήρη υλοποίησή του απαιτείται η έκδοση 7 προεδρικών διαταγμάτων, τριών υπουργικών αποφάσεων, καθώς και κανονιστικών πράξεων. Ωστόσο ο αρμόδιος υφυπουργός Αλέκος Βούλγαρης,
αλλά και ο γενικός γραμματέας του υπουργείου Ντίνος Ρόβλιας διαβεβαίωσαν ότι το νέο νομοθετικό πλαίσιο μπορεί να τεθεί σε εφαρμογή με τρεις κανονιστικές πράξεις.
 Με το νομοθέτημα αυτό, μεταξύ άλλων, θεσπίζονται τα εξής: 
  Ανοίγει η αγορά της σταθερής τηλεφωνίας, στην οποία, εκτός από ιδιώτες, μπορεί να αναπτυχθούν πρωτοβουλίες και από την πλευρά των ΔΕΚΟ, μόνες τους ή με συμμαχίες. Ηδη έχει εκδηλωθεί ενδιαφέρον από τη ΔΕΗ, τον ΟΣΕ και την ΕΥΔΑΠ.
 Θεσπίζεται η χορήγηση γενικών και ειδικών αδειών, που θα χορηγούνται από την ΕΕΤΤ μέσα σε 15 ημέρες από την υποβολή των σχετικών δικαιολογητικών.
 Καθιερώνεται για πρώτη φορά το δικαίωμα του πολίτη να ζητά αποζημίωση από την
τηλεφωνική εταιρεία, το ύψος της οποίας θα καθορίζεται από τα δικαστήρια.
 Δίνεται από τώρα το δικαίωμα στις ενδιαφερόμενες εταιρείες να αναπτύξουν σύστημα περιαγωγής, το οποίο είναι υποχρεωτικό από 1.1.2003. Με αυτό τον τρόπο
οι χρήστες θα μπορούν να έχουν τον ίδιο αριθμό κλήσης στο σταθερό και το κινητό τηλέφωνό τους ή να τον διατηρούν ακόμη και αν αλλάξουν εταιρεία.
 Παρέχεται το δικαίωμα στις νέες εταιρείες σταθερής τηλεφωνίας να χρησιμοποιούν τις υποδομές του ΟΤΕ για τέσσερα χρόνια. Στη συνέχεια είναι υποχρεωμένες να αποκτήσουν τα δικά τους μέσα.
 «Είναι ένα νέο, ελκυστικό παιχνίδι», είπε χαρακτηριστικά ο υπουργός Μεταφορών διευκρινίζοντας ότι «στο οικονομικό πεδίο πρέπει να γίνουν προσεκτικά βήματα, αφού η ελληνική αγορά έχει μόνον 10 εκ. άτομα».
