Η Μονή Μολυβδοσκεπάστου που κτίστηκε από το βυζαντινό αυτοκράτορα Κωνσταντίνο Πωγωνάτο (668-685) και ανακαινίστηκε από τον Ανδρόνικο Κομνηνό (1183-1185), όπως αναγράφεται στο καθολικό της, αντιμετωπίζει εκτεταμένες φθορές και αλλοιώσεις στις τοιχογραφίες της. 
 Το πρόβλημα έχει από χρόνια επισημανθεί, αλλά η έλλειψη συνεννόησης και συνεργασίας μεταξύ των μοναχών και της αρχαιολογικής υπηρεσίας δεν έχει ώς τώρα επιτρέψει σε καμία από τις δύο πλευρές να προστατεύσει επαρκώς το μνημείο. Στις αρχές της δεκαετίας του '90, με την επίβλεψη της 8ης Εφορείας Βυζαντινών Αρχαιοτήτων, είχαν γίνει επεμβάσεις για την επισκευή της στέγης, αρμολογήματα στους εξωτερικούς τοίχους, κλείσιμο των τόξων του εξωνάρθηκα με κρύσταλλο κ.ά. Η μελέτη συντήρησης των τοιχογραφιών του νάρθηκα έχει εκπονηθεί
από την 8η ΕΒΑ και έχει εγκριθεί από το ΚΑΣ ήδη από πέρυσι (14/1/99), αλλά δεν
 Το μοναστήρι είναι αντρικό και «ο πατήρ Γεώργιος ουδέποτε θέλησε να πάει συνεργείο της υπηρεσίας. Δεν ήθελε γυναίκες» είπε ο προϊστάμενος της διεύθυνσης Συντήρησης Αρχαιοτήτων Νίκος Μίνως στο Κεντρικό Αρχαιολογικό Συμβούλιο, που κλήθηκε να γνωμοδοτήσει τώρα υπέρ ή κατά της μελέτης ιδιώτη για
τη συντήρηση των τοιχογραφιών του καθολικού που συντάχθηκε με πρωτοβουλία του μοναστηριού. «Κάθε βοήθεια από την πλευρά της υπηρεσίας, δεκτή, για το καλό του μνημείου» είπε ο εκπρόσωπος του μοναστηριού. 
 Η Ιερά Μονή Κοιμήσεως της Θεοτόκου Μολυβδοσκεπάστου βρίσκεται στην όχθη του Αώου στο νομό Ιωαννίνων. Το καθολικό της χτίστηκε σε διαφορετικές φάσεις. Η σημερινή μορφή του είναι των αρχών του 14ου αιώνα, ενώ ο νάρθηκας του 16ου αι.
Αλλά και οι τοιχογραφίες έχουν αλλεπάλληλα στρώματα, όπως φαίνεται στις περιοχές των φθορών όπου διακρίνεται στρώμα, πιθανόν του 14ου αιώνα, «η ακριβής έκταση και η κατάσταση διατήρησης του οποίου δεν έχει προσδιοριστεί μέχρι σήμερα» σύμφωνα με τον κ. Μίνω, ο οποίος αποδίδει τις φθορές «στις ακραίες περιβαλλοντικές συνθήκες της περιοχής», σημειώνοντας πως οι περισσότερες περιβαλλοντικές μεταβολές «έχουν αποτυπωθεί στον τοιχογραφημένο ζωγραφικό διάκοσμο του μνημείου».
 Η μελέτη για τις τοιχογραφίες του καθολικού κρίθηκε από το ΚΑΣ ως «ελλιπής» και απερρίφθη. Δόθηκε όμως εντολή στη Διεύθυνση Συντήρησης να ορίσει τις προδιαγραφές για τη σύνταξη νέας μελέτης και να ξεκινήσει η υλοποίηση της ήδη εγκεκριμένης που αφορά στο νάρθηκα.
