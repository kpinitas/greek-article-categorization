Στo «γρίφο» των οργανωμένων πιέσεων, που φαίνεται να δέχονται τις τελευταίες ημέρες τα βαριά χαρτιά της αγοράς (Εθνική, ΟΤΕ, Alphabank, ΕΛΒΑΛ, Τιτάν, κ.ά.), εγκύπτουν τώρα οι ειδήμονες της αγοράς, προσπαθώντας να κατανοήσουν ποιοι και γιατί συντηρούν το πτωτικό κλίμα στη Σοφοκλέους.
 Τα blue chips του ελληνικού χρηματιστηρίου δέχθηκαν και χθες άνευ λόγου καταιγισμό ρευστοποιήσεων, περί το μέσον της συνεδρίασης και ενώ η αγορά προσπαθούσε να διατηρήσει και, γιατί όχι, να αυξήσει τα κέρδη της προηγούμενης
ημέρας. Αυτό είχε αποτέλεσμα να ανατραπούν βιαίως οι εύθραυστες ισορροπίες, καθώς οι εντολές πωλήσεων επεκτάθηκαν σε όλους τους επιμέρους κλάδους, συμπαρασύροντας ολόκληρη την αγορά σε μια νέα πτώση, ακόμη και την Παράλληλη Αγορά (-1, 27%) που λίγο πριν ενισχυόταν κατά 5, 5%. Ετσι, ο γενικός δείκτης όχι
μόνο δεν στάθηκε δυνατόν να διακρατήσει τα επίπεδα στα οποία είχε οδηγηθεί κατά την αμέσως προηγούμενη θετική συνεδρίαση, αλλά υποχώρησε ακόμη περισσότερο στις 3.968, 83 μονάδες, με απώλειες 1, 42%, πληρώνοντας «με τόκο» τα
 Η μετοχή της Εθνικής Τράπεζας, εν είδει αλεξικέραυνου, δέχθηκε χθες με τη σειρά της (όπως συνέβη προχθές με τον τίτλο του ΟΤΕ) την αιχμή των εντολών πωλήσεων, που αν και δεν ήταν πολύ μεγάλες σε όγκο (έγιναν περίπου 1.200 πράξεις, συνολικής αξίας 2 δισ. δρχ.) οδήγησαν ωστόσο την τιμή της στις 13.420
δρχ., με απώλειες 2, 36%. Υψηλόβαθμα στελέχη της Εθνικής εκτιμούν ότι ένα μεγάλο μέρος των ρευστοποιήσεων που δέχεται τις τελευταίες ημέρες η μετοχή της
τράπεζας προέρχεται από ξένα επενδυτικά funds που ολοκληρώνουν, εν όψει αναβάθμισης της Σοφοκλέους, την αποχώρησή τους από την ελληνική αγορά, έχοντας
 Κατά πληροφορίες, η συμμετοχή των ξένων θεσμικών στο χαρτοφυλάκιο της Εθνικής έχει μειωθεί από 18% σε 9%, στο διάστημα των τελευταίων μηνών, φαινόμενο που σε μικρότερη ή μεγαλύτερη αναλογία καταγράφεται και σε άλλες εταιρείες του ευρύτερου δημόσιου ή ιδιωτικού τομέα, οι οποίες περιλαμβάνονται στο δείκτη FTSE-20 του ελληνικού χρηματιστηρίου.
 Εκτιμάται, όμως, ότι με την αναμενόμενη αναβάθμιση της Σοφοκλέους στις ώριμες αγορές, άλλα χαρτοφυλκάκια, που εκπροσωπούν κατά βάση μεγάλες τράπεζες και ασφαλιστικά ταμεία του εξωτερικού θα υποκαταστήσουν και κατά πάσα πιθανότητα σταδιακά θα αυξήσουν τα κεφάλαια, που πήραν την άγουσα για άλλες αναδυόμενες αγορές, δηλ. Ρωσίας, Τσεχοσλοβακίας, Τουρκίας, κ.ά.
 Αυτή είναι η μία όψη του νομίσματος σε ό,τι αφορά την εικόνα που παρουσιάζουν τα blue chips της Σοφοκλέους. Γιατί, σύμφωνα με τις απόψεις κάποιων άλλων κύκλων της αγοράς, οι ρευστοποιήσεις σε μια σειρά μετοχών υψηλής κεφαλαιοποίησης, που επηρεάζουν άμεσα τη διαμόρφωση των βασικών χρηματιστηριακών δεικτών, εκδηλώνονται κυρίως όταν οι μετοχές αυτές εμφανίζουν
τάσεις ανόδου, με αποτέλεσμα η προσφορά να υπερκαλύπτει τη ζήτηση, πιέζοντας τις τιμές χαμηλότερα. Και αυτό συμβαίνει, κατά τους ίδιους παράγοντες, διότι κάποια ισχυρά χαρτοφυλάκια της αγοράς δείχνουν να επιθυμούν τη διατήρηση των τιμών στα βαριά χαρτιά σε χαμηλά επίπεδα, προκειμένου να ολοκληρώσουν την αναδιάρθρωση των χαρτοφυλακίων τους με φθηνές ποιοτικές μετοχές.
 Ενας άλλος προβαλλόμενος λόγος είναι ότι τα ξένα κεφάλαια που θα εισρεύσουν στο ελληνικό χρηματιστήριο θα διέλθουν κατά ένα μεγάλο ποσοστό και μέσα από συνεργαζόμενες ελληνικές χρηματιστηριακές εταιρείες και θεσμικά χαρτοφυλάκια, οι οποίες με τη σειρά τους θα πρέπει να έχουν αγοράσει «φθηνά», ώστε να μεταβιβάσουν μετοχές σε ελκυστικά για τους ξένους επίπεδα.
 Με τη χθεσινή της «συμπεριφορά» η ελληνική αγορά έδειξε ότι προς το παρόν δεν διαθέτει τις απαραίτητες ψυχολογικές και κεφαλαιακές δυνάμεις να αναρριχηθεί σε επίπεδα αρκετά υψηλότερα των 4.000 μονάδων, αλλά ταυτοχρόνως θεωρείται εξαιρετικά δύσκολο να υποχωρήσει κάτω των 3.900 μονάδων, εξέλιξη που, σε περίπτωση που συμβεί, θα έχει εντελώς πρόσκαιρο χαρακτήρα.
