 Με αφορμή τις προχθεσινές αποφάσεις των υπουργών Εθνικής Οικονομίας και Μεταφορών για την πώληση του 51% του εθνικού μας αερομεταφορέα, έγιναν αναφορές για το ενδιαφέρον της γερμανικής εταιρείας να μπει στην ελληνική αεροπορική αγορά.
 Χθες, εκπρόσωπος Tύπου της «Λουφτχάνσα», με δηλώσεις στο πρακτορείο «Pόιτερ» αναφέρει ότι δεν υπάρχουν κανενός είδους συνομιλίες με την ελληνική πλευρά, σημειώνοντας ότι πρόκειται γιά φήμες χωρίς ουσία. Ωστόσο, στην τελική φράση επισημαίνει: «Εφόσον οι ελληνικές αεροπορικές εταιρείες δεν είναι ισχυρές, είναι πιθανόν να υπάρξει κάποιος Ελληνας επενδυτής από μη συναφή κλάδο. Σε αυτή την περίπτωση μπορεί να υπάρχουν συνομιλίες για τη σύναψη συμφωνίας μεταξύ της "Λουφτχάνσα" και της "Ολυμπιακής" για την παραχώρηση του μάνατζμεντ. Αυτό είναι όλο».
 Βεβαίως, αυτό είναι και η ουσία, καθώς είναι γνωστό ότι υπάρχει ενδιαφέρον από
Ελληνες επιχειρηματίες για τον εθνικό μας αερομεταφορέα, ενώ από τη μεριά της η «Λουφτχάνσα» έχει πλεονεκτήματα για την είσοδό της στην ελληνική αγορά, καθώς τα γερμανικά συμφέροντα έχουν ήδη ισχυρότατες προσβάσεις στο νέο αεροδρόμιο των Σπάτων, του οποίου είναι κατασκευαστές αλλά κατέχουν και το 45%
 Η προχθεσινή απόφαση των υπουργών Εθνικής Οικονομίας και Μεταφορών για την πώληση του 51% της «Ολυμπιακής» και τη μετοχοποίηση νέου πακέτου μέχρι 15% του
ΟΤΕ, όπως ήταν αναμενόμενο, προκάλεσε τις πρώτες αντιδράσεις στους εργαζομένους των δύο ΔΕΚΟ.
  Το Δ.Σ. της ΟΣΠΑ καταγγέλλει την απόφαση της κυβέρνησης και τονίζει ότι με αυτό τον τρόπο αλλοιώνεται και απειλείται με πλήρη μηδενισμό ο κοινωνικός ρόλος της «Ολυμπιακής». Αναφέρει ότι η διασύνδεση των περιφερειών της χώρας, αλλά και του απανταχού Eλληνισμού, θα τεθούν υπό το βαρύ πέλεκυ της αγοράς και
της κερδοφορίας, επομένως θα τελούν υπό περικοπή ή κατάργηση.
  Η Ομοσπονδία των εργαζομένων στην «Ολυμπιακή» εκτιμά ότι η κυβέρνηση όφειλε να έχει τον πλειοψηφικό έλεγχο στον εθνικό μας αερομεταφορέα και να μην προχωρήσει σε τέτοια απόφαση, μάλιστα με δεδομένη τη μετεγκατάσταση στα Σπάτα και τους Ολυμπιακούς Αγώνες. Διατυπώνει ερωτήματα για τις οικονομικές σκοπιμότητες αυτής της απόφασης, τονίζοντας ότι τα συμφέροντα κύκλων της οικονομικής ολιγαρχίας από καιρό εποφθαλμιούν την επιχείρηση. Καλεί την κυβέρνηση να αναλογιστεί τις ευθύνες της έναντι του ελληνικού λαού και σημειώνει ότι οι εργαζόμενοι θα υπερασπιστούν τα χαρακτηριστικά της «Ολυμπιακής», τη δουλειά και τα δικαιώματά τους.
  Η Ομοσπονδία των εργαζομένων στον ΟΤΕ (ΟΜΕ-ΟΤΕ) επισημαίνει ότι η απώλεια της πλειοψηφίας του μετοχικού κεφαλαίου του ΟΤΕ από το ελληνικό Δημόσιο είναι μια ενέργεια στραγγαλισμού της επιχείρησης και μάλιστα σε περίοδο που χρειάζεται να καταβάλει μεγάλες προσπάθειες για να αντιμετωπίσει τον μεγάλο ανταγωνισμό της απελευθέρωσης της αγοράς από 1.1.2001. Οι φορείς των εργαζομένων θεωρούν ότι το υπουργείο Εθνικής Οικονομίας ακολουθεί εισπρακτική πολιτική, με στόχο την κάλυψη των δημοσιονομικών ελλειμμάτων, ακυρώνοντας την ανάπτυξη της εταιρείας. Κάνουν ειδική αναφορά σε πρόσφατες δεσμεύσεις του Γιάννου Παπαντωνίου και επισημαίνουν ότι δεν έχουν αξία οι δηλώσεις ότι το Δημόσιο θα διατηρήσει το μάνατζμεντ.
 Η ΟΜΕ-ΟΤΕ απευθύνεται σε όλους τους συνδικαλιστικούς φορείς και ανακοινώνει έκτακτη συνεδρίαση για την επόμενη εβδομάδα για να αποφασιστεί ο τρόπος και ο χρόνος της αντίδρασης.
