 Ως «πιλότος χωρίς αεροσκάφος», μετά τη νέα κρίση στο πλαίσιο του κυβερνητικού συνασπισμού, ο Ισραηλινός πρωθυπουργός, Εχούντ Μπάρακ, θα συναντηθεί την ερχόμενη Τρίτη στο Καμπ Ντέιβιντ με τον Παλαιστίνιο ηγέτη Γιάσερ Αραφάτ και τον Μπιλ Κλίντον, ελπίζοντας σε μια συμφωνία που θα επικυρωθεί με δημοψήφισμα από τον ισραηλινό λαό.
 Αναφερόμενος στην τριμερή συνάντηση κορυφής του Καμπ Ντέιβιντ, ο Μπάρακ δήλωσε
ότι οι πιθανότητες επιτυχίας δεν ξεπερνούν το 50%. «Δεν είναι δυνατόν να ξεπεράσουμε το 50%, είναι σαν να παίζουμε κορόνα γράμματα», είπε, τονίζοντας ότι δεν υπάρχει περίπτωση να υπογράψει μια συμφωνία που δεν θα ενισχύει το κράτος του Ισραήλ.
 Η επίτευξη συμφωνίας έχει, πάντως, μεγάλη σημασία για τον Εχούντ Μπάρακ, καθώς
κάτι τέτοιο θα του επιτρέψει να προκηρύξει δημοψήφισμα για την επικύρωσή της, όπως έχει ήδη δεσμευθεί ότι θα κάνει. Σε περίπτωση που το αποτέλεσμα είναι θετικό, θα ενισχυθεί και η πολιτική θέση του Ισραηλινού πρωθυπουργού που σήμερα δοκιμάζεται.
 Πίσω από την τελευταία κυβερνητική κρίση που άφησε τον Εχούντ Μπάρακ επικεφαλής μιας κυβέρνησης μειοψηφίας βρίσκεται η συνάντηση του Καμπ Ντέιβιντ.
Αμέσως μετά την προχθεσινή ανακοίνωση του Αμερικανού προέδρου, Μπιλ Κλίντον, για την πραγματοποίησή της, ο Iσραηλινός υπουργός Εσωτερικών και επικεφαλής του κόμματος «Ισραέλ Μπε Αλία», Ναθάν Σαράνσκι, προειδοποίησε ότι θα παραιτηθεί αν ο Μπάρακ δεν προχωρήσει σε σχηματισμό κυβέρνησης εθνικής ενότητας με το μεγαλύτερο κόμμα της αντιπολίτευσης, Λικούντ, κάτι το οποίο ο Ισραηλινός πρωθυπουργός έχει ήδη αποκλείσει.
 Την ίδια στιγμή, ο υπουργός Οικισμού, Ιτσχάκ Λεβί, επικεφαλής του Εθνικού Θρησκευτικού Κόμματος, δήλωσε ότι θα συστήσει στο κόμμα του να αποχωρήσει από τον κυβερνητικό συνασπισμό σε ένδειξη διαμαρτυρίας για την πραγματοποίηση της συνάντησης κορυφής του Καμπ Ντέιβιντ.
 Οι δύο πολιτικοί θεωρούν ότι στη συνάντηση αυτή ο Εχούντ Μπάρακ θα δεχθεί έντονες πιέσεις από τις ΗΠΑ προκειμένου να αποδεχθεί μια συμφωνία που δεν θα είναι σύμφωνη με τα συμφέροντα του Ισραήλ.
