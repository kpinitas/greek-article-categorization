 Tην ίδια ώρα που Αρης και Ηρακλής πασχίζουν να βάλουν τρικλοποδιές ο ένας στον άλλο για να κερδίσουν την κούρσα προς τη Σουπρολίγκα (η FIBA δεν κρύβει ότι προτιμά τους «κίτρινους»), το μέτωπο της Νέας Σμύρνης πάει να φουντώσει.
 Η ανακοίνωση που εξέδωσαν οι οργανωμένοι οπαδοί του Πανιωνίου κατά του Γ. Βασιλακόπουλου είναι ενδεικτική του κλίματος στη γνωστή πλατεία: για «χουντικό
πραξικόπημα» μιλάνε οι Νεοσμυρνιώτες, για «προκλητικές αποφάσεις», για «νεκροθάφτες του ελληνικού μπάσκετ». Επισημαίνουν ότι ο Πανιώνιος είναι «η πιο
ελληνική και νεανική ομάδα της χώρας» και καλούν τους πολιτικούς να βγουν στα χαρακώματα. Δήμαρχο, βουλευτές και λοιπές δημοκρατικές δυνάμεις....
 Ο πρόεδρος της ΕΟΚ, πάντως, δεν ταράζεται από τις κραυγές: «Ας λένε ό,τι θέλουν. Η απόφαση της ομοσπονδίας είναι γνωστή εδώ και ένα μήνα. Αν υπάρξει και τρίτη ελληνική ομάδα στη Σουπρολίγκα, θα είναι πάλι από τη Θεσσαλονίκη, όπως και η δεύτερη».
 Η ΕΟΚ έχει καλέσει σε διαδοχικές συναντήσεις τις δύο υποψήφιες για τη Σουπρολίγκα ομάδες (Αρη, Ηρακλή), την ερχόμενη Τετάρτη στο ΟΑΚΑ. Την ίδια μέρα
θα ανακοινώσει και τις επιλογές της. Η οριστική απόφαση της FIBA για τον αριθμό των ομάδων που θα παίξουν στη Σουπρολίγκα (20 ή 24) αναμένεται τη Δευτέρα.
 Στο μεταξύ, ο Αρης («η υπερχρεωμένη ακέφαλη πολυεθνική» σύμφωνα με τους αγανακτισμένους οπαδούς του Πανιωνίου) ετοιμάζεται πυρετωδώς για τη μεγάλη πρόκληση. Ελπίζει για το « yes» του Τζέιμς Φόρεστ ή του Τανόκα Μπέαρντ, ετοιμάζεται να περάσει βέρες και με τον Νίκο Μπουντούρη, μάλλον όμως θα πρέπει
να ξεχάσει τον Αριαν Κόμαζετς, που συνεχίζει στη Ζάνταρ. Του Ηρακλή το ρεπορτάζ θα το βρείτε ξεχωριστά.
 Στο μεταξύ, η ULEB συνεχίζει το αντάρτικο με αμείωτο φανατισμό. Και υπόσχεται πάλι να φτιάξει, από του χρόνου κιόλας, το δικό της...Σαπόρτα. Ο κομισάριός της Τζόρντι Μπερτομέου βρίσκεται στις Βρυξέλλες, όπου προσπαθεί να ανοίξει το δρόμο για τη Βιλερμπάν μέσω του Ευρωπαϊκού Δικαστηρίου. Η γαλλική ομοσπονδία απειλεί με βαριές ποινές και η Βιλερμπάν αντιδρά με ανακοινώσεις διαμαρτυρίας:
«Στην Ευρωλίγκα της ULEB υπάρχουν μεγαλύτερα εχέγγυα από τη σκοπιά την οικονομική και την αθλητική. Η FIBA θα έπρεπε να εγγυάται την ηθική, την ισότητα και την ισοτιμία ανάμεσα στις ομάδες της Σουπρολίγκα». «Ανάλογα με την
απόφασή της, η Βιλερμπάν αναλαμβάνει και τις ευθύνες της», δήλωσε ο πρόεδρος της γαλλικής ομοσπονδίας Ιβάν Μαϊνινί.
 Παρόμοιες απειλές, για διαγραφή από τα δικά της μητρώα, εκτοξεύει προς τους επίδοξους στασιαστές και η ομοσπονδία της Ρωσίας. Η ΤΣΣΚΑ είναι σε διαπραγματεύσεις με την ULEB και το σκέπτεται, αλλά ο πρόεδρος της ομοσπονδίας
Εβγκένι Κουζίν κραδαίνει γιαταγάνι. Η Ουράλ Γκρέιτ ευχαρίστως θα έπαιζε στη Σουπρολίγκα (έκανε σχετική αίτηση στον Στάνκοβιτς), αλλά η FIBA δεν συγκινείται. H Σπάρτακ της Aγίας Πετρούπολης, όμως, αλληθωρίζει προς την άλλη πλευρά χωρίς να υπολογίζει τις συνέπειες.
 Το γερμανικό πρακτορείο επιμένει ότι «ο πλουσιότερος σύλλογος της Ευρώπης πιέζει ασφυκτικά τον Ντέτλεφ Σρεμπφ», αλλά από τα ενδότερα του Παναθηναϊκού οι
πληροφορίες είναι διαφορετικές. Το όνομα του Ολλανδού Ρικ Σμιτς (που πάντως έχει δηλώσει από καιρό ότι σταματάει το μπάσκετ) βγήκε και χθες στον αφρό. Ο παλιόφιλος του ΠΑΟ, ο Ρόνι Σεϊκέλι, μιλάει με την Μπαρτσελόνα, ενώ -ειρήσθω εν
παρόδω- η Ρεάλ έδωσε τα χέρια με τον Ερικ Μικ.
 Ο Ολυμπιακός αποχαιρέτησε το σίριαλ Εμανουέλ Τζινομπίλι και ψάχνει αλλού, αφού
ο Αργεντινός υπέγραψε στην Κίντερ. Το ανακοίνωσε χθες επίσημα η ομάδα της Μπολόνια, η οποία πήρε και Γιάριτς, Σμόντις, Γκρίφιθ, Γιεστρατίγιεβιτς! 
 Τα κόκκινα θα φορέσει του χρόνου ο 19χρονος πλέι μέικερ της Εθνικής Εφήβων Παναγιώτης Μαντζάνας (1, 96 μ.), για τον οποίο η συμφωνία οριστικοποιήθηκε χθες
βράδυ. Τέλος, επέστρεψε ύστερα από 10 χρόνια στην Αθήνα ο Ντίνος Αγγελίδης, ο οποίος θα φορέσει τη φανέλα της Δάφνης. «Είναι μία από τις μεγαλύτερες μεταγραφές στην ιστορία της ομάδας», πανηγύρισε ο Κώστας Τζιβελέκας.
