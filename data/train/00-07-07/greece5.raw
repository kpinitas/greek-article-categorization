 Σε οργανωμένο σχέδιο εμπρηστών οφείλεται, σύμφωνα με τις εκτιμήσεις των αρχών, το πύρινο μέτωπο των πυρκαγιών που εκδηλώθηκαν χθες σε διάφορες περιοχές της Ηλείας, της Μεσσηνίας και της Κεφαλονιάς. Σε εξέλιξη ήταν επίσης φωτιά και στη
 Λίγο μετά τις 12 χθες το μεσημέρι στην ευρύτερη περιοχή της Αμαλιάδας εκδηλώθηκαν ταυτόχρονα πέντε πυρκαγιές, οι οποίες έσπειραν τον πανικό στους κατοίκους των κοινοτήτων Κρυονερίου, Δουνέικων, Χαβαρίου, Σώστη και Δαφνιώτισσας.
 Διακόσιοι πυροσβέστες με 50 οχήματα, άνδρες της ΕΜΑΚ, δεκάδες πολίτες αλλά και
τέσσερα «Καναντέρ» ρίχθηκαν αμέσως στη μάχη με τις φλόγες και κατόρθωσαν να περιορίσουν και να θέσουν υπό πλήρη έλεγχο τις πυρκαγιές, οι οποίες αποτέφρωσαν συνολικά 300 στρέμματα αγροτικής και δασικής έκτασης.
 Στη 1 χθες το μεσημέρι κι ενώ οι άνω πυρκαγιές βρίσκονταν σε εξέλιξη, στην Αστυνομική Διεύθυνση Ηλείας και την Πυροσβεστική Υπηρεσία σήμανε συναγερμός, καθώς ο πιλότος ενός Καναντέρ ενημέρωσε μέσω ασυρμάτου ότι στην περιοχή Κερτιζέικα Δουνέικων, ένα άτομο που επέβαινε σε ένα λευκό φορτηγάκι έβαζε φωτιές σε διάφορα σημεία του δάσους.
 Ακολούθησε ανθρωποκυνηγητό, αλλά παρά τις έρευνες της Αστυνομίας ο εμπρηστής δεν συνελήφθη. Αντίθετα στην Κεφαλονιά, οι πυροσβέστες χθες το πρωί εντόπισαν
και συνέλαβαν τον υπαίτιο της πυρκαγιάς που είχε ξεσπάσει στη περιοχή Κοντογουράτα.
 Πρόκειται για τον 71χρονο Νικόλαο Μεταξά, ο οποίος σύμφωνα με την Π.Υ. Αργοστολίου έβαζε φωτιά σε διάφορα σημεία της περιοχής όπου εκδηλώθηκε η πυρκαγιά, χρησιμοποιώντας αναμμένα στουπιά εμποτισμένα σε οινόπνευμα.
 Ο 71χρονος, στην κατοχή του οποίου οι πυροσβέστες βρήκαν δύο μπουκάλια με οινόπνευμα, αργά χθες το απόγευμα οδηγήθηκε στον εισαγγελέα Κεφαλονιάς με την κατηγορία του εμπρησμού από πρόθεση.
 Σε πύρινο κλοιό βρίσκεται τις τελευταίες ώρες και η περιοχή των Γαργαλιάνων. Η
φωτιά που ξέσπασε προχθές βράδυ πλησίον της Kοινότητας Μεταμόρφωση, πήρε γρήγορα μεγάλες διαστάσεις.
 Αρχικά κατευθύνθηκε προς την Kοινότητα Μεταξάδα, όπου οι πυροσβέστες με τη συνδρομή δεκάδων πολιτών έδωσαν πραγματική μάχη για να μην εισβάλουν οι φλόγες
 Χθες το απόγευμα, όμως, ένα από τα μέτωπα της φωτιάς, παρά τις υπεράνθρωπες προσπάθειες της Πυροσβεστικής Υπηρεσίας, μπήκε στην κοινότητα Μανιάκι σκορπίζοντας την καταστροφή.
 Μια οικία και δύο αποθήκες έγιναν παρανάλωμα του πυρός, ενώ σημαντικές ζημιές υπέστησαν αρκετές κατοικίες αλλά και τα δίκτυα του ΟΤΕ και της ΔΕΗ.
 Εκατό πυροσβέστες με 22 οχήματα, άνδρες της ΕΜΑΚ και πυροσβεστικά αεροσκάφη προσπαθούσαν έως αργά χθες βράδυ να θέσουν υπό έλεγχο την πυρκαγιά, η οποία σύμφωνα με τις πρώτες εκτιμήσεις μετέτρεψε σε στάχτη πάνω από 2.000 στρέμματα δάσους, ελαιώνων και καλλιεργειών.
 Οπως έγινε γνωστό, αργά χθες το απόγευμα, αναζωπυρώθηκε η μεγάλη πυρκαγιά στην
περιοχή Αλφειούσα, η οποία προχθές έκαψε 1.000 στρέμματα δάσους και καλλιεργειών, μία οικία στην κοινότητα Αγρίδι κι ένα πυροσβεστικό όχημα! 
 Στη Χίο η φωτιά ήταν σε εξέλιξη ώς αργά το βράδυ, στο Δήμο Αμανής, στα βορειοδυτικά του νησιού, έχοντας κάψει πάνω από 5.000 στρέμματα αγροτοδασικής έκτασης, χωρίς ευτυχώς να απειλεί κατοικημένες περιοχές. 
