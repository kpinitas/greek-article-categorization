 Τα 17, 5 τρισ. δρχ. του Γ' Κοινοτικού Πλαίσιου Στήριξης που εξασφάλισε η Ελλάδα 
για την περίοδο 2000-2006 από τα κοινοτικά ταμεία, αποτελούν -όσο παράδοξο και 
αν φαντάζει αυτό- ένα από τα μεγάλα προβλήματα.
 Tο αντιμετωπίζει ο σχεδιασμός του Προγράμματος Σταθερότητας και Ανάπτυξης που αρχίζει από αυτή την εβδομάδα στο υπουργείο Εθνικής Οικονομίας για να κατατεθεί πριν από το τέλος του έτους στην Ε.Ε.
 Το «πρόβλημα» έχει να κάνει κατ' αρχήν με το γεγονός ότι η συμβολή των επενδύσεων του Γ' ΚΠΣ εξασφαλίζει περίπου τα 2/3 του ετήσιου ρυθμού ανάπτυξης για την επόμενη δεκαετία και η οποιαδήποτε σημαντική απώλεια θα έχει άμεσες επιπτώσεις. Το ενδεχόμενο απώλειας πόρων, αντίθετα με το Β' ΚΠΣ, στο νέο Κοινοτικό Πλαίσιο Στήριξης, είναι πολύ σοβαρό για δύο κυρίως λόγους.
 Το νέο κανονιστικό πλαίσιο απορρόφησης των κοινοτικών πόρων δεν επιτρέπει τη μεταφορά πόρων από το ένα έτος στο επόμενο, για κονδύλια που για οποιοδήποτε λόγο δεν θα γίνει δυνατό να απορροφηθούν στο συγκεκριμένο χρονικό διάστημα για 
 Ο δεύτερος λόγος έχει να κάνει με το σημαντικό μέγεθος των πόρων που συμφωνήθηκε να δοθούν στην Ελλάδα, και στον τρόπο διανομής τους.
 Συγκεριμένα, η ελληνική πλευρά είχε προσπαθήσει στο σχεδιασμό του Γ' Κοινοτικού Πλαισίου Στήριξης να αυξήσει στο μέγιστο την κοινοτική συμμετοχή και να μειώσει την εθνική συμμετοχή. Ετσι και έγινε, η Επιτροπή αποδέχτηκε τελικά, έπειτα από πολλές διαπραγματεύσεις, τις προτάσεις που είχε καταθέσει το επιτελείο του υφυπουργού Εθνικής Οικονομίας κ. Χ. Πάχτα και δέχτηκε συμμετοχή μέχρι 70% της Ε.Ε. στα προγράμματα αλλά με έναν όρο.
 Ο όρος αυτός είναι ιδιαίτερα σημαντικός καθώς προβλέπει ότι στα έργα που μπορούν να έχουν έσοδα (π.χ. οδικοί άξονες, κλ.π.) η συμμετοχή της Ε.Ε. θα μειωθεί στο ελάχιστο, ήτοι στο 50% του προϋπολογισμού, και θα υποκατασταθεί από την εθνική ή την ιδιωτική συμμετοχή μέσω της συγχρηματοδότησης...
 Με τον τρόπο αυτό το αρχικό 1, 7 τρισ. δρχ. που αρχικά προβλεπόταν να είναι η ιδιωτική συμμετοχή, στη συνέχεια αυξήθηκε στα 3 τρισ. δρχ. και στο τέλος «τεντώθηκε» στα 3, 8 τρισ. δρχ.
 Τι σημαίνει αυτό; Πρόκειται, όπως διευκρινίζουν από το ΥΠΕΘΟ, για τη μεγαλύτερη δέσμευση που μπορεί να φανταστεί κανείς, γιατί μπορεί με τον τρόπο αυτό το συνολικό πακέτο των επενδύσεων του Γ' ΚΠΣ να έφθασε τα 17, 5 τρισ. δρχ., αλλά προυποθέτει ότι το ελληνικό δημόσιο θα καταφέρει να εξασφαλίσει μια 
ροή ιδιωτικών πόρων -με ανελαστικούς ρυθμούς- μέσα στα επόμενα χρόνια, της τάξης των 600 περίπου δισ. δρχ. ετησίως...
 Εάν δεν το καταφέρει αυτό θα πρέπει να υποκαταστήσει τους πόρους αυτούς με δαπάνες από τον προϋπολογισμό, ο οποίος όμως θα «υποφέρει» ήδη από τις πιέσεις 
της δημοσιονομικής εξυγίανσης του Προγράμματος Σταθερότητας, το οποίο θα πρέπει να έχει υψηλά πλεονάσματα για να εξασφαλίσει τη μείωση του χρέους και του ελλείμματος.
 Με άλλα λόγια, όπως σημειώνουν αρμόδια στελέχη του ΥΠΕΘΟ, «αν δεν σπάσουμε το φαύλο κύκλο του τρόπου που λειτουργούσε μέχρι σήμερα το ελληνικό δημόσιο, ήτοι 
με τη χρηματοδότηση όλων των πολιτικών μεσω του προϋπολογισμού, ο στόχος της ανάπτυξης του 5% για τα επόμενα χρόνια θα μετατραπεί σε όνειρο θερινής νυκτός και μαζί του και η πραγματική σύγκλιση...».
 Σε απάντηση των κρίσιμων αυτών προβλημάτων, το ΥΠΕΘΟ έχει αποδυθεί σε έναν αγώνα δρόμου για να δημιουργήσει έγκαιρα το θεσμικό εκείνο πλαίσιο με το οποίο 
θα γίνει δυνατή η συμμετοχή των ιδιωτών στα έργα και τα προγράμματα της επόμενης εξαετίας με «αμοιβαίο όφελος αλλά και χωρίς παρατράγουδα στην κατανομή της πίτας...».
 Πρώτο βήμα στην κατεύθυνση αυτή είναι το νομοσχέδιο που κατατίθεται στο τέλος Αυγούστου στη Βουλή, με το οποίο το ΥΠΕΘΟ αναδεικνύεται ως η ανώτατη αρχή διαχείρισης του Γ' ΚΠΣ, ενώ παράλληλα δημιουργείται ένα θεσμικό πλαίσιο με το οποίο καλύπτονται όλες οι περιπτώσεις ανάθεσης των έργων σε κεντρικό ή περιφερειακό επίπεδο, με όρους και προϋποθέσεις αντίστοιχους με τους κοινοτικούς. Ταυτόχρονα, μεταφέρεται στο υπουργείο Οικονομικών η αρμοδιότητα ελέγχου των προϋπολογισμών των προγραμμάτων και των έργων έτσι ώστε οποιαδήποτε «παρασπονδία» στην εκτέλεση των έργων από οικονομικής πλευράς να εντοπίζεται και να «διορθώνεται» έγκαιρα πριν να κινητοποιηθούν οι υπηρεσίες της Ευρωπαϊκής Επιτροπής και διακοπούν οι χρηματοδοτήσεις... Βέβαια, ο νέος αυτός μηχανισμός θα στηρίζεται από το ηλεκτρονικό σύστημα παρακολούθησης, το οποίο για πρώτη φορά θα δίνει τη δυνατότητα στην «αρχή διαχείρισης» να έχει πλήρη εποπτεία ανά πάσα στιγμή των εργασιών και των προγραμμάτων.
 Το συνολικό πλαίσιο του μηχανισμού αυτού, που θα στελεχωθεί τόσο μέσω των δομών που υπάρχουν όσο και με νέους εξειδικευμένους φορείς, αποτυπώνεται στο νομοσχέδιο που θα κατατεθεί σε λίγες ημέρες στη Βουλή για να ξεκινήσει το μεγαλύτερο επενδυτικό πρόγραμμα στη μεταπολεμική ιστορία της εγχώριας οικονομίας.
