 Χρειάστηκε να μιλήσει με τον πρόεδρο των ΗΠΑ Μπιλ Κλίντον ο πρόεδρος της Ρωσίας για να δώσει το πράσινο φως ώστε να δεχτεί το ρωσικό Nαυτικό «βοήθεια από όπου και αν έρθει» και να ξεπεραστεί έτσι η απίστευτη ανακολουθία των ρωσικών αρχών και η εξίσου απίστευτη καθυστέρηση στην αποστολή του βρετανικού υποβρυχίου διάσωσης LR5, καθυστέρηση που μπορεί να αποβεί μοιραία για τους ναύτες του βυθισμένου ρωσικού υποβρυχίου «Κουρσκ», στη θάλασσα του Μπάρεντς.
 Χθες το απόγευμα ο Κλίντον είχε τηλεφωνική συνομιλία με το Ρώσο ομόλογό του Βλαντίμιρ Πούτιν, όπως ανέφεραν πηγές του Κρεμλίνου. Αμέσως μετά, σύμφωνα με τον δεύτερο στην ηγεσία του ρωσικού Nαυτικού, Βλαντισλάβ Ιλιν, ο Πούτιν έδωσε διαταγή στον αρχηγό του Nαυτικού να δεχτεί βοήθεια από όπου και αν έρθει. Ως εκείνη την ώρα είχαν συμβεί απίστευτα πράγματα, καθώς οι ρωσικές αρχές είχαν επισήμως ζητήσει βοήθεια μόνο από το Λονδίνο και τη γειτονική Νορβηγία, και αυτό μόλις χθες το μεσημέρι, ενώ το υποβρύχιο έχει βυθιστεί από το περασμένο Σάββατο.
 Ως χθες το απόγευμα το ρωσικό Nαυτικό είχε κάνει εφτά αποτυχημένες προσπάθειες 
να στείλει σκάφος διάσωσης στο βυθισμένο «Κουρσκ» και αλλεπάλληλες επαφές με τις Βρυξέλλες για το τι είδους βοήθεια μπορούσε να στείλει η Συμμαχία, προτιμώντας να έρθει σε επαφή με το ΝΑΤΟ αντί με την Ουάσιγκτον.
 Πριν από τη συνομιλία του με τον Κλίντον, ο Πούτιν είχε δηλώσει ότι οι ξένες χώρες πρότειναν να βοηθήσουν, αλλά «οι ειδικοί μας λένε ότι έχουμε όλα τα απαραίτητα μέσα». Ο αντιπρόεδρος Ιλία Κλεμπάνοφ είχε δηλώσει ότι η Ρωσία δεν αρνείται τη βοήθεια του ΝΑΤΟ, αλλά οι δυτικοί δεν έχουν καλύτερα τεχνικά μέσα από όσα διαθέτει η Ρωσία. Οι πρώτες επαφές της Ρωσίας με το ΝΑΤΟ άρχισαν την Τρίτη το βράδυ, όταν έξι Ρώσοι αξιωματικοί από τη ρωσική πρεσβεία έφτασαν στην 
έδρα της Συμμαχίας για διαβουλεύσεις γύρω από τη σωτηρία του πληρώματος του «Κουρσκ». Εγινε και τηλεδιάσκεψη με ειδικούς στην Ανατολική Διοίκηση του Ατλαντικού στο Νόρθγουντ της Αγγλίας, σύμφωνα με ΝΑΤΟϊκό αξιωματούχο που ζήτησε ανωνυμία. Νωρίτερα η Μόσχα είχε αρνηθεί πρόταση βοήθειας από τη Βρετανία και τις ΗΠΑ. Αμέσως στη Βρετανία τέθηκε σε ετοιμότητα η μονάδα υποστήριξης του LR5, αλλά, όπως φαίνεται, οι Ρώσοι αξιωματικοί δεν ήταν σε θέση να εκτιμήσουν τα τεχνικά χαρακτηριστικά των δυτικών μέσων και κατά πόσο θα μπορούσαν να βοηθήσουν στην περίπτωση του «Κουρσκ».
 Χθες μετέβη στις Βρυξέλλες ο υπαρχηγός του ρωσικού Ναυτικού, Αλεξάντρο Ποπόφ, για νέες διαβουλεύσεις το αποτέλεσμα των οποίων ήταν να δεχτεί η Μόσχα τη βρετανική προσφορά του υποβρυχίου διάσωσης. Το LR5 φορτώθηκε σε βρετανικό μεταγωγικό Αντόνοφ και έφτασε στο νορβηγικό λιμάνι του Τρόντχαϊμ. Εκεί μεταφορτώθηκε σε ειδικό πλοίο και αναχώρησε για τη θάλασσα του Μπάρεντς, όπου δεν αναμένεται πριν από το Σάββατο.
 Το ταξίδι διαρκεί 56 ώρες. Το Τρόντχαϊμ επελέγη γιατί έχει αεροναυτικές εγκαταστάσεις ικανές να δεχτούν μεγάλα σκάφη. Η Μόσχα ζήτησε χθες το απόγευμα βοήθεια και από τη Νορβηγία σε πλοία και δύτες. Το Οσλο ανταποκρίθηκε αμέσως, ενώ και το Λονδίνο επιβεβαίωσε ότι δέχτηκε επίσημο ρωσικό αίτημα βοήθειας.
 Και ενώ σήμερα αναμένεται και νέα ρωσική αντιπροσωπεία στις Βρυξέλλες, το ρωσικό Nαυτικό έκανε εφτά αποτυχημένες προσπάθειες για να ανασύρει τους ναύτες 
του «Κουρσκ». Αρχικώς επιχειρήθηκε η διάσωση με με μικρές σωστικές κάψουλες, αλλά τα ισχυρά υποθαλάσσια ρεύματα και τα θολά λασπωμένα νερά περιόριζαν την ορατότητα και την επαφή με το σκάφος. Στη συνέχεια χρησιμοποιήθηκε το σκάφος «Πριτζ», μία μεγαλύτερη κάψουλα που θα μπορούσε να μεταφέρει εννέα άτομα. Αργότερα το ρωσικό Nαυτικό χρησιμοποίησε ακόμα μεγαλύτερο σκάφος, το «Μπέστερ». Οι προσπάθειες απέτυχαν γιατί τα υποθαλάσσια ρεύματα ήταν ισχυρότερα από την ταχύτητα των μέσων διάσωσης και το «Κουρσκ» έχει κλίση 60 μοιρών.
