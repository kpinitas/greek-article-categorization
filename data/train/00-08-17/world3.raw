 Ολοι γνωρίζουμε ότι το μόνο που προσθέτει το πολύ φαγητό είναι συνήθως περισσότερο πάχος στην κοιλιά. Ομως, τι συμβαίνει ακριβώς σε επίπεδο κυττάρων, 
που προκαλεί το σχηματισμό λίπους; Σήμερα οι επιστήμονες ισχυρίζονται ότι έκαναν ένα μεγάλο βήμα ώστε να κατανοήσουν καλύτερα τι είναι αυτό που προκαλεί 
στο σώμα μας τη δημιουργία κυττάρων λίπους. Kαι η κατανόηση αυτή θα μας οδηγήσει σε νέα φάρμακα που θα μπορούν να μας βοηθήσουν ώστε να χάνουμε το πρόσθετο βάρος.
 Πράγματι, ερευνητές της Iατρικής Σχολής του Πανεπιστημίου του Mίτσιγκαν βρήκαν 
ότι υπάρχει ένα είδος διακόπτη που δίνει σήμα στα κύτταρα να αναπτυχθούν είτε σε λίπος είτε σε μυς. Ο διακόπτης αυτός έχει τη μορφή μιας πρωτεΐνης, η οποία είναι η ουσία που κατευθύνει τη δράση των κυττάρων.
 «Tέτοιου είδους πρωτεΐνες ρυθμίζουν όλες τις διαδικασίες ανάπτυξης και μεταβολισμού του σώματος» εξηγεί ο Οrmond MacDougald, φυσιολόγος στο Πανεπιστήμιο του Mίτσιγκαν. «Eίναι το μέσον με το οποίο τα κύτταρα επικοινωνούν το ένα με το άλλο». Οι επιστήμονες γνώριζαν, εδώ και πολύ καιρό, ότι μια ομάδα πρωτεϊνών, γνωστών με το όνομα Wnts (προφέρεται γουίντς), είναι ζωτικής σημασίας στο να κατευθύνουν τα κύτταρα στη μορφή που θα πάρουν, ήδη από τη στιγμή που το έμβρυο αρχίζει και αναπτύσσεται». Eίναι σαν οι πρωτεΐνες αυτές να λένε στα κύτταρα: θέλεις να γίνεις κύτταρο συκωτιού ή θέλεις να γίνεις κύτταρο του δέρματος; » εξηγεί η ερευνήτρια Sarah Ross.
 Ομως, αυτό που δεν ήταν μέχρι σήμερα γνωστό είναι πόσο ζωτικής σημασίας συνεχίζουν να είναι οι πρωτεΐνες αυτές μετά την ανάπτυξη του εμβρύου. Aυτό λοιπόν που οι ερευνητές βρήκαν είναι ότι οι πρωτεΐνες Wnts συνεχίζουν να κατευθύνουν τα κύτταρα, καθ' όλη τη διάρκεια που το σώμα μας αρχίζει να παίρνει βάρος. Πράγματι οι Ross και MacDougald ανακάλυψαν ότι όταν μια πρωτεΐνη, η Wnt - 10b είναι παρούσα, τότε δεν αναπτύσσονται κύτταρα λίπους. Οταν όμως η πρωτεΐνη αυτή απουσιάζει, τότε ακόμα και κύτταρα σαν τα μυϊκά, γνωστά ως μυοβλάστες, εξελίσσονται σε λίπος.
 Οι ερευνητές καλλιέργησαν δύο ομάδες κυττάρων. Στη μία, οι πρωτεΐνες Wnt είχαν 
ενεργοποιηθεί, ενώ στην άλλη όχι. Οταν έβαλαν τα κύτταρα αυτά μέσα σε ποντίκια, στο ποντίκι στο οποίο η πρωτεΐνη είχε απενεργοποιηθεί αναπτύχθηκε ένα στρώμα λίπους κάτω από το στέρνο του, εκεί δηλαδή όπου τα κύτταρα είχαν εμφυτευτεί.
 Tα άλλα ποντίκια, τα οποία είχαν δεχθεί κύτταρα με ενεργοποιημένη Wnt πρωτεΐνη, παρέμειναν χωρίς λίπος στο σημείο που τους εμφυτεύτηκαν τα κύτταρα. H Ross ελπίζει στην συνέχεια να κάνει το ίδιο πείραμα σε ποντίκια, έτσι ώστε όλο τους το σώμα να έχει πια ενεργοποιημένες η απενεργοποιημένες πρωτεΐνες Wnt. «Πιστεύω ότι μπορούμε να αναπτύξουμε ένα χωρίς λίπος ποντίκι. Ομως αυτό σήμερα είναι ακόμη αβέβαιο» λέει.
 H σκέψη ότι παίζοντας με γονίδια και πρωτεΐνες μπορούμε να δημιουργήσουμε ένα σώμα χωρίς λίπος σίγουρα ακούγεται συναρπαστική για τους κατασκευαστές φαρμάκων.
 Mια πρόσφατη μελέτη που έγινε από το Eθνικό Iνστιτούτο Yγείας των HΠA έδειξε ότι περίπου το 1/4 των Aμερικανών είναι παχύσαρκοι και πάνω από τους μισούς υπέρβαροι. Στις HΠA, πάνω από το 50% των γυναικών και το 25% των ανδρών προσπαθούν, κάποια στιγμή της ζωής τους, να χάσουν βάρος.
 Mέχρι τώρα οι κατασκευαστές φαρμάκων θεωρούσαν ότι μπορούσαν να ελέγξουν την παχυσαρκία μέσω του εγκεφάλου, βοηθώντας στη ρύθμιση της όρεξης. Ομως δεν υπάρχει μέχρι σήμερα κανένα φάρμακο που να έχει τη δυνατότητα να σταματήσει το 
σχηματισμό κυττάρων λίπους στο σώμα. Eτσι «η ιδέα ότι μπορεί να υπάρξει ένα φάρμακο που να δρα προληπτικά ως προς την παχυσαρκία, είναι εντελώς καινούργια», σύμφωνα με τον Morgan Downe y, διευθυντή του Aμερικανικού Συνδέσμου Παχυσαρκίας.
 Ομως οι Ross και MacDougald, των οποίων η έρευνα πρόκειται να δημοσιευτεί τις προσεχείς μέρες στο επιστημονικό περιοδικό «Science», είναι προσεκτικοί και δηλώνουν ότι είμαστε ακόμη πολύ μακριά από το να βρεθεί μια οριστική λύση στο πρόβλημα της παχυσαρκίας.
 «H παχυσαρκία είναι ένα πολύπλοκο πρόβλημα. Aυτό που βρήκαμε είναι ένα σημαντικό κομμάτι του παζλ που θα μας βοηθήσει να καταλάβουμε πώς η παχυσαρκία 
αναπτύσσεται» δηλώνουν. Ομως σίγουρα η ανακάλυψη αυτή μας δείχνει ότι τα κύτταρα είναι πολύ πιο ευέλικτα από ό,τι πιστεύαμε. Tο γεγονός ότι μια πρωτεΐνη προσδιορίζει εάν ένα πρόδρομο κύτταρο θα εξελιχθεί σε λίπος ή όχι υποδεικνύει ότι ο ρόλος των κυττάρων στο σώμα μας δεν είναι προκαθορισμένος.
