Ως τώρα, απ' όσο θυμόμαστε, κανείς δεν γνώριζε ότι υπήρχε και μπορούσε να μιλήσει κάποιος μαζί της, η σπιτονοικοκυρά του ποιητή Κώστα Γ. Καρυωτάκη (Τρίπολη, 30 Οκτωβρίου 1896 - Πρέβεζα, 21 Ιουλίου 1928). Το πληροφορήθηκε όμως και την επισκέφθηκε ο Κωνσταντίνος Τέλιος, μέλος της συντακτικής ομάδας του νέου περιοδικού «Δυτικές Ινδίες» (εκδότης - διευθυντής Ηλίας Μέλιος, δρχ. 1.200).
Η συνέντευξη της σπιτονοικοκυράς Πόπης Λ. (αρνείται να αποκαλύψει το πλήρες όνομά της ) έχει τον τίτλο «...Ηταν ωραίος, πολύ ωραίος άνδρας» και αποτελεί μέρος ενός μικρού αφιερώματος στον Κ. Γ. Καρυωτάκη. Θυμάται: «Ημουν τότε 17 ετών. Το σπίτι αυτό ήταν της μητέρας μου, αλλά ζούσα μαζί με τη θεία μου, γιατί οι γονείς μου είχαν πεθάνει. Το μέρος αυτό του σπιτιού ήταν κλειστό. Ετσι μισό σπίτι το νοικιάζαμε. Αυτό, που καθόμαστε τώρα, σε έναν υπάλληλο με τη γυναίκα του. Είχαν ένα δωμάτιο, ένα καμαράκι, το χολ... Εμείς, είχαμε την άλλη μεριά του σπιτιού. Η πόρτα που υπάρχει εκεί υπήρχε και τότε. Το πίσω δωμάτιο, που επικοινωνούσε με την πόρτα αυτή, το είχαμε δώσει στον Καρυωτάκη. Πρόκειται για το μέσα δωμάτιο, αυτό που το παράθυρό του βλέπει απέναντι στα κεραμίδια».
Την ρωτάει ο Τέλιος να του περιγράψει τον άνθρωπο Καρυωτάκη: «Ηταν ένας άνθρωπος αξιόλογος και ευγενέστατος. Ηταν μετρίου αναστήματος, δεν ήταν και από τους ψηλούς, αλλά ήταν άνθρωπος κανονικότατος. Είχε και ανάστημα, είχε και ομορφιά πολλή. Τον θυμάμαι, θυμάμαι το ωραίο του κεφάλι, το ωραίο του μαλλί, ήταν ωραίος, πολύ ωραίος άνδρας. Και ήταν πάντοτε άψογα ντυμένος, τα κοστούμια του ήταν όλα από το Παρίσι. Πρόσεχε πολύ την εμφάνισή του, και τα λόγια του τα πρόσεχε πολύ».
«Το να φοράς κοστούμια ραμμένα στο Παρίσι στην Πρέβεζα του 1928 μοιάζει με σκληρό άθλο», ρωτάει ο συνεντευξιαστής. κι εκείνη: «Αν μοιάζει λέει! Ξέρετε, ήρθε στην Πρέβεζα από το Παρίσι, πώς να τα καταφέρει εδώ ο άνθρωπος. Ηρθε εδώ με δυσμενή μετάθεση, αφού τον έδιωξε αυτός ο άτιμος ο Κύρκος, για κάτι απαλλοτριώσεις που κάνανε. Ετούτος ο δικός μας είπε να τα πάρουν οι φτωχοί, εκείνος ήθελε να τα δώσει στους δικούς του και εκεί επάνω αρπαχτήκανε, και αφού ο άλλος ήταν ανώτερός του, τον έδιωξε. Μετά, ετούτος πήγε στο Παρίσι, αλλά φαίνεται ότι δε θα μπορούσε να αντεπεξέλθει και για να μην πέσει στην ανάγκη κανενός, σηκώθηκε και ήρθε στην Πρέβεζα. Ηρθε στην Πρέβεζα από το Παρίσι! Εδώ πέρα, εισηγητής στη Νομαρχία Πρεβέζης. Εγραφε και ποιήματα, ευαίσθητος άνθρωπος και πρέπει να δυσκολεύτηκε πολύ».
Και η κοινωνία της Πρέβεζας κάθε άλλο παρά φιλική ήταν: «Εξω από το ότι ήταν λιγόλογος, η συμπεριφορά του ήταν άψογη. Στο κουρείο, όπου πήγαινε και έκοβε τα μαλλιά του, έλεγε μερικές κουβέντες παραπάνω, μιλούσε για τη φτώχειά μας, τη φτώχεια τού κόσμου και όλα όσα τραβάμε. «Ηρθε ο κομμουνιστής», έλεγε ο ένας, τον πέρναγε για τρελό ο άλλος».
Πώς έγραφε; «Αυτός έμπαινε μέσα στο σπίτι του, έκλεινε την πόρτα του και όλη τη νύχτα έγραφε. Εγραφε, έγραφε και βημάτιζε πάνω κάτω. 
Ακόμη ακούω τα χαρτιά του και τα βήματά του στο ξύλινο πάτωμα, γιατί ακούγονταν τα βήματά του στο διπλανό δωμάτιο που κοιμόμουν εγώ. Και το συρτάρι του ακουγόταν που το τραβούσε και το έκλεινε πάλι, για να πάρει να γράψει...όλη τη νύχτα τον άκουγα, μια πόρτα μας χώριζε με την οποία συνδέονταν τα δύο δωμάτια. 
Την είχα, βέβαια, κλειδωμένη αυτή την πόρτα ­είναι αυτή που υπάρχει και τώρα­ και υπήρχε κι ένα έπιπλο από πίσω, αλλά τον άκουγα. Τον άκουγα μέχρι εκείνη τη μέρα...».
Οι τελευταίες ημέρες του: «Πήγε την προηγούμενη μέρα να πέσει να πνιγεί και δεν τα κατάφερε. Επεσε από εδώ, γδύθηκε και έπεσε, έφθασε μέχρι το Μύτικα. Το πρωί ξημερώνοντας έτρεξε ένας μυτικιώτης γέρος και του έδωσε το χέρι, τον βάσταξε και τον έβγαλε έξω, αλλά ήταν γυμνός».
Εως ότου ήρθε η τελευταία σκηνή της ζωής του και τα κακά μαντάτα κατέφθασαν: «Εγώ καθόμουνα εδώ έξω. Είχα ανησυχήσει από ώρα και μάλιστα ρώτησα τη θεία μου, «θεία, ο κύριος Κώστας δεν ήρθε ακόμα, τι έγινε». Βλέπω τον Χρήστο (σ.σ. ένα παιδί που εργαζόταν στη Νομαρχία) και τον ρωτάω. 
Αστα, μου λέει, με ειδοποίησαν από την υπηρεσία και πήγα. Και τι έμαθα...αυτό κι αυτό...Εμεινα εγώ..., όσο να το καταλάβω, πλάκωσε το δικαστήριο και η αστυνομία, γιατί εδώ ήταν το σπίτι που έμενε. Εκείνον τον βρήκαν στη λεύκα από κάτω, με το κορμί του ευθύ και το πιστόλι στο χέρι. 
Πήγανε και τον πήρανε κάτι χαμάλια..., αυτοκίνητα δεν κυκλοφορούσανε τότε, εκείνα τα χρόνια, ήταν σαν τις άσπρες μύγες που λέμε. Μετά τον επήγαν στο νεκροταφείο. Τον εθάψανε».
Το αφιέρωμα υποστηρίζεται από κείμενο του Καρυωτάκη («Είχα τον ίλιγγο του κινδύνου») και των Κώστα Βούλγαρη, Χρ. Τουμανίδη, Δ. Στεργιούλα, Δ. Αβρού, Δ. Παλούκη, Κ. Κουκούλη, Ε. Κριτσέφσκαγια, Α. Δ. Σκιαθά.
