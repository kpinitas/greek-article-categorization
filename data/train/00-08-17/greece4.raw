Για «παράβαση καθήκοντος» σε συνδυασμό μάλιστα με τις διατάξεις του νόμου 1397/83 περί ΕΣΥ διώκεται ο διευθυντής της Γενικής Χειρουργικής Κλινικής του Θριασίου Νικ. Σετάκης με αφορμή πράξεις ή παραλείψεις του αναφορικά με την ένορκη διοικητική εξέταση την οποία είχε διενεργήσει προκειμένου να διακριβωθούν οι συνθήκες θανάτου της Κλημεντίνης Μαρκή.
 Υπενθυμίζεται ότι η 40χρονη γυναίκα έχασε τη ζωή της πάνω στο χειρουργικό κρεββάτι του Θριάσιου Nοσοκομείου τη στιγμή που έφερνε στον κόσμο, τον περασμένο Δεκέμβρη, το τρίτο παιδί της. Από τότε ο σύζυγος της Ευστράτιος Μαρκής αγωνίζεται και μέσω της δικαστικής οδού για τον εντοπισμό τυχόν ποινικά 
κολάσιμων ευθυνών των γιατρών, προκειμένου αυτοί να λογοδοτήσουν στη Δικαιοσύνη τόσο για το θάνατο της συζύγου του όσο και για μετέπειτα «προσπάθειες συγκάλυψης της υπόθεσης».
 Για τη νέα δικαστική εξέλιξη της ιστορίας αφορμή στάθηκε μήνυση του κ. Μαρκή σε βάρος του Νικ. Σετάκη, με την οποία ζητούσε την ποινική δίωξη του υπευθύνου 
για την ΕΔΕ γιατρού, επειδή όπως υποστηρίζει: «Δεν έψαχνε να βρει τα αίτια θανάτου της συζύγου μου, όπως είχε εντολή, αλλά προσπαθούσε επίμονα να συγκαλύψει τις ευθύνες τόσο του νοσοκομείου όσο και του μαιευτήρα, Μιχαήλ Αβατάγγελου»
 Μάλιστα στη μήνυση γίνεται αναφορά και «στην προσπάθεια του κ. Σετάκη να ρίξει 
ευθύνες στον εκλιπόντα διευθυντή της γυναικολογικής κλινικής, Παρ. Ελευθεριάδη, για το θάνατο της Κλημεντίνης, τις οποίες βέβαια επ' ουδενί είχε ο μακαρίτης. Σύμφωνα με τους ισχυρισμούς του μηνυτή, «ο κ. Σετάκης απεφάνθη ότι δεν υπήρξε ρήξη μήτρας ενώ αντίθετα η συμπληρωματική ΕΔΕ που διενεργήθηκε με εντολή του υπουργείου Υγείας υπογραμμίζει ως πιθανή αιτία θανάτου αυτό ακριβώς το γεγονός».
 Εξάλλου χθες, ο Στ. Γεωργίου, δικηγόρος του Ευστρ. Μαρκή, κατέθεσε στην Eισαγγελία αναφορά-καταγγελία, στην οποία υποστηρίζει ότι άγνωστοι έχουν επιδοθεί σε αγώνα «τηλεφωνικών απειλών σε βάρος του» από την ημέρα που ανέλαβε 
την υπόθεση με προφανή πρόθεση να τον αναγκάσουν να την εγκαταλείψει».
 Στο μεταξύ, συνεχίζεται και η προκαταρκτική εξέταση που αφορά τις συνθήκες θανάτου του Παρασκευά Ελευθεριάδη, ο οποίος πριν από περίπου ενάμιση μήνα είχε 
βρεθεί νεκρός μέσα στο γραφείο του στο Θριάσιο Nοσοκομείο.Υπενθυμίζεται ότι συγγενείς του νεκρού μιλούν για δολοφονία αποκρούοντας την επίσημη άποψη της αυτοκτονίας, εκδοχή την οποία στηρίζουν τόσο σε ευρήματα μετά την ανακάλυψη του πτώματος όσο και σε «πιέσεις» που φέρεται να δεχόταν ο γιατρός μ' αφορμή τη στάση που είχε τηρήσει στην υπόθεση του θανάτου της Κλημεντίνης Μαρκή.
