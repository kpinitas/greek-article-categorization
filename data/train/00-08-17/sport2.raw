«Τώρα ναι, μπορώ να πω ότι είμαστε έτοιμοι και μπορούμε να πάμε στη Γερμανία για να διεκδικήσουμε τη νίκη», δήλωσε, έμπλεος αυτοπεποίθησης, ο εκλέκτορας της Εθνικής Ελπίδων Γιάννης Κόλλιας εν όψει του ραντεβού της 1ης Σεπτεμβρίου με τους Γερμανούς τζούνιορ στο Λίμπεκ. Εκεί όπου οι μικροί, σε δρόμο παράλληλο με εκείνον των Ανδρών, μπαίνουν στη δική τους μάχη των προκριματικών του επόμενου Ευρωπαϊκού Πρωταθλήματος. 
 Ο ομοσπονδιακός τεχνικός στηρίζει την αισιοδοξία του στην εικόνα του αντιπροσωπευτικού συγκροτήματος κατά το β' ημίχρονο του προχθεσινού εκτός έδρας φιλικού με την Ελβετία, τότε που το 1-0 σε κάτι λιγότερο από δεκαπέντε λεπτά έγινε 1-3 με τα δύο γκολ του Χούτου και το ένα του Ταραλίδη. «Στο ξεκίνημα του παιγνιδιού φανήκαμε ανέτοιμοι κι η απόδοσή μας ήταν πολύ κακή. Ωστόσο, οι γρήγορες αλλαγές (σ.σ.: Γήττας και Βακουφτσής μπήκαν στο ματς λίγο μετά τα μισά του α' μέρους) έδεσαν την ομάδα και της επέτρεψαν να δείξει το καλό της πρόσωπο», εξήγησε ο κόουτς.
 Ο Κόλλιας για το ματς στη Γερμανία, από χθες κιόλας (όπως και ο Βασίλης Δανιήλ με τον Νταμπίζα στους Ανδρες), επισημοποίησε την (επανα) πρόσκληση των ξενιτεμένων Βακουφτσή (Φιορεντίνα), Βενέτη (Νταντί Γιουνάιτεντ), Αμανατίδη (Στουτγκάρδη). Αλλά έστειλε, με τη λεπτότητα που τον διακρίνει, και μήνυμα-παράκληση προς τον προπονητή των Ανδρών: «Καλό θα ήταν στη Γερμανία να έχουμε στην ομάδα μας και τον Πατσατζόγλου». Ο οποίος χθες, στο Σεν Γκάλεν, επρόκειτο να κάνει ντεμπούτο στη μεγάλη Εθνική. 
 Οι Γερμανοί, πάντως, έδειξαν κι αυτοί κάποια ενδιαφέροντα πράγματα στο δικό τους (εντός έδρας) φιλικό προχθές βράδυ εναντίον της ισχυρής Ισπανίας. Η σύμπτωση, μάλιστα, είναι ότι έφτασαν στο ίδιο αποτέλεσμα και στο ίδιο σκορ με μας, και με την ίδια διακύμανση: 3-1, από 0-1 ώς το 62'. Οι Φινλανδοί αντιθέτως, που επίσης ανήκουν στο ίδιο γκρουπ, ηττήθηκαν μες στο Ελσίνκι από τη Νορβηγία με 1-0 (πέναλτι του Χόσετ στο 78').
