κυρία Αγγέλα Βάγκνερ-Σταματιάδη προ εικοσαετίας υπέφερε από αϋπνίες. Ετσι σκέφτηκε ν' ασχοληθεί με το κέντημα...
Τελικά, αυτό που ξεκίνησε ως απλό χόμπι, κατέληξε σε μια μοναδική συλλογή, η οποία σήμερα περιλαμβάνει περισσότερα από 100 κεντητά μιας πλούσιας θεματολογίας, ποικιλομορφίας και πολυχρωμίας!
Οχι, η Aυστριακή Αγγέλα Βάγκνερ δεν είναι συγγενής του μεγάλου μουσουργού («όλοι αυτό με ρωτούν!»). Είναι όμως παντρεμένη με Ελληνα, ζει πια μόνιμα στη χώρα μας και μιλά άψογα ελληνικά. Αυτοδίδακτη και με μεγάλη αγάπη για το κέντημα αξιώσεων, η Αγγέλα Σταματιάδη μάς ξενάγησε στο σπίτι της, στο οποίο εκτίθεται ένα μικρό μόνο, πλην όμως εντυπωσιακό μέρος της κοπιαστικής δουλειάς της. Κοπιαστικής, γιατί για τις δημιουργίες τής κ. Βάγκνερ- Σταματιάδη δεν απαιτείται μόνο μεγάλη προσοχή στη λεπτομέρεια και απίστευτη υπομονή, αλλά και γερή όραση. Και βέβαια, χρόνος...
Η τεχνίτρια όλ' αυτά τα χρόνια δουλεύει πάνω σε μια σειρά σπάνιων πατρόν, που της προμηθεύει ταχυδρομικώς, μαζί με τις κλωστές, μια δανέζικη, παλιά και κορυφαία στο είδος της εταιρεία: η «Eva Rosenstad». Οπως διαπιστώσαμε ιδίοις όμμασι τo πατρόν, ελάχιστα διαδεδομένo στην Ελλάδα, μοιάζει μ' ένα είδος πολύπλοκου... γρίφου προς επίλυση. «Το σχέδιο βλέπετε, χωρίζεται σε πολύ μικρά τετραγωνάκια με σύμβολα, που σε καθοδηγούν ως προς το τι χρώμα κλωστής να βάλεις και πού». Τετραγωνάκια που βγάζουν μάτι και απαιτούν χειρουργική ακρίβεια...
Η ιδιαιτερότητα των συγκεκριμένων πατρόν, όμως, που η Αγγέλα Σταματιάδη παραγγέλνει από τη Rosenstad (και όπως λέει, είναι η μοναδική στην Ελλάδα), έγκειται στο ότι δεν βασίζονται στα γνωστά τυποποιημένα σχέδια των γνωστών μας κεντητών, εργόχειρων κ.λπ., μα σε παλιές αυθεντικές γκραβούρες εποχής και αξιόλογα ζωγραφικά έργα.
Μία από τις σημαντικότερες και παλαιότερες δουλειές της είναι η «Στοκχόλμη», βασισμένη σε γκραβούρα του 1693. Το μεγάλο σε όγκο κέντημα, ιδιαίτερα λεπτομερές στην περιγραφή της παλιάς ατμοσφαιρικής Στοκχόλμης (κτίρια, πλοία κ.λπ.), της πήρε 8 με 9 μήνες πολύωρης καθημερινής δουλειάς! «Για το κέντημα αυτό», μας εξηγεί, «χρησιμοποίησα γύρω στα 80 διαφορετικά χρώματα. Χρειάζεται φακός για να διακρίνεις το πλήθος των λεπτομερειών που απαρτίζουν την εικόνα».
Αν πουλιόταν, θα κόστιζε γύρω στα 2 εκατομμύρια... «Δεν είναι μόνο η σκληρή δουλειά που απαίτησε. Το κόστος των συγκεκριμένων πατρόν και των υλικών είναι ιδιαίτερα υψηλό...».
Η «Στοκχόλμη» αποτελεί μέρος μιας ολόκληρης σειράς από παρόμοιες γκραβούρες-κεντήματα: το «Λονδίνο 1616», η «Κοπεγχάγη 1535», το «Αμστερνταμ 1650», η «Xάγη 1611». «Για κανένα από τα κεντήματα αυτά δεν χρησιμοποίησα λιγότερα από 60 χρώματα».
Στ' αριστερά, προσέχουμε μια άλλη σειρά από έργα που μοιάζουν με ζωγραφικούς πίνακες. Πλησιάζοντας, διαπιστώνουμε με έκπληξη πως κι αυτά είναι κεντητά. Απεικονίζουν μια παρέα από θαλασσόλυκους, με αξιοπρόσεκτη κίνηση και εκφραστικότητα.
Η (ορατή σε μας) συλλογή της Σταματιάδη περιλαμβάνει, μεταξύ άλλων, και μια σειρά κεντητών που απεικονίζουν παλιά μοντέλα αυτοκινήτων, όπως το Humber του 1898. «Κάποια απ' αυτά, ξέρετε, δεν υπάρχουν πια...». Στο διπλανό δωμάτιο παρατηρούμε μια αντίστοιχη σειρά με θέμα τη σταδιακή εξέλιξη του αεροπλάνου: από τα πρώτα μοντέλα έως το Kονκόρντ και το ακόμηπιο πρόσφατο διαστημικό...
H δουλειά της, όμως, περιλαμβάνει και χαλιά και κουρτίνες -αυτά σε πρωτότυπα σχέδια δικής της επινόησης...
Είναι το κέντημα τέχνη; αναρωτιόμαστε. Και πιο συγκεκριμένα: Μπορεί να είναι τέχνη κάτι που βασίζεται σε πατρόν;
«Οταν βάζεις τέτοια ενέργεια, όταν αφοσιώνεσαι τόσο, όταν το παραμικρό λάθος επιβάλλει ξήλωμα ενός μεγάλου όγκου δουλειάς, όταν το αποτέλεσμα είναι αυτό που βλέπετε -μοναδικό στην Ελλάδα πώς αλλλιώς να το χαρακτηρίσεις;», παρεμβαίνει ο άντρας της, Θέμος Σταματιάδης.
Και η ίδια εξηγεί: «Στην Ελλάδα χρησιμοποιούν κυρίως τη μέθοδο της στάμπας: απλώς κεντούν πάνω σε ένα ήδη ζωγραφισμένο ύφασμα, που απεικονίζει τυποποιημένα συνήθως μοτίβα. Αυτό όμως είναι απλή διεκπεραίωση. Το δοκίμασα κάποτε και το παράτησα, βαρέθηκα... Η Ελληνίδα δεν έχει την υπομονή γι' αυτήν τη λεποτομέρεια...».
Μα καλά, δεν υπάρχουν πρωτότυπα κεντήματα, βασισμένα δηλαδή όχι σε πατρόν, αλλά αποκλειστικά στη φαντασία του δημιουργού; τη ρωτήσαμε.
«Υπάρχουν στα μουσεία. Ηταν τα κεντητά που έφτιαχναν οι γυναίκες των ιπποτών, οι οποίοι έφευγαν και τις άφηναν μόνες για καιρό. Εκείνες, τότε, δημιουργούσαν τα δικά τους σχέδια, απεικονίζοντας κάστρα, ιππότες, άλογα... Σήμερα αυτό γίνεται σπάνια, και κυρίως στην Ανατολή, στην Κίνα».
Φύγαμε, καταλήγοντας στο συμπέρασμα πως η Aγγέλα Βάγκνερ-Σταματιάδη κεντά την τέχνη. Με την οποία εξάλλου ασχολείται όλη η οικογένεια. Η κόρη της, η Ντανιέλ Σταματιάδη, είναι επαγγελματίας εικονογράφος παιδικών βιβλίων. Ο γιος της είναι γραφίστας. Η πεθερά της ζωγραφίζει. Και ο άντρας της υπήρξε ταλέντο στο σχέδιο.
Η αξιόλογη δουλειά της δεν έχει ακόμη εκτεθεί στο κοινό. Το ζεύγος Σταματιάδη ωστόσο σκέφτεται σοβαρά να αναλάβει την αντιπροσωπεία τής «Eva Rosenstad» στην Ελλάδα.
Εν τω μεταξύ η κ. Σταματιάδη κεντά γι' αυτούς που αγαπά...
