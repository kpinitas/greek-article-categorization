 Ενας πυροσβέστης και ένας κάμεραμαν τοπικού τηλεοπτικού σταθμού τραυματίστηκαν κατά τη διάρκεια κατάσβεσης μεγάλης πυρκαγιάς που εκδηλώθηκε χθες το πρωί στη Νεμέα. Παρά τις προσπάθειες των πυροσβεστών, η πυρκαγιά βρισκόταν σε εξέλιξη μέχρι αργά χθες το βράδυ. 
 Η φωτιά ξέσπασε στις 10.25 το πρωί, ανάμεσα στις περιοχές Κούτσι και Στιμάγκα και γρήγορα πήρε διαστάσεις. Οι ισχυροί άνεμοι και το δύσβατο της περιοχής δυσχέραναν το έργο των πυροσβεστών, οι οποίοι κατέβαλαν σημαντικές προσπάθειες 
για να τη θέσουν υπό έλεγχο. Μέχρι αργά το βράδυ είχε κάψει περίπου 1.000 στρέμματα δασικής έκτασης και αγροτοκαλλιέργειες.
 Περισσότεροι από 120 άνδρες της Πυροσβεστικής Υπηρεσίας με 36 οχήματα, 6 αεροσκάφη και 2 ελικόπτερα, τα οποία πραγματοποιούσαν συνεχώς ρίψεις, συμμετείχαν στο έργο της κατάσβεσης το οποίο δυσκόλευαν οι καιρικές συνθήκες και η μορφολογία του εδάφους.
 Ο πυροσβέστης Ιωάννης Αντωνιάδης τραυματίστηκε ελαφρά στο κεφάλι, κατά την προσπάθειά του να σβήσει τη φωτιά και μεταφέρθηκε στο Κέντρο Υγείας Ναυπλίου. Λίγο αργότερα ο κάμεραμαν του τοπικού τηλεοπτικού σταθμού «DRT» Ιωάννης Στεφανής εγκλωβίστηκε στις φλόγες και σώθηκε στη συνέχεια από πυροσβέστες.
 ΠΑΤΡΑ: Σε εξέλιξη βρισκόταν μέχρι αργά το βράδυ η πυρκαγιά που ξέσπασε χθες στην περιοχή Χιόνα Τριταίας Αχαΐας και κατέκαψε περισσότερα από 200 στρέμματα δασικής έκτασης.
 ΚΟΜΟΤΗΝΗ: Τέθηκε υπό έλεγχο τελικά χθες η μεγάλη φωτιά που είχε εκδηλωθεί το μεσημέρι της Κυριακής μεταξύ των νομών Εβρου και Ροδόπης. Αποτεφρώθηκαν περίπου 6.000 στρέμματα δασικής έκτασης. 
 Για δεύτερη φορά σε διάστημα δέκα ημερών ξέσπασε φωτιά σε δασική έκταση της περιοχής της Πεντέλης. Χθες, η φωτιά που ξέσπασε κάτω από άγνωστες συνθήκες στις 4.00 το μεσημέρι τέθηκε υπό έλεγχο μία ώρα αργότερα, ενώ στις 6.00 το απόγευμα είχε σβήσει και η μικρότερη εστία φωτιάς.
 Σύμφωνα με την Πυροσβεστική, η φωτιά ξεκίνησε από τους πρόποδες της Πεντέλης, από την πλευρά του Διονύσου, κοντά στα λατομεία της περιοχής. Στην περιοχή έσπευσαν τρία αεροσκάφη της Πυροσβεστικής, ενώ έλαβαν μέρος και 35 πυροσβέστες 
