δραχμές στο θέρμανσης, ενώ οι ανοδικές τάσεις αναμένεται να συνεχιστούν λόγω των ειδικών συνθηκών που επικρατούν στις ΗΠΑ.
 Σε ό,τι αφορά στην Ελλάδα, υψηλά ιστάμενες πηγές του υπουργείου σημείωναν ότι εκτός από τα μέτρα για τον εξορθολογισμό της εγχώριας αγοράς που έχουν εξαγγελθεί, δηλαδή η ημερήσια διαμόρφωση τιμών διυλιστηρίου και η λειτουργία χρηματιστηρίου παραγώγων, αυτό που θα επιδιωχθεί είναι η συνεχής παρακολούθηση 
των τιμών λιανικής σε ολόκληρη τη χώρα προκειμένου να γίνεται δυνατή η παρέμβαση της επιτροπής ανταγωνισμού σε περιπτώσεις που διαπιστώνεται η εφαρμογή εναρμονισμένων πρακτικών εκ μέρους των εταιρειών ή των πρατηριούχων.
 Kατάλληλο όργανο για την παρακολούθηση της διαμόρφωσης των τιμών θεωρείται ότι 
είναι το «ηλεκτρονικό πρατήριο τιμών» που θα τροφοδοτείται σε μόνιμη βάση με στοιχεία τιμοληψιών από επιλεγμένα σημεία πώλησης σε ολόκληρη τη χώρα. Με τον τρόπο αυτό θα είναι περισσότερο εύκολο να διαπιστωθεί τι είδους πολιτική τιμών 
ασκούν οι εταιρείες και, κυρίως, θα διαφανεί η ύπαρξη συμφωνιών «κάτω από το τραπέζι» μεταξύ εταιρειών και πρατηρίων, στοιχεία που παρεμβαίνουν αμέσως στη διαμόρφωση των τελικών τιμών, αλλά εταιρείες και πρατηριούχοι κρατούν σαν επτασφράγιστα μυστικά.
 Σε ό,τι αφορά στις τιμές του ντίζελ, η Ευρώπη κατά τα φαινόμενα θα «πληρώσει» φέτος το χειμώνα τη ρευστότητα που ισχύει στις ΗΠΑ τόσο στις τιμές όσο και στα 
αποθέματα. Συγκεκριμένα τα χαμηλά αποθέματα στο πετρέλαιο θέρμανσης σε συνδυασμό με τον αναμενόμενο βαρύ χειμώνα στις ΗΠΑ, ιδίως στις βορειοδυτικές πολιτείες που από το τέλος Αυγούστου αρχίζουν να χρειάζονται το πετρέλαιο για τη θέρμανση των κατοικιών, έχουν ωθήσει τις τιμές του ντίζελ στα ύψη.
 Το γεγονός αυτό έχει άμεση επίπτωση και στις προθεσμιακές αγορές υγρών καυσίμων της Ευρώπης. Ως εκ τούτου, οι τιμές του ντίζελ έχουν εκτοξευθεί στα ύψη και θα «κάψουν» και τους Ελληνες καταναλωτές, ακόμη και αν μηδενιστεί εντελώς ο ειδικός φόρος κατανάλωσης στο θέρμανσης που πέρσι το χειμώνα είχε περιοριστεί σε περίπου 5 δραχμές το λίτρο.
 Θα πρέπει να σημειωθεί ότι πέρσι τις ίδιες μέρες οι ενδεικτικές τιμές του ντίζελ κίνησης διαμορφώνονταν μεταξύ 171 και 180 δραχμές το λίτρο, ανάλογα με την περιοχή και με τις τιμές στα περισσότερα πρατήρια να είναι ακριβότερες κατά 8-15 δραχμές το λίτρο. Φέτος οι αντίστοιχες τιμές διαμορφώνονται μεταξύ 230 και 250 δραχμές το λίτρο. Οι τιμές του ντίζελ κίνησης δεν μετρώνται για τον υπολογισμό του πληθωρισμού, σε αντίθεση με τις τιμές του θέρμανσης που μετρώνται για την περίοδο Οκτωβρίου - Απριλίου. 
 Για δεύτερη συνεχόμενη ημέρα οι τιμές του πετρελαίου παρέμειναν και χθες στο υψηλότερο επίπεδο των τελευταίων 10 ετών, καθώς τα αποθέματα αργού πετρελαίου των ΗΠΑ παρά τη μικρή άνοδο που σημείωσαν την περασμένη εβδομάδα, παραμένουν σε ιδιαίτερα χαμηλά για την εποχή επίπεδα.
 Αργά το απόγευμα η τιμή πετρελαίου μπρεντ, παράδοσης Σεπτεμβρίου, παρέμενε στην αγορά του Λονδίνου πάνω από τα 32 δολάρια ανά βαρέλι, περίπου 10 σεντς υψηλότερα από το προχθεσινό κλείσιμο.
 Προσδοκίες για χαμηλά αποθέματα στις ΗΠA είχαν οδηγήσει προχθές τις τιμές έως και τα 32, 80 δολάρια, το υψηλότερο επίπεδο από τον πόλεμο στον Περσικό. 
 Οι αγορές, χθες, αρχικά αντέδρασαν πτωτικά μετά την ανακοίνωση του Αμερικανικού Πετρελαϊκού Ινστιτούτου -προχθές αργά το βράδυ- ότι την εβδομάδα που έληξε στις 11 Αυγούστου τα αποθέματα αργού πετρελαίου στις ΗΠΑ αυξήθηκαν κατά 7, 4 εκ. βαρέλια. Ομως η αναθεώρηση των στοιχείων για την προηγούμενη εβδομάδα (31 Ιουλίου - 4 Αυγούστου) κατά 3, 6 εκ. βαρέλια χαμηλότερα σήμαινε ότι ουσιαστικά αυτά είχαν αυξηθεί μόλις κατά 3, 8 εκ. βαρέλια, επίπεδο που θεωρείται τόσο από τους αναλυτές όσο και από τους traders ιδιαίτερα χαμηλό γι' 
αυτήν την εποχή. Καθώς τα σημερινά αποθέματα διυλιζόμενων προϊόντων του πετρελαίου, όπως το πετρέλαιο θέρμανσης και το ντίζελ, παραμένουν κατά 37% χαμηλότερα σε σχέση με τα συνηθισμένα επίπεδα γι' αυτήν την εποχή, πολλοί είναι εκείνοι που φοβούνται ότι αυτό θα δόσει ώθηση για περαιτέρω άνοδο των τιμών.
 Οι αγορές πάντως περιμένουν εναγωνίως να δουν και ποια θα είναι η επόμενη κίνηση της Σαουδικής Αραβίας, η οποία θα προχωρούσε σε επιπλέον προσφορά μαύρου χρυσού. Το Ριάντ φέρεται να τροφοδότησε με 250.000 βαρέλια ημερησίως τον Ιούλιο την παγκόσμια προσφορά και περισσότερα βαρέλια τον Αύγουστο προκειμένου να οδηγήσει σε πτώση τις τιμές, παραμένει όμως αδιευκρίνιστο ποια θα είναι η στάση του το Σεπτέμβριο. Ο ΟΠΕΚ πάντως που ελέγχει σήμερα το 40% και πλέον της παγκόσμιας προσφοράς, συνεδριάζει στις 10 Σεπτεμβρίου στη Βιέννη.
