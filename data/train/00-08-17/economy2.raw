Με κλείσιμο απειλούνται από το ΣΔΟΕ περίπου 150 επιχειρήσεις σε ολόκληρη τη χώρα και κυρίως σε νησιά και τουριστικές περιοχές. Οι επιχειρήσεις αυτές που είναι κυρίως ταβέρνες, μπαρ και εμπορικά, έχουν υποπέσει επανειλημμένα σε φορολογικές παραβάσεις ύστερα από ελέγχους των οργάνων του ΣΔΟΕ.
Η περίοδος που θα κλείσουν κυμαίνεται από 3 ημέρες έως ένα μήνα, ανάλογα με τη 
βαρύτητα των αδικημάτων, ενώ η σχετική λίστα θα δοθεί στη δημοσιότητα τις επόμενες ημέρες. Οι παραβάσεις στις οποίες έχουν περιπέσει οι συγκεκριμένες επιχειρήσεις είναι έκδωση πλαστών ή εικονικών τιμολογίων, τήρηση ανεπισήμων βιβλίων και στοιχείων, μη έκδοση του φορολογικού στοιχείου για την πώληση ή διακίνηση αγαθών, άσκηση επαγγέλματος χωρίς άδεια ή άσκηση επαγγέλματος σε άλλη διεύθυνση από αυτή που δηλώθηκε.
 Εν τω μεταξύ, φόρους ύψους περίπου 200 δισ. δραχμών βεβαίωσαν στο προηγούμενο επτάμηνο τα ελεγκτικά κέντρα και οι ΔΟΥ ύστερα από ελέγχους εξπρές που διενήργησαν σε επιχειρήσεις και ελεύθερους επαγγελματίες για κλείσιμο ανέλεγκτων υποθέσεων. Οπως εκτιμούν στελέχη του υπουργείου Οικονομικών, έως το 
τέλος του χρόνου οι φόροι από φορολογικές δηλώσεις παρελθουσών χρήσεων θα φτάσουν τα 400 δισ. δραχμές, τη στιγμή που από τον Οκτώβριο ο ελεγκτικός μηχανισμός θα ενισχυθεί με τη λειτουργία των τοπικών ελεγκτικών κέντρων στα οποία ανατίθεται ο έλεγχος των επιτηδευματιών με τζίρο από 50 εκατομμύρια έως 500 εκατομμύρια δραχμές.
