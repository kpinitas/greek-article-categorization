Ο αγώνας των 6 τηλεπικοινωνιακών κοινοπραξιών από την Ευρώπη και την Ασία για μια άδεια κινητής τηλεφωνίας τρίτης γενιά συνεχίστηκε και χθες με αμείωτο ενδιαφέρον. Υστερα από 13 ημέρες και 160 γύρους το σύνολο των προσφορών ξεπερνούσε χθες τα 46 δισ. ευρώ, πολύ περισσότερα από τα 32 δισ. ευρώ που αναμενόταν αρχικά. 
 Αρκετοί αναλυτές εκτιμούν πλέον ότι το τελικό ποσόν που η γερμανική κυβέρνηση θα καταφέρει να συγκεντρώσει από τη δημοπρασία, θα προσεγγίσει το αστρονομικό ποσόν των 50 δισ. ευρώ και αρκετοί υποψήφιοι συγκεντρώνονται για ένα μερίδιο σε αυτό.
 Μεταξύ αυτών και οι κυβερνήσεις των 16 ομόσπονδων κρατιδίων, οι οποίες αναμένουν χαμηλότερα φορολογικά εσόδα στα επόμενα χρόνια και διεκδικούν ένα μερίδιο για τη διατήρηση της δημοσιονομικής τους σταθερότητας. Αλλα βιομηχανικά λόμπι ζητούν επιπλέον μείωση της φορολογικής τους επιβάρυνσης, ενώ 
από την πλευρά του ο υπουργός Οικονομικών της Γερμανίας, Χανς Αϊχελ, παραμένει 
σταθερός στη θέση του ότι θα χρησιμοποιήσει τα έσοδα αυτά για την αποπληρωμή του ομοσπονδιακού χρέους. 
 Πάντως ο επιτυχημένος πλειστηριασμός της γερμανικής κυβέρνησης επιδρά θετικά και στο ευρώ που έχει ενισχυθεί στο υψηλότερο επίπεδο των τελευταίων δύο εβδομάδων έναντι του δολαρίου, του γεν και της στερλίνας. Ο λόγος, το γεγονός ότι οι διεκδικήτριες κοινοπραξίες θα κληθούν να πληρώσουν σε ευρώ. 
