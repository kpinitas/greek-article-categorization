Οι...γερανοί ξανάρχονται, αυτή τη φορά από τον ΟΑΣΑ και μάλιστα έπειτα από κλήση από κινητό τηλέφωνο. Είναι η όγδοη απόπειρα που γίνεται την τελευταία 15ετία για το «σκούπισμα» του κέντρου από τα παρανόμως σταθμευμένα αυτοκίνητα.
 Η «πρεμιέρα» των 10 γερανών, που είχε αγοράσει ο ΟΑΣΑ και είχαν παραληφθεί στα 
τέλη Ιουνίου, έχει προγραμματιστεί να γίνει την Τετάρτη 23 Αυγούστου, μαζί με την επάνοδο του γνωστού μας δακτυλίου. Ενα μέρος αυτού του στόλου θα «σαρώνει» 
το μεγαλύτερο μέρος της ημέρας τις οδούς Πατησίων, Αλεξάνδρας, Χ. Τρικούπη, Ιπποκράτους, Πανόρμου στο ύψος του σταθμού του Mετρό, Πανεπιστημίου και Ακαδημίας.
 Τα οχήματα που θα είναι παρκαρισμένα παράνομα, πρώτα από όλα επάνω σε στάσεις λεωφορείων και τρόλεϊ, θα απομακρύνονται με τη βοήθεια γερανών. Οι οδηγοί θα πληρώνουν 20.000 για την παρανομία, 15.000 για την μεταφορά του γερανού, καθώς 
και 2.000 την ημέρα για την παραμονή του οχήματος σε χώρο στάθμευσης που έχει σύμβαση με την τροχαία. Οι παραβάτες τιμωρούνται επίσης με 3 βαθμούς στο «πόιντ σύστεμ» και αφαίρεση πινακίδων για 40 ημέρες.
 Τα συνεργεία θα αποτελούνται από υπαλλήλους του ΟΑΣΑ και άνδρες της τροχαίας, οι οποίοι και θα κόβουν τις κλήσεις, αφού είναι τα μόνα όργανα που έχουν από το νόμο αυτό το δικαίωμα.
 Ορισμένοι γερανοί θα παραμένουν σε ετοιμότητα και θα κινητοποιούνται ύστερα από τηλεφώνημα οδηγών. Οι τελευταίοι έχουν εφοδιαστεί με κινητά τηλέφωνα και θα απευθύνονται σε ειδικό κέντρο σε περίπτωση που θα εμποδίζονται στην οδήγηση 
 Είναι η πρώτη φορά που θα βγουν γερανοί του ΟΑΣΑ στο κέντρο της πρωτεύουσας και λόγω της ιδιαιτερότητας του προβλήματος -παρεμπόδιση της κίνησης των αστικών συγκοινωνιών- εκτιμάται ότι θα έχουμε αποτελέσματα και, κυρίως, συνέχεια.
 Υπενθυμίζεται ότι το υπουργείο ΠΕΧΩΔΕ πριν από δύο χρόνια είχε ανακοινώσει για 
5η φορά ότι ξεκινά η συστηματική αστυνόμευση 65 επίκαιρων σημείων στο κέντρο της πρωτεύουσας. Μάλιστα είχε τοποθετήσει ειδικές πινακίδες. Είχαν προηγηθεί εξαγγελίες για το βασικό οδικό δίκτυο και οι περίφημες κίτρινες διαγραμμίσεις, 
 Επίσης ο Δήμος Αθηναίων έχει εφοδιαστεί με γερανούς, αλλά το σχετικό πρόγραμμα 
έχει ξεκινήσει δύο φορές χωρίς να υπάρχει συνέχεια. Τον περασμένο Ιανουάριο και η Tροχαία είχε ξεκινήσει ένα πιλοτικό πρόγραμμα αστυνόμευσης του κέντρου της πρωτεύουσας.
