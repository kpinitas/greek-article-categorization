 Ο πληθωρισμός παρέμεινε υπό έλεγχο τον Ιούλιο στις ΗΠΑ, σύμφωνα με τα χθεσινά στοιχεία της αμερικανικής κυβέρνησης, εξέλιξη που αυξάνει τις ελπίδες στις αγορές ότι η FED δεν θα προχωρήσει σε αύξηση των επιτοκίων της την επόμενη Τρίτη. 
 Σύμφωνα με τα στοιχεία του αμερικανικού υπουργείου Εμπορίου, ο Δείκτης Τιμών Λιανικής σημείωσε τον Ιούλιο άνοδο 0, 2%. Αν και η επίδοση αυτή ήταν κατά 0, 1% υψηλότερη από τις εκτιμήσεις των αναλυτών, ήταν αρκετά χαμηλότερη από το άλμα του 0, 6% που είχαν σημειώσει οι τιμές λιανικής τον Ιούνιο, εξαιτίας κυρίως της 
 Οσον αφορά το δομικό πληθωρισμό, από τον οποίο εξαιρούνται οι ασταθείς τιμές των καυσίμων και των τροφίμων, σημείωσε αναμενόμενη άνοδο 0, 2%. 
 Η μικρή αυτή άνοδος στις τιμές οφείλεται κυρίως στο υψηλότερο κόστος των τροφίμων, των σπιτιών, των αεροπορικών εισιτηρίων και των υπηρεσιών υγείας που 
απορρόφησαν την πτώση της τιμής της βενζίνης και των ειδών ιματισμού τον προηγούμενο μήνα. 
 Εν τω μεταξύ, οι ανεγέρσεις νέων κατοικιών, αντανακλώντας το μεγαλύτερο κόστος 
των στεγαστικών δανείων, μειώθηκαν τον Ιούλιο στο χαμηλότερο επίπεδο των τελευταίων 20 μηνών, υποχωρώντας κατά 3, 3% σε σχέση με τον προηγούμενο μήνα. 
 Τα στοιχεία αυτά, τα τελευταία σημαντικά πριν από τη συνάντηση της Επιτροπής Ανοικτής Αγοράς της FED, αυξάνουν την αισιοδοξία μεταξύ των επενδυτών ότι αυτή 
θα αφήσει τελικά αμετάβλητα τα επιτόκιά της την επόμενη Τρίτη. 
 Η FED στην προηγούμενή της συνάντηση τον περασμένο Ιούνιο διατήρησε τα βασικά της επιτόκια στο 6, 5%, που είναι τα υψηλότερα των τελευταίων 9 ετών, επικαλούμενη ενδείξεις οικονομικής επιβράδυνσης, εκφράζοντας όμως παράλληλα και τις ανησυχίες της για μελλοντική άνοδο των πληθωριστικών πιέσεων. Η FED αύξησε τα επιτόκιά της 6 φορές από τον Ιούνιο του 2000, προκειμένου να αποφύγει την υπερθέρμανση της οικονομίας και να διατηρήσει τον πληθωρισμό στις 
ΗΠΑ υπό έλεγχο. Παρά τις αυξήσεις αυτές, η αμερικανική οικονομία σημείωσε στο β  τρίμηνο ρυθμό ανάπτυξης 5, 2%, εντείνοντας την ανησυχία για τη δημιουργία πληθωριστικών πιέσεων. Ομως ο πληθωρισμός παρά τους εκρηκτικούς ρυθμούς ανάπτυξης παραμένει για την ώρα υπό έλεγχο και αυτό οφείλεται κυρίως στους αλματώδεις ρυθμούς ανόδου που παρουσιάζει η παραγωγικότητα. Η αύξηση του προϊόντος που παράγουν οι εργαζόμενοι ανά ώρα έχει σαν αποτέλεσμα τη διατήρηση 
των ισχυρών περιθωρίων κέρδους των αμερικανικών επιχειρήσεων, οι οποίες δεν χρειάζεται να μετακυλήσουν τα αυξανόμενα κόστη τους στις τιμές των προϊόντων τους. Τα εργατικά κόστη, μάλιστα, σημείωσαν πτώση το προηγούμενο τρίμηνο, ενώ ο πρόεδρος της FED Αλαν Γκρίνσπαν, που πάντα ανησυχεί για το ενδεχόμενο δημιουργίας πληθωριστικών πιέσεων εξαιτίας της σφιχτής αγοράς εργασίας, παραδέχθηκε στην εξαμηνιαία του έκθεση προς το αμερικανικό Kογκρέσο τον περασμένο μήνα ότι για την ώρα η οποιαδήποτε άνοδος των μισθών δεν προκαλεί πληθωρισμό. 
 Οσον αφορά τον άλλο άμεσο κίνδυνο που θα μπορούσε να προκαλέσει άνοδο του πληθωρισμού, δηλαδή την άνοδο της τιμής του πετρελαίου που προχθές βρέθηκε στο 
υψηλότερο επίπεδο των τελευταίων 10 ετών, ο Aμερικανός υπουργός Οικονομικών Λόρενς Σάμερς ήταν χθες ιδιαίτερα καθησυχαστικός, λέγοντας ότι τέτοιου είδους διακυμάνσεις παρατηρούνται πάντα από μήνα σε μήνα ή από τρίμηνο σε τρίμηνο. Ο Σάμερς εξέφρασε μάλιστα την αισιοδοξία του για την πορεία της οικονομίας, λέγοντας ακόμη ότι οι βασικές παράμετροι για μη πληθωριστική ανάπτυξη παραμένουν αμετάβλητες.
