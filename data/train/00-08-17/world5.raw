Θετικές διαφαίνονται οι εξελίξεις στη Μέση Ανατολή για πρώτη φορά μετά την αποτυχία των συνομιλιών του Καμπ Ντέιβιντ. Ισραηλινοί και Παλαιστίνιοι ξεκίνησαν χθες και πάλι τις συνομιλίες σε επίπεδο διαπραγματευτών με θέμα μια νέα και καταληκτική διάσκεψη κορυφής, ενώ η οργάνωση για την Απελευθέρωση της Παλαιστίνης (ΟΑΠ) πρόκειται να επανεξετάσει το θέμα της μονομερούς ανακήρυξης ανεξάρτητου παλαιστινιακού κράτους.
 Οπως δήλωσε χθες από την Τζακάρτα της Ινδονησίας ο Παλαιστίνιος ηγέτης, Γιάσερ 
Αραφάτ, «οι σχετικές (με την ανακήρυξη της ανεξαρτησίας) αποφάσεις θα ληφθούν στις αρχές Σεπτεμβρίου. Είμαστε στη φάση επανεξέτασης όλων των συναφών θεμάτων». Εξέλιξη που προφανώς σηματοδοτεί αποκλιμάκωση της έντασης, δεδομένου 
ότι μέχρι προσφάτως οι Παλαιστίνιοι παρουσιάζονταν ανένδοτοι όσον αφορά την τήρηση της προθεσμίας της 13ης Σεπτεμβρίου.
 «Θα ξαναρχίσουμε τις διαπραγματεύσεις με τους Παλαιστινίους και θα συναντήσουμε μια ομάδα διαπραγματευτών (...) θέλουμε να καταλήξουμε σε μια συμφωνία που να ανταποκρίνεται στις αρχές μας» δήλωσε ο Iσραηλινός υπουργός Eξωτερικών Σλόμο Mπεν Aμί στους δημοσιογράφους. Η επανέναρξη των συνομιλιών έχει επιβεβαιωθεί, κατά το Γαλλικό Πρακτορείο, και από Παλαιστίνιο αξιωματούχο. 
 Επαφές με τους Παλαιστινίους για την προετοιμασία σχεδίου για μια συνθήκη-πλαίσιο έχει και η Αίγυπτος, όπως δήλωσε ο πρεσβευτής της Αιγύπτου στο 
Ισραήλ, Μοχάμεντ Μπασιουνί. Σήμερα αναμένεται στο Ισραήλ και ο Αμερικανός απεσταλμένος στη Μέση Ανατολή, Ντένις Ρος, ο οποίος θα αξιολογήσει την πρόοδο που έχει σημειωθεί μετά το Καμπ Ντέιβιντ.
 Κι ενώ ο δρόμος των διαπραγματεύσεων ανοίγει και πάλι, ένα ατυχές περιστατικό ήρθε να ταράξει τα πνεύματα: αργά της νύχτα της Τρίτης, ισραηλινή περίπολος σκότωσε έναν τοπικό παράγοντα των Παλαιστινίων στη Δυτική Οχθη. Οπως προκύπτει 
από μαρτυρίες, το επεισόδιο ξεκίνησε από το ίδιο το θύμα, τον 73άχρονο Μαχμούντ Ασάντ Αμπντάλα, αρχηγό του χωριού Σούρντα, ο οποίος πυροβόλησε τους Ισραηλινούς στρατιώτες θεωρώντας, όπως δήλωσε ο γιος του, ότι επρόκειτο για κλέφτες. Εκείνοι ανταπέδωσαν και ο Αμπντάλα βαριά τραυματισμένος υπέκυψε λίγο αργότερα. Το γεγονός προκάλεσε την οργισμένη αντίδραση των Παλαιστινίων.
