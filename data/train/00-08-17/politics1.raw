δεν θα θεωρηθεί επανάληψη εξαγγελιών, δεν θα προσβάλει τη νοημοσύνη των κατοίκων της πόλης και δεν θα προκαλέσει μειδιάματα ακόμη και μεταξύ των στελεχών του ΠΑΣΟΚ; 
 Το ερώτημα αυτό απασχολεί το επιτελείο των υπουργών και συνεργατών του πρωθυπουργού, το οποίο έχει αναλάβει τη συγκέντρωση στοιχείων, τα οποία θα συμπεριληφθούν στην ομιλία του Κώστα Σημίτη κατά τα εγκαίνια της ΔΕΘ, την Παρασκευή 1η Σεπτεμβρίου.
 Το πάθημα με το νοσοκομείο «Παπαγεωργίου» (συνέχεια εξαγγελλόταν και ποτέ δεν άρχιζε η λειτουργία του) φαίνεται πως έγινε μάθημα για την κυβέρνηση, και τώρα 
ο προσανατολισμός είναι η παρουσίαση των έργων με συγκεκριμένες αναφορές στα βήματα προόδου αυτών, δηλαδή στην αποτελεσματικότητα. Ο Κώστας Σημίτης έχει ζητήσει από τους υπουργούς στοιχεία για την πορεία των έργων στη Β. Ελλάδα, και αμέσως μετά την επιστροφή του από τη Σίφνο θα γίνει ειδική σύσκεψη στο Μέγαρο Μαξίμου.
 Ο υπουργός Μακεδονίας-Θράκης Γιώργος Πασχαλίδης ετοίμασε το δικό του φάκελο για τον πρωθυπουργό, με τις σκέψεις και προτάσεις που διαπνέονται από τη λογική ότι πρέπει να τίθενται μετρήσιμοι στόχοι για να είναι αντιστοίχως μετρήσιμη και η αποτελεσματικότητα, την οποία αναζητεί ο κόσμος. Ηδη είχε επαφές με φορείς της Β. Ελλάδας και με το δήμαρχο Θεσσαλονίκης Βασίλη Παπαγεωργόπουλο, με τον οποίο θα συναντηθεί εκ νέου τις προσεχείς ημέρες. 
 Με το δήμαρχο έχουν συμφωνήσει σε μια ατζέντα θεμάτων και η συνεργασία μαζί του έχει ιδιαίτερη σημασία, καθώς ο Β. Παπαγεωργόπουλος θεωρείται ο «πολιορκητικός κριός» της Ν.Δ. στη Θεσσαλονίκη, την περίοδο της Εκθεσης, επειδή μπορεί να δώσει αντιπολιτευτική χροιά στην κριτική του για την πολιτική 
της κυβέρνησης στη Θεσσαλονίκη. Σημειώνουμε ότι ο ευρωβουλευτής της Ν.Δ. Αντώνης Τρακατέλλης άρχισε να ανεβάζει τους τόνους της αντιπολίτευσης, καλώντας τους Θεσσαλονικείς να σνομπάρουν την τελετή εγκαινίων της ΔΕΘ, σε ένδειξη διαμαρτυρίας για τη στάση της κυβέρνησης απέναντι στα προβλήματα της πόλης. Παράλληλα, οι συνδικαλιστές που πρόσκεινται στο ΚΚΕ (ΠΑΜΕ) ετοιμάζουν το Σάββατο συλλαλητήριο διαμαρτυρίας στην πλατεία της ΧΑΝΘ, λίγα μέτρα μακριά από το συνεδριακό κέντρο «Ι. Βελλίδης», την ώρα που ο πρωθυπουργός θα κάνει την κεντρική του ομιλία.
 Ο Γ. Πασχαλίδης θεωρεί ζητήματα αιχμής την πρόοδο της Εγνατίας οδού, το Μετρό Θεσσαλονίκης, την υποθαλάσσια αρτηρία, τους ανισόπεδους κόμβους της περιφερειακής οδού, τα έργα στο λιμάνι και στο αεροδρόμιο «Μακεδονία» κ.ά. Kατευθυντήριες γραμμές θεωρεί τις ομιλίες του Κώστα Σημίτη στα εγκαίνια της περσινής ΔΕΘ και στην πλατεία Αριστοτέλους, πριν από τις εκλογές της 9ης Απριλίου. Δική του είναι και η καινοτόμος ιδέα να γίνει φέτος, για πρώτη φορά, 
στο χώρο του λιμανιού και όχι στο κυβερνείο η καθιερωμένη επίσημη δεξίωση, το βράδυ της Παρασκευής 1ης Σεπτεμβρίου, μετά τα εγκαίνια της ΔΕΘ. Στόχος αυτής της κίνησης είναι η σύνδεση της ζωής της πόλης με το λιμάνι, και η δεξίωση θα είναι στην ουσία μια λαμπρή γιορτή για 75 χρόνια ζωής της Διεθνούς Εκθεσης.
 Μέχρι στιγμής το τριήμερο πρόγραμμα της επίσκεψης του πρωθυπουργού στη Θεσσαλονίκη διαμορφώνεται ως εξής: Το απόγευμα της Παρασκευής (1/9) θα εγκαινιάσει τη ΔΕΘ και στη συνέχεια θα παραστεί στη δεξίωση στο λιμάνι. Το πρωί του Σαββάτου και το μεσημέρι θα έχει συναντήσεις με τους εκπροσώπους τοπικών φορέων και στελέχη του ΠΑΣΟΚ, ενώ το βράδυ θα παρουσιάσει τους βασικούς άξονες της οικονομικής πολιτικής της κυβέρνησης σε ομιλία του στο επίσημο δείπνο.
 Το πρωί της Κυριακής θα δώσει συνέντευξη Τύπου και υπάρχει το ενδεχόμενο να προγραμματιστεί και κάποια άλλη δραστηριότητα - όπως πέρυσι είχε επισκεφθεί τον αρχαιολογικό χώρο στο Δίον Πιερίας, αλλά αυτό θα εξαρτηθεί και από την άνεση που θα έχει ο Κ. Σημίτης, αφού, όπως είναι γνωστό, μετά τη Θεσσαλονίκη θα αναχωρήσει για τις ΗΠΑ, προκειμένου να πάρει μέρος στην πανηγυρική συνεδρίαση του ΟΗΕ για τη νέα χιλιετία και στη συνάντηση των ηγετών της προοδευτικής διακυβέρνησης στον 21ο αιώνα, που έχει καλέσει ο Αμερικανός πρόεδρος Μπιλ Κλίντον.
