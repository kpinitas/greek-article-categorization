Στη Δικαιοσύνη διαβιβάστηκε το πόρισμα της ρουμανικής αρχής διερεύνησης ατυχημάτων για το μοιραίο «Φάλκον». 
 Το πόρισμα κατατέθηκε χθες επίσημα στον υπουργό Μεταφορών Χρήστο Βερελή, ο οποίος το διαβίβασε στην εισαγγελία πλημμελειοδικών και το ανακριτικό συμβούλιο αεροπορικών ατυχημάτων.
 Ο κυβερνητικός εκπρόσωπος Δημήτρης Ρέππας τόνισε, χθες, ότι η κυβέρνηση έχει δηλώσει από την πρώτη στιγμή ότι θα λάμψει η αλήθεια και πρόσθεσε: «Τα όργανα που θα κληθούν να αποδώσουν ευθύνες πρέπει να τις αποδώσουν με τρόπο δίκαιο σε 
όσους τις έχουν». Με βάση το πόρισμα της ελληνικής πλευράς, έχει ξεκινήσει η ανακριτική διαδιασία.
 Το ρουμανικό πόρισμα συντάχθηκε από επιτροπή διερεύνησης, στην οποία μετείχαν εμπειρογνώμονες από τη Γαλλία, τις ΗΠΑ, τη Γερμανία και τη Βρετανία.
 Ο Βασίλε Τόκου, αρχιεπιθεωρητής της επιθεώρησης Πολιτικής Αεροπορίας του υπουργείου Μεταφορών της Ρουμανίας, με δηλώσεις του στο «Μακεδονικό Πρακτορείο 
Ειδήσεων» απέδωσε το αεροπορικό ατύχημα σε τεχνική βλάβη και λανθασμένη πλοήγηση.
 «Σε υψόμετρο περίπου 5.000 μέτρων, επί περίπου 24 δευτερόλεπτα, το ελληνικό αεροσκάφος είχε 10 κάθετες ταλαντεύσεις, οι οποίες υπερέβησαν τα όρια χειρισμού του αεροσκάφους. Η πρόσκρουση των επιβατών χωρίς ζώνες ασφαλείας στα 
τοιχώματα και τα αντικείμενα του αεροσκάφους, λόγω των επιταχύνσεων που εμφανίστηκαν ως συνέπεια των ταλαντεύσεων, τους οδήγησε στο θάνατο».
 Η επιτροπή των εμπειρογνωμόνων εκτιμά ότι ο κανονισμός που εφάρμοζε η «Ολυμπιακή» για τις ζώνες ασφαλείας δεν ήταν ο ενδεδειγμένος για ένα αεροσκάφος όπως το «Φάλκον», που αναπτύσσει μεγάλη ταχύτητα κατά την προσγείωση. Σημειώνει, επίσης, ότι οι κυβερνήτες φαίνεται πως δεν γνώριζαν τις 
περίπλοκες λειτουργίες του αυτόματου πιλότου και των άλλων μηχανισμών του συγκεκριμένου τύπου αεροσκάφους. Προτείνουν, ακόμη, στην κατασκευάστρια εταιρεία να στείλει επιστολή σε όλους τους κυβερνήτες «Φάλκον» με οδηγίες για το χειρισμό του αεροσκάφους με ενεργοποιημένο τον αυτόματο πιλότο.
 Αναλυτικά το πόρισμα εντοπίζει τέσσερις λόγους για την πτώση του «Φάλκον»: 
 * Τόσο οι πιλότοι όσο και η κατασκευάστρια έχουν λανθασμένη εκτίμηση του κινδύνου από τη βλάβη του αντισταθμιστή δύναμης στη βαλβίδα. Το λεγόμενο «πιτς 
φιλ» είναι το σύστημα που αυξάνει ή μειώνει την αντίσταση του πηδαλίου ανάλογα 
με την ταχύτητα του αεροσκάφους. Οι ειδικοί σημείωνουν ότι το στοιχείο αυτό δεν προκάλεσε από μόνο του την τρελή πορεία του αεροσκάφους.
 * Παρέμβαση του πληρώματος στον αυτόματο πιλότο, το οποίο μάλιστα δεν φαίνεται 
 * Λανθασμένες εντολές που είχαν δοθεί στους πιλότους για περίπτωση βλάβης του αντισταθμιστή σε μεγάλες ταχύτητες.
*Μη χρησιμοποίηση των ζωνών ασφαλείας κατά τη διάρκεια της καθόδου, γεγονός που πολλαπλασίασε τις θλιβερές συνέπειες. H μεγάλη ταχύτητα του αεροσκάφους επιβάλλει χρήση των ζωνών μόλις αρχίζει η κάθοδος. Ομως οι πιλότοι εφάρμοσαν τους κανονισμούς της Ο.Α. που αφορούν μεγαλύτερα και πιο αργά αεροσκάφη.
 Το πόρισμα υποβλήθηκε από τη ρουμανική πλευρά στα αγγλικά και ήδη διαβιβάστηκε 
στο υπουργείο Εξωτερικών για να μεταφραστεί. Βρίσκεται επίσης στη διάθεση των οικογενειών των θυμάτων του τραγικού ατυχήματος.
  Θλιβερό χαρακτηρίζει ο εκπρόσωπος της N.Δ. Aρης Σπηλιωτόπουλος το γεγονός ότι κανείς από την κυβέρνηση δεν είχε τη στοιχειώδη ευαισθησία να παρουσιάσει το πόρισμα, δεδομένου μάλιστα ότι τόσο ο T. Mαντέλης όσο και ο Θ. Πάγκαλος είχαν καταφερθεί με δριμύτητα εναντίον στελεχών της Ολυμπιακής.
