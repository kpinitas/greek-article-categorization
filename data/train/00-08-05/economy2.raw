Στην τελική ευθεία για την εισαγωγή της στο ΧΑΑ εισήλθε η Τράπεζα Κύπρου. Η Επιτροπή Κεφαλαιαγοράς ενέκρινε χθες την αίτηση του συγκροτήματος και η όλη διαδικασία αναμένεται να ολοκληρωθεί στα τέλη του επόμενου μήνα.
 Μετά την εξασφάλιση της έγκρισης από το Διοικητικό Συμβούλιο του Χρηματιστηρίου Αξιών Αθηνών, και η Επιτροπή Κεφαλαιαγοράς σε χθεσινή της συνεδρίαση ενέκρινε το ενημερωτικό δελτίο του συγκροτήματος της Τράπεζας Κύπρου για την εισαγωγή των μετοχών του στην Κύρια Αγορά του ΧΑΑ.
 Η ακριβής ημερομηνία της εισαγωγής θα αποφασιστεί από το Διοικητικό Συμβούλιο του συγκροτήματος σε συνεννόηση με τις χρηματιστηριακές αρχές.
 Στο πρώτο εξάμηνο του έτους η τράπεζα εμφάνισε αύξηση των κερδών της κατά 64%.
 Σύμφωνα με το γενικό διευθυντή στην Ελλάδα, κ. Αν. Ηλιάδη, το μεγαλύτερο μέρος των κερδών αυτών οφείλονται σε τραπεζικές εργασίες, δηλαδή από έσοδα τόκων και προμηθειών. Μάλιστα τα συγκεκριμένα κονδύλια εμφανίζουν ρυθμό ανόδου που υπερβαίνει το 50% και προσεγγίζει το 70% (προμήθειες).
 Ο κ. Ηλιάδης, αναφερομένος στην πορεία της τράπεζας τα 10 τελευταία χρόνια, υπογράμμισε ότι υπερβαίνει το μέσο όρο του κλάδου. Αποτέλεσμα της πορείας αυτής ήταν το μερίδιο αγοράς στις χορηγήσεις να ξεπεράσει το 3% στο πρώτο εξάμηνο του έτους, ενώ το μερίδιο των καταθέσεων να ξεπεράσει το 1, 54%. Στόχος της διοίκησης της τράπεζας είναι το μερίδιο αυτό στα επόμενα τρία με τέσσερα χρόνια να ξεπεράσει το 5%. Αλλωστε στην επίτευξη του στόχου αυτού θα συμβάλει και το δίκτυο των καταστημάτων, το οποίο έως το 2004 θα έχει ξεπεράσει τα 120. Παράλληλα η τράπεζα έχει επενδύσει και στην ανάπτυξη εναλλακτικών δικτύων διανομής των προϊόντων της, έτσι μέσα στον Αύγουστο θα τεθούν σε εφαρμογή οι υπηρεσίες του Internet banking και του phone banking.
