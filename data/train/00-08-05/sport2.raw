 Με τρεις ήττες στα ισάριθμα φιλικά παιχνίδια που έδωσε στη Γερμανία ολοκλήρωσε χθες το απόγευμα ο Ολυμπιακός το δεύτερο και βασικό στάδιο της προετοιμασίας του. Η πειραϊκή ομάδα η οποία αναμενόταν να επιστρέψει στην Αθήνα λίγο πριν από τα μεσάνυχτα, έχασε χθες το μεσημέρι 2-1 από τη γερμανική Ουλμ, σε έναν αγώνα όπου ο Γιάννης Μαντζουράκης χρησιμοποίησε για ακόμη μία φορά όλους τους ποδοσφαιριστές που έχει στη διάθεσή του.
 Οι «ερυθρόλευκοι» μάλιστα, από το 43' αναγκάστηκαν να αγωνιστούν με 10 παίκτες λόγω αποβολής του Γιώργου Αμανατίδη, αλλά σε καμία περίπτωση δεν είχαν την απόδοση του β' ημιχρόνου του παιχνιδιού με τη Φιορεντίνα. Ο Ολυμπιακός παρουσιάστηκε κουρασμένος, νευρικός, γεγονός που τον οδήγησε σε μία ακόμα ήττα.
 Το παιχνίδι διεξήχθη υπό συνεχή βροχή στο στάδιο «Ντεσάου», έδρα της Ουλμ, στο οποίο βρέθηκαν περίπου 1.500 θεατές και υπήρξαν πολλά σκληρά μαρκαρίσματα και από τις δύο πλευρές. Από τον Ολυμπιακό ξεχώρισαν στο πρώτο ημίχρονο οι Αλεξανδρής, Τζόρτζεβιτς, Κόντης και από το δεύτερο ημίχρονο οι Αντζας (αντικαταστάθηκε λόγω τραυματισμού), Πατσατζόγλου, Γιαννακόπουλος, Ζέτερμπεργκ.
 «Το τελικό αποτέλεσμα δεν μου αλλάζει την καλή εικόνα που έχω μέχρι τώρα για την ομάδα. Δεχθήκαμε δύο γκολ από στημένες φάσεις, τις οποίες δεν έχουμε δουλέψει ακόμα. Είμαι ικανοποιημένος σε γενικές γραμμές. Η ομάδα είναι κουρασμένη και οι παίκτες παρουσιάστηκαν νευρικοί στο παιχνίδι» δήλωσε στο τέλος του αγώνα ο Γιάννης Μαντζουράκης.
 Ο Αλεξανδρής στο 16' είχε γυριστό σουτ, η μπάλα χτύπησε στο δοκάρι του Χίλφικερ και απομακρύνθηκε από τους αμυντικούς της Ουλμ. Το επόμενο λεπτό (17') η Ουλμ άνοιξε το σκορ (1-0) με κεφαλιά του Σίλβα.
 Στο 20' ο Αλεξανδρής άλλαξε την μπάλα με τον Τζιοβάνι και ο πρώτος με δυνατό γυριστό σουτ ισοφάρισε σε 1-1. 
 Στο 63' η Ουλμ πήρε πάλι το προβάδισμα στο σκορ (2-1) με τον ίδιο παίκτη, τον Σίλβα και με το ίδιο τρόπο (με κεφαλιά έπειτα από εκτέλεση κόρνερ). Στο 84' ο Γιαννακόπουλος μέσα από την περιοχή είχε σουτ άουτ από πάσα του Καστίγιο. 
 Ο Γερμανός διαιτητής έδειξε κόκκινη κάρτα στον Αμανατίδη στο 43' για δυνατό φάουλ στο χώρο του κέντρου. Την κίτρινη κάρτα αντίκρισαν οι Μαυρογενίδης, Λουτσιάνο, Ελευθερόπουλος, Ανατολάκης.
 ΟΥΛΜ: Χίλφικερ, Κόνραντ, Σίλβα, Γκρόιερ, Κέβρικ (55' Οττο), Ράντοκι, Σάριγκερ, Ρόσλερ, Κόλβιντσον, Φονσέκα, Μέτβεντ (85' Κούλια).
