 Το δρόμο για την παράκαμψη των εμπάργκο στις εισαγωγές προϊόντων από την κατεχόμενη Κύπρο εκ μέρους της Ευρωπαϊκής Ενωσης ανοίγει απόφαση του Ευρωπαϊκού Δικαστηρίου, επιτρέποντας την εισαγωγή γεωργικών προϊόντων του «ψευδοκράτους» με τουρκικά πιστοποιητικά.
 Σύμφωνα με την τουρκοκυπριακή εφημερίδα «Μπιρλίκ», η σχετική απόφαση ελήφθη ύστερα από αποστολή από την κατεχόμενη Κύπρο εσπεριδοειδών στην Αγγλία με πιστοποιητικά της Τουρκίας και ύστερα από διάβημα που έκαναν Eλληνοκύπριοι έμποροι στο Λονδίνο προς το υπουργείο Γεωργίας της Αγγλίας.
 Η απόφαση του Δικαστηρίου φαίνεται να αφήνει νομικό παραθυράκι, υπό ορισμένες προϋποθέσεις, όσον αφορά τις εξαγωγές προϊόντων από τα κατεχόμενα στα κράτη-μέλη της Ευρωπαϊκής Ενωσης, μέσω Τουρκίας, και ειδικά στα θέματα που αφορούν τα υγειονομικά πιστοποιητικά και τα πιστοποιητικά για τη χώρα προέλευσης των εν λόγω προϊόντων. Στη δικαστική απόφαση, που εξεδόθη την Τρίτη 4 Ιουλίου, αναφέρεται ότι οι «15» μπορούν να εισάγουν προϊόντα από μη κράτη-μέλη της Ε.Ε. και να αποδέχονται υγειονομικά πιστοποιητικά που δεν εκδίδει η χώρα προέλευσης των προϊόντων, δεδομένου ότι ικανοποιούνται κάποιοι κανονισμοί της Ε.Ε.
Οι κανονισμοί αυτοί προβλέπουν ότι τα προϊόντα εισήχθησαν στο έδαφος της χώρας όπου ο έλεγχος γίνεται πριν από την εξαγωγή τους στην Ε.Ε., ότι τα προϊόντα παρέμειναν στην εν λόγω χώρα για συγκεκριμένη χρονική περίοδο και υπό συγκεκριμένες συνθήκες, ώστε να ολοκληρωθεί ο κατάλληλος έλεγχος, και ότι τα προϊόντα αυτά δεν υπόκεινται σε ειδικούς κανονισμούς της Ε.Ε. που μπορούν να εφαρμοστούν μόνο στη χώρα προέλευσης.
 Η απόφαση του Δικαστηρίου αναφέρει ακόμη ότι τα κράτη-μέλη δεν υποχρεώνονται να λάβουν υπόψη τους λόγους για τους οποίους υγειονομικά πιστοποιητικά δεν έχουν εκδοθεί από τη χώρα προέλευσης των προϊόντων, για να αποφασίσουν κατά πόσο τα πιστοποιητικά συνάδουν με οδηγίες της Ε.Ε.
 Η 11σέλιδη απόφαση εκδόθηκε έπειτα από αίτημα της βρετανικής Βουλής των Λόρδων, η οποία απευθύνθηκε στο Δικαστήριο για ερμηνεία συγκεκριμένων οδηγιών της Ε.Ε. που αφορούν την εισαγωγή προϊόντων στα κράτη-μέλη.
