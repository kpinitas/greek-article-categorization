 Ολοι αγαπούσαν τον «Ωραίο Μαρτσέλο»: οι σκηνοθέτες, το κοινό και ακόμα περισσότερο η Κατρίν Ντενέβ. Αυτές τις μέρες το «National Film Theater» του Λονδίνου ετοιμάζει ένα μεγάλο αφιέρωμα στον Iταλό ηθοποιό Μαρτσέλο Μαστρογιάνι που έφυγε από κοντά μας πριν από πέντε χρόνια. Τότε, οι Ιταλοί ως ένδειξη πένθους για την απώλειά του είχαν σβήσει τα φώτα στη «Fontana di Trevi» -την οποία ο Μαστρογιάνι είχε κάνει τόσο διάσημη από την «Ντόλτσε Βίτα» του Φελίνι- και την είχαν σκεπάσει μ'ένα μαύρο μεταξένιο ύφασμα. 
 Στο αφιέρωμα που ξεκινάει αύριο στη βρετανική πρωτεύουσα, θα προβληθούν 22 από τις ταινίες στις οποίες πήρε μέρος ή πρωταγωνίστησε ο Μαρτσέλο Μαστρογιάνι. Από τις «Λευκές Νύχτες» του Βισκόντι, τη «Νύχτα» του Αντονιόνι, τη «Ντόλτσε Βίτα» του Φελίνι, μέχρι τις σχετικά πρόσφατες εμφανίσεις του στις ταινίες του Θόδωρου Αγγελόπουλου, ο Μαστρογιάνι ως ηθοποιός κατάφερε να προκαλέσει το ενδιαφέρον του παγκόσμιου κοινού.
 Ο μύθος του δεν χτίστηκε όμως μόνο με κινηματογραφικά υλικά. 
 H γοητεία του δεν μπορούσε να αφήσει αδιάφορη καμία γυναίκα αρκετά χρόνια πριν γίνει γνωστός από τον κινηματογράφο, γεγονός που έχει επιβεβαιωθεί εμμέσως και από δικές του αφηγήσεις: Στα 19 του χρόνια, κρυβόταν από τους ναζί στη σοφίτα ενός ραφτάδικου στη Βενετία. Ενα βράδυ αποφάσισε να «αποδράσει». Πήρε λοιπόν ένα νυχτερινό τρένο από το Μέστρε κατευθυνόμενος βόρεια, προς τα βουνά. «Υπήρχε φόβος αεροπορικής επίθεσης και έτσι το τρένο ταξίδευε χωρίς φώτα» είχε πει ο ίδιος. «Ημασταν στριμωγμένοι ο ένας πάνω στον άλλον. Υπήρχε απόλυτο σκοτάδι. Δεν μπορούσες να διακρίνεις τίποτα. Από τις κουβέντες που άκουγα δίπλα μου είχα καταλάβει ότι κοντά σε μένα βρίσκονταν και μια γυναίκα που μιλούσε με τους φίλους της. Ανεξαρτήτως το πόσο στριμωγμένοι ήμασταν εκεί μέσα, εγώ ως μανιώδης καπνιστής θέλησα ν' ανάψω ένα τσιγάρο. Ανάβοντας το σπίρτο, τυφλώθηκα για λίγο και δεν κατάφερα να διακρίνω ποιος ήταν δίπλα μου. Ξαφνικά η γυναίκα με πλησίασε, με αγκάλιασε και φιληθήκαμε με πάθος αρκετά λεπτά μέσα στο σκοτάδι. Σε λίγο το τρένο σταμάτησε και κατεβήκαμε όλοι. Το σκοτάδι ήταν πυκνό. Ετσι, δεν έμαθα ποτέ ποια είχα φιλήσει, μόνο ότι ήταν ένα υπέροχο φιλί».
 Θα τον αδικούσαμε όμως αν δεν αναφερόμαστε σε απόψεις για τις υποκριτικές του ικανότητες, τις οποίες και έχουν εκφράσει κατά καιρούς οι σκηνοθέτες που έχουν συνεργαστεί μαζί του: «Διακρίνεται από μια έμφυτη ευγένεια, είναι ευφυής και μπαίνει στην ουσία του ρόλου του αθόρυβα, "στις μύτες των ποδιών του" και από εκείνη τη στιγμή δεν κάνει καμιά άλλη ερώτηση» έλεγε ο Φελίνι. Ο σκηνοθέτης Τζον Μπούρμαν που είχε σκηνοθετήσει το 1970 τον Μαστρογιάνι στην ταινία «Λέων ο Εσχατος», θυμάται την ικανότητα του ηθοποιού να υποδύεται με ακρίβεια διάφορους ρόλους χωρίς καμία επιτήδευση, και λέει στον «Guardian»: «Σου έκανε τη ζωή τόσο εύκολη, επειδή μπορούσε με απίστευτη άνεση να βρει απεριόριστους τρόπους να εκφράσει αυτό που του ζητούσες. Ερχόταν στο γύρισμα το πρωί και έβλεπες στο πρόσωπό του να αναδύεται ο χαρακτήρας που υποδυόταν καθώς έβαζε το κοστούμι του ρόλου του».
 Ο σκηνοθέτης πιστεύει ακόμα ότι οι γυναίκες ήθελαν να κάνουν έρωτα μαζί του από την επιθυμία τους να «θεραπεύσουν» αυτήν την έμφυτη μελαγχολία του χαρακτήρα του, ένα είδος λύπης που τον έκανε συχνά σιωπηλό και απόμακρο.
 Ο Μπούρμαν τον είχε επισκεφθεί και στο Παρίσι, όταν ζούσε με την Κατρίν Ντενέβ στο υπερμοντέρνο διαμέρισμά της με τα γυάλινα τραπέζια και τα ασυνήθιστα έπιπλα. Ο σκηνοθέτης θυμάται ότι όταν η Ντενέβ πήγε να τους φτιάξει καφέ, ο Μαστρογιάνι τον πλησίασε και του είπε: «... Τζον, δεν έχεις ιδέα πώς είναι η ζωή μου εδώ. Αυτή είναι (δείχνοντάς του με τα χέρια το ντεκόρ του σπιτιού) τόσο ψυχρή.» Kαι καταλήγοντας μεταφέρει την άποψη του ηθοποιού που αδυνατούσε να καταλάβει την εμμονή των Aμερικανών ηθοποιών που έπρεπε να υποφέρουν για να υποδυθούν ένα ρόλο: «Γιατί οι Aμερικανοί ζορίζονται τόσο; Για μένα το να παίζω, είναι όπως όταν κάνω έρωτα. Τη στιγμή που το κάνω το απολαμβάνω και όταν τελειώσει ελπίζω ότι θα μπορώ να το κάνω ξανά την επόμενη μέρα».
