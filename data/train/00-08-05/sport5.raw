Πάτησαν σε ελληνικό έδαφος, ύστερα από 18 ημέρες... απουσίας στην Ιταλία, οι ποδοσφαιριστές και ο προπονητής του Αρη. Εφθασαν χθες, λίγο μετά τα μεσάνυχτα, και 100 περίπου νεαροί οπαδοί της ομάδας δημιούργησαν θερμή ατμόσφαιρα στο αεροδρόμιο «Μακεδονία» της Θεσσαλονίκης. Και από σήμερα αρχίζει δουλειά επί ελληνικού εδάφους, με μια δύσκολη αποστολή στο Kύπελλο, με την Καλαμάτα.
 «Σας ευχαριστώ για το καλωσόρισμα», είπε ο Μπάμπης Τεννές απευθυνόμενος σε αυτούς που δημιούργησαν τη θερμή ατμόσφαιρα και αναφερόμενος στην προετοιμασία είπε: «Δουλέψαμε καλά αυτές τις ημέρες. Διαπιστώθηκε ότι όλοι θέλουμε το καλύτερο. Μπορώ να πω ότι νιώθω ενθουσιασμένος από την ανταπόκριση που βρήκα από τους ποδοσφαιριστές. Εκείνο που μένει τώρα είναι να συνεχίσουμε, για να είμαστε έτοιμοι για το πρωτάθλημα».
 Για την καλή και σκληρή δουλειά που έγινε στην Ιταλία μίλησε ο αρχηγός του Αρη, Νίκος Παπαδόπουλος, αλλά και ο Μάριος Χριστοδούλου, οι οποίοι βλέπουν μια ενδιαφέρουσα σεζόν.
 Ισμαήλ Μπα και Θωμάς Κυπαρίσσης ήταν τα πρόσωπα που συγκέντρωσαν το ενδιαφέρον των νεαρών φιλάθλων, αλλά και οι παίκτες που ουσιαστικά αποτελούν το «συν» στο φετινό Αρη.
 Aπό τους «κιτρίνους» εξακολουθεί να απουσιάζει ο Ναγκόλι Κένεντι. Θα έρθει την προσεχή Τετάρτη, αναφέρουν νεότερες πληροφορίες. Υπήρξε, λένε στον Αρη, πρόβλημα με τα εισιτήριά του. Ο Τεννές όμως φαίνεται δυσαρεστημένος από την όλη αντιμετώπιση του θέματος Κένεντι και δεν αποκλείεται να υπάρξει συνέχεια, για να βρεθεί τίνος ευθύνη είναι η καθυστερημένη άφιξη του παίκτη από τη Ζιμπάμπουε.
 AMΣTEPNTAM: H Mπαρτσελόνα, σε φιλικό αγώνα προετοιμασίας που έγινε στο «Aρίνα» του Aμστερνταμ, κέρδισε με 2-1 την Aρσεναλ. H «Mπάρτσα» προηγήθηκε στο 3' με πέναλτι του Γκουαρντιόλα, αλλά οι «κανονιέρηδες» ισοφάρισαν στο 31' με τον Tόμας, για να έρθει στο 39' το γκολ του Kοκού, που χάρισε τη νίκη στην ισπανική ομάδα. Tο παιχνίδι έγινε στο πλαίσιο του τουρνουά που διοργανώνει ο Aγιαξ με την ευκαιρία της συμπλήρωσης 100 ετών από την ίδρυσή του και στο οποίο μετέχει ακόμη η Λάτσιο, με την οποία ο «Aίαντας» αναδείχθηκε ισόπαλος χωρίς τέρματα.
