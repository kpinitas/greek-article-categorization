Αρχή της επιτυχίας του συστήματος υγείας είναι η αίσθηση που θα δημιουργηθεί στον πολίτη, ύστερα από την εφαρμογή των προτεινόμενων μέτρων, ότι: 
 Α. Ο γιατρός που ο ίδιος επέλεξε ως οικογενειακό, είναι αυτός που πρέπει να εμπιστεύεται και τυφλά να ακολουθεί τις ιατρικές συμβουλές του.
 Β. Το Κέντρο Υγείας στο οποίο τον παρέπεμψε ο οικογενειακός γιατρός ήταν ένα ίδρυμα που τον αντιμετώπισε με ανθρωπιά και επιστημονική υπευθυνότητα.
 Γ. Το ΕΚΑΒ, με τις μονάδες του, ασθενοφόρα ή ελικόπτερα, τον αντιμετώπισε άρτια επιστημονικά, σε ταχύτατο χρόνο, από την τηλεφωνική κλήση και τον μετέφερε με ασφάλεια στο πρέπον κέντρο, όπου αντιμετωπίστηκε επιτυχώς το πρόβλημα της υγείας του.
 Δ. Το γενικό ή ειδικό νοσοκομείο της περιοχής του είναι ένα πλήρως εξοπλισμένο νοσοκομείο, με σύγχρονο εξοπλισμό, με συνθήκες ξενοχοδοχειακά άριστες, που διαθέτει σοβαρούς επιστήμονες ως γιατρούς και παραϊατρικό προσωπικό, χωρίς να υπάρχουν ράντσα και αναμονές.
 Το ότι δηλαδή το νοσοκομείο του είναι τέτοιας υψηλής στάθμης, ώστε δεν θα χρειαστεί να ταξιδέψει χιλιόμετρα μακριά από την πατρίδα του για να επιλύσει το πρόβλημα της υγείας του.
 μεγαλύτερη δυσκολία, όσον αφορά την υλοποίηση ενός ΕΣΥ ευρωπαϊκών προδιαγραφών, είναι η υπάρχουσα σήμερα κατάσταση στην υγεία. Ο απαιτούμενος αριθμός γιατρών για να λειτουργήσει πλήρως το ΕΣΥ, σε όλους τους τομείς (οικογενειακός γιατρός, νοσοκομεία, Κέντρα Υγείας, ΕΚΑΒ), ανέρχεται στις 20-25.000.
 Το σύνολο όμως των γιατρών της χώρας ανέρχεται σήμερα στις 55.000. Κατά συνέπεια, το ερώτημα το οποίο προκύπτει, είναι ποια είναι η θέση και η σχέση των πλεοναζόντων 30.000 γιατρών με το ΕΣΥ.
 Εάν οι πλεονάζοντες γιατροί συνταχθούν μέσα στον ιδιωτικό τομέα υγείας, αυτομάτως θα υπάρξει ένα άλλο σύστημα, περί την ιδιωτική πρωτοβουλία, το οποίο θα πρέπει το υπουργείο Υγείας να αντιμετωπίσει είτε με πνεύμα συνεργασίας είτε με πνεύμα ανταγωνισμού.
 Η πείρα μέχρι τώρα έχει δείξει ότι ο ιδιωτικός τομέας υγείας αυξάνει προοδευτικά ακόμη και στις μέρες που εφαρμόστηκε το ΕΣΥ (1982 έως σήμερα). Ολόκληροι τομείς, όπως η γυναικολογία και η μαιευτική, με τα ιδιωτικά ανά την Ελλάδα μαιευτήρια, ανήκουν στην ιδιωτική πρωτοβουλία.
 Μεγάλες και σύγχρονες νοσοκομειακές μονάδες, καθώς και τα λεγόμενα διαγνωστικά κέντρα, ινστιστούτα κ.λπ., όχι μόνο ανήκουν σε ιδιώτες, αλλά πολλά από αυτά έχουν εισαχθεί και στο Xρηματιστήριο. Γεγονός το οποίο μεταφράζεται στο ότι «μετ' ου πολύ» θα υπάρξει έκρηξη αναπτύξεως των ιδιωτικών κέντρων και της ιδιωτικής πρωτοβουλίας στην υγεία.
 Εάν μάλιστα λάβουμε υπόψη ότι η μέχρι σήμερα ανταγωνιστική σχέση δημόσιας και ιδιωτικής υγείας έκλινε την πλάστιγγα προς το μέρος της ιδιωτικής, θα πρέπει να προβληματιστούμε πολύ για το ποια θα είναι η σωστή συμπεριφορά, ούτως ώστε να μην υπάρξει μεγαλύτερη συρρίκνωση του δημόσιου τομέα της υγείας.
 Οι ευρωπαϊκές χώρες που ανέπτυξαν Εθνικά Συστήματα Υγείας, ξεκίνησαν την προσπάθειά τους αμέσως μετά το Β' Παγκόσμιο Πόλεμο, με πλήρη προγραμματισμό αριθμού εκπαιδεύσεως γιατρών και νοσηλευτών και κάλυψαν άριστα από πλευράς υγείας όλους τους πολίτες της χώρας τους και όλες τις ειδικότητες.
 Στη χώρα μας, ακόμη απρογραμμάτιστα, οι Ιατρικές Σχολές παράγουν κατά συρροήν γιατρούς, και χιλιάδες Ελληνες γιατροί εισέρχονται στη χώρα έπειτα από σπουδές σε όλες σχεδόν τις χώρες και τα πανεπιστήμια της υφηλίου.
 Ηδη, αυτή τη στιγμή, ο ιδιωτικός τομέας στρατολογεί εκατοντάδες από τους γιατρούς αυτούς, αλλά παράλληλα αναπτύσσεται και η ιατρική ανεργία. Γιατί οι ρυθμοί παραγωγής των γιατρών είναι ιλιγγιώδης για τα δεδομένα της χώρας μας.
 Η πολυφαρμακία, η ιατρική νοσηρότητα και η εξάντληση των αποθεμάτων των Tαμείων είναι μερικές από τις ορατές περιπτώσεις των στρεβλωτικών αυτών φαινομένων. Πυροσβεστικές προσπάθειες, όπως εισαγωγή λίστας φαρμάκων και ελέγχων με ελεγκτές γιατρούς, καταστέλλουν, αλλά δεν σβήνουν την πυρκαγιά.
 Πυρκαγιά, η οποία αν παραμείνει ανεξέλεγκτη θα απανθρακώσει όλο το ΕΣΥ.
 Η πρωτοβουλία του υπουργού Υγείας είναι σαφώς προς τη σωστή κατεύθυνση. Θα πρέπει όμως να συνειδητοποιηθεί ότι η προσπάθεια αυτή θα κινδυνέψει απ' όλους όσοι θα πιστέψουν ότι δεν θα έχουν συμφέρον από την εξυγίανση του ΕΣΥ.
 Δυστυχώς, πρόκειται για στρατιά ανθρώπων, με τεράστια οικονομική δύναμη, με τεράστια συμφέροντα, αλλά και μικροσυμφέροντα. Στη δεύτερη κατηγορία, ανήκουν και ορισμένοι εργαζόμενοι στο σύστημα.
 Στην εξυγιαντική αυτή προσπάθεια θα αποδειχθεί ποιοι στην ουσία θα στηρίξουν τις σωστές μεταβολές και ποιοι θα τις υπονομεύσουν. Γι' αυτό, πρέπει να υπάρξει μεγάλος προβληματισμός, σε όλους εκείνους, οι οποίοι με «ελαφρά τη καρδία», προσπαθώντας να επιτύχουν το τέλειο, θα βρεθούν σύμμαχοι, χωρίς να το αντιληφθούν, με τους πραγματικούς υπονομευτές του συστήματος.
