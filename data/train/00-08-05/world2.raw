 Θύελλα αντιδράσεων από τη διεθνή κοινότητα προκάλεσε η σύλληψη των δύο Βρετανών και δύο Καναδών στο Μαυροβούνιο από το γιουγκοσλαβικό στρατό, ο οποίος τους κατηγορεί ότι είχαν εκρηκτικά και ετοίμαζαν τρομοκρατικές ενέργειες.
 Την έντονη δυσαρέσκειά του προς τη γιουγκοσλαβική κυβέρνηση εξέφρασε με ανακοίνωσή του το βρετανικό υπουργείο Εξωτερικών, ενώ οι δύο Βρετανοί φέρονται προφυλακισμένοι σε φυλακή στα σύνορα Κοσόβου-Μαυροβουνίου. Το Λονδίνο απορρίπτει τον ισχυρισμό του Βελιγραδίου, ότι οι δύο άνδρες είναι τρομοκράτες. «Δεν υπάρχει καμία απόλυτως απόδειξη που να στηρίζει αυτές τις κατηγορίες», ανακοίνωσε η βρετανική κυβέρνηση τονίζοντας «αυτοί οι αστυνομικοί παίζουν σημαντικό ρόλο στη διατηρήση της ειρήνης στο Κόσοβο, ρόλο που τους έχουν αναθέσει τα Ηνωμένα Εθνη».
 Ο γιουγκοσλαβικός στρατός που συνέλαβε τους Βρετανούς μαζί με δύο Καναδούς, ανακοίνωσε ότι οι τέσσερις άνδρες ήταν «οπλισμένοι και εφοδιασμένοι με συσκευές ανατινάξεως», ενώ υπογράμμισε «πως υπήρχαν ενδείξεις ότι εκπαίδευαν ειδικές δυνάμεις για τρομοκρατικές επιθέσεις, του υπουργείου Εσωτερικών του Μαυροβουνίου».
 Ο στρατός έδωσε και φωτογραφίες με τον εξοπλισμό που, όπως υποστηρίζει, είχαν μαζί τους οι συλληφθέντες. Από την Ποντγκόριτσα, τα μέσα μαζικής επικοινωνίας μεταδίδουν πως οι 4 άνδρες θα αντιμετωπίσουν κατηγορίες κατασκοπείας. Σύμφωνα με το γιουγκοσλαβικό στρατό, οι δύο Βρετανοί είναι ο Aντριαν Πράνγκελ, 41, και ο Τζον Γιορ, 31 ετών. Η Οργάνωση για την Ασφάλεια και τη Συνεργασία στην Ευρώπη ανακοίνωσε ότι οι δύο άνδρες -των οποίων δεν επιβεβαίωσε τα ονόματα- εργάζονταν ως εκπαιδευτές στην Aστυνομική Aκαδημία στην Πρίστινα.
 Οσο αφορά στους δύο Καναδούς, πρόκειται για τον Σον Γκόινγκ και τον ανιψιό του Λίαμ Χολ. Και οι δύο, σύμφωνα με πηγές στην Πονγκόριτσα, εργάζονται σε ιδιώτη εργολάβο στο Κόσοβο, ο οποίος εκτελεί έργα για καναδική κατασκευαστική εταιρεία. Την έντονη ανησυχία του εξέφρασε στη Γιουγκοσλαβία και ο Καναδάς. Ο εκπρόσωπος του υπουργείου Εξωτερικών του Καναδά, Ιαν Τριτς, δήλωσε ότι ο ένας από τους συλληφθέντες, ο Σον Γκόινγκ, εργαζόταν ως εργολάβος κατασκευών στο Κόσοβο. Ο άλλος Καναδός, ο Λίαμ Χολ, είναι ανιψιός του Γκόινγκ, ο οποίος είχε επισκεφθεί το θείο του για τις διακοπές του καλοκαιριού. Οπως δήλωσε ο Τριτς, δεν έχει ακόμη διευκρινιστεί εάν ο Χολ εργαζόταν επίσης στο Κόσοβο.
 Και οι δύο είναι από την Αλμπέρτα. Γυρνούσαν από την ακτή του Μαυροβουνίου μαζί με τους δύο Βρετανούς, όταν συνελήφθησαν από το γιουγκοσλαβικό στρατό. Η καναδική κυβέρνηση έχει επικοινωνήσει δύο φορές με τον πρεσβευτή της Γιουγκοσλαβίας στην Οτάβα, είπε ο Τριτς, αναφέροντας πως οι δύο Καναδοί φέρονται να μην είχαν την απαραίτητη άδεια εισόδου στο Μαυροβούνιο.
