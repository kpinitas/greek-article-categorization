 Σε καθολική απαξίωση οδηγείται πλέον η ελληνική χρηματιστηριακή αγορά, με το Γενικό Δείκτη τιμών να υποχωρεί από χθες στα χαμηλότερα επίπεδα των τελευταίων 52 εβδομάδων και να διαμορφώνεται σε τιμές περσινού Μαΐου.
 Το σκηνικό της υποτιμητικής κερδοσκοπίας είναι εμφανές πια πως στήνεται από τα ισχυρά θεσμικά και ιδιωτικά χαρτοφυλάκια της ελληνικής αγοράς, το έργο των οποίων συνεπικουρείται και από την αποχώρηση των ξένων funds, που κατά περιόδους τοποθετούνται με βραχυπρόθεσμο χρονικό ορίζοντα σε ελληνικές μετοχές. 
 Η αλλαγή κλίματος, αν και αιφνίδια, δεδομένου ότι τον τελευταίο καιρό είχε επικρατήσει η πεποίθηση πως η αγορά είχε ήδη «πιάσει πάτο» στις 3.900 μονάδες, αποδίδεται από έγκυρους χρηματιστηριακούς παράγοντες στις εξελίξεις που συνδέονται με την αναβάθμιση της ελληνικής αγοράς από τη Morgan Stanle y. Η απόφαση του ξένου οίκου, να εντάξει την Ελλάδα στους δείκτες των ώριμων αγορών από την 31η Μαΐου του 2001, είναι πλέον εμφανές ότι είχε αρνητικό αντίκτυπο στη χρηματιστηριακή αγορά, καθώς ανέτρεψε τις προσδοκίες που είχαν δημιουργηθεί για ενεργοποίηση των διεθνών θεσμικών χαρτοφυλακίων στη Σοφοκλέους, αρχής γενομένης από τα τέλη του καλοκαιριού. 
 Η «καθυστέρηση», λοιπόν, της αναβάθμισης, με δεδομένο ότι από κυβερνητικούς και οικονομικούς παράγοντες είχε τοποθετηθεί χρονικά το αργότερο έως το τέλος του έτους, επέφερε μεταβολές στην επενδυτική στρατηγική τόσο των Eλλήνων όσο και των ξένων επενδυτών που, συνειδητοποιώντας τώρα ότι «δεν υπάρχουν και πολλά να προεξοφληθούν», αδειάζουν τα χαρτοφυλάκιά τους από μετοχές. 
 Βέβαια, το θέμα της αναβάθμισης και το σενάριο αυτό, που φαίνεται να είναι πιο κοντά στην αλήθεια, έδωσε μια πρώτης τάξεως ευκαιρία στους διαχειριστές των ισχυρών χαρτοφυλακίων να πιέσουν μεθοδικά τις τιμές των μετοχών σε ακόμη χαμηλότερα επίπεδα, προκειμένου να αγοράσουν φθηνότερα και να αυξήσουν το περιθώριο καταγραφής κερδών, όταν ο δείκτης βρεθεί πάλι σε ανοδική τροχιά. 
 Οι κινήσεις τους άλλωστε καταδεικνύουν υποτιμητική κερδοσκοπία παρά «πανικό» πωλήσεων, αφού λίγο-πολύ οι θεσμικοί και οι μεγάλοι «παίκτες» είναι οι μόνοι «επενδυτές» που δραστηριοποιούνται ενεργά στη χρηματιστηριακή αγορά και στα παράγωγα αυτή την περίοδο. Χθες, λοιπόν, ήταν σχεδόν αποκλειστικά πωλητές, ωθώντας τις τιμές χαμηλότερα και, μόλις λίγα λεπτά πριν από το πέρας της συνεδρίασης, αφού ο δείκτης είχε φθάσει να χάνει 2%, πραγματοποίησαν κάποιες περιορισμένες τοποθετήσεις, ψαλιδίζοντας ελαφρά τις απώλειες. 
 Στο επίκεντρο των πωλητών βρέθηκαν κυρίως μετοχές της υψηλής κεφαλαιοποίησης (o FTSE 20 έκλεισε με απώλειες 1, 33%), αν και το αρνητικό κλίμα επεκτάθηκε σε ολόκληρο το φάσμα της χρηματιστηριακής αγοράς, οδηγώντας σε απώλειες 313 μετοχές και σε άνοδο μόλις 33 τίτλους. 
 Τις ισχυρότερες πιέσεις δέχθηκε η μετοχή του ΟΤΕ, που υποχώρησε κατά 2, 69% στις 7.765 δρχ., με αξία συναλλαγών 7, 3 δισ. δρχ. και 931.577 τεμάχια να αλλάζουν χέρια. Σημαντική πτώση κατέγραψε και ο τραπεζικός κλάδος (-1, 05%), με την Πίστεως να χάνει το 1, 80% της αξίας της, κλείνοντας στις 12.820 δρχ. με τζίρο 4, 4 δισ. δραχμές, και την Εθνική να υποχωρεί κατά 0, 83% στις 13.780 δραχμές.
 Σε κάθε περίπτωση, πάντως, αναλυτές της αγοράς επισημαίνουν ότι τα περιθώρια μεγάλης πτώσης της αγοράς παραμένουν περιορισμένα και τοποθετούν τη νέα βάση στήριξης του Γενικού Δείκτη στα επίπεδα των 3.650-3.700 μονάδων. 
