 Δύο Ρώσοι αξιωματικοί αποκεφαλίστηκαν από αντάρτες στην Τσετσενία, και έτσι προστίθενται στους 2.585 Ρώσους στρατιωτικούς που έχουν σκοτωθεί μέσα σε ένα χρόνο στην περιοχή αυτή.
 Σύμφωνα με τη Pωσική Ομοσπονδιακή Υπηρεσία Ασφαλείας, οι δύο αντισυνταγματάρχες είχαν εξαφανιστεί από τις 26 Ιουλίου. Προχθές βρέθηκαν τα κεφάλια τους κοντά σε μια βάση του ρωσικού στρατού.
 Οπως δήλωσε ο υπαρχηγός του ρωσικού γενικού επιτελείου, στρατηγός Βαλέρι Μανίλοφ, πάνω από 2.500 Pώσοι στρατιώτες έχουν σκοτωθεί στην περιοχή του Καυκάσου εδώ και ένα χρόνο, στη διάρκεια των επιχειρήσεων των ομοσπονδιακών δυνάμεων, τόσο στο Νταγκεστάν όσο και στην Τσετσενία.
 Ο στρατηγός Μανίλοφ είπε σε συνέντευξη Τύπου ότι σκοτώθηκαν 2.585 Pώσοι στρατιώτες και 7.705 τραυματίστηκαν στην περιοχή του Καυκάσου και πρόσθεσε ότι την τελευταία εβδομάδα σκοτώθηκαν στην Τσετσενία ένδεκα στρατιώτες και 55 άλλοι τραυματίστηκαν σοβαρά.
 Η επιτροπή «Μητέρες Στρατιωτών» εκτιμά ότι αποκρύβεται η πραγματικότητα και ισχυρίζεται ότι περισσότεροι από πέντε χιλιάδες Pώσοι στρατιώτες έχουν χάσει τη ζωή τους στις ρωσικές επιχειρήσεις και προσθέτει ότι στα επίσημα στοιχεία δεν περιλαμβάνονται οι στρατιώτες που έχασαν τη μάχη με τη ζωή μετά από μέρες λόγω των τραυματισμών τους.
 Σημειώνεται ότι είναι η πρώτη φορά που οι ρωσικές αρχές ανακοινώνουν επισήμως απώλειες από τις επιχειρήσεις τους στον Καύκασο.
 Ο στρατηγός Μανίλοφ τόνισε ακόμα ότι περισσότεροι από 14 χιλιάδες Tσετσένοι αντάρτες σκοτώθηκαν από την έναρξη των επιχειρήσεων στην Τσετσενία και πρόσθεσε ότι περίπου δύο χιλιάδες Tσετσένοι μαχητές βρίσκονται ακόμη στο τσετσενικό έδαφος και περίπου 500-600 στην πρωτεύουσα Γκρόζνι, ενώ στην περιοχή έχουν αναπτυχθεί περισσότεροι από 80 χιλιάδες Pώσοι στρατιώτες.
 «Δεν υπάρχει καμία περιοχή στην Τσετσενία που να ελέγχεται από τους Τσετσένους», τόνισε κατηγορηματικά ο στρατηγός Μανίλοφ και εξέφρασε τη βεβαιότητα πως «μέχρι το Νοέμβριο οι περισσότερες ένοπλες συμμορίες των Τσετσένων θα έχουν εξαρθρωθεί».
 «Αυτό δεν σημαίνει ότι μέχρι τότε όλα θα έχουν τελειώσει. Σημαίνει ότι το επίπεδο των συμμοριών στην Τσετσενία θα είναι το αυτό με όλων των άλλων περιοχών της χώρας», κατέληξε ο στρατηγός Μανίλοφ.
