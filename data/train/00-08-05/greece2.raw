 Επαναστατικό χαρακτηρίζει το όραμα του υπουργού Υγείας, Αλέκου Παπαδόπουλου, για την Υγεία ο επίκουρος καθηγητής Κοινωνικής Ιατρικής Γιάννης Τούντας, προσθέτοντας ότι για πρώτη φορά ένα σύστημα υγείας οργανώνεται με επίκεντρο τις ανάγκες του Eλληνα πολίτη. 
 Ο Γιάννης Τούντας μίλησε στην «Ε» για το έργο της ομάδας εργασίας που δούλεψε για το σχεδιασμό της μεταρρύθμισης του ΕΣΥ, ενώ τόνισε την ανάγκη λήψης συστηματικών μέτρων για την ολοκλήρωσή της. 
 *Ως υπεύθυνος της ομάδας εργασίας που συμμετείχε στο σχεδιασμό της μεταρρύθμισης του συστήματος υγείας, πώς θα χαρακτηρίζατε τα μέτρα που ανακοίνωσε ο υπουργός Υγείας - Πρόνοιας; 
 «Η μεταρρύθμιση που εξήγγειλε ο υπουργός επιχειρεί μια επανάσταση στο χώρο της υγείας. Ο Αλέκος Παπαδόπουλος δεν είναι μόνο ένας μεταρρυθμιστής που εφήρμοσε με επιτυχία τον Καποδίστρια, αλλά και ένας ριζοσπάστης οραματιστής.
 Οι αλλαγές στο χώρο της υγείας αποσκοπούν στη δημιουργία ενός νέου συστήματος υγείας, επικεντρωμένο στις ανάγκες και στις προσδοκίες του Ελληνα πολίτη για υψηλής ποιότητας και ανθρώπινη περίθαλψη με έμφαση στην πρόληψη της δημόσιας υγείας και στην πρωτοβάθμια φροντίδα υγείας».
 *Ποιες είναι οι πιο σημαντικές αλλαγές που τεκμηριώνουν την άποψή σας για επανάσταση στην υγεία; 
 «Πρώτα απ' όλα η περιφερειακή συγκρότηση στο ΕΣΥ με τη δημιουργία των ΠΕΣΥ (Περιφερειακών Συστημάτων Υγείας), ως νομικά πρόσωπα σε κάθε περιφέρεια, που επιτρέπει επιτέλους στο ΕΣΥ να αποκτήσει σύγχρονη, αποκεντρωμένη και αποτελεσματική διοίκηση και έτσι να πάψει να διοικείται από το γραφείο του εκάστοτε υπουργού Yγείας.
 Η δημιουργία, επίσης, του ενιαίου οργανισμού διαχείρισης των πόρων της κοινωνικής ασφάλισης έρχεται να βάλει μια τάξη στην πολυδιάσπαση των ταμείων, στη διαιώνιση των κοινωνικών ανισοτήτων, στην ανεξέλεγκτη κατανάλωση και στην κατασπατάληση της περιουσίας των ίδιων των ασφαλισμένων.
 Η υπαγωγή, επίσης, των μονάδων του ΙΚΑ στα περιφερειακά Σ.Υ. θα επιτρέψει για πρώτη φορά στη χώρα μας να λειτουργήσει ένα ολοκληρωμένο σύστημα πρωτοβάθμιας φροντίδας, όπως είναι τα αστικά κέντρα υγείας, ο προσωπικός γιατρός, η νοσηλεύτρια πρωτοβάθμιας φροντίδας, η νοσηλεία στο σπίτι, τα ιατρικά τηλεφωνικά κέντρα, οι μονάδες αποκατάστασης και πολλά άλλα.
 Επίσης, τα νοσοκομεία, με τη μονοπρόσωπη διοίκηση, την αυτόνομη διαχείριση και την ανάληψη των κλινικών και των εργαστηρίων από επιχειρησιακές μονάδες, μετατρέπονται σε σύγχρονους οργανισμούς, ικανούς να βελτιώσουν όχι μόνο τα οικονομικά των νοσοκομείων, αλλά και την ποιότητα των νοσοκομειακών υπηρεσιών που τόσο έχει ανάγκη ο Ελληνας πολίτης.
 Τα απογευματινά ιατρεία θα διευκολύνουν την πρόσβαση των πολιτών και μαζί με το νέο σύστημα εφημεριών θα καταπολεμηθεί το απαράδεκτο φαινόμενο των ράντσων. Θα πρέπει, επίσης, να υπογραμμίσω τη δημιουργία των περιφερειακών συμβουλίων δημόσιας υγείας, καθώς και τη δημιουργία του Εθνικού Ινστιτούτου Υγείας, με τα ιδιαίτερα σημαντικά κέντρα, που θα περιλαμβάνει, για τον έλεγχο της ποιότητας, για την έρευνα, για την εκπαίδευση, για την ιατρική πληροφορική κ.ά.».
 *Θα μπορέσουν αυτές οι αλλαγές να πετύχουν, με τα γνωστά προβλήματα που αντιμετωπίζουν σήμερα οι εργαζόμενοι, τα νοσοκομεία και τα κέντρα υγείας του ΕΣΥ; 
 «Ασφαλώς και όχι, γι' αυτό μια από τις πρώτες μέριμνες του υπουργού Yγείας, και συνακόλουθα και δική μας, ήταν η επιστημονική και επαγγελματική αναβάθμιση του ανθρώπινου δυναμικού και η προάσπιση της αξιοπρέπειάς τους.
 Οι κρίσεις για τους νεοπροσλαμβανόμενους θα γίνονται με επιστημονικά κριτήρια, θα μπορούν οι γιατροί και το λοιπό προσωπικό να εργάζονται υπερωριακά και να αμείβονται πρόσθετα, ενώ οι ανώτερες βαθμίδες των γιατρών θα μπορούν να ασκούν και ελεγχόμενη ιδιωτική ιατρική, όμως πάντα εντός του ΕΣΥ.
 Θα ισχύσουν ενιαίες εργασιακές σχέσεις για όλες τις κατηγορίες των γιατρών στα νοσοκομεία του ΕΣΥ, αίροντας τις απαράδεκτες διακρίσεις που ίσχυαν μεταξύ πανεπιστημιακών γιατρών και γιατρών ΕΣΥ, ενώ ο τίτλος του κλινικού καθηγητή έρχεται να επιβραβεύσει τα καταξιωμένα επιστημονικά στελέχη του συστήματος».
 *Πόσες τελικά από τις προτάσεις της επιτροπής σας υιοθετήθηκαν από την ηγεσία του υπουργείου Yγείας; 
 «Στην πλειονότητά τους οι προτάσεις μας έγιναν αποδεκτές. Εξάλλου, ο ίδιος ο υπουργός συχνά συμμετείχε στις συνεδριάσεις μας, χαράσσοντας τις κατευθύνσεις και διαμορφώνοντας τα πλαίσια με βάση τα οποία κινηθήκαμε.
 Χαρακτηριστικά, μπορώ να σας αναφέρω ότι η σημαντική τομή που αφορά την περιφερειακή συγκρότηση του ΕΣΥ ως ενιαία Νομικά Πρόσωπα Δημοσίου Δικαίου, ήταν δική του ιδέα που έλυσε το γόρδιο δεσμό στο δίλημμα που αντιμετωπίζαμε σχετικά με τον εκσυχρονισμό των νοσοκομείων και την αλλαγή του νομικού τους καθεστώτος.
 Η μετατροπή τους σε ανώνυμες εταιρείες ή σε Νομικά Πρόσωπα Ιδιωτικού Δικαίου, που υποστήριζε η Ν.Δ., θα δημιουργούσε σοβαρές αντιδράσεις στους εργαζομένους των νοσοκομείων, που ανησυχούν για τις εργασιακές τους σχέσεις και το ασφαλιστικό τους καθεστώς. Με τη λύση που δόθηκε, τα νοσοκομεία χωρίς αυτόνομη νομική υπόσταση μπορούν να εκσυγχρονίσουν τη διοίκησή τους, η υπαγωγή τους, όμως, στο Νομικό Πρόσωπο Δημοσίου Δικαίου της Περιφέρειας διατηρεί και διασφαλίζει το δημόσιο χαρακτήρα τους.
 Από την άλλη, ο υπουργός, εκτός από το δικό μας σχέδιο, αξιοποίησε και το πλούσιο μελετητικό έργο των προκατόχων του, καθώς και τις συμβουλές επιστημονικών και επαγγελματικών φορέων και καταξιωμένων επιστημόνων».
 *Ποια είναι τώρα τα επόμενα βήματα και ποιος ο δικός σας ρόλος; 
 «Μετά την εξαγγελία των μέτρων θα ακολουθήσει για δύο μήνες, περίπου, δημόσιος διάλογος με τα κόμματα, τα συνδικάτα και τους ενδιαφερόμενους φορείς. Η ηγεσία του υπουργείου όχι μόνο δεν θέλει να αιφνιδιάσει, αλλά αποζητά την κομματική συναίνεση και τη βελτίωση των μέτρων μέσα από το δημιουργικό διάλογο.
 Στη συνέχεια θα συγκροτηθούν ομάδες εφαρμογής της μεταρρύθμισης που με επιχειρησιακά σχέδια και οικονομοτεχνικές μελέτες θα αναλάβουν την υλοποίηση των αλλαγών. Σε ό,τι αφορά το δικό μου ρόλο, το έργο που είχα αναλάβει ολοκληρώθηκε με την παράδοση της έκθεσης της ομάδας της εργασίας και την εκπόνηση των δύο μελετών του Κέντρου Μελετών Υπηρεσιών Υγείας για την υγεία στην Ελλάδα και τις υπηρεσίες υγείας στην Ελλάδα, που δόθηκαν πρόσφατα στη δημοσιότητα.
 Αυτό δεν σημαίνει ότι δεν θα συμβάλω με κάθε δυνατό τρόπο στην επιτυχία της μεταρρύθμισης, όχι μόνο επειδή εκτιμώ την προσπάθεια του Αλέκου Παπαδόπουλου, αλλά γιατί πιστεύω το όραμά του για την Υγεία.
 Το ίδιο φαντάζομαι θα ισχύει και για τα υπόλοιπα τριάντα, περίπου, μέλη της ομάδας εργασίας και των υποεπιτροπών που δούλεψαν επίπονα και αφιλοκερδώς για περισσότερο από 2, 5 μήνες, πραγματοποιώντας ένα ιδιαίτερα εκτεταμένο και σημαντικό έργο».
