Σύσσωμη η πανεπιστημιακή κοινότητα, συνάδελφοί του από όλες τις Νομικές Σχολές της χώρας, μέλη της Ακαδημίας Αθηνών, εκπρόσωποι από όλο το φάσμα του πολιτικού κόσμου και πλήθος φίλων παρέστησαν στο τελευταίο κατευόδιο του κορυφαίου συνταγματολόγου και αγωνιστή της δημοκρατίας, Αριστόβουλου Μάνεση.
 Στον κατάμεστο ναό του Αγίου Διονυσίου, όπου εψάλη χθες το πρωί η νεκρώσιμος ακολουθία, έδωσαν το παρών ο πρόεδρος της Βουλής Απ. Κακλαμάνης, ο υπουργός Αμυνας Ακης Τσοχατζόπουλος, ο υπουργός Δικαιοσύνης Μιχ. Σταθόπουλος, ο πρόεδρος του Συνασπισμού Ν. Κωνσταντόπουλος, ο αντιπρόεδρος της Βουλής Κ. Γείτονας, ο πρώην υπουργός Αν. Πεπονής, ο βουλευτής της Ν.Δ. Πρ. Παυλόπουλος, οι Λ. Κύρκος και K. Φιλίνης εκ μέρους του Συνασπισμού, ο γενικός γραμματέας της Ακαδημίας Αθηνών Ν. Ματσανιώτης, οι ακαδημαϊκοί Απ. Γεωργιάδης και Κ. Τούντας, οι συνταγματολόγοι Γ. Κασιμάτης, Ν. Παπαδημητρίου, Αντ. Μανιτάκης, Κ. Μαυριάς και Ν. Αλιβιζάτος, ο πρόεδρος της ΕΣΗΕΑ Ν. Κιάος, ο Κ. Ζουράρις και ο Αγγ. Αλεφάντης.
 Κορυφαίο επιστήμονα και ανυποχώρητο αγωνιστή της δημοκρατίας χαρακτήρισε ο υπουργός Δικαιοσύνης Μιχ. Σταθόπουλος τον Αρ. Μάνεση, στον επικήδειο που εκφώνησε, εξαίροντας την επιστημοσύνη και την προσωπικότητά του. Σε μια περίοδο που οι καθηγητές ασχολούνταν μόνον με τα πανεπιστημιακά τους καθήκοντα και ακολουθούσαν έστω και σιωπηρώς τους εκάστοτε κυβερνώντες, ο Αριστόβουλος Μάνεσης έδειξε πώς συνδέεται το επιστημονικό έργο με τη δημοκρατική παρουσία, υπογράμμισε ο κ. Σταθόπουλος.
 Ο μητροπολίτης Ζακύνθου Χρυσόστομος που χοροστάτησε της νεκρώσιμης ακολουθίας, τόνισε ότι ο Αριστόβουλος Μάνεσης στάθηκε όρθιος σε χαλεπούς καιρούς, όταν άλλοι βολευόντουσαν.
 Επικήδειους εκφώνησαν, εκ μέρους της Ακαδημίας Αθηνών ο Απ. Γεωργιάδης, ο γενικός γραμματέας της Βουλής Π. Τζωρτζόπουλος, από τη Νομική Σχολή Αθηνών ο καθηγητής Ν. Κλαμαρής, από τη Νομική Σχολή της Θεσσαλονίκης ο συνταγματολόγος Αντ. Μανιτάκης και εκ μέρους της Ενωσης Συνταγματολόγων Ελλάδας οι καθηγητές Κ. Μαυριάς και Γ. Κασιμάτης. Ολοι οι ομιλητές αναφέρθηκαν στο πλούσιο επιστημονικό έργο του καθηγητή και επισήμαναν τη συνέπεια λόγων και πράξεων που χαρακτήριζε το βίο του ανδρός. 
 Στεφάνια έστειλαν ο πρωθυπουργός Κων. Σημίτης, η υπουργός Δημόσιας Διοίκησης και Αποκέντρωσης Βάσω Παπανδρέου, ο γραμματέας του ΠΑΣΟΚ Κ. Σκανδαλίδης, η Ακαδημία Αθηνών, η Βουλή.
 Ο Αριστόβουλος Μάνεσης, που εξέπνευσε την περασμένη Τετάρτη στα 78 χρόνια του από ηπατική ανεπάρκεια, βυθίζοντας στο πένθος τον πνευματικό και νομικό κόσμο της χώρας, ενταφιάσθηκε χθες στις 6.30 το απόγευμα στο Νεκροταφείο Αναστάσεως του Σωτήρος στη Θεσσαλονίκη. 
 Προηγήθηκε εκδήλωση προς τιμήν του στη συμπρωτεύουσα, με τη συμμετοχή του υπουργού Μακεδονίας-Θράκης Γ. Πασχαλιδη και του προέδρου του Δικηγορικού Συλλόγου Θεσσαλονίκης Γ. Ιγνατιάδη.
