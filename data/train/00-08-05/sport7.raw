Μια άλλη Τούμπα, πιο ανθρώπινη, που θα σέβεται περισσότερο τους φιλάθλους, θ' αντιμετωπίσουν στις 24 Σεπτεμβρίου οι οπαδοί του ΠΑΟΚ, εκτός κι αν το ΟΥΕΦΑ βγάλει γηπεδούχο τον ΠΑΟΚ στον πρώτο αγώνα της 14ης Σεπτεμβρίου. Κι αυτή όμως η Τούμπα είναι υπό αίρεση, σύμφωνα με τους προγραμματισμούς του Γιώργου Μπατατούδη.
 Η νέα Τούμπα θα άχει 2.500 θέσεις λιγότερες από πέρσι -η χωρητικότητα μίκρυνε, γιατί μπήκαν νέα πιο άνετα και πιο ευρύχωρα καθίσματα. Θα 'χει, επιτέλους, χώρους υγιεινής σ' όλες τις θύρες και φυσικά ένα χλοοτάπητα που και το μάτι θα ικανοποιεί και στις προδιαγραφές μιας ομάδας με υψηλούς στόχους θ' ανταποκρίνεται. Θα 'χει και περισσότερα δημοσιογραφικά, όπως οι προδιαγραφές της ΟΥΕΦΑ θέλουν.
 Η Τούμπα που οραματίζεται ο Μπατατούδης έχει χρονικό ορίζοντα το 2004 και τα έργα που θα γίνουν σ' όσα γήπεδα είναι σε πόλεις που θα φιλοξενήσουν προκριματικούς του ποδοσφαίρου. Θα σκεπασθεί στο σύνολό της. Θα 'χει χώρους αναψυχής σ' όλες τις θύρες και θα μεγαλώσει κατά 20.000 θέσεις - αύξηση που θα προέλθει με το κατέβασμα του αγωνιστικού χώρου κατά 12 μέτρα με την εξαφάνιση του, ούτως ή άλλως άχρηστου, στίβου. Θα 'ναι ένα καθαρό γήπεδο ποδοσφαίρου με τις προδιαγραφές του παγκόσμιου ποδοσφαίρου.
 Το μεγάλο βάρος πέφτει τώρα στο μάνατζμεντ και στην εξασφάλιση εσόδων από άλλες πηγές εκτός από την τηλεόραση και τη διαφήμιση. Τηλεοπτικά οι αγώνες πρωταθλήματος του ΠΑΟΚ θα καλυφθούν από το συνδρομητικό κανάλι, έστω κι αν ο ΠΑΟΚ έκανε ειδική συμφωνία, ενώ στη φανέλα του θα διαφημίζει και πάλι τη Γενική Tράπεζα. Τις διαφημίσεις του γηπέδου θα κάνει μια προσπάθεια να τις εκμεταλλευθεί ο ίδιος. Μένει το εμπορικό κομμάτι και τα έσοδα που μπορεί να προκύψουν από τη σελίδα του ΠΑΟΚ στο Διαδίκτυο. Εκεί υπάρχουν πολλές σκέψεις για καινοτομίες αλλά, για να πετύχουν, χρειάζονται υποδομές. Οι επόμενες μέρες θα δείξουν αν οι υποδομές αυτές θα δημιουργηθούν έως την έναρξη του Πρωταθλήματος.
 FIFA: Στην Iσπανία θα διεξαχθεί το 2ο παγκόσμιο πρωτάθλημα συλλόγων, όπως ανακοίνωσε ο Γ.Γ. της FIFA, Mισέλ Tσεν Pουφίνεν. H απόφαση ελήφθη από την εκτελεστική επιτροπή της διεθνούς ομοσπονδίας, ενώ, όπως έγινε γνωστό, το πρωτάθλημα θα γίνει τον Aύγουστο του 2001, σε ημερομηνίες που δεν ανακοινώθηκαν.
 Στη διοργάνωση θα λάβουν μέρος 12 ομάδες, εκ των οποίων δύο θα είναι ισπανικές. Yπενθυμίζεται ότι το 1ο παγκόσμιο κύπελλο συλλόγων έγινε τον περασμένο Iανουάριο στη Bραζιλία και τον τίτλο κατέκτησε η Kορίνθιανς.
