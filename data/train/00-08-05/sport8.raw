Στα χαρτιά μπορεί να είναι καλύτερη η ελληνική Εθνική Νέων από την αντίστοιχη της Σλοβενίας, όμως στο γήπεδο έκανε τον Μπετσίροβιτς να φαίνεται Ζντοβτς και τον Νάχμπαρ να μοιάζει με Καρλ Μαλόουν: 84-71, άδοξο φινάλε, ένας προημιτελικός οδυνηρός, αφού η Εθνική μας έμοιαζε ακλόνητο φαβορί...
 Το τρένο χάθηκε στο τελευταίο λεπτό του α' ημιχρόνου, όταν το 37-31 έγινε 37-38 ως διά μαγείας, και στο πρώτο 5λεπτο μετά την ανάπαυλα, όταν πήραν φωτιά τα χέρια του Νάχμπαρ κι έκαψαν το ελληνικό καλάθι. Μόλις ξεθάρρεψαν οι υπόλοιποι Σλοβένοι (ειδικά ο εκπληκτικός πλέι-μέικερ Μπετσίροβιτς), έκαναν την Εθνική μας «τ' αλατιού»: 51-59 από 51-47 και τελικά 71-84 χωρίς αντίσταση, ρέκβιεμ για μια ομάδα που ποτέ δεν αξιοποίησε στο γήπεδο το ταλέντο της...
 Παρά το άθλιο, γεμάτο λάθη ξεκίνημα (2-10 στο 4ο λεπτό), η Εθνική μας κρατούσε τα ηνία όσο έβρισκαν πεδίο δράσης ο Παπαδόπουλος με τον Φώτση. Στο δεύτερο μέρος, τα δεδομένα άλλαξαν δραματικά. Οι Σλοβένοι ορμούσαν τρεις-τρεις στον αργοκίνητο Λάζαρο, ο Φώτσης έφευγε για τον πάγκο ντροπιασμένος από τα όργια του Νάχμπαρ, το 'ριξε μοιραία η ελληνική ομάδα στα τρίποντα: 2 στα 19, αν δεν χάσαμε το μέτρημα! Η γύμνια του πάγκου, ο οποίος πρόσφερε μόλις 2 πόντους στην ομάδα, επίσης αποδείχθηκε καθοριστική, απέναντι σε μία Σλοβενία που έβαζε κι έβγαζε κόσμο κατά βούληση.
 Το φινάλε στην Οχρίδα βρήκε τους πιτσιρικάδες από τη Λιουμπλιάνα και το Λάσκο να πανηγυρίζουν τρελά. Εκτός της πρόκρισης για τα ημιτελικά του Ευρωμπάσκετ, κρατούσαν στα χέρια τους και το εισιτήριο για το Παγκόσμιο Πρωτάθλημα του 2001 στην Ιαπωνία.
