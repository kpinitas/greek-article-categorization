 Η πρώτη κουβέντα έγινε επί ολλανδικού εδάφους, κατά τη διάρκεια της προετοιμασίας. Η δεύτερη, και ίσως οριστική, προς το τέλος της ερχόμενης εβδομάδα.
 Αρχηγοί και διοίκηση της ΑΕΚ κάθονται στο τραπέζι για να συζητήσουν, και ενδεχομένως να συμφωνήσουν, για το καθεστώς των πριμ που θα ισχύσει στη νέα σεζόν.
 Ατματσίδης, Κασάπης, Νικολαΐδης και Τσάρτας έκαναν μια πρώτη συζήτηση στην Ολλανδία με τον Πέτρο Στάθη, παρόντος και του Γιάννη Παθιακάκη. Αίτημα των ποδοσφαιριστών προς τη διοίκηση είναι μια αύξηση της τάξης του 10% σ' όλα τα πριμ. Οπως, για παράδειγμα, το πριμ κατάκτησης τίτλου (7.000 δρχ. το λεπτό συμμετοχής πέρσι) και 2ης θέσης (5.000 δρχ το λεπτό πέρσι). Η διοίκηση το συζητά, στη βάση να δώσει επιπλέον κίνητρα στους ποδοσφαιριστές. 
 Αυτό που απορρίπτει ασυζητητί είναι το πριμ της ισοπαλίας στα εντός έδρας ντέρμπι. Επίσης εδώ και τρία χρόνια (από την εποχή Τροχανά) δεν υπάρχουν μπόνους για εκτός έδρας ισοπαλίες, πλην έξι αγώνων (με Ολυμπιακό, Παναθηναϊκό, ΠΑΟΚ, Ηρακλή, Αρη και ΟΦΗ).
 Η διοίκηση σε συνεργασία προφανώς με τον Παθιακάκη θα ανακοινώσει στους ποδοσφαιριστές ότι δεν θα παίρνουν πριμ αν στην αρχή ή μεσούσης της περιόδου απομακρυνθούν από την κορυφή. Με τη σημείωση ότι θα τα εισπράξουν στην πορεία όλα αν ανακάμψουν και πλησιάσουν πάλι το στόχο τους. 
 Θα συζητηθεί επίσης το ενδεχόμενο της αύξησης των πριμ στα ντέρμπι. Πέρσι ήταν 600.000 δρχ., οι παίκτες όμως δεν κέρδισαν κανένα ντέρμπι.
 Παράλληλα με τα πριμ, θα καταρτιστεί και ο εσωτερικός κανονισμός που προβλέπεται να είναι πιο αυστηρός. Ο Παθιακάκης δίνει έμφαση σε θέματα ωραρίου και κατ' επέκταση σε ό,τι αφορά ζητήματα πειθαρχίας. Ξεκαθάρισε στους παίκτες ότι παράλληλα με τα αυξημένα πριμ, πιο τσουχτερά από κάθε άλλη φορά θα είναι τα πρόστιμα. Τα λεφτά μάλιστα από τις «καμπάνες», τούτη τη φορά θα εισρέουν στα ταμεία της ΠΑΕ και όχι στο ταμείο (εφεδρικών) ποδοσφαιριστών.
 * Την Κοζάνη υποδέχεται αύριο το βράδυ η ΑΕΚ στις 9 στη Ν. Φιλαδέλφεια, στον πρώτο αγώνα Kυπέλλου. Θα παίξουν κυρίως όσοι δεν αγωνίστηκαν το διήμερο στο τουρνουά.
