 Ο ΠΑΟΚ, ό,τι κι αν γίνει στα υπόλοιπα ματς της τελευταίας αγωνιστικής, με δική του νίκη στα Τρίκαλα βγαίνει απευθείας (δίχως μπαράζ) στο Κύπελλο UEFA. Γιατί; 
 Διότι έτσι είπε, σε καταλυτική παρέμβασή του στην αθλητική εκπομπή της ΕΤ-3, ο πρόεδρος της ΕΠΑΕ Βίκτωρας Μητρόπουλος τις πρώτες πρωινές ώρες της Δευτέρας. Και, ως γνωστόν, όταν τοποθετείται δημοσίως ο εμπνευστής του φόρματ των μπαράζ, κάθε περαιτέρω ερμηνευτική ανακοίνωση της Λίγκας περιττεύει. Αφήστε ότι, στην πράξη, οι ερμηνείες πιο πολλή σύγχυση επιφέρουν, παρά ξεκαθαρίζουν το νεφελώδες τοπίο. Για να το λέει, λοιπόν, ο Βίκτωρ, έτσι θα 'ναι.
 Η λογική της τοποθετήσεως είναι, ότι ο πέμπτος ΠΑΟΚ έχει διαφορά 
8 πόντων από τον όγδοο Πανιώνιο, άρα εφόσον νικήσει στα Τρίκαλα, τούτη η διαφορά δεν υπάρχει τρόπος να μειωθεί στο όριο των έξι βαθμών. Αν, δηλαδή, το πρωτάθλημα είχε ολοκληρωθεί με τη σημερινή βαθμολογία (ΠΑΟΚ 52, Ηρακλής 49, Αρης 47, Πανιώνιος 44), αυτομάτως ο ΠΑΟΚ θ' ανακηρυσσόταν πέμπτος. Για τη δε έκτη και τελευταία προνομιούχο, θέση (αφού οι μεταξύ τους αποστάσεις είναι μικρότερες των έξι πόντων) θα διαγωνίζονταν οι άλλοι τρεις. Με την εξής σειρά: Ηρακλής-Αρης, Αρης-Πανιώνιος, Ηρακλής-Πανιώνιος. Κι όποιος μαζέψει τους περισσότερους βαθμούς. Αντιλαμβάνεται κανείς, συνεπώς, ότι τα παιγνίδια Αρη-ΟΦΗ και Πανιωνίου-Ηρακλή είναι τα αποφασιστικά για το πόσες ομάδες θα διεκδικήσουν την έκτη θέση και υπό ποιες προϋποθέσεις (σειρά αγώνων, πλεονέκτημα έδρας).
 Στην ουρά, αντιστοίχως: Ετσι όπως είναι διαμορφωμένοι σήμερα οι συσχετισμοί, θα υποβιβάζονταν απευθείας (εκτός από τους δύο τελευταίους, Τρίκαλα και Απόλλωνα, επίσης) η Προοδευτική και η Καβάλα, δεδομένου ότι ο αμέσως προηγούμενός τους στη βαθμολογία Πανηλειακός είναι στο 
7, δηλαδή πέρα από το όριο των έξι πόντων. Εδώ, για να γίνουν μπαράζ, μία ρεαλιστική περίπτωση υπάρχει: Να νικήσει η Προοδευτική τον Πανηλειακό στον Πύργο, οπότε οι Πελοποννήσιοι θα μείνουν στους 37 πόντους αλλ' οι Κορυδαλλιώτες θα φτάσουν στους 31 (-6). Τότε θα γίνουν τρεις αγώνες (Πανηλειακός-Προοδευτική, Προοδευτική-Πανηλειακός και ξανά, αν στο μεταξύ καμία απ' τις ομάδες δεν έχει κάνει δύο νίκες, Πανηλειακός-Προοδευτική), κι όποιος αντέξει νά 'χει στο τέλος τους περισσότερους βαθμούς. Ολ' αυτά, με υπόθεση εργασίας ότι η Καβάλα θα ηττηθεί από τον Παναθηναϊκό.
 Στη Β' Εθνική, όπου ο πρωταθλητής προβιβάζεται απευθείας στην Α', ο Αθηναϊκός με νίκη την Κυριακή εντός έδρας επί της Καλλιθέας επιστρέφει στη μεγάλη κατηγορία. Κι επειδή, στις δύο αγωνιστικές που απομένουν ώς το φινάλε, είναι μάλλον αδύνατο να δημιουργηθούν (μεταξύ των επόμενων τριών) αποστάσεις μεγαλύτερες των έξι βαθμών, με τα τρέχοντα δεδομένα τη δεύτερη προνομιούχο θέση θα διεκδικούσαν οι άλλοι τρεις μνηστήρες: Αιγάλεω-Γιάννενα, Γιάννενα-Πανσερραϊκός, Αιγάλεω-Πανσερραϊκός, κι όποιος μαζέψει τους πιο πολλούς πόντους.
 Στην ουρά: Απευθείας υποβιβάζονται κι είναι ήδη καταδικασμένοι, οι τελευταίοι τέσσερις (Αναγέννηση Καρδίτσας, Πιερικός, Ιάλυσος, Εθνικός). Απευθείας θα υποβιβαζόταν, με τα σημερινά δεδομένα και η 14η Νάουσα, επειδή η διαφορά της από τον 11ο Παναιτωλικό είναι στο -9. Η έκτη υποβιβαζόμενη ομάδα θα έβγαινε από τις αναμετρήσεις Παναιτωλικού-Αγίου Νικολάου, Αγίου Νικολάου-Πανελευσινιακού, Παναιτωλικού-Πανελευσινιακού. Οποιος θα μάζευε τους λιγότερους πόντους, θα έπεφτε.
 Στη Γ' Εθνική: Ακράτητος και Ναυπακτιακός Αστέρας προβιβάζονται απευθείας στη Β'. Με τα σημερινά δεδομένα, στη Δ' θα υποβιβάζονταν απευθείας οι τελευταίοι επτά (Δόξα Βύρωνα, Εδεσσαϊκός, Καρδίτσα, Κερατσίνι, Εθνικός Κατερίνης, Νίκη Βόλου, Κιλκισιακός). Κι άλλοι τρεις, δηλαδή οι χαμένοι των μετωπικών αναμετρήσεων 8ου-13ου (Χαλκηδόνα-Αγερσανί), 9ου-12ου (Ποσειδώνας Μηχανιώνας-Λύκοι), 10ου-11ου (Νεάπολη-Απόλλωνας Κρύας Βρύσης). Εδώ μένουν άλλες τέσσερις αγωνιστικές για να ολοκληρωθεί η κανονική περίοδος, όμως οι αποστάσεις είναι πολύ κοντινές (ο 8ος στο 
2 από τον 13ο), πράγμα που σημαίνει ότι κατά πάσαν πιθανότητα θα γίνουν όλα τα μπαράζ. Οτι, δηλαδή, ουδείς θα ξεχωρίσει να σωθεί απευθείας και ουδείς, επίσης, θα ξεχωρίσει τόσο, ώστε να καταδικαστεί απευθείας.
