 Εν αναμονή της απόφασης ζωής του Γιώργου Βαρδινογιάννη βρίσκεται ο Παναθηναϊκός σε μια περίοδο κρίσιμη, όπου θέματα σημαντικά, όπως του προπονητή και τα μεταγραφικά, παραμένουν ανοικτά. Ο επί σειρά 21 ετών πρόεδρος του «τριφυλλιού» θα καθορίσει τις εξελίξεις με τη στάση που θα τηρήσει τις επόμενες ημέρες. Τα πάντα εξαρτώνται απ' αυτόν, καθώς είναι ο μόνος που μπορεί να ξεκαθαρίσει το θολό τοπίο στα διοικητικά της «πράσινης» ΠΑΕ. Ούτως ή άλλως η απόφαση, όποια κι αν είναι, του ανήκει. Δύο πράγματα μπορούν να συμβούν: ή μένει και είναι ο απόλυτος άρχων του ΠΑΟ, όπως ήταν χρόνια τώρα, χωρίς να ανακατεύεται στα πόδια του ουδείς, ή φεύγει χρίζοντας διάδοχό του τον ανιψιό του Παύλο. Γύρω απ' αυτό το κεφαλαιώδες ζήτημα ενδεχομένως να υπάρξουν νέα από την Τετάρτη και μετά, όταν θα επιστρέψει από την Αμερική ο Παύλος Βαρδινογιάννης, γιος του ιδρυτή του ομίλου των επιχειρήσεων, Νίκου Βαρδινογιάννη.
 Προβλέψεις δεν μπορούν να γίνουν, καλά πληροφορημένη πηγή ωστόσο ανέφερε χθες στην «Ε» ότι «ο πρόεδρος θα παραμείνει τελικά στο τιμόνι της ομάδας και θα φέρει προπονητή τον Αγγελο Αναστασιάδη», όπως προανήγγειλε στις δηλώσεις του από τη Νέα Υόρκη. Από πλευράς Αναστασιάδη δεν επιβεβαιώνεται, ούτε διαψεύδεται τίποτε, καθώς ο Ηρακλής ετοιμάζεται για τους αγώνες μπαράζ, από τα οποία θα βγουν οι ομάδες που θα εκπροσωπήσουν τη χώρα μας στο Kύπελλο ΟΥΕΦΑ. Οποιαδήποτε ανακοίνωση επ' αυτού -αν φυσικά στο μεταξύ δεν αλλάξει κάτι- θα γίνει από τις 11 Ιουνίου και μετά, όταν δηλαδή τελειώσουν τα μπαράζ.
 Στην Παιανία επικρατούσε χθες ηρεμία, μετά το επίσημο «αντίο» του Κυράστα και των Μίκλαντ, Ασάνοβιτς, που αναχώρησαν για τις πατρίδες τους.
