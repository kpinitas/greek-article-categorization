H Ευρωπαϊκή Επιτροπή προειδοποίησε χθες τις κυβερνήσεις της Ευρωπαϊκής Ενωσης να αποφύγουν τις βραχυπρόθεσμες περικοπές φόρων και να χρησιμοποιήσουν τις ευκαιρίες που υπάρχουν από την πρόσφατη ισχυρή οικονομική ανάκαμψη για τη μείωση του μεγέθους του κράτους στις οικονομίες τους.
 Παράλληλα, επισημαίνει ότι οι οικονομικές μεταρρυθμίσεις αποτελούν καθοριστικής σημασίας παράγοντα για την μακροπρόθεσμη ανάπτυξη και την απασχόληση και προς αυτήν την κατεύθυνση οι κυβερνήσεις των χωρών-μελών της Ενωσης θα πρέπει να επιταχύνουν τα σχέδιά τους για τη μείωση των δημοσίων ελλειμμάτων και του χρέους.
 Σύμφωνα με την έκθεση, η οποία συντάχθηκε από τη Γενική Διεύθυνση Οικονομικών Σχέσεων της Ευρωπαϊκής Ενωσης, η μείωση των δημοσίων ελλειμμάτων στην πορεία προς την ΟΝΕ ήταν αναγκαία, όχι όμως ικανή για την εξασφάλιση των δημοσίων οικονομικών των χωρών-μελών από την αυξανόμενη γήρανση του πληθυσμού. Σημειώνεται ακόμη ότι η μείωση των δημοσίων ελλειμμάτων το 2000, οφείλεται κυρίως στα υψηλότερα έσοδα και τα χαμηλότερα επιτόκια στην εξυπηρέτηση του χρέους παρά στη μείωση των δημοσίων δαπανών. Εάν εξαιρεθούν τα κόστη εξυπηρέτησης του χρέους, τονίζεται χαρακτηριστικά, οι δαπάνες αυξήθηκαν σε αυτό το διάστημα.
 Η Κομισιόν θεωρεί δικαιολογημένη τη θέληση των χωρών-μελών να μειώσουν τους φόρους, οι οποίοι υπολογίζονται σε 40% του ΚΑΕΠ στη ζώνη του ευρώ, επισημαίνει 
όμως ότι οι περικοπές αυτές θα πρέπει να συνοδεύονται από αντίστοιχη μείωση των δημοσίων δαπανών, ενώ θα πρέπει να αποφευχθούν σε χώρες στις οποίες ο πληθωρισμός βρίσκεται σε άνοδο.
 Η Ευρωπαϊκή Επιτροπή, τέλος, αναφέρει ότι οι υπουργοί Οικονομικών της Ενωσης κατέληξαν στην τελευταία τους συνάντηση σε 4 κριτήρια, τα οποία θα διέπουν τις 
περικοπές φόρων, έτσι ώστε να μην απειληθεί η δημοσιονομική πειθαρχία: α. Οι χώρες να έχουν προϋπολογισμούς περίπου ισοσκελισμένους ή με πλεόνασμα β. Να αποφύγουν τη χαλάρωση των δημοσιονομικών πολιτικών και να χρησιμοποιήσουν αυτόματους σταθεροποιητές στον οικονομικό τους κύκλο γ. Να δώσουν προτεραιότητα στη μείωση του υψηλού τους χρέους και δ. Οι φορολογικές περικοπές να αποτελέσουν μέρος ευρύτερων μεταρρυθμίσεων.
