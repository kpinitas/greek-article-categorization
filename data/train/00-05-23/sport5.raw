 Το πλήρωμα του χρόνου, ύστερα από 190 ημέρες διεργασιών και παλινωδιών, έφτασε. Ο Ηλίας Ατματσίδης κι ο Μιχάλης Κασάπης (έκρινε ο ομοσπονδιακός προπονητής Βασίλης Δανιήλ πως είναι η κατάλληλη στιγμή και) χθες κλήθηκαν ξανά στην Εθνική Ανδρών, εν όψει του φιλικού με τη Ρουμανία στο Βουκουρέστι το μεθεπόμενο Σάββατο. Η, επί έξι και πλέον μήνες ανοιχτή πληγή ήρθε ο καιρός να κλείσει, μαζί και το σίριαλ των αλλεπάλληλων δηλώσεων και των αντικρουόμενων συμπεριφορών. Να κλείσει κατά τα δύο τρίτα τουλάχιστον, όσο το άλλο ένα τρίτο του προβλήματος, ο Ντέμης Νικολαΐδης, εμμένει στο δρόμο της συνειδητής αποχής.
 Κατά τα λοιπά, ο εκλέκτορας στην εικοσάδα συμπεριέλαβε τους Γεωργιάδη, Βενετίδη, Ναλιτζή και τον Ουζουνίδη. Αν, ωστόσο, ΠΑΟΚ και Πανηλειακός εμπλακούν στο Πρωτάθλημα σε διαδικασίες μπαράζ, τότε ο κόουτς θα υποχρεωθεί την ερχόμενη Δευτέρα (μετά τα ματς της 34ης αγωνιστικής) να βρει εναλλακτικά πρόσωπα από ομάδες δίχως αγωνιστικές υποχρεώσεις. Οι υπόλοιποι προσκαλεσμένοι: Ελευθερόπουλος, Μαυρογενίδης, Αμανατίδης, Πουρσανίδης, Νινιάδης, Νικοπολίδης, Γκούμας, Μπασινάς, Λυμπερόπουλος, Ζήκος, Κυπαρίσσης, Νταμπίζας, Γεωργάτος, Τσάρτας.
 Ο Δανιήλ επρόκειτο ν' αναχωρήσει σήμερα το πρωί για το Παρίσι όπου θα παρακολουθήσει τον τελικό του Τσάμπιονς Λιγκ αύριο. Για το EURΟ 2000 έχει προγραμματίσει να βρίσκεται στις Βρυξέλλες από τις 16 Ιουνίου, παραμονή της αναμέτρησης Αγγλίας-Γερμανίας στο Σαρλερουά και να μείνει στις Κάτω Χώρες ώς και το βράδυ του τελικού (2 Ιουλίου στο Ρότερνταμ).
