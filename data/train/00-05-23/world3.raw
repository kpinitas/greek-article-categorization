 «Κατηγορώ» εναντίον των αναπτυγμένων χωρών και ιδιαίτερα των Ηνωμένων Πολιτειών απηύθυνε ο γενικός γραμματέας του ΟΗΕ, τονίζοντας ότι είναι ντροπή τους να μη βοηθούν επαρκώς τους φτωχούς αυτού του κόσμου, δείχνοντας ελάχιστη γενναιοδωρία σε σχέση με τις δυνάμεις που πραγματικά διαθέτουν.
 «Είναι ιδιαιτέρως επαίσχυντο, οι Ηνωμένες Πολιτείες, η πιο ευημερούσα και πιο πετυχημένη χώρα στην παγκόσμια Iστορία, να είναι μια από τις λιγότερο γενναιόδωρες όσον αφορά τη διανομή του ακαθάριστου εγχώριου προϊόντος που αφιερώνουν, για να βοηθήσουν τους φτωχούς του κόσμου», είπε ο Κόφι Ανάν, μιλώντας σε εκδήλωση του Πανεπιστημίου της Νοτρ Νταμ στην Ινδιάνα των ΗΠΑ.
 Ο γενικός γραμματέας των Ηνωμένων Εθνών ανέφερε στην ομιλία του ότι οι βιομηχανικά αναπτυγμένες χώρες δεν κάνουν όσα θα μπορούσαν για να βοηθήσουν τους φτωχούς αυτού του κόσμου, παραγράφοντας τα χρέη τους, προσφέροντάς τους χρήματα για ανάπτυξη και βελτιώνοντας τους όρους των μεταξύ τους εμπορικών συναλλαγών. «Είμαι βέβαιος ότι πολλοί από σας έχετε το ίδιο αίσθημα μ' εμένα για το ότι κάτι τέτοιο δεν αξίζει στην παράδοση αυτού του μεγάλου έθνους».
 Εκθεση που δόθηκε στη δημοσιότητα τον περασμένο μήνα από δύο ερευνητικές ομάδες για την καταπολέμηση της φτώχειας, δείχνει ότι οι Ηνωμένες Πολιτείες περιόρισαν κι άλλο τη βοήθειά τους προς τους φτωχούς. Συγκεκριμένα η κυβέρνηση 
Κλίντον έχει προϋπολογίσει 10, 7 δισ. δολάρια σαν εξωτερική βοήθεια για το 2001 
και το Κογκρέσο αναμένεται να προχωρήσει σε περαιτέρω περικοπές.
 Οπως έκανε σαφές ο Κόφι Ανάν, οι αναπτυγμένες βιομηχανικά χώρες προχωρούν σε περιορισμό της βοήθειας που παρέχουν στους φτωχούς του κόσμου, την ώρα που οι ίδιες γνωρίζουν μια άνευ προηγουμένου ευημερία.
 «Αυτή η υπέρτατη φτώχεια αποτελεί προσβολή για την κοινή ανθρωπιά μας», ανέφερε ο γενικός γραμματέας και κάλεσε τους νέους αποφοίτους να χρησιμοποιήσουν τις θέσεις τους για να φέρουν την αλλαγή.
