Με ρυθμούς που ξεπερνούν το 10% τρέχει η ιρλανδική οικονομία, η επονομαζόμενη και κελτική «τίγρη». Αντί όμως για ρίγη ευτυχίας, η ξέφρενη ανάπτυξη μιας από τις φτωχότερες μέχρι πρότινος χώρες της Ε.Ε., προκαλεί πονοκέφαλο στην Κομισιόν, που φοβάται τον εξ Ιρλανδίας πληθωρισμό.
 Σύμφωνα με τα επίσημα στατιστικά στοιχεία της Ιρλανδίας, το ΑΕΠ αυξήθηκε το τρίτο τρίμηνο του 2000, κατά 8, 1% ανεβάζοντας το ετήσιο ποσοστό ανάπτυξης στο ρεκόρ του 11%. Το προηγούμενο ρεκόρ 10, 7% είχε καταγραφεί το 1987. Η ιρλανδική 
οικονομία βρίσκεται τα έξι τελευταία χρόνια σε φάση έντονης ανάπτυξης, κυρίως χάρη στην προσέλκυση ξένων επενδύσεων στον τομέα της υψηλής τεχνολογίας. Γεγονός που την έχει μετατρέψει σε «Σίλικον Βάλεϊ» της Ε.Ε. Η ανάπτυξη της ιρλανδικής οικονομίας, σύμφωνα με τις πρώτες εκτιμήσεις αξιωματούχου της Eurostat, αποτελεί ρεκόρ και στα ευρωπαϊκά χρονικά.
 Η ξέφρενη ανάπτυξη έχει προκαλέσει ωστόσο έντονες πληθωριστικές πιέσεις. Ο πληθωρισμός τον Απρίλιο έφτασε στο 4, 9%, στο υψηλότερο επίπεδο από το 1986 και 
διπλάσιο του κοινοτικού μέσου όρου. Σύμφωνα με τα στοιχεία της Eurostat, ο εναρμονισμένος πληθωρισμός της Ιρλανδίας έφθασε το 5%. Ο ρυθμός ανάπτυξης της Ιρλανδίας έχει θέσει σε συναγερμό την Κομισιόν, που ζήτησε πριν από μερικές ημέρες, μέσω του επιτρόπου για θέματα οικονομικής και νομισματικής πολιτικής Πέντρο Σόλμπες, από την κυβέρνηση του Δουβλίνου μέτρα για την καταπολέμηση του 
πληθωρισμού. Το θαύμα της Ιρλανδίας οφείλεται εν πολλοίς και στις μεταβιβάσεις 
κεφαλαίων από την Ε.Ε. Εκφράζονται ωστόσο φόβοι για τη διατηρησιμότητα των σημερινών ρυθμών, καθώς πολλοί τομείς απασχόλησης, εκτός υπηρεσιών, όπως η οικοδομική δραστηριότητα, αντιμετωπίζουν έλλειψη εργατικών χεριών.
