 Το σαφάρι της ΑΕΚ στη Νότιο Αμερική συνεχίζεται. Από αύριο μετέχει σ' αυτό και ο Πέτρος Στάθης, που θα ταξιδέψει σε Αργεντινή και Βραζιλία, όπου θα συναντήσει τον Γιάννη Παθιακάκη. Με τη μετάβαση του διευθύνοντα συμβούλου στη Ν. Αμερική, η ΑΕΚ περνά στο επόμενο στάδιο. Ξεκινά τις επίσημες επαφές και διαπραγματεύσεις με τις διοικήσεις των συλλόγων στους οποίους ανήκουν ποδοσφαιριστές που άρεσαν στον Παθιακάκη. 
 Την Πέμπτη πιθανότατα είναι η κρίσιμη μέρα για τον Μάνσο. Ο Πέτρος Στάθης θα διαπραγματευθεί με τον πρόεδρο της Νιούελς Ολντ Μπόις, Εντουάρντο Λόπεζ, τη μεταγραφή του 21χρονου σταρ της ομάδας. Με τον Μάνσο συναντήθηκε ο Παθιακάκης το Σαββατόβραδο στην Αργεντινή και μαζί με μάνατζερ συζήτησαν το ενδεχόμενο έλευσής του στην ΑΕΚ. Πηγές της «Ενωσης» υποστήριζαν χθες ότι ο Μάνσο δεν έχει αντίρρηση να συνεχίσει την καριέρα του στο ελληνικό πρωτάθλημα, αρκεί να συμφωνήσουν στο οικονομικό οι δύο διοικήσεις.
 Σύμφωνα με χθεσινό τηλεγράφημα του ΑΠΕ η Νιούελς ζητάει 5 εκ. δολάρια (1, 7 δισ. δρχ.) για να παραχωρήσει τον Μάνσο. «Τόσα χρήματα δεν πρόκειται ποτέ να δώσουμε. Το ιδανικό θα είναι να ρίξουμε την τιμή στα 3-3, 5 εκατ. δολάρια», τόνισε χαρακτηριστικά στην «Ε», στέλεχος της ΑΕΚ. Να σημειωθεί ότι το συνολικό μπάτζεντ για μεταγραφές ανέρχεται στα 2, 5 δισ. δρχ. Στο ποσόν αυτό δεν συμπεριελαμβάνονται και οι αμοιβές των ποδοσφαιριστών. 
 Ο Πέτρος Στάθης θα ταξιδεύσει και στη Βραζιλία, όπου θα διαπραγματευθεί την απόκτηση αμυντικού που εντόπισε ο Παθιακάκης. 
