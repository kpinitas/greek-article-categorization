Χτίζοντας πάνω στη λογική της πρόσφατης έκθεσης του Στέητ Ντηπάρτμεντ για την τρομοκρατία και αγγίζοντας τα όρια του λιβέλλου, το αμερικανικό περιοδικό «Τάιμ» προσθέτει και αυτό τη δική του πίεση στις ελληνικές αρχές, προκειμένου να υποταγούν στις αμερικανικές απόψεις περί αντιτρομοκρατικής συνεργασίας.
 «Απεριόριστη τρομοκρατία», είναι ο τίτλος άρθρου που υπογράφεται από την Ανθή Καρασάββα, στην εντυπωσιακή υποστήριξη της οποίας αφιερώνεται το κύριο άρθρο του περιοδικού. Οπως γράφει ο εκδότης του «Τάιμ», αφού παραθέτει εκτενές βιογραφικό της Καρασάββα, η Ελληνίδα ανταποκρίτρια του περιοδικού είχε κατηγορηθεί στην Ελλάδα ως πράκτορας της CIA, του Ισραήλ και της Τουρκίας, όταν είχε γράψει για τις σχέσεις της Ελλάδας με το ΡΚΚ. «Εμείς στο "Τάιμ" αισθανόμαστε εξίσου δικαιωμένοι στην εμπιστοσύνη μας στον επαγγελματισμό της Καρασάββα και θα βασιζόμαστε απάνω της για μελλοντικά ισχυρά θέματα που πηγαίνουν πίσω από τις ειδήσεις».
 Οπως γράφει η ανταπόκριση, έγιναν «είκοσι τρομοκρατικές επιθέσεις εναντίον αμερικανικών στόχων μέσα σε μιά περίοδο 12 μηνών. Ενα σύνολο 40 επιθέσεων εναντίον αμερικανικών, γαλλικών και βρετανικών στόχων, 52 αντιαμερικανικές πορείες. Επτά επιθέσεις με ρουκέτες...η εν λόγω χώρα δεν είναι το Αφγανιστάν ή το Ιράν. Είναι η Ελλάδα».
 Σύμφωνα με το άρθρο, «το πλέον βίαιο» από τα κύματα αντιαμερικανισμού στην Ελλάδα «ήρθε πέρυσι, μετά το αποτυχημένο σχέδιο του ελληνικού υπουργείου Εξωτερικών να κρύψει τον Αμντουλάχ Οτζαλάν, τον ηγέτη των Κούρδων ανταρτών, τον οποίο η Αθήνα βλέπει ως μαχητή της ελευθερίας αλλά η Ουάσιγκτον και η Αγκυρα καταδικάζουν ως τρομοκράτη».
 Σε μια, τουλάχιστον υπερβολική, περιγραφή αναφέρει ότι μετά την απαγωγή του Οτζαλάν από τη Κένυα, «η Αθήνα συγκλονίσθηκε από ταραχές, με εξτρεμιστές να πετούν βόμβες από δοχεία πετρελαίου σε ό,τι εκπροσωπούσε τη Δύση, από αυτοκίνητα ευρωπαϊκών πρεσβειών μέχρι το άγαλμα του Xάρρυ Tρούμαν. Το αντιαμερικανικό αίσθημα αυξήθηκε, καθώς το ΝΑΤΟ άρχισε να βομβαρδίζει τους καλύτερους φίλους των Ελλήνων στα Βαλκάνια, τους Σέρβους. Εκατομμύρια Ελληνες βγήκαν στους δρόμους και μερικές από τις 80 και πλέον τρομοκρατικές ομάδες της 
 Αφού διεκτραγωδεί την, κατά τις ΗΠΑ, απροθυμία των ελληνικών αρχών να διώξουν την τρομοκρατία, παραθέτει δήλωση πρώην πράκτορα της αμερικανικής αντιτρομοκρατίας, σύμφωνα με την οποία «υπήρξαν πολλές περιπτώσεις κατά τις οποίες δολοφόνοι της «17 Νοέμβρη» αναγνωρίστηκαν βάσει περιγραφών μαρτύρων και 
σκίτσων», όμως «υπήρχαν πολλοί νομικοί περιορισμοί για τη σύλληψή τους».
 Ιδιαίτερη έμφαση δίνεται στην υπόθεση του Αβραάμ Λεσπέρογλου και στο ότι δεν έχει ακόμα ασκηθεί εναντίον του δίωξη για μιά σειρά τρομοκρατικών επιθέσεων. Ο 
πρώην αξιωματούχος της αμερικανικής πρεσβείας στην Αθήνα, Ουέιν Μέρι, δηλώνει ότι αν η ελληνική κυβέρνηση κάνει αυτό που ζητούν οι ΗΠΑ και καταδιώξει την «17 Νοέμβρη», ενώ ο Λεσπέρογλου βρίσκεται στη φυλακή, το ΠΑΣΟΚ «θα πρέπει να αντιμετωπίσει ορισμένους σκελετούς στο ντουλάπι του».
 «Γνωρίζουμε ότι υπάρχουν άνθρωποι στην κυβέρνηση, στο κόμμα, που έχουν περισσότερο από μιά καλή ιδέα για την ταυτότητα των τρομοκρατών», δηλώνει.
 Το άρθρο καταλήγει με την εκτίμηση ότι ο πρωθυπουργός Κώστας Σημίτης «μπορεί να μην έχει άλλη επιλογή από το να ανοίξει το κουτί της Πανδώρας. Με την ελληνική πρωτεύουσα να ετοιμάζεται να φιλοξενήσει τους Ολυμπιακούς Αγώνες του 2004, η κυβέρνησή του δεν θα ήθελε οι επισκέπτες να αναρωτιούνται αν το αεροπλάνο τους άλλαξε με κάποιο τρόπο πορεία και προσγειώθηκε στο Αφγανιστάν αντί για την Αθήνα».
