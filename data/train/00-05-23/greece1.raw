 Σε δύο δόσεις ολοκληρώθηκε η σύλληψη του 24χρονου Δημήτρη Διφωνίδη, εις βάρος του οποίου εκδόθηκε ένταλμα σύλληψης για την απόπειρα δολοφονίας του 35χρονου αρχιφύλακα Τρύφωνα Τσεμπελίδη, το πρωί της περασμένης Παρασκευής έξω από τη Γεωλογική Σχολή της Πανεπιστημιούπολης Ζωγράφου.
 Ο Διφωνίδης είχε εντοπιστεί έγκαιρα και είχε προσαχθεί λίγες ώρες μετά το αιματηρό επεισόδειο, κρατήθηκε 24 ώρες, αλλά παρ' ότι ο καθηγητής Εμμανουήλ Μπαλτατζής τον αναγνώρισε ως δράστη της επίθεσης αφέθηκε ελεύθερος. Ελλείψει άλλου επιβαρυντικού στοιχείου. Ωστόσο η Ασφάλεια είχε προνοήσει να εξετάσει εργαστηριακά την επιδερμίδα των χεριών του, προκειμένου να ανιχνεύσει τυχόν ίχνη πυρίτιδας. 
 Η επείγουσα ανάλυση που έγινε στα εγκληματολογικά εργαστήρια απέδειξε κατά την 
Αστυνομία ότι ο νεαρός «ντέτεκτιβ» είχε κάνει χρήση πυροβόλου όπλου. Προφανώς για να ανιχνευθεί τέτοιο υλικό, ο Διφωνίδης είτε δεν είχε πλύνει καθόλου τα χέρια του ή τα είχε πλύνει πρόχειρα. 
 Σήμερα θα οδηγηθεί στον εισαγγελέα, κατηγορούμενος για απόπειρα ανθρωποκτονίας 
και άλλα αδικήματα, ενώ δικογραφία σχηματίστηκε και εις βάρος του θείου του Γιάννη Αποστολίδη, αστυφύλακα της Αμεσης Δράσης, που τέθηκε σε διαθεσιμότητα, και ουσιαστικού ιδιοκτήτη του γραφείου ερευνών στο οποίο εργαζόταν ο ανιψιός του. Οι κατηγορίες που βαραίνουν τον αστυνομικό είναι υπόθαλψη εγκληματία, ψευδορκία, πλαστογραφία, εξύβριση, παραβίαση απορρήτου τηλεφωνημάτων και προφορικής συνομιλίας. 
 Ο Διφωνίδης συνεχίζει να αρνείται, όπως έκανε από την πρώτη στιγμή, ότι πυροβόλησε, αλλά και το ότι βρισκόταν τη συγκεκριμένη μέρα στην Πανεπιστημιούπολη. 
 Αξιωματικοί της Ασφάλειας αναμένουν να ολοκληρωθούν οι διαδικασίες για την άρση του απορρήτου των συνδιαλέξεων του Διφωνίδη με τον Αποστολίδη τις κρίσιμες ώρες, από τις οποίες θα προκύψει και πού βρισκόταν, όταν έκανε τα τηλεφωνήματα. 
 Αναμένεται επίσης η κατά την παράσταση εξέτασή του με τον τραυματισμένο Τρύφωνα Τσεμπελίδη, η κατάσταση του οποίου βελτιώνεται. Σε πρώτη φάση, ο αστυνομικός είδε τη φωτογραφία του νεαρού, από όπου όμως δεν μπόρεσε να τον αναγνωρίσει.
 Ο νεαρός «ντέτεκτιβ» είχε γίνει «σκιά» του 55χρονου πανεπιστημιακού τον τελευταίο 1, 5 μήνα, ύστερα από εντολή ανθρώπου από το στενό οικογενειακό περιβάλλον του καθηγητή. Η εντεταλμένη παρακολούθηση, που είχε στόχο την «καταγραφή» της προσωπικής ζωής του Εμμανουήλ Μπαλτατζή, από ό,τι φάνηκε δεν ήταν επιτυχημένη. Ο καθηγητής, που είχε καταλάβει ότι ο νεαρός «ντέτεκτιβ» τον 
παρακολουθούσε, αφού τον είχε δει ακόμη και έξω από το γραφείο του στο Πανεπιστήμιο, είχε καταγγείλει εγγράφως το περιστατικό στο Αστυνομικό Τμήμα Ζωγράφου. 
 Το πρωί της περασμένης Παρασκευής, όταν ο πανεπιστημιακός πήγε να διδάξει, είδε και πάλι το νεαρό έξω από τη Γεωλογική Σχολή και ειδοποίησε την Αστυνομία. Μέσα σε λίγα λεπτά ο αστυνομικός Τρύφωνας Τσεμπελίδης έφτασε στην Πανεπιστημιούπολη με την προσωπική του μηχανή, φορώντας πολιτικά. Ο αστυφύλακας πλησίασε τον ύποπτο νεαρό, που του είχε υποδείξει ο καθηγητής, και 
ζήτησε και πήρε την ταυτότητά του προκειμένου να εξακριβώσει τα στοιχεία του. Μόλις ο 35χρονος αστυνομικός έβαλε την ταυτότητα στην τσέπη του και γύρισε την 
πλάτη στο νεαρό «ύποπτο» άνδρα, κινούμενος προς τη μοτοσικλέτα του, δέχτηκε έναν πυροβολισμό στον αυχένα. 
