 Μόνο για τρία από τα 26 κτίρια-φέρετρα που κατέρρευσαν στο σεισμό της 7ης Σεπτεμβρίου, προκαλώντας ανθρώπινα θύματα, δεν βρέθηκαν στοιχεία στις πολεοδομικές υπηρεσίες ώστε να εντοπιστούν τα αίτια των καταρρεύσεων. Πρόκειται για τρία γειτονικά κτίρια στους αριθμούς 12, 14 και 16 της οδού Στρατηγού Σύρμα και Παναγούλη, στα Ανω Λιόσια. Κατέρρευσε η τρίτη οικοδομή παρασύροντας και τις άλλες δύο.
 Και για τις τρεις οικοδομές δεν έχει βρεθεί κάποιο στοιχείο και τούτο οδηγεί σε σκέψεις ότι μπορεί να ήταν αυθαίρετες. Υπάρχει μια πληροφορία ότι έχουν εκδοθεί άδειες αλλά με τοπογραφικά που τα εμφάνιζαν σε άλλη τοποθεσία, όπου ίσχυαν διαφορετικοί όροι δόμησης.
 Για άλλες 16 περιπτώσεις οι έρευνες έχουν ολοκληρωθεί από την ειδική επιτροπή του υπουργείου ΠΕΧΩΔΕ και οι φάκελοι έχουν παραδοθεί στον εισαγγελέα. Το ίδιο έγινε και για άλλες επτά περιπτώσεις, στις οποίες οι φάκελοι παρουσιάζουν ελλιπή στοιχεία, κατά κανόνα μικρής σημασίας.
 Eκτός από τις εισαγγελικές αρχές, τα στοιχεία έχουν κοινοποιηθεί και στους δικηγόρους των συγγενών των θυμάτων. Σε άλλες τέσσερεις περιπτώσεις έχουν βρεθεί οι αριθμοί των αδειών, αλλά όχι και οι φάκελοι. 
 Οκτώ μήνες οι έρευνες προχώρησαν κάτω από ιδιαίτερα δύσκολες συνθήκες αφού η αρμόδια πολεοδομία Ανατολικής Αττικής έχει αλλάξει δύο φορές κτίριο και η επιτροπή έπρεπε να ερευνήσει πάνω από 70.000 φακέλους, που αφορούν την περίοδο 
1972-76 και δεν είναι ταξινομημένοι. «Ακόμη και αν ήθελε κάποιος να κλέψει το φάκελο της οικοδομής του, δεν θα μπορούσε», μας είπαν χαρακτηριστικά από την επιτροπή θέλοντας να δείξουν την έλλειψη οργάνωσης του αρχείου στο μεγαλύτερο πολεοδομικό γραφείο της χώρας. Για την προώθηση αυτών των ερευνών το υπουργείο 
ΠΕΧΩΔΕ έχει διαθέσει έως τώρα 40 εκ. δραχμές.
 Η επιτροπή για τις έρευνες έχει συσταθεί με απόφαση του υπουργού Κώστα Λαλιώτη 
λίγες ημέρες μετά τους σεισμούς και στις 30 Σεπτεμβρίου είχαν ανακοινωθεί τα πρώτα αποτελέσματα των ερευνών. Από τις μέχρι τότε έρευνες μόνο τρία κτίρια διέθεταν πλήρεις φακέλους. «Το μαχαίρι θα φτάσει ώς το κόκαλο», είχε υποσχεθεί 
