 Προσπάθεια κατευνασμού της κρίσης στο κόμμα του, επιχείρησε χθες ο Κώστας Καραμανλής, αλλά δεν είναι καθόλου σίγουρο ότι θα πετύχει το στόχο του.
 Καλύπτοντας τον εκπρόσωπό του Αρη Σπηλιωτόπουλο, με τη διαβεβαίωση ότι θα τον κρατήσει στη θέση του, ρίχνει το γάντι σε ουκ ολίγα στελέχη, που επιτακτικά ζητούν την παραίτηση του εκπροσώπου, αλλά και σε πολλές φιλικές προς τη Ν.Δ. εφημερίδες, οι οποίες καθημερινά σχεδόν κάνουν λόγο για λανθασμένη επικοινωνιακή πολιτική.
 Βέβαια, όλοι οι προαναφερόμενοι γνωρίζουν πως και να επιθυμούσε στην παρούσα φάση ο κ. Καραμανλής να αλλάξει τον εκπρόσωπο, , δεν θα μπορούσε να το κάνει, επειδή θα αποτελούσε μια ομολογία λανθασμένης προσωπικής επιλογής. Eν τούτοις το κλίμα στις τάξεις της Ρηγίλλης είναι ιδιαίτερα βαρύ και κανείς δεν βλέπει διέξοδο από αυτή την κρίση.
 Η διαβεβαίωση Καραμανλή έγινε χθες το πρωί κατά τη διάρκεια του «πρωινού καφέ», όπου μετέχουν ο ίδιος, ο Δ. Σιούφας, ο Β. Μεϊμαράκης και ο εκπρόσωπος του κόμματος. Ο Δ. Σιούφας ενημέρωνε για την πορεία των κοινωνικών και πολιτικών συμβουλίων που πραγματοποιήθηκαν το Σαββατοκύριακο και είπε μεταξύ άλλων ότι οι ενστάσεις των μελών της Ν.Δ. για την κρίση στη Ν.Δ. δεν αφορούν τόσο πρόσωπα, όσο πολιτικές.
 Ευκαιρίας δοθείσης, ο Β.Μεϊμαράκης ρώτησε τον κ. Καραμανλή αν αληθεύει η πληροφορία περί απομάκρυνσης του κ.Σπηλιωτόπουλου, αλλά και του Γ. Βαρβιτσιώτη από τη θέση του προέδρου του Iνστιτούτου Δημοκρατίας (για τον οποίο γράφτηκε προχθές στο «Βήμα»). 
 Ο πρόεδρος της Ν.Δ. ήταν κατηγορηματικός και για τους δύο, ότι παραμένουν δηλαδή στις θέσεις τους. Μάλιστα, ζήτησε από τους παριστάμενους να βοηθήσουν τον κ. Σπηλιωτόπουλο στο έργο του! 
 Η κίνηση αυτή του κ. Καραμανλή σχολιάστηκε αρνητικά στις κατ' ιδίαν συζητήσεις 
πολλών στελεχών του κόμματος, τα οποία βλέπουν ότι ο πρόεδρος της Ν.Δ. δεν λαμβάνει υπόψη του τις διαφωνίες μιας ιδιαίτερα μεγάλης μερίδας ανθρώπων της Ν.Δ., που εναντιώνονται στο πρόσωπο του εκπροσώπου. Και ανάμεσα σ' αυτούς έλεγαν και «όσοι στήριξαν με νύχια και με δόντια τον κ. Καραμανλή στις μέχρι σήμερα επιλογές του».
 Η αλήθεια βέβαια είναι πως ελάχιστα είναι τα στελέχη εκείνα της Ν.Δ. που έχουν 
εκφράσει δημόσια τη διαφωνία τους με τους χειρισμούς του κ. Σπηλιωτόπουλου. Ανάμεσά τους και ο Γ. Κεφαλογιάννης, ο οποίος και χθες είπε (μέσω «Εθνους») με 
το δικό του εύγλωττο τρόπο: «Ρωτήστε τον κ. Σπηλιωτόπουλο αν πρέπει να παραιτηθεί...». Ωστόσο κατ' ιδίαν όλα σχεδόν τα κορυφαία στελέχη της Ν.Δ. εκφράζονται αρνητικά για τον κ. Σπηλιωτόπουλο, αλλά και μερικές φορές το κάνουν εμμέσως δημόσια, κάνοντας λόγο για έλλειμμα επικοινωνιακής πολιτικής (π.χ. Μπακογιάννη).
 Από το χορό των διαμαρτυριών για τον εκπρόσωπο της Ν.Δ. δεν απουσιάζουν και οι 
φιλικές προς τη Ν.Δ. εφημερίδες, με χθεσινά χαρακτηριστικά παραδείγματα τον «Ελ. Τύπο» και τον «Αδ. Τύπο». Ο πρώτος σε άρθρο του επισημαίνει ότι «η πολιτική λογική που παρουσιάζει μια εκλογική ήττα με υψηλό ποσοστό σαν νίκη, τον επηρεασμό του εκλογικού σώματος από τους μηχανισμούς του κομματικού κράτους σαν νοθεία και την αμφισβήτηση του πολιτικού ρόλου του εκπροσώπου Tύπου της Ν.Δ. σαν συνωμοσία, απορρίπτεται τόσο από τη βάση της Ν.Δ., όσο και από την κοινωνία στο σύνολό της».
 Ο εκδότης του «Αδ. Tύπου» Δ. Ρίζος, στο άρθρο του, αναρωτιέται για το ποιος ευθύνεται για το επικοινωνιακό ναυάγιο της Ν.Δ. και επισημαίνει ότι τα μέσα ενημέρωσης όλο το Σαββατοκύριακο δεν είπαν λέξη για τις κομματικές εκδηλώσεις της Ν.Δ., αλλά είχαν ως μοναδικό θέμα τη βόλτα του Αρη στα μπαράκια της Βέροιας.
 Αδιέξοδη, τέλος, για την εκτόνωση της κρίσης στη Ν.Δ. εμφανίζεται και η προσπάθεια του Β. Μεϊμαράκη να έρθει σε επαφή κατά μόνας με όλους τους εμπλεκόμενους σ' αυτή. Σε όσους απευθύνθηκε είχαν πολλές ενστάσεις για τους χειρισμούς της ηγεσίας της Ν.Δ. στο θέμα Καρατζαφέρη.
