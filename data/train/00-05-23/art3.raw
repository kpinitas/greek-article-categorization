«Το δύσκολο στο θέατρο είναι να μάθεις να παίρνεις ό,τι σου ταιριάζει και ό,τι σε σέβεται. Οχι ό,τι σε αλλάζει σπασμωδικά, αλλά αυτό που σε βελτιώνει, χωρίς να σε κομματιάζει», μας λέει η Ελένη Κούστα, μια νεαρή ηθοποιός. Η Ελένη είναι 
σήμερα 25 χρόνων και μετρά ήδη πέντε χρόνια παρουσίας στο θέατρο, με μια σειρά 
από αξιόλογες συνεργασίες. Εχει δουλέψει στις «Τρωάδες» του Κακογιάννη, στη «Μήδεια» της Κονιόρδου και σε δύο έργα της Νικαίτης Κουντούρη, τη «Δόνια Ροζίτα» και τη «Μήδεια».
 Αυτή την εβδομάδα, από τις 23 μέχρι τις 28 του μήνα, η Ελένη θα ενσαρκώνει την 
«Αλκηστη» του Ευριπίδη, από την «Πειραματική Σκηνή» του Εθνικού Θεάτρου, σε σκηνοθεσία Λυδίας Κονιόρδου. Το έργο έχει ήδη ανεβεί από τις 9 Μαΐου και θα συνεχίσει μέχρι το τέλος του μήνα. Απόφοιτος του Εθνικού Θεάτρου η ίδια και με 
σπουδές Θεατρολογίας στο Πανεπιστήμιο Πατρών, φαίνεται να παίρνει πολύ σοβαρά την επιλογή της αυτή και να προχώρα χωρίς βιασύνη, ζητώντας ό,τι πολυτιμότερο έχει να της δώσει το επάγγελμα του ηθοποιού. 
 - Γιατί η «Αλκηστις» ανέβηκε στην «Πειραματική Σκηνή»; 
 « Γιατί απλώς δεν είναι μια συνηθισμένη τραγωδία. Ούτε το κείμενο ούτε η σκηνοθεσία είναι πάνω στα κλασικά πρότυπα. Η μετάφραση είναι του Κωνσταντίνου Χρηστομάνου, μία από τις πολύ σημαντικές μορφές του ελληνικού θεάτρου, ο οποίος έχει καταφέρει να φτιάξει έναν εντελώς προφορικό λόγο, που ρέει αβίαστα. Η Λυδία Κονιόρδου, από την άλλη, αποπειράθηκε μια μεταφορά του δράματος στην περίοδο 1950-'60 στην Ελλάδα. Ενα χρονικό άλμα που, όχι μόνο δεν 
καπελώνει το έργο, αλλά μάλλον το αναδεικνύει και το φωτίζει. Και όλο αυτό, "ντυμένο' με τα εξαιρετικά σκηνικά του Βασίλη Μαντζούκη. Επίσης, σε κάθε μία από τις τρεις εβδομάδες της παράστασης υπάρχει μια διαφορετική "Αλκηστις". Εγώ 
παίζω την τρίτη και τελευταία εβδομάδα, αλλά η Τάνια Παπαδοπούλου και η Γεωργία Τσαγκαράκη έχουν ήδη ενσαρκώσει τον ίδιο ρολο νωρίτερα». 
 - Τι είναι αυτό που σε γοητεύει στο θέατρο; 
 «Οτι τίποτε δεν είναι αυτονόητο. Μέσα από κάθε ρόλο γνωρίζω κομμάτια του εαυτού μου, τα οποία δεν είχα υποψιαστεί ότι μπορεί να φέρω. Είναι μια διαδικασία ενδοσκόπησης, κατά την οποία πρέπει να είσαι ανοιχτόμυαλος και να μη φοβηθείς, γιατί βλέπεις πράγματα που δεν είναι αναμενόμενα. Πάνω στη σκηνή δεν μπορείς να επικαλείσαι τους συμβατικούς καθημερινούς τρόπους σου. Πρέπει να εφεύρεις άλλους. Πρέπει να ξεχάσεις τον εαυτό σου, τα προβλήματα και τους καθωσπρεπισμούς, πρέπει να αφήσεις χώρο για να βάλεις το ρόλο μέσα σου και μετά να συμπορευτείς με το πρόσωπο που ενσαρκώνεις. Μέσα από αυτή την απόλυτα πειθαρχημένη ιστορία, που διαρκεί μιάμιση - δύο ώρες, εγώ νιώθω μια απόλυτη ελευθερία ». 
 «Ουσιαστικά είναι το ίδιο, μόνο που στο σινεμά είναι διαφορετική η τεχνική. Ο κινηματογράφος έχει μια ιδιαίτερη σχέση με το χρόνο. Εκεί έχεις το δικαίωμα να 
επαναλάβεις το πλάνο, άρα έχεις το δικαίωμα του λάθους. Ομως οι σκηνές γυρίζονται αποσπασματικά, οπότε ο ηθοποιός πρέπει σε κάθε σκηνή να έχει κάνει όλη τη δουλειά που προηγείται και όταν ξεκινήσει το γύρισμα να βρίσκεται στην κορυφαία στιγμή του».
 - Κρίνοντας από τα βήματα που έχεις κάνει μέχρι τώρα στο θέατρο θα λέγαμε ότι δεν βιάζεσαι καθόλου να αναδειχθείς. Δεν θέλεις να φτάσεις πιο γρήγορα στην επιτυχία; 
 «Δεν με ενδιαφέρει να κατακτήσω κάποια εφήμερη δόξα στο ελληνικό σταρ σίστεμ. Αυτό δεν είναι ούτε καν έξυπνο σαν τακτική. Εάν κινείσαι βιαστικά δεν μπορείς να πετύχεις κάποια ποιότητα, οπότε εξαρτάσαι από την εμφάνιση και με τον ανταγωνισμό που υπάρχει σήμερα, μάλλον θα εξαφανιστείς το ίδιο γρήγορα. Για μένα είναι σημαντικό να επιλέγω τις δουλειές μου. Πάντα σκέφτομαι εάν αυτός ο συγκεκριμένος άνθρωπος, αυτό το κείμενο ή αυτή η παράσταση συμβαδίζει με τη δική μου αντίληψη για το θέατρο, αυτό που θέλω να κάνω και κυρίως αυτό που θέλω να βλέπω ως θεατής».
 - Μήπως είναι αυτός ο λόγος που δεν έχεις επιδιώξει να βγεις στην τηλεόραση; 
 «Οχι, δεν τη σνομπάρω την τηλεόραση, αντιθέτως πιστεύω ότι είναι εξίσου δύσκολο να είσαι καλός στην οθόνη. Το σημαντικό στην τηλεόραση είναι να υπάρχει κάποιος λόγος να είσαι εκεί. Οπως έχεις λόγο να κάνεις θέατρο ή κινηματογράφο. Αλλιώς δεν θα νιώθεις ευθύνη γι' αυτό που κάνεις. Και όταν λέω να έχεις λόγο, εννοώ να παίζεις σε ένα έργο που σου αρέσει, με καλούς συντελεστές και καλή συνεργασία. Αφήνω απ' έξω τον οικονομικό παράγοντα, ο οποίος είναι σίγουρα απαραίτητος, αλλά για μένα δεν είναι κίνητρο για να κάνω κάτι καλά και με κέφι». 
 - Τι σε ενοχλεί πιο πολύ από όσα αντιμετωπίζεις καθημερινά; 
 «Η έλλειψη συνέπειας σε όλα τα επίπεδα. Δεν μου αρέσει να συναντώ φίλους ή συνεργάτες που χρησιμοποιούν ή κατασκευάζουν πράγματα που δεν τους αρέσουν. Αυτό στην ουσία είναι έλλειψη αισθητικής». 
 «Υπάρχουν πολλά σχέδια, που όμως είναι ακόμη στον αέρα. Τα μελλοντικά πλάνα είναι πάντα κάπως φλου. Μελλοντικά όνειρα όμως υπάρχουν πάρα πολλά. Αυτό που θα θεωρούσα το πιο μεγάλο είναι να μου δίνεται η ευκαιρία να εργάζομαι με ανθρώπους που είναι αληθινοί, ώστε να συνεχίσω να είμαι στο χώρο. Για μένα το θέατρο δεν είναι μια μοναχική δουλειά. Αντιθέτως, θα έλεγα ότι είναι ίσως από τους πιο ομαδικούς χώρους. Δεν έχει να κάνει με έναν πρωταγωνιστή, αλλά με κοινούς κώδικες, κοινά οράματα. Δεν υπάρχει λόγος να συνεχίσω να είμαι στο θέατρο εάν δεν επικοινωνώ με ανθρώπους».
