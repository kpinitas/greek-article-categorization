 Το μεγάλο...γλέντι των ποδοσφαιριστών του Ολυμπιακού για την κατάκτηση του τίτλου του πρωταθλητή ξεκίνησε με το που έληξε το παιχνίδι στην Ξάνθη, συνεχίστηκε στο αεροδρόμιο στη Χρυσούπολη, έπειτα σε νυχτερινό κέντρο στην Αθήνα και ολοκληρώθηκε τις πρώτες πρωινές ώρες της Δευτέρας.
 «Ποτέ ξανά, ποτέ ξανά πρωτάθλημα στο βάζελο» τραγουδούσαν οι «ερυθρόλευκοι» στα αποδυτήρια στην Ξάνθη μόλις άνοιξαν τις σαμπάνιες και συμπλήρωσαν: «Και τώρα κλαίνε τα βαζελάκια στου ΟΑΚΑ τα σκαλάκια». Τα τραγούδια υπέρ του Ολυμπιακού και κατά του ΠΑΟ συνεχίστηκαν και στο αεροδρόμιο, όπου κάποιος από την αποστολή του Ολυμπιακού έβγαλε πούρα και έδωσε στους παίκτες, ενώ κατά τη διάρκεια του ταξιδιού στην Αθήνα (με πτήση τσάρτερ) άρχισαν οι πλάκες μεταξύ τους.
 «Με Λουτσιάνο και Τζιοβάνι για πάντα στο λιμάνι» τραγουδούσαν οι παίκτες, ενώ την ίδια ώρα ο Τζιοβάνι έπαιζε στην κιθάρα του κάποιο βραζιλιάνικο τραγούδι και πιο πέρα ο Γιαννακόπουλος προσπαθούσε να πείσει τους υπόλοιπους «να πάμε στον Μάκη να διασκεδάσουμε». Τελικά, οι περισσότεροι ποδοσφαιριστές με την επιστροφή τους στην Αθήνα πήγαν στις «Γέφυρες» και διασκέδασαν με Μάκη Χριστοδουλόπουλο, ενώ μία άλλη παρέα (με Τζιοβάνι, Λουτσιάνο) προτίμησε παραλία και το πρόγραμμα στο «Ποσειδώνιο».
 «Το μεγάλο γλέντι πάντως θα γίνει την επόμενη εβδομάδα, μετά τον αγώνα με την Παναχαϊκή, μαζί με το τρόπαιο» έλεγαν χθες οι παίκτες του Ολυμπιακού, οι οποίοι ευχαριστήθηκαν το φετινό τίτλο περισσότερο από τους τρεις προηγούμενους και αυτό διότι, όπως εξηγούν: «Το πρωτάθλημα αυτό το πήραμε οι παίκτες και με τη βοήθεια της διοίκησης. Αλλάξαμε τρεις προπονητές, αποκλειστήκαμε από το Kύπελλο, μας ήρθαν ανάποδα τα πράγματα στο Champions League και τώρα το πρωτάθλημα αυτό, ύστερα από τόσο κόπο, είναι πιο γλυκό».
 Ο Γιώργος Αμανατίδης μάλιστα, με δηλώσεις του στον Flash 96, 1 υποστήριξε: «Νομίζω πως ο τίτλος αυτός είναι ισάξιος με τον πρώτο, αυτόν που ύστερα μετά από 10 χρόνια. Είμαστε δίκαια πρωταθλητές. Τον τίτλο τον δικαιούνται πρώτα από όλα οι παίκτες που την κρίσιμη στιγμή έδειξαν αυτό που πρέπει και είχαν ψυχικά αποθέματα. Πιστεύω ότι ο Ολυμπιακός του χρόνου θα είναι ακόμα πιο δυνατός. Εχει την κατάλληλη υποδομή για να παίρνει πρωταθλήματα για πολλά χρόνια ακόμα. Αν ο Ολυμπιακός με θέλει και βέβαια θα απαντήσω θετικά και ελπίζω να κλείσω την καριέρα μου σε αυτή την ομάδα».
 *Από σήμερα το πρωί κυκλοφορούν τα εισιτήρια του αγώνα με την Παναχαϊκή, τα οποία ο Ολυμπιακός θα διαθέτει από τα γραφεία του τμήματος διαχείρισης, στην Κουντουριώτη 138 στο Πασαλιμάνι, από τα εκδοτήρια του ΟΑΚΑ και οι τιμές τους είναι 3.000, 4.000 και 5.000 δραχμές. 
