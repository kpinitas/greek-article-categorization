 Ταξίδι στο Παρίσι ετοιμάζει ο πρόεδρος του Ολυμπιακού Σωκράτης Κόκκαλης για τον τελικό του Champions League και είναι πολύ πιθανό να αναβληθεί για την Παρασκευή η σύσκεψη με τον Γιώργο Λούβαρη και τον Γιάννη Ματζουράκη για τα μεταγραφικά. Ωστόσο, στην πειραϊκή ΠΑΕ κινούνται ήδη για την απόκτηση κεντρικού αμυντικού (φαβορί για την ώρα είναι ο Παραγουανός Κάρλος Γκαμάρα), επιτελικού μέσου (εξετάζεται η περίπτωση ενός Βραζιλιάνου και ενός Kεντροευρωπαίου) και σέντερ φορ (διακαής πόθος είναι η απόκτηση του Μιχάλη Κωνσταντίνου), καθώς αυτό που ενδιαφέρει από εδώ και πέρα, όπως λένε στην ΠΑΕ, «είναι η καλή πορεία στο νέο Champions League».
 Ουσιαστικές εξελίξεις αναμένονται μετά τον αγώνα με την Παναχαϊκή, αλλά, σύμφωνα με έγκυρες πηγές, ο Σωκράτης Κόκκαλης θέλει δύο ονόματα-κράχτες στον Ολυμπιακό που θα πλαισιώσουν τον Τζιοβάνι (εκτός απροόπτου, θα παραχωρηθεί ο Ζάχοβιτς) και θα κάνουν τη διαφορά στην Ευρώπη την προσεχή σεζόν. Οι «ερυθρόλευκοι» παράλληλα δεν εγκαταλείπουν τις προσπάθειες στην εγχώρια αγορά για τον Μιχάλη Κωνσταντίνου και θα υπάρξουν νέες επαφές με τον Βαγγέλη Μυτιληναίο το προσεχές δεκαήμερο, ενώ στις αρχές Ιουλίου θα κατηφορίσει στου Ρέντη ο Πατσατζόγλου. Χθες βράδυ, ακούστηκε ότι ο Ολυμπιακός εξετάζει για τα χαφ τον 21χρονο Φάμπιο Αουρέλιο της Σάο Πάολο, τον 23χρονο Μάρκο Πάολο της Κρουζέιρο, όπως και τον 21χρονο Φαμπιάνο επίσης της Κρουζέιρο.
 Ο Γιάννης Ματζουράκης, με αφορμή την κατάκτηση του τίτλου από τον Ολυμπιακό, δήλωσε χθες: «Τα συγχαρητήρια ανήκουν στους παίκτες, στη διοίκηση και τον κόσμο που τους στήριξαν. Συνειδητοποίησαν οι παίκτες τη δουλειά που είχαν κάνει το προηγούμενο διάστημα και ήταν αφοσιωμένοι στην κατάκτηση του τίτλου».
 Ο Ανδρέας Νινιάδης υποστήριξε: «Είμαστε η καλύτερη ομάδα εδώ και τέσσερα χρόνια και δίκαια πήραμε τον τίτλο».
 Ο Γρηγόρης Γεωργάτος τόνισε: «Προτιμώ να παίξω με τον Ολυμπιακό στο Champions League, παρά με την Ιντερ. Δίκαια ο Ολυμπιακός πήγρε τον τίτλο».
 *Ο Πέτρος Κόκκαλης αναχώρησε χθες για το Παρίσι ως επίσημος προσκεκλημένος της UEFA στον τελικό του Champions League Ρεάλ Μαδρίτης-Βαλένθια. Ο υπεύθυνος των διεθνών σχέσεων του Ολυμπιακού θα μετάσχει σήμερα σε ειδική συνεδρίαση της επιτροπής συλλογικών διοργανώσεων της UEFA.
