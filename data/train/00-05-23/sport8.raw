 Τη «λοταρία» του ντραφτ την κέρδισαν οι Νετς, αυτοί όμως δεν μπήκαν ποτέ στην κούρσα για τα δικαιώματα του Ιάκωβου Τσακαλίδη. Μετά την οριστικοποίηση της λίστας, τρεις τουλάχιστον πόλεις ερίζουν για τον πανύψηλο σέντερ της ΑΕΚ...
 Τα πανταχόθεν προγνωστικά θέλουν τον Τσακαλίδη να «φεύγει» στην πρώτη 8άδα. Ιδού οι πιθανότητες: 
 - Να τον πάρουν οι Σικάγο Μπουλς, με ένα από τα δύο «πικ» που έχουν στα...ορεινά του ντραφτ: το νούμερο 4 ή το 7.
 - Να τον αρπάξουν οι Ορλάντο Μάτζικ (που τον φλερτάρουν από καιρό), με την 5η επιλογή.
 - Ή να πέσει ο Ιάκωβος στην ποδιά των Καβαλίερς, αν δεν έχει προλάβει άλλος πριν το νούμερο 8.
 Στους Γκρίζλις, που πλησίασαν με φανατισμό τον Τσακαλίδη τον τελευταίο καιρό, «κλήρωσε» το νούμερο 2, οπότε θα πάνε σε πιο σίγουρη επιλογή, θα πάρουν κάποιο Aμερικανάκι (Κένιον Μάρτιν ή Κρις Μιμ). Οι Σέλτικς έχουν το νο 11, οπότε δύσκολα θα προλάβουν. Εκπληξη από αλλού μπορεί να υπάρξει; Μόνο αν «ξεμείνει» ο Τσακαλίδης σε διψήφιο αριθμό, οπότε...πάει γι' αλλού. Επίσης, υπάρχει πιθανότητα να «ανακατευτεί» η λίστα και ν' αλλάξει η σειρά των ομάδων, αν μεσολαβήσουν κάποιες ανταλλαγές. Για παράδειγμα, το Ορλάντο προσπαθεί να δώσει στο Βανκούβερ το νο 5 και το νο 10 και να πάρει ως αντάλλαγμα το νο 2. Αν γίνει τέτοιο πράγμα, μπαίνουν και οι Γκρίζλις στο κόλπο! Επίσης, κυκλοφόρησε χθες ένα σενάριο που στέλνει τα δικαιώματα του Τσακαλίδη στο Πόρτλαντ, μέσω Μπουλς. Εχει ακόμα πολύ ψωμί το σίριαλ.
Ο Τσακαλίδης θα συμμετάσχει σε ειδικό τουρνουά στο Πεκς της Ουγγαρίας, στις 29-31 Μαΐου, μαζί με πολλούς άλλους νεαρούς παίκτες, υποψήφιους για το ΝΒΑ και μη (ανάμεσά τους και οι Παπανικολάου, Χατζηβρέττας, Ζεβροσένκο). Αμέσως μετά θα φύγει για τις ΗΠΑ, όπου θα παίξει στο ετήσιο «pre-draft camp» του Σικάγο, ίσως και σε κάποιο άλλο παρόμοιο. Πότε θα μιλήσει με την ΑΕΚ; Προφανώς αυτό θα το αναλάβει ο ατζέντης του αμέσως μετά τη λήξη του πρωταθλήματος, τις ίδιες μέρες που ο Ιάκωβος θα διαφημίζει εαυτόν στα γήπεδα της Αμερικής...
 Από δω και μπρος, θα διαβάσετε πολλά «mock drafts», πάει να πει ντραφτ-μαϊμού που θα στηρίζονται στα προγνωστικά των ειδικών. Ενας από τους πιο γνωστούς «ντραφτολόγους», ο Κρις Μόντερ, τοποθετεί τον Τσακαλίδη στο νο 8, τον στέλνει δηλαδή στο Κλίβελαντ. Το ΕSPN τον θεωρεί σίγουρο για την πρώτη 15άδα, προσθέτει μάλιστα το όνομα του Αντώνη Φώτση για «τέλος 1ου γύρου ή αρχή 2ου γύρου» (ας πούμε κάπου μεταξύ 25-40). Για τον Τσακαλίδη, όλοι συμφωνούν ότι είναι ο τρίτος καλύτερος σέντερ της φετινής φουρνιάς, μετά τον Κρις Μιμ του Τέξας και τον Τζόελ Πρζίμπιλα της Μινεσότα (λευκοί και οι δύο). Θα είναι όμως άμεσα διαθέσιμος για μετακόμιση στις ΗΠΑ; Αυτό είναι το μεγάλο ερωτηματικό για τον σέντερ της ΑΕΚ. Hδη, ο τζένεραλ μάνατζερ των Κλίβελαντ Καβαλίερς Τζιμ Πάξσον ανέκρουσε πρύμνα: «Δεν έχουμε την πολυτέλεια να περιμένουμε 1 ή 2 χρόνια, ούτε σκοπεύουμε να τρέχουμε στα δικαστήρια», δήλωσε. Τουλάχιστον πέντε από τις ομάδες που διαλέγουν «ψηλά» στο ντραφτ ξεκαθάρισαν ότι ψάχνουν για σέντερ: Νετς, Γκρίζλις, Καβαλίερς, Ρόκετς, Σέλτικς. Οι υπόλοιποι απλώς κατέφυγαν σε αοριστίες...
 Στη λίστα των αλλοδαπών που δηλώθηκαν «πρόωρα» για το ντραφτ περιλαμβάνονται οι «δικοί μας» Τσακαλίδης, Φώτσης, Τσαρτσαρής, Παπαδόπουλος, Ζεβροσένκο, οι Τούρκοι Τούρκογλου, Πεκέρ, Τουντσερί, Οκούρ, οι Γιουγκοσλάβοι Σεκουλάρατς, Τσάκιτς, Νάτζφεϊ, οι Σλοβένοι Μπετσίροβιτς, Μπρέζετς, ο Κροάτης Μπάγκαριτς, ο Γάλλος Μοϊζό, ο Σκοπιανός Ιλιέφσκι, ο Γεωργιανός Μουσκοντιάνι, ο Φινλανδός Ρανίκο, ο Νιγηριανός Ογιεντέζι και κάποιος Μαχμούντ από το Κατάρ. Αν επιλεγούν έστω και 5 από αυτούς, θα είναι θαύμα.
 - Πάλι «καθάρισαν» τον Πατ Ράιλι οι Νικς! Μέσα στο Μαϊάμι μάλιστα: 83-82, σε θρίλερ παρόμοιο με το αντίστοιχο περυσινό 4-3. Η Χιτ έχασε την τελευταία της ευκαιρία 3 δευτερόλεπτα πριν το τέλος, όταν βρήκε σίδερο το τζαμπ-σουτ του Κλάρενς Ουέδερσπουν. Το δρόμο για το θρίαμβο των Νεοϋορκέζων άνοιξε ο Σπρίγουελ με τους 20 πόντους που πέτυχε στο α' ημίχρονο, αλλά ο ήρωας του δ' 12λέπτου ήταν ο Κρις Τσάιλντς, που πέτυχε 10 σερί πόντους πριν από το νικητήριο κάρφωμα του Πάτρικ Γιούιν. Οι Ανατολικοί τελικοί, ανάμεσα στους Πέισερς και τους Νικς, αρχίζουν απόψε κιόλας στην Ιντιανάπολις.
