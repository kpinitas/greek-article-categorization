 Εάν παίρναμε εμείς την ευθύνη να σας μιλήσουμε για ενδεχόμενο ερχομό του Κούκοτς στον Παναθηναϊκό, ίσως και να μας περνούσατε για ευφάνταστους. Οταν όμως συμμετέχει ο ίδιος ο Τόνι σ' αυτό το σενάριο, η υπόθεση μάλλον σοβαρεύει! 
 «Ακούω προσεκτικά όλες τις ιστορίες που λέγονται για μένα και τον Παναθηναϊκό», ήταν η απάντηση του 32χρονου σταρ των Φιλαντέλφια Σίξερς, στην κροατική εφημερίδα που τον ρώτησε ευθέως χθες αν υπάρχει όντως έστω και μία περίπτωση να έρθει στους πρωταθλητές Ευρώπης.
 Την προηγούμενη φορά, που ο ίδιος δημοσιογράφος τον ρώτησε κάτι παρόμοιο, ο Κούκοτς είχε αρνηθεί να απαντήσει. Τώρα όμως άλλαξε τροπάρι και δεν έδειξε το ίδιο ακατάδεχτος. Αλλωστε, η πιθανότητα να γυρίσει από το ΝΒΑ στην Ευρώπη είναι πλέον πολύ ορατή. Δυσκολεύεται να βρει στις ΗΠΑ τα χρήματα που θέλει (τουλάχιστον 3 εκ. δολάρια το χρόνο), ενώ στην Ευρώπη ξέρει ότι υπάρχουν οι κατάλληλοι «μνηστήρες».
 Ο Κούκοτς δεν ήταν πιο διαφωτιστικός σε ό,τι αφορά τον Παναθηναϊκό. Είπε δύο λόγια για τους Ρέμπρατσα-Μποντιρόγκα, αναφέρθηκε στον τίτλο που πήραν οι «πράσινοι» στο φάιναλ φορ της Ευρωλίγκας, ενώ πρόσθεσε ότι έχει να μιλήσει με τον Ομπράντοβιτς εδώ και πολλά χρόνια: «Δεν ξέρω καν τι συνήθειες έχει ως προπονητής».
 Εδειξε όμως να τον εκτιμάει δέκα φορές παραπάνω από τον Ρενέσες. Γιατί όταν του είπαν ότι η Μπαρτσελόνα, που επίσης θέλει να υπογράψει συμβόλαιο με τον Κροάτη άσο, θα έχει και του χρόνου προπονητή τον Αΐτο, ο Κούκοτς αντέδρασε: «Καλή ομάδα η Μπαρτσελόνα. Αλλά με τέτοιον προπονητή πόσο να μ' αρέσει»; 
 Στον επίλογο της μίνι συνέντευξής του, ο Κούκοτς επανέλαβε αυτό που λέει εδώ και έναν, περίπου, μήνα: «Θέλω να συνεχίσω την καριέρα μου στο ΝΒΑ. Αλλά θέλω να μείνω με τα χρήματα που μου αξίζουν. Μόνο αν δεν βρω την κατάλληλη πρόταση θα γυρίσω, έπειτα από 7 χρόνια στο ΝΒΑ, στην Ευρώπη».
 Στην Κροατία έπαιξε χθες άλλο ένα μεταγραφικό σενάριο που μας ενδιαφέρει: ο Νίκολα Πρκάτσιν (24, 2.11), λένε, είναι πολύ πιθανό να πάει από την Τσιμπόνα στην ΑΕΚ. Την ίδια ώρα στο Ισραήλ μιλούσαν για πρόταση που θα κάνει η Μακάμπι στον Οντετ Κάτας να επιστρέψει στο Τελ-Αβίβ.
 Στα δικά μας μέρη είχαμε τη δήλωση του Τζόνι Ρότζερς ότι ο Παναθηναϊκός τού ζήτησε να μείνει στην Ελλάδα ακόμη έναν χρόνο («με στόχο να πάρουμε του χρόνου και τα τρία τρόπαια»), ενώ στον Πειραιά αναπτύχθηκε έντονη φημολογία για μετακίνηση του Κώστα Τσαρτσαρή από το Περιστέρι στον Ολυμπιακό, με προσωπική παρέμβαση του ίδιου ανθρώπου που τον πήρε από την Νήαρ Ηστ, του Ανδρέα Κορασίδη.
 - Μόλις...13 λεπτά κράτησε η χθεσινή σύσκεψη των σωματείων της Α1 για τα τηλεοπτικά δικαιώματα της επόμενης περιόδου! Ο Θ. Καρατζάς ομολόγησε ότι δεν πρόλαβε να συναντηθεί με τους προέδρους του Ολυμπιακού και του ΠΑΟΚ και έδωσε νέο ραντεβού με τα σωματεία για την Παρασκευή: «Τότε θα υπάρχει ολοκληρωμένη πρόταση για να συζητήσουμε».
