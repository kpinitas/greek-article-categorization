 Διορία μέχρι και τις 9 Ιουνίου έδωσε η υπουργός Εσωτερικών και Δημόσιας Διοίκησης Βάσω Παπανδρέου με κατεπείγουσα εγκύκλιο που απέστειλε χθες σε όλα τα υπουργεία, προκειμένου να συμπληρωθεί η βάση... δεδομένων των θεμάτων-αιτημάτων που θα αποτελέσουν την ατζέντα του διαλόγου για τις συλλογικές διαπραγματεύσεις.
 Ανοίγει έτσι ένας διάλογος ευρέος φάσματος, που θα σηματοδοτήσει τις μεγάλες αλλαγές στη δημόσια διοίκηση, εισάγοντας στην ελληνική κοινωνία έναν πρωτόγνωρο θεσμό, αυτό των συλλογικών διαπραγματεύσεων. Η κ. Παπανδρέου καλεί όλες τις υπηρεσίες του Δημοσίου (υπουργεία, νομικά πρόσωπα δημοσίου δικαίου, ανεξάρτητες αρχές, νομαρχιακές αυτοδιοικήσεις και Οργανισμούς Τοπικής Aυτοδιοίκησης πρώτου και δεύτερου βαθμού, καθώς και περιφέρειες) να αποστείλουν το αργότερο μέχρι τις 9 Ιουνίου στις καθ' ύλην αρμόδιες υπηρεσίες όλα τα προς διαπραγμάτευση ζητήματα που μπορούν να αποτελέσουν σημεία του διαλόγου των συλλογικών διαπραγματεύσεων. Οι προτάσεις τους θα πρέπει να είναι 
διατυπωμένες με πληρότητα και σαφήνεια και με τη μορφή διάταξης νόμου έτοιμης να κατατεθεί στη Βουλή. Για να θεωρηθούν πλήρεις, θα πρέπει να συνοδεύονται από αιτιολογική έκθεση, η οποία θα αναλύει πλήρως την πρόταση και κυρίως τα σημεία που θα στηρίζουν την ανάγκη υποστήριξης των ρυθμίσεων που θα περιλαμβάνει. Επίσης, η πρόταση θα πρέπει να συνοδεύεται και από έκθεση δαπάνης που θα περιλαμβάνει συγκεκριμένα στοιχεία. Φυσικά, οι προτάσεις αυτές, 
που θα συγκεντρωθούν όλες στο υπουργείο Εσωτερικών και Δημόσιας Διοίκησης, θα είναι υπογραμμένες από τον αρμόδιο υπουργό. Οι υπουργοί επίσης θα πρέπει μέχρι 
τις 26 Μαΐου να ορίσουν έναν υπάλληλο, ο οποίος θα είναι υπεύθυνος για τις συλλογικές διαπραγματεύσεις και τον διάλογο που θα πραγματοποιηθεί.
 Τις προτάσεις θα κοινοποιήσει, εφόσον συμφωνεί, το υπουργείο Εσωτερικών, στην ΑΔΕΔΥ και στα εξουσιοδοτημένα για τη διαπραγμάτευση μέρη. Στην εγκύκλιο καλούνται όλες οι υπηρεσίες που εποπτεύουν νομικά πρόσωπα δημοσίου δικαίου να φροντίσουν, ώστε να συγκεντρωθούν όσες προτάσεις υπάρχουν. Τέλος επισημαίνεται 
ότι, αν οποιοδήποτε από τα δύο μέρη δεν ανταποκριθεί και μάλιστα έγκαιρα στις υποχρεώσεις του για την υποβολή των προτάσεών του, είναι αυτονόητο ότι δεν είναι δυνατόν να υλοποιηθούν οι διαδικασίες των διαπραγματεύσεων που προβλέπονται από τον νόμο. Οπως είναι γνωστό, τα θέματα για τα οποία ο νόμος προβλέπει ότι αποτελούν αντικείμενο συλλογικών διαπραγματεύσεων είναι μετακινήσεις, μεταθέσεις, αποσπάσεις, μετατάξεις στο Δημόσιο, εκπαίδευση και επιμόρφωση, μέτρα υγιεινής και ασφάλειας, κοινωνική ασφάλιση (εκτός από τα συνταξιοδοτικά), συνδικαλιστικά δικαιώματα, θέματα αδειών, θέματα του χρόνου απασχόλησης. Θέματα τα οποία δεν μπορούν να αποτελέσουν αντικείμενο συλλογικής 
σύμβασης είναι τα μισθολογικά, συνταξιοδοτικά, προσόντα και τρόπος διορισμού, διάρθρωση υπηρεσιών.
