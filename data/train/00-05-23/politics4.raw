 Ρυθμίσεις και διευθετήσεις που θα αφορούν τις NATΟϊκες δραστηριότητες Ελλάδας και Τουρκίας, θα μπορούσαν να επεκταθούν και στις εθνικές δραστηριότητες Ελλάδας και Τουρκίας στο Αιγαίο, σε μια προσπάθεια να εφαρμοστούν με Μέτρα Οικοδόμησης Εμπιστοσύνης, τα οποία θα βασίζονται απολύτως στα συμφωνημένα από το 1988 Μνημόνιο Παπούλια - Γιλμάζ στη Βουλιαγμένη και τις κατευθυντήριες γραμμές για ανοιχτές θάλασσες, στην Κωνσταντινούπολη...
 Η ελληνική κυβέρνηση θεωρεί έτσι ότι η παρούσα πολυεθνική NATΟϊκη άσκηση στο Αιγαίο, Νταϊνάμικ Μιξ, αποτελεί κατ' ουσίαν ένα «Test Drive» για τη μελλοντική στρατιωτική συμπεριφορά της Τουρκίας στο Αιγαίο, ώστε να προωθηθεί η πολιτική ύφεσης στις σχέσεις των δύο χωρών.
 Σύμφωνα με πηγές του υπουργείου Εξωτερικών, η ελληνική πλευρά έχει πλέον καταλήξει και διαμορφώσει τη θέση που θα ακολουθήσει για την Οικοδόμηση Mέτρων 
Εμπιστοσύνης, μετά και την πρόσφατη συνάντηση των υπουργών Εξωτερικών και Αμύνης με τον πρωθυπουργό Κ. Σημίτη...
 Σύμφωνα με τις υπάρχουσες πληροφορίες, η ελληνική πλευρά έχει καταλήξει ήδη στους άξονες της πρότασής της απέναντι στην Τουρκία: 
 -Αφετηρία συζήτησης αποτελούν τα διμερώς συμφωνημένα κείμενα του 1988.
 -Η συζήτηση αυτή δεν αφορά σε καμία περίπτωση διμερή διάλογο για θέματα Αιγαίου, ούτε συζήτηση σε θέματα ουσίας που άπτονται ή θίγουν εθνικά δικαιώματα και θέματα εθνικής κυριαρχίας.
 - H συζήτηση για τα ΜΟΕ αφορούν στρατιωτικής υφής θέματα, με στόχο τη μείωση των εστιών έντασης και την αποφυγή κρίσεων κατά τη διάρκεια στρατιωτικών ασκήσεων στο Αιγαίο 
 - Με βάση και την προηγούμενη σχεδόν δίχρονη εμπειρία των αντιπροσωπειών των δύο χωρών για τα ΜΟΕ υπό την αιγίδα του ΝΑΤΟ, στις Βρυξέλλες, η ελληνική πλευρά επιθυμεί και προτείνει να επαναληφθεί αυτή η διαδικασία. Η Αθήνα δείχνει πρόθυμη να εξετάσει αν NATΟϊκές ρυθμίσεις και διεθετήσεις τεχνικού στρατιωτικού χαρακτήρα μεταξύ Ελλάδας και Τουρκίας, μπορούν να επεκταθούν και στις εθνικές στρατιωτικές δραστηριότητες των δύο χωρών.
 Ανώνυμοι αξιωματούχοι του υπουργείου Εξωτερικών παρατηρούσαν ότι αυτή τη στιγμή δεν έχει συμφωνηθεί μεθοδολογία της προσέγγισης των δύο χωρών ώστε να ξεκινήσει και πάλι η διαδικασία για τα ΜΟΕ, (σσ. η Αγκυρα έχει προτείνει τη σύσταση μικτής διπλωματικο-στρατιωτικής επιτροπής για την εξέταση «των θεμάτων 
του Αιγαίου»). Παρατηρούσαν όμως ότι με καλή διάθεση των δυο πλευρών και εφ' όσον λυθεί το θέμα της μεθοδολογίας, οι δυο χώρες θα μπορούσαν εύκολα να συμφωνήσουν σε θέματα, όπως π.χ., τη μείωση του αριθμού των ασκήσεων, τον περιορισμό των δεσμεύσεων περιοχών στο Αιγαίο και χρονικώς και γεωγραφικώς κατά την εκτέλεση των ασκήσεων και την επέκταση της διάρκειας εφαρμογής του Μνημόνιου Παπούλια - Γιλμάζ σε τρεις μήνες από δυο, (σσ. Ιούλιο και Αύγουστο μέχρι σήμερα).
 Πηγές του υπουργείου Εξωτερικών διευκρίνιζαν ακόμη ότι η πρόταση να χρησιμοποιείται μόνον το αναγνωριστικό σήμα IFF για την είσοδο των τουρκικών αεροσκαφών στο FIR Αθηνών και όχι υποβολή σχεδίων πτήσεων, ήταν αποκλειστικά τουρκική πρόταση και όχι του ΝΑΤΟ.
 Κατά τους ίδιους αξιωματούχους του υπουργείου Εξωτερικών η NATΟϊκή άσκηση που γίνεται στον ελλαδικό χώρο αυτή την εβδομάδα θα προσφέρει ποικιλία στοιχείων της συμπεριφοράς της Τουρκίας στο Αιγαίο, τα οποία θα αξιολογηθούν καταλλήλως.
