 Το σύνθημα για τα πανηγύρια το έριξε πρώτος ο Ζε Ελίας στο 88' του αγώνα, όταν πήγε και αγκάλιασε τον Αμανατίδη και τον Αντζα, τους είπε «τελείωσε, τώρα πάμε για τη νίκη-πρόκριση στην Ολλανδία» και συνέχισε στους υπόλοιπους «ερυθρόλευκους». Ο Βραζιλιάνος μέσος, που ξεχώρισε σε ένα ακόμη παιχνίδι του Ολυμπιακού, στο τέλος του αγώνα υποστήριξε: «Hμασταν κακοί στο πρώτο ημίχρονο, αλλά στο β' μέρος βάλαμε την μπάλα κάτω, είπαμε ότι πρέπει να το κερδίσουμε το παιχνίδι και τα καταφέραμε. Είναι καλό για μας που κέρδισε η Βαλένθια τη Λιόν, αλλά τώρα πρέπει να πάρουμε τους τρεις βαθμούς στην Ολλανδία».
 Ο Γιάννης Μαντζουράκης για δεύτερη συνεχόμενη εβδομάδα είπε ότι «η νίκη είναι των ποδοσφαιριστών και αξίζουν συγχαρητήρια», αφήνοντας έξω τον εαυτό του και λίγο αργότερα πρόσθεσε: «Αιφνιδιαστήκαμε στο πρώτο ημίχρονο και ευτυχώς για μας που δεν το πληρώσαμε. Η Χέρενφεϊν θα μπορούσε να είχε προηγηθεί στο σκορ. Στο β' ημίχρονο παίξαμε καλό ποδόσφαιρο και πήραμε τη νίκη που θέλαμε τόσο πολύ. Ανοίξαμε το παιχνίδι από τα πλάγια και βρήκαμε τους κενούς χώρους στο κέντρο του γηπέδου. Δεν κάνουμε ακόμη λογαριασμούς, περιμένουμε και τα υπόλοιπα παιχνίδια».
 Ο Αμανατίδης δήλωσε: «Καμία ομάδα δεν έχει τύχη στο ΟΑΚΑ. Μας περιμένει ένα πολύ δύσκολο παιχνίδι στην Ολλανδία». Ο Παρ Ζέτερμπεργκ παραδέχτηκε στο τέλος του αγώνα ότι «δεν έγινε πέναλτι στο πέσιμό μου στην περιοχή στο β' ημίχρονο» και τόνισε πως «τώρα μας περιμένει μία ακόμα μάχη στην Ολλανδία».
 Ο Τζόρτζεβιτς είπε: «Είμαστε ακόμα στη μέση και έχουμε δρόμο μέχρι να δούμε τι μπορούμε να κάνουμε. Ελπίζω στο τέλος ότι θα προκριθούμε στην επόμενη φάση της διοργάνωσης».
 H Ο πρόεδρος του Ολυμπιακού Σωκράτης Κόκκαλης στο τέλος του αγώνα κατέβηκε χαμογελαστός στα αποδυτήρια, χαιρέτησε τον Μαντζουράκη και έναν ένα τους ποδοσφαιριστές, στους οποίους ανήγγειλε το πριμ που θα εισπράξουν για τις δύο νίκες με Λιόν και Χέρενφεϊν στο ΟΑΚΑ. Κάθε βασικός θα εισπράξει 6 εκατομμύρια δραχμές.
Ικανοποιημένος από την εμφάνιση της ομάδας του στο πρώτο ημίχρονο αλλά και απόλυτα ειλικρινής ότι «ο Ολυμπιακός επικράτησε δίκαια», εμφανίστηκε ο προπονητής της Χέρενφεϊν Φόπε ντε Χάαν μετά το τέλος του αγώνα στο ΟΑΚΑ. Ο Ολλανδός προπονητής τόνισε πως «στο α' μέρος κάναμε την καλύτερη εμφάνιση στα τρία ματς που δώσαμε στο Champions League, δημιουργήσαμε φάσεις μπροστά στην εστία του Ολυμπιακού και θα μπορούσαμε να πάμε στα αποδυτήρια με κάτι περισσότερο από το 0-0».
 «Ηταν σημαντική απώλεια για μας», συνέχισε ο τεχνικός της Χέρενφεϊν, «η έξοδος του Τάλαν, ο οποίος είναι ο μόνος παίκτης με πείρα στο χώρο του κέντρου που βοηθά και τους υπόλοιπους να ηρεμούν. Αυτό είχε συνέπεια να χάσουμε την αυτοσυγκέντρωσή μας. Στο δεύτερο ημίχρονο και ιδίως στα πρώτα δεκαπέντε λεπτά ο Ολυμπιακός με την απόδοσή του έδειξε την αξία του. Μας πίεσε αφόρητα, κάναμε λάθη σε άμυνα και επίθεση από τη συνεχή πίεση που μας άσκησε, χάσαμε τελείως την κατοχή της μπάλας και ηττηθήκαμε δίκαια».
 Σε ό,τι αφορά τα παιχνίδια που ακολουθούν, ο Φαν Χάαν (που χαρακτήρισε καταπλητικό παίκτη τον Τζόρτζεβιτς) επισήμανε ότι «στόχος μας είναι τόσο με τον Ολυμπιακό όσο και τη Λιόν εντός έδρας να πάρουμε όσο το δυνατόν περισσότερους βαθμούς μπορούμε», ενώ σε ερώτηση ποιος έχει προβάδισμα στην υπόθεση πρόκριση μεταξύ Ολυμπιακού και Λιόν απάντησε πως «νομίζω ότι όλα θα κριθούν στο μεταξύ τους παιχνίδι στη Γαλλία».
 *Ενός λεπτού σιγή για τα θύματα του ναυαγίου στην Πάρο κρατήθηκε πριν από την έναρξη του αγώνα.
