 Eμπορικό τρικ ή νοσταλγία για τη σπουδαία μουσική μιας εποχής, και τελικά για την ίδια την εποχή; Μάλλον ο συνδυασμός όλων αυτών ευθύνεται για το φαινόμενο της επανένωσης, περιστασιακής έστω, μερικών από τα θρυλικότερα ροκ συγκροτήματα ή, σωστότερα, όσων μελών έχουν απομείνει από αυτά. Το δρόμο έδειξαν οι εναπομείναντες «Μπιτλς», ακολούθησαν ένα σωρό άλλοι και πιο πρόσφατα οι «Ντορς», οι οποίοι τη χρονιά που έρχεται υποδέχονται -και μαζί μ' αυτούς κι εμείς- τη θλιβερή επέτειο των 30 χρόνων από το θάνατο του Τζιμ Μόρισον.
 Ο Ρέι Μάνζαρεκ, ο Ρόμπι Κρίγκερ και ο Τζον Ντένσμορ ξαναβρέθηκαν για να ερμηνεύσουν, με τη βοήθεια και μερικών άλλων μουσικών, κάποιες από τις μεγάλες
επιτυχίες του θρυλικού συγκροτήματος. Αφορμή η ηχογράφηση ενός επετειακού άλμπουμ αφιερωμένου στους «Ντορς», καθώς και τα γυρίσματα ενός τηλεοπτικού αφιερώματος στο συγκρότημα, αφιερώματος που θα προβληθεί στο τέλος του Νοεμβρίου στο μουσικό κανάλι του καλωδιακού δικτύου VH1.
 Το δύσκολο έργο της ερμηνείας τραγουδιών σαν το «Light m yFire», το «Hello, I love you», το «The End» ή το «L.A.Woman» που έχουν περάσει στην ιστορία και στη συλλογική μνήμη μιας ολόκληρης γενιάς με τη φωνή του Μόρισον, ανέλαβαν για
τις ανάγκες των ηχογραφήσεων οι Ιαν Αστμπερι των «Καλτ», Σκοτ Σταπ των «Κριντ», Τρέιβις Μικς των «Ντέις οφ δε Νιου» και Πέρι Φάρελ.
 Φυσικό ήταν στη διάρκεια της ηχογράφησης η ατμόσφαιρα να 'ναι ιδιαίτερα φορτισμένη. Κάθε τραγούδι έχει την ιστορία του και δεν ήταν λίγες οι φορές που
οι Μανζάρεκ, Κρίγκερ και Ντένσμορ σταματούσαν να παίζουν μουσική για να θυμηθούν μια λεπτομέρεια. Αυτό έγινε π.χ. την ώρα που έπαιζαν το «Wild Child».
«Ηταν ένα τραγούδι που συμβόλιζε την τρέλα όλων μας εκείνη την εποχή», είπε ο Μανζάρεκ ενώ ο Κρίγκερ πρόσθεσε πωώς το τραγούδι αυτό το 'χε γράψει ο Μόρισον για την Πάμελα, η οποία μάλιστα τον είχε βοηθήσει λίγο στους στίχους.
Μετά την ολοκλήρωση της ηχογράφησης ο μάνατζερ των Ντορς, Ντάνι Σούγκερμαν δήλωσε πως το συγκρότημα σχεδιάζει να δώσει μια σειρά συναυλιών του χρόνου στις ΗΠΑ αλλά και την Ευρώπη, μαζί με τον Τζαζ Κόλμαν και τον Νάιτζελ Κένεντι.
