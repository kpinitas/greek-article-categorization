 Ενώ σήμερα οι Δανοί ψηφίζουν για το αν θα συμμετάσχουν στο ευρώ, ο φόβος μιας νέας παρέμβασης στήριξης από τις μεγάλες κεντρικές τράπεζες του κόσμου έστειλε
χθες το κοινό νόμισμα στο υψηλότερο επίπεδο έναντι του δολαρίου από την περασμένη Παρασκευή. Το ευρώ ξεπέρασε τα 88, 50 σεντς προσεγγίζοντας το υψηλότερο επίπεδο από την περασμένη Παρασκευή, όταν ΕΚΤ, FED και Τράπεζα της Ιαπωνίας δαπάνησαν 6 δισ. ευρώ στις διεθνείς αγορές συναλλάγματος για τη στήριξή του και το οδήγησαν στα 90 σεντς.
 Το ενδιαφέρον των αγορών εστιάστηκε και χθες στο σημερινό δημοψήφισμα στη Δανία. Δημοσίευμα της ελβετικής εφημερίδας «Handelzeitung» που φέρει τον πρόεδρο της ΕΚΤ, Βιμ Ντούιζενμπεργκ, να δηλώνει ότι θα ασκήσει πιέσεις στη Δανία για μεταρρύθμιση του συνταξιοδοτικού της συστήματος εφόσον αυτή εισέλθει
στο ευρώ, λειτούργησε αρνητικά στην κοινή γνώμη της χώρας. Ο κ. Ντούιζενμπεργκ
αρνήθηκε τα όσα του αποδίδει η ελβετική εφημερίδα, λέγοντας ότι οι δηλώσεις του παρεξηγήθηκαν. Ομως το ενδεχόμενο άρνησης των Δανών σήμερα να συμμετάσχει η χώρα τους στο ευρώ είναι ακόμη μεγαλύτερο και λαμβάνεται από αρκετούς αναλυτές ως ψήφος μη εμπιστοσύνης στο κοινό νόμισμα, γεγονός που εκτιμάται ότι
 Οι αγορές χθες πάντως ήταν ιδιαίτερα προσεκτικές και αυτό γιατί ύστερα από την
παρέμβαση των κεντρικών τραπεζών την περασμένη Παρασκευή, πιθανή αρνητική ψήφος των Δανών είναι πολύ δύσκολο να προεξοφληθεί. Το ενδεχόμενο μιας νέας παρέμβασης από τις κεντρικές τράπεζες είναι πάντα ισχυρό και αυτό φροντίζουν να συντηρούν με τις δηλώσεις τους διάφοροι Eυρωπαίοι αξιωματούχοι. Ο πρόεδρος της Bundesbank, Ερνστ Βέλτεκε, επισήμανε σε συνέντευξή του στο περιοδικό «Stern» ότι «οι κεντρικές τράπεζες έδειξαν ξεκάθαρα την περασμένη Παρασκευή ότι είναι ικανές να δράσουν από κοινού όταν αυτό απαιτείται». Ο Γερμανός τραπεζίτης εξέφρασε ακόμη τη βεβαιότητα ότι η αδυναμία τού ευρώ δεν θα συνεχιστεί. Σε ξεχωριστές του δηλώσεις ο αντιπρόεδρος της ΕΚΤ, Κριστιάν Νουαγιέ, επανέλαβε ότι η ΕΚΤ ενδιαφέρεται για ένα ισχυρό ευρώ, καθώς ένα αδύναμο νόμισμα θα μπορούσε να επιδεινώσει την ανταγωνιστικότητα της οικονομίας και να καταστήσει δυσκολότερες τις προσπάθεις των ευρωπαϊκών κυβερνήσεων για μεταρρυθμίσεις.
