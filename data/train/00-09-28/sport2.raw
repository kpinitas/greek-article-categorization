 Ηταν δύσκολες στιγμές αυτές, χθες το βράδυ στο Ολυμπιακό στάδιο του Σίδνεϊ. Ενα μετάλλιο δεν μπορείς να μηN το χαρείς, δεν μπορούν να μηN το χαρούν αυτοί που πάλεψαν σκληρά για να ζήσουν αυτές τις στιγμές στην κορυφαία αθλητική διοργάνωση του κόσμου. Εχουν κάθε δικαίωμα γι' αυτό και κανένας δεν μπορεί να τους το στερήσει. Αλλά τα άσχημα νέα από την πατρίδα...
 Ενας κόμπος στο στομάχι. Ενα τεράστιο «γιατί», για τις χαμένες ψυχές. Ολοι εδώ στο Σίδνεϊ, οι συνάδελφοι, οι Ελληνες, με αυτή την κουβέντα. Και να παρακαλάς να μην ακούς άλλο γι' αυτό. Από μια άποψη είμαστε τυχεροί χθες εμείς εδώ, που είχαμε κάτι άλλο για να ξεφύγουμε από αυτή τη μαυρίλα. 
 Και αυτή τη μάχη που έδωσε και κέρδισε χθες το βράδυ, μαζί με το ασημένιο ολυμπιακό μετάλλιο -το δεύτερο για τον ελληνικό στίβο εδώ- η Αναστασία Κελεσίδου στη δισκοβολία, δεν μπορούσε παρά να την αφιερώσει στη μνήμη αυτών των θυμάτων: «Είμαι πολύ χαρούμενη γιατί εκπλήρωσα ένα από τα όνειρά μου, αλλά σήμερα στη χώρα μου συνέβη ένα τραγικό συμβάν και θέλω να αφιερώσω αυτό το μετάλλιο στα θύματα αυτής της τραγωδίας...».
 Οσες ερωτήσεις και αν της έγιναν δεν ήθελε να πει κάτι παραπάνω, πέρα από το ότι: «Ηταν ένας δύσκολος αγώνας και έγινε ακόμα πιο δύσκολος, από το γεγονός ότι άργησε να αρχίσει μισή ώρα. Ολες οι αντίπαλοι ήταν δυνατές και μέχρι την τελευταία βολή θα μπορούσαν να αλλάξουν τα πράγματα...». 
 Τελικά δεν άλλαξαν και το 65, 71 που έριξε στην πρώτη προσπάθεια έφτασε για να ανέβει στο δεύτερο σκαλί του βάθρου, όπως και πέρυσι στη Σεβίλη (με 66, 05 τότε). Αλλά ένα ολυμπιακό μετάλλιο είναι πάντα κάτι διαφορετικό, ακόμα και αν έχει το ίδιο «χρώμα» με αυτό από κάποια άλλη μεγάλη διοργάνωση.
 Ο προπονητής της Τασούλας, ο Κώστας Σπανίδης, σε κατάσταση... πανικού μετά την επιτυχία είδε τους κόπους μιας ακόμα δύσκολης χρονιάς να δικαιώνονται με τον καλύτερο τρόπο: «Ηταν 150 δύσκολες ημέρες, με πολύωρη και σκληρή προετοιμασία. Είναι πράγματα που δεν μπορεί κανείς να καταλάβει. Αλλά αυτό το μετάλλιο το περίμενα και η Τασούλα το άξιζε γιατί είναι χρυσό παιδί και έχει δουλέψει πολύ σκληρά. Για να πω την αλήθεια, πίστευα ότι μπορούσε να κερδίσει. Αν δεν αργούσε ο αγώνας να αρχίσει και αν δεν άλλαζαν τη σειρά και αντί για ενδέκατη έριχνε δεύτερη, όπως ήταν αρχικά ορισμένο, μπορεί να ήταν διαφορετικά τα πράγματα...».
 Η Τασούλα προσπάθησε να κάνει κάτι καλύτερο αλλά οι άλλες βολές της ήταν: 63, 20, 62, 59, 64, 58, 63, 07, 61, 85. Ο Σπανίδης πάντως επέμενε ότι ήταν σε κατάσταση να ρίξει πολύ περισσότερο. Αυτό βέβαια σημαίνει ότι η πρωταθλήτριά μας θα μπορούσε να ξεπεράσει τα 68, 40 που έριξε η Ελίνα Ζβέρεβα, επίδοση με την οποία κέρδισε τελικά το χρυσό μετάλλιο. Στα 40 της χρόνια η αθλήτρια από τη Λευκορωσία ήταν 3η στην Ατλάντα, 1η στο Γκέτεμποργκ το 1995 και 2η στην Αθήνα, στα παγκόσμια πρωταθλήματα, και στο κύκνειο -ολυμπιακό- άσμα της, έφυγε με το χρυσό που ήθελε πάντα. Και το άξιζε, αφού πέρα από τις δύο τελευταίες βολές που ήταν άκυρες, οι άλλες τέσσερις ήταν όλες πάνω από την επίδοση της δεύτερης (67, 00, 66, 12, 68, 40, 65, 80).
 Από εκεί και πέρα στην εξέλιξη του αγώνα άλλαξε μόνο η μια θέση στα μετάλλια, όταν η Γιατσένκο στην πέμπτη βολή έριξε 65, 20 και άφησε εκτός βάθρου τη Σάντοβα (65, 00). Οι άλλες δύο θέσεις, όπως καταλάβατε, κρίθηκαν στην πρώτη προσπάθεια. Μέχρι το τέλος όμως υπήρχε μεγάλη αγωνία, αφού αθλήτριες όπως η Ντιτς (8η τελικά), η Γιατσένκο και η Σάντοβα θα μπορούσαν να βγάλουν βολή πάνω από τα 65, 71.
 Αν υπήρχε πάντως κάτι που μας άφησε ακόμα πιο ικανοποιημένους από αυτό τον τελικό, ήταν η αναρρίχηση της Στέλλας Τσικούνα στην 5η θέση.
 Η 28χρονη πρωταθλήτριά μας, αφού κατάφερε να κρατήσει την έβδομη θέση στις τρεις πρώτες προσπάθειες με το 61, 85 που έριξε στην πρώτη προσπάθεια, έπεσε στη συνέχεια στην όγδοη, αλλά στην έκτη έριξε το δίσκο στα 64, 08 και έφτασε στην πέμπτη θέση. Μετά την 7η και 8η θέση σε δύο παγκόσμια πρωταθλήματα (1997, 1999) και τη 12η στο ευρωπαϊκό του 1998, όχι μόνο ήταν σε τέταρτο συνεχόμενο τελικό μεγάλης διοργάνωσης, αλλά μπήκε στην εξάδα δείχνοντας απίστευτο πάθος. Καταχαρούμενη έλεγε μετά τον αγώνα: 
 «Στόχος μου ήταν να είμαι στην οκτάδα, αλλά αφού κατάφερα να βγάλω την καλή βολή έστω και στο τέλος, είμαι πολύ χαρούμενη που πήρα την πέμπτη θέση. Πάντα αγωνίζομαι το ίδιο δυνατά μέχρι την τελευταία προσπάθεια και σήμερα δικαιώθηκα. Οπως πάμε από τελικό σε τελικό μέχρι το 2004 μπορεί και να το έχουμε πάρει το μετάλλιο...»! 
 Η τρίτη της παρέας, η Κατερίνα Βόγγολη, δεν κατάφερε να χωθεί στην οκτάδα. Το 61, 57, που έριξε στη δεύτερη προσπάθεια, ήταν οκτώ εκατοστά μικρότερο από το 61, 65 της Ντιτς (τόσο είχε η Γερμανίδα μέχρι την τρίτη προσπάθεια) και το κακό ήταν διπλό. Και η Βόγγολη δεν συνέχισε και η Ντιτς έμεινε μέχρι τέλους στον αγώνα, προκαλώντας άγχος και μόνο με την παρουσία της, σαν παγκόσμια πρωταθλήτρια.
