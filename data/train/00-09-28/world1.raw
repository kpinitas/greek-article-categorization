 Κρύβει η κυβέρνηση του Βελιγραδίου τις ψήφους που είναι απαραίτητες για να επαληθευθεί το αποτέλεσμα που ανακοίνωσε η εφορευτική επιτροπή, καταγγέλλει η αντιπολίτευση, ενώ άρχισαν οι διαβουλεύσεις μεταξύ των κομμάτων, σε μια προσπάθεια να ξεκαθαρίσει το πολιτικό τοπίο.
 Η αντιπολίτευση κάλεσε χθες το λαό στην πρώτη μεγάλη αντικυβερνητική διαδήλωση
μετά την ανακοίνωση των επίσημων αποτελεσμάτων. Μοίρασε κουδουνίστρες και έστησε εξέδρες, αλλά αστυνομικοί με πολιτικά εμφανίστηκαν και διέταξαν να διαλυθούν οι εγκαταστάσεις στην κεντρική πλατεία του Βελιγραδίου, για να μην ενοχληθεί η εφορευτική επιτροπή στο έργο της. «Προσπαθούν να κλιμακώσουν την ένταση», δήλωσε ο εκπρόσωπος της αντιπολίτευσης Τσεντομίρ Γιοβάνοβιτς και πρόσθεσε ότι η συγκέντρωση θα γίνει στην πλατεία Δημοκρατίας. Συγκέντρωση έγινε και στην πόλη Nις.
 «Οι εκλογές δεν είναι ράλι, που ο αγωνιζόμενος θα καλύψει τη διαφορά στο δεύτερο γύρο. Η νίκη μας δεν είναι διαπραγματεύσιμη», είπε ο εκπρόσωπος. Αντιπροσωπεία της αντιπολίτευσης πήγε χθες στη Βουλή, όπου στεγάζεται η εφορευτική επιτροπή και ζήτησε να επαληθεύσει τα αποτελέσματα, επειδή, όπως υποστηρίζει, το καθεστώς έκλεψε 400.000 ψήφους. Οι φρουροί άφησαν μόνο ένα άτομο να μπει στο κτίριο. Ο Νεμπόιζα Μπάκαρατς όταν βγήκε από το κτίριο, δήλωσε: «Η επιτροπή φοβάται πολύ. Δεν μας επέτρεψαν και ούτε θα μας επιτρέψουν
να δούμε το εκλογικό υλικό έως την Παρασκευή». Οπως εξήγησε, δεν μπορούσε να ελέγξει μόνος του 5 εκατομμύρια ψήφων και περιορίστηκε να ζητήσει από την επιτροπή «να δημοσιοποιήσει τα πραγματικά αποτελέσματα, ενεργώντας ενσυνείδητα
 Στη Γιουγκοσλαβία άρχισαν παρασκηνιακώς διαπραγματεύσεις για ενδεχόμενες ευθυγραμμίσεις στην ομοσπονδιακή Βουλή, όπου οι σύμμαχοι του Μιλόσεβιτς υποστηρίζουν πως κέρδισαν την πλειοψηφία. Ο Γιοβάνοβιτς είπε ότι η αντιπολίτευση ήρθε σε επαφή με το Σοσιαλιστικό Λαϊκό Κόμμα του Μαυροβουνίου, που πρόσκειται στον Μιλόσεβιτς. Ταυτοχρόνως ο Βουκ Ντράσκοβιτς, αρχηγός του Σερβικού Κινήματος Ανανέωσης, κάλεσε το Ριζοσπαστικό Κόμμα, που συνεργαζόταν στην απερχόμενη κυβέρνηση με το Σοσιαλιστικό, να ενώσουν τις δυνάμεις τους, για να μειωθεί η δύναμη του Μιλόσεβιτς. Ο εκ των ηγετών της αντιπολίτευσης Ζόραν Τζίντζιτς δήλωσε ότι έγιναν επαφές με την κυβέρνηση σε μια προσπάθεια να
επιτευχθεί «συμβιβασμός». «Αλλά δεν θα υπάρξει συμβιβασμός στα αποτελέσματα των εκλογών», είπε.
 Ο σύμμαχος του Μιλόσεβιτς στο Μαυροβούνιο, Πρέτραγκ Μπουλάτοβιτς, ζήτησε ειρηνική λύση, τονίζοντας ότι δεν συμφέρει κανένα να πυροδοτήσουν αυτές οι εκλογές κάποια μορφής σύγκρουση. «Ελπίζω ότι η Σερβία θα είναι αρκετά σοφή για
να βγει απ' αυτό ισχυρότερη, άσχετα με το ποιος κερδίζει και ποιος χάνει», είπε. Ο Ντράσκοβιτς κάλεσε ευθέως τον Μιλόσεβιτς να αναγνωρίσει τα αποτελέσματα και να παραδώσει ειρηνικά την εξουσία.
 Ο Ρόμπερτ Μπάρι, επικεφαλής της Οργάνωσης για την Ασφάλεια και τη Συνεργασία στην Ευρώπη, εξέφρασε την εκτίμηση ότι η αναμενόμενη ήττα του Μιλόσεβιτς θα αποδυναμώσει τους Σέρβους εθνικιστές της Βοσνίας- Ερζεγοβίνης.
