Εκκληση στους απεργούς να επιτρέπουν τη φόρτωση με καύσιμα των νόμιμων βυτιοφόρων απηύθυνε χθες ο υπουργός Ανάπτυξης.
 Tαυτοχρόνως ανακοίνωσε και συμφωνία με τις εταιρείες για συνέχιση του παγώματος
των τιμών, όμως αντί γενναίας μείωσης 4 δραχμών στη βενζίνη και μείωσης 2, 50 δραχμών στο πετρέλαιο, η οποία προέκυπτε από τον υπολογισμό των διεθνών τιμών.
 Σύμφωνα με έγκυρες πληροφορίες, στη σύσκεψη που έγινε χθες στο υπουργείο με τη
συμμετοχή των παραγόντων της πετρελαιαγοράς συμφωνήθηκε να διατηρηθούν οι ίδιες τιμές ακόμη μία εβδομάδα, προκειμένου έτσι εταιρείες και διυλιστήρια να αποσβέσουν την απορρόφηση των αυξήσεων κατά τις προηγούμενες εβδομάδες.
 Τα προβλήματα στον εφοδιασμό, σύμφωνα και με τις εταιρείες εμπορίας, εντοπίζονται στην Κρήτη, τη Ρόδο, τα Ιωάννινα και τη Θεσπρωτία όπου τα βυτιοφόρα ιδιωτικής χρήσης παρεμποδίζονται από τους απεργούς. Σε ό,τι δε αφορά
την Αττική και τη Θεσσαλονίκη, τόσο οι εταιρίες όσο και οι βενζινοπώλες εκτιμούν ότι ο εφοδιασμός γίνεται με σχετική ομαλότητα. Πάντως όλοι υπολογίζουν ότι τα προβλήματα θα ενταθούν από αύριο Παρασκευή. 
 Ο υπουργός τέλος σε δηλώσεις του υπογράμμισε ότι καταβάλλονται έντονες προσπάθειες για να μην περάσουν στον καταναλωτή οι ανατιμητικές προσδοκίες, ενώ έχει επιτευχθεί συμφωνία με μεγάλες ομάδες παραγωγών ώστε να μην προχωρήσουν σε ανατιμήσεις προϊόντων.
  Αμυδρές ελπίδες για κάποια διέξοδο στην κρίση που έχει δημιουργηθεί με την απεργία των ιδιοκτητών φορτηγών και ειδικά τις ελλείψεις καυσίμων που πλήττουν
ήδη την επαρχία και την Αθήνα δημιουργεί η συνάντηση που πιθανόν να έχουν σήμερα οι εκπρόσωποι των απεργών με τον υπουργό Μεταφορών Χρίστο Βερελή. Οι ομοσπονδίες των ιδιοκτητών φορτηγών έχουν ζητήσει συνάντηση με τον κ. Βερελή, αν και θεωρείται μάλλον απίθανο να εξασφαλίσουν διαβεβαιώσεις είτε για τη μείωση της φορολογίας στα καύσιμα, είτε σχετικά με την επικείμενη συζήτηση για
το άνοιγμα των «κλειστών» επαγγελμάτων. Συνάντηση έχει επίσης ζητηθεί από τον υπουργό Εθνικής Οικονομίας Γιάννο Παπαντωνίου, ο οποίος όμως αύριο θα συμμετάσχει στο ECΟFIN που θα ασχοληθεί με τις τιμές των καυσίμων.
  Eντονη κριτική στη διοίκηση των Ελληνικών Πετρελαίων ασκεί ο σύλλογος υπαλλήλων ΔΕΠ-ΕΚΥ (ερευνα πετρελαίων) γιατί δεν προχώρησε κανέναν σχέδιο που θα εξασφάλιζε αποθέματα σε καύσιμα. Οταν το πετρέλαιο είχε 10 δολάρια το βαρέλι, τονίζεται σε σχετική ανακοίνωση, ήταν πολύ πιο εύκολα η ελληνική κρατική εταιρεία να συμμετάσχει σε κοιτάσματα με ευνοϊκούς όρους. Δεν έκανε όμως τίποτε και σήμερα τα Ελληνικά Πετρέλαια δεν διαθέτουν ούτε μία σταγόνα δικούς του πετρελαίου, ενώ το κοίτασμα του Βόρειου Πρίνου που παράγει 7.000 βαρέλια την ημέρα χαρίστηκε σε ιδιώτες. 
