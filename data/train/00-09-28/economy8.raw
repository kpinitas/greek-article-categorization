Ευρύ κύκλο επαφών με διεθνείς επενδυτικούς οίκους ξεκινά από σήμερα η διοίκηση
του Χρηματιστηρίου Αξιών Αθηνών, στοχεύοντας στην ανάδειξη των προοπτικών της Σοφοκλέους και την προσέλκυση «ώριμων» κεφαλαίων από το εξωτερικό.
 Ο πρόεδρος του ΧΑΑ Παναγιώτης Αλεξάκης, συνοδευόμενος από στελέχη του Χρηματιστηρίου και εκπροσώπους εισηγμένων επιχειρήσεων, βρίσκεται ήδη στο Λονδίνο όπου σήμερα έχει προγραμματιστεί συνάντηση με τη διοίκηση του χρηματοπιστωτικού Οίκου Societ Generale. 
 Ωστόσο το πρώτο σημαντικό «ραντεβού» της Σοφοκλέους με επενδυτές της Μ. Βρετανίας έχει προγραμματιστεί για αύριο Παρασκευή, οπότε θα πραγματοποιηθεί η
παρουσίαση του ΧΑΑ και επιλεγμένων εισηγμένων επιχειρήσεων σε στελέχη του επενδυτικού οίκου UBS Warburg και άλλα θεσμικά χαρτοφυλάκια. Η εκδήλωση που γίνεται στο Λονδίνο θα επαναληφθεί από τη Warburg και στη Νέα Υόρκη τον Οκτώβριο. 
 Ανάλογες εκδηλώσεις, τόσο στο Λονδίνο όσο και στη Νέα Υόρκη, προγραμματίζεται να γίνουν τον επόμενο μήνα σε συνεργασία με τον επενδυτικό Οίκο Credit Suisse First Boston, ενώ στη συνέχεια σειρά θα έχουν τα στελέχη της Salomon Smith Barne y.
 Από το Νοέμβριο και ταυτόχρονα με την ολοκλήρωση του κύκλου των παρουσιάσεων, το Χρηματιστήριο θα ξεκινήσει την πραγματοποιήση Roadshows τόσο στη Μεγάλη Βρετανία όσο και στις Ηνωμένες Πολιτείες, ενώ η εκστρατεία προώθησης θα συνεχιστεί και με την έναρξη του νέου χρόνου ώστε να υπάρξει η μεγαλύτερη δυνατή ενημέρωση των επενδυτών του εξωτερικού εν όψει της αναβάθμισης της ελληνικής αγοράς σε «ανεπτυγμένη» την ερχόμενη άνοιξη. 
 Σε δηλώσεις του στην «Ε», ο πρόεδρος του ΧΑΑ επισημαίνει ότι «υπάρχει σημαντική ανταπόκριση από την πλευρά των ξένων θεσμικών», αν και όπως εκτιμά «η προσέλκυσή τους είναι μια υπόθεση αρκετά δύσκολη και απαιτεί χρόνο έως ότου
διαφανούν αποτελέσματα». Ο ίδιος εξάλλου εμφανίζεται ικανοποιημένος από το ρυθμό εισροής ξένων κεφαλαίων στη Σοφοκλέους το τελευταίο διάστημα και τονίζει
ότι «θα πρέπει να καταβληθεί προσπάθεια από όλους όσοι εμπλέκονται με τη χρηματιστηριακή αγορά ώστε στους μήνες που απομένουν μέχρι τέλους του χρόνου να ενταθεί η τάση». 
 Η συστράτευση του συνόλου της ελληνικής αγοράς (επιχειρηματίες, χρηματιστές, θεσμικοί επενδυτές κ.ά), ώστε να αναδειχθούν τα πλεονεκτήματα και οι επενδυτικές ευκαιρίες της Σοφοκλέους, είναι άλλωστε ένα αίτημα που δεν έχει σταματήσει να διατυπώνει η νέα διοίκηση του ΧΑΑ. 
 «Είναι ανάγκη στην προσπάθεια αυτή να καταβάλουν προσπάθειες και οι ίδιες οι εισηγμένες επιχειρήσεις ώστε να μπορούν να προσελκύσουν κεφάλαια απαραίτητα για την ενδυνάμωσή τους. Κάποιες ήδη το πράττουν "διαφημίζοντας" τις δυνατότητες και τις προοπτικές τους, χρειάζεται όμως ενεργοποίηση από όλους τους επιχειρηματίες», λέει ο κ. Αλεξάκης, διατυπώνοντας την πρόβλεψη ότι «στο άμεσο μέλλον η επιλογή εταιρειών θα γίνεται με βάση την ανταγωνιστική θέση που
θα έχουν στον κλάδο τους, όχι σε εθνικό, αλλά σε ευρωπαϊκό επίπεδο». 
