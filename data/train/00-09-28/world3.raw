 Ως προσπάθεια υποκλοπής της ψήφου του σερβικού λαού χαρακτηρίζουν οι ΗΠΑ και η
Βρετανία την ανακοίνωση για διενέργεια δεύτερου γύρου των σερβικών προεδρικών εκλογών και ζητούν διατήρηση της πίεσης επί του Σλόμπονταν Μιλόσεβιτς. Η Ευρωπαϊκή Ενωση μιλά για άρση των κυρώσεων μετά την παράδοση της εξουσίας στον
Κοστούνιτσα, ενώ ο Οργανισμός για την Ασφάλεια και τη Συνεργασία στην Ευρώπη χαρακτηρίζει «ύποπτη» την ανακοίνωση της γιουγκοσλαβικής Κεντρικής Εκλογικής Επιτροπής.
 Οπως δήλωσε ο υπεύθυνος του Γραφείου Ανθρωπίνων Δικαιωμάτων του ΟΑΣΕ, Γκέραρντ
Στούντμαν, «τα αποτελέσματα των προεδρικών εκλογών ανακοινώθηκαν κατά έναν άκρως ύποπτο τρόπο». Επικαλούμενος «πηγές του Βελιγραδίου», ο ΟΑΣΕ ανακοίνωσε ότι «ο πρόεδρος της Ομοσπονδιακής Εκλογικής Επιτροπής κήρυξε την έναρξη της πρώτης συνεδρίασης της Επιτροπής μετά την Κυριακή, βγάζοντας από την τσέπη του
ένα χαρτί και ανακοινώνοντας, χωρίς να προηγηθεί σύσκεψη, ότι ο πρόεδρος Σλόμπονταν Μιλόσεβιτς, συγκέντρωσε το 40% των ψήφων έναντι 48% για τον ηγέτη της αντιπολίτευσης Βόισλαβ Κοστούνιτσα και ακόμα ότι ένας δεύτερος γύρος είναι
 «Αν η Επιτροπή θέλει να πείσει τον πληθυσμό της Γιουγκοσλαβίας ότι τα αποτελέσματα των εκλογών δεν είναι νοθευμένα, πρέπει να δώσει στη δημοσιότητα με κάθε λεπτομέρεια τα αποτελέσματα των εκλογών όλων των εκλογικών τμημάτων», προστίθεται στην ανακοίνωση του ΟΑΣΕ.
 Η πρόεδρος του ΟΑΣΕ, Μπενίτα Φερέρο Βάλντνερ, εξέφρασε αμφιβολίες για τα αποτελέσματα που ανακοινώθηκαν και κάλεσε τη γιουγκοσλαβική κυβέρνηση «και ιδίως την εκλογική επιτροπή να σεβαστούν επιτέλους τα αποτελέσματα των εκλογών
 Η γαλλική προεδρία της Ευρωπαϊκής Ενωσης ανακοίνωσε ότι η Ε.Ε. πρέπει «να διατηρήσει την πίεση» επί του Σλόμπονταν Μιλόσεβιτς και να «στηρίξει την επιλογή του σερβικού λαού» για αλλαγή. «Ολες οι ενδείξεις που διαθέτουμε συνηγορούν ότι οι Σέρβοι ψήφισαν μαζικά την Κυριακή κατά του Μιλόσεβιτς», δήλωσε ο προεδρεύων του Συμβουλίου Υπουργών της Ε.Ε., υπουργός Εξωτερικών της Γαλλίας, Ιμπέρ Βεντρίν.
 «Ζήτησα λοιπόν από την Κομισιόν στις Βρυξέλλες να μας κάνει προτάσεις, προκειμένου η Ευρωπαϊκή Ενωση να είναι σε θέση να άρει τις κυρώσεις, κάτι που έχει ήδη ζητήσει η Γερμανία. Επί του παρόντος, η προτεραιότητά μας είναι να στηρίξουμε την επιλογή του σερβικού λαού και να ενισχύσουμε το δημοκρατικό κίνημα», είπε ο Γάλλος υπουργός Εξωτερικών.
 Ο πρόεδρος της Γαλλίας, Ζακ Σιράκ, δήλωσε ότι η χώρα του, ως προεδρεύουσα της Ε.Ε., θα δεχθεί ριζική αλλαγή στη στάση απέναντι στη Γιουγκοσλαβία, συμπεριλαμβανομένης της άρσης των κυρώσεων, όταν ο Σλόμπονταν Μιλόσεβιτς παραδώσει την εξουσία. «Η ψήφος της 24ης Σεπτεμβρίου σηματοδοτεί ένα μεγάλο βήμα στην επανασυμφιλίωση της Γιουγκοσλαβίας και της Ευρωπαϊκής Ενωσης», είπε.
 Ο πρόεδρος της Ευρωπαϊκής Επιτροπής, Ρομάνο Πρόντι, συνεχάρη τον Βόισλαβ Κοστούνιτσα για τη νίκη του και κάλεσε τον Σλόμπονταν Μιλόσεβιτς «να σεβαστεί τη θέληση του λαού».
 «Είμαστε έτοιμοι να απλώσουμε το χέρι και να υποδεχθούμε μια δημοκρατική Σερβία με ανοιχτή αγκαλιά. Θέλουμε να αρχίσουμε τη δουλειά αμέσως, τη στιγμή που ο λαός θα έχει νικήσει», πρόσθεσε.
 Στις ΗΠΑ, ο πρόεδρος Μπιλ Κλίντον δήλωσε ότι «φαίνεται πως (στη Γιουγκοσλαβία)
είχαν ελεύθερες εκλογές και κάποιος προσπαθεί να τους τις κλέψει». Ο Αμερικανός υπουργός Αμυνας, Ουίλιαμ Κοέν, εξέφρασε ανησυχίες για τις επαναληπτικές εκλογές εκτιμώντας ότι ο Μιλόσεβιτς «θα έχει περισσότερο χρόνο να υποκλέψει τις εκλογές».
 Παρόμοιες δηλώσεις έγιναν και στο Λονδίνο, όπου ο Βρετανός υπουργός Εξωτερικών
παρατήρησε ότι ένας δεύτερος γύρος «δεν δικαιολογείται», καθώς «ο Μιλόσεβιτς έχει ηττηθεί».
