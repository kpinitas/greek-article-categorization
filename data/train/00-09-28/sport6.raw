Πλώρη για νέες νίκες στα δύο επόμενα εντός Ολυμπιακού Σταδίου παιχνίδια έβαλε ο Παναθηναϊκός, με Αμβούργο (17 Οκτωβρίου) και Γιουβέντους (8 Νοεμβρίου). Η μεγάλη επιτυχία στο «Φόλκπαρκαστάντιον» άνοιξε την όρεξη, είναι γεγονός, αλλά έδειξε συνάμα πως τίποτα δεν είναι ακατόρθωτο στον 5ο Ομιλο του Τσάμπιονς Λιγκ, όπου αυτή τη στιγμή όλα είναι ρευστά.
 «Με δύο νίκες στην έδρα μας τάνουμε τους 10 βαθμούς κι έχουμε μεγάλες πιθανότητες να προκριθούμε στον επόμενο γύρο», έλεγε μέσα στο...μεθύσι χαράς και ευτυχίας, στο αεροπλάνο της επιστροφής χθες τα ξημερώματα ο Γιάννης Γκούμας, ενώ ο Τάκης Φύσσας, από τους πρωταγωνιστές της θριαμβευτικής...άλωσης του Αμβούργου, συμπλήρωνε: 
 «Εγινε αυτό που λέγαμε. Ο, τι μας όφειλε ο Θεός από τα προηγούμενα ματς, μας το έδωσε».
 Το κέφι των κουρασμένων από την υπερπροσπάθεια ποδοσφαιριστών και νυσταγμένων εκδρομέων φιλάθλων του ΠΑΟ, ανέλαβε να φτιάξει ο λαϊκός τραγουδιστής Στέλιος Διονυσίου, που από το πιλοτήριο του αεροσκάφους τραγούδησε τον ύμνο της ομάδας. Ακολούθησαν συνθήματα για τους Καραγκούνη, Γκαλέτο, δύο παικτών που ήταν επίσης εκ των κορυφαίων της αναμέτρησης. Αξίζει να σημειωθεί πως λίγο έλειψε να διανυκτερεύσει ο ΠΑΟ στη Γερμανία, καθώς το αεροδρόμιο έκλεινε τα μεσάνυχτα. Οι Γερμανοί φάνηκαν απρόσμενα ελαστικοί κι έτσι το αεροπλάνο της ελληνικής αποστολής πέταξε την τελευταία στιγμή. 
 Αποθεωτική ήταν η υποδοχή των παικτών στο Ανατολικό Aεροδρόμιο τις πρώτες πρωινές ώρες. Περίπου 500 οπαδοί του ΠΑΟ επευφήμησαν και σήκωσαν στα χέρια τους «πράσινους» (όποιους φυσικά...πρόλαβαν), άναψαν καπνογόνα και δημιούργησαν μια όμορφη ατμόσφαιρα. Κεντρικό πρόσωπο των εκδηλώσεων ήταν ο σκόρερ Γιώργος Νασιόπουλος, που είπε μάλιστα δύο λόγια στα μικρόφωνα των τηλεοπτικών καναλιών. 
 «Ηταν μια πολύ σημαντική και χρήσιμη για τη συνέχεια νίκη. Δεν έχει σημασία αν έβαλα εγώ το γκολ, αλλά οι τρεις βαθμοί που πήραμε. Τώρα χρειαζόμαστε νίκες στα επόμενα ματς, για να μην πετάξουμε ό,τι κατακτήσαμε ώς τώρα».
 Για τον Αγγελο Αναστασιάδη η νίκη στο Αμβούργο ήταν φιλί ζωής, καθώς διάχυτη ήταν η εντύπωση πως αν ο Παναθηναϊκός έχανε, θα έφευγε την ίδια...νύχτα. Μετά το εκπληκτικό 0-1 μπορεί πλέον να αισθάνεται σίγουρος για την καρέκλα του, που έπαψε να τρίζει. Σύμφωνα με έγκυρες πληροφορίες, οι πιέσεις προς τα υψηλά κλιμάκια της ΠΑΕ για αντικατάστασή του «όσο ακόμη είναι νωρίς, πριν χαθεί το τρένο», ήταν πολλές και έντονες. Ο Παναθηναϊκός όμως με την προχθεσινή νίκη του μπήκε πάλι στο παιχνίδι της πρόκρισης και ο Αναστασιάδης παραμένει ακλόνητος στο πόστο του. 
 Στην Ελλάδα, ως γνωστόν, όλοι κρίνονται εκ του αποτελέσματος. Ετσι λοιπόν ο Βορειοελλαδίτης τεχνικός...δικαιώθηκε για μία ολόκληρη δέσμη επιλογών του, από τις οποίες πιο χαρακτηριστικές είναι ο παραγκωνισμός του Βλάοβιτς και του Πφλίπσεν, η χρησιμοποίηση κόντρα στο Αμβούργο του Νασιόπουλου και του...Κουτσουρέ, κ.λπ.
 Τρεις ώρες πριν αρχίσει το ματς, ο Αναστασιάδης είχε ιδιαίτερη συνομιλία με τον Πάολο Σόουζα. Στην ερώτηση «αισθάνεσαι έτοιμος», ο Πορτογάλος απάντησε «καλύτερα να παίξω στο δεύτερο ημίχρονο, οπότε και θα κριθεί το ματς». Τα λόγια του Σόουζα δεν τον ικανοποίησαν, έτσι αποφάσισε να τον αποκλείσει από τη 18άδα. 
 H «Το όνειρο της πρόκρισης για το Αμβούργο έσβησε νωρίς», ήταν ο τίτλος της εφημερίδας BERLINER ZEITUNG, ενώ στο ίδιο μοτίβο κινήθηκαν και τα πρωτοσέλιδα των άλλων γερμανικών εφημερίδων χθες. «Τα φώτα του Τσάμπιονς Λιγκ έσβησαν», έγραψε η «Frankfurter Rundschau», όσο για την τοπική του Αμβούργου «Morgenpost» ανέφερε: «Κρίμα Αμβούργο». «Ιστορική έκπληξη», χαρακτήρισε, τέλος, τη νίκη του ΠΑΟ η ισπανική MARCA. 
 Ο Παναθηναϊκός επίσης ήταν χθες μέσα στις πρώτες ειδήσεις του επίσημου site της ΟΥΕΦΑ.
 H «Συγχαρητήρια, είστε παλικάρια. Δώσατε και την ψυχή σας και πήρατε αποτέλεσμα, παρά την κούραση», τόνισε, μεταξύ άλλων, ο Αναστασιάδης σε σύντομη ομιλία του χθες στην Παιανία προς τους παίκτες.
