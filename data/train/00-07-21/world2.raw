Χιλιάδες Ιάπωνες διαδήλωσαν χθες, παραμονή της έναρξης της συνόδου κορυφής της
G8, έξω από την αμερικανική στρατιωτική βάση της Οκινάουα, ζητώντας τον τερματισμό της αμερικανικής παρουσίας στο νησί. Την ίδια ώρα, η μικρή πόλη Νάγκο, στο βόρειο τμήμα του νησιού, προετοιμαζόταν για την υποδοχή της Ομάδας των 8 εφαρμόζοντας αυστηρά μέτρα ασφαλείας.
 Οι διαδηλωτές, που κατά τους οργανωτές έφταναν τους 25.000, σχημάτισαν μία ανθρώπινη αλυσίδα γύρω από την αεροπορική βάση της Καντένα, στο κέντρο της Οκινάουα, όπου βρίσκονται οι μεγαλύτερες αμερικανικές στρατιωτικές εγκαταστάσεις της περιοχής. Η στρατιωτική παρουσία των ΗΠΑ στο νησί χρονολογείται από το τέλος του 2ου Παγκοσμίου Πολέμου. Η πορεία διαμαρτυρίας ήταν ειρηνική και δεν σημειώθηκαν επεισόδια. Τα αντιαμερικανικά αισθήματα έχουν οξυνθεί έπειτα από το βιασμό το 1995 ενός 12χρονου κοριτσιού από Αμερικανό στρατιώτη και την πρόσφατη καταγγελία για επίθεση μεθυσμένου Αμερικανού ναύτη εναντίον 14χρονου κοριτσιού, έπειτα από εισβολή του στο σπίτι
 Ο Γερμανός καγκελάριος, Γκέρχαρντ Σρέντερ, ήταν ο πρώτος ηγέτης που έφτασε χθες στην Οκινάουα, ενώ πολλοί από τους υπόλοιπους παρέμεναν στο Τόκιο για να ακούσουν τα αιτήματα των αναπτυσσόμενων χωρών. Σήμερα, φτάνει στην Οκινάουα και ο Αμερικανός πρόεδρος, Μπιλ Κλίντον, ο οποίος ξεκίνησε το ταξίδι του κυριολεκτικά την τελευταία στιγμή λόγω των συνομιλιών για τη Μέση Ανατολή που κατέληξαν σε αδιέξοδο. Η κατάσταση στη Μέση Ανατολή αναμένεται να απασχολήσει τους 8, οι οποίοι σχεδιάζουν να εκδώσουν κοινή δήλωση μετά το τέλος της συνάντησης.
 Στην ατζέντα αναμένεται να περιληφθούν πολλά θέματα, από την επανάσταση των νέων τεχνολογιών μέχρι τη μάχη κατά του AIDS, από το διεθνές εμπόριο και το οικονομικό και «ψηφιακό χάσμα» μεταξύ πλούσιων και φτωχών χωρών μέχρι την ασφάλεια των τροφίμων και την πρόληψη των συρράξεων. Οι ηγέτες της Νότιας Αφρικής, της Νιγηρίας, της Αλγερίας και της Ταϊλάνδης ζήτησαν από τη G8 να προχωρήσει το συντομότερο στη λήψη μέτρων, βάσει των δεσμεύσεων της προηγούμενης συνάντησης κορυφής στην Κολωνία, για τη μείωση του υπέρογκου χρέους των φτωχών χωρών.
