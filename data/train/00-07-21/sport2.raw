Τις δύο αναμετρήσεις για την 3η προκριματική φάση του Champions League (8 ή 9 Aυγούστου οι πρώτοι αγώνες και 22 ή 23 Αυγούστου οι ρεβάνς), στον Παναθηναϊκό τις περιμένουν πώς και πώς, θεωρώντας μάλιστα ότι από αυτές (καλώς ή κακώς) θα
κριθεί το πώς θα πάει η φετινή χρονιά. Σήμερα, λοιπόν, οι «πράσινοι», λίγο μετά τη μία το μεσημέρι, θα μάθουν τι τους έβγαλε η κληρωτίδα της UEFA.
 Οι πράσινοι μπορεί να συμπεριλαμβάνονται στο γκρουπ των ισχυρών και να αποφεύγουν ομάδες, όπως οι Ιντερ, Βαλένθια, Πόρτο, Μαρσέιγ, Φέγενορντ, Μίλαν, Γαλατασαράι, Ντιναμό Κιέβου, Λιντς, Σπάρτα Πράγας κ.ά., ωστόσο, μόνο αδύναμες δεν μπορούν να χαρακτηριστούν ορισμένες από αυτές που συμπεριλαμβάνονται στο γκρουπ από το οποίο θα βγει ο δικός τους αντίπαλος.
 Οι γερμανικές Αμβούργο και Μόναχο 1860, η Ντιναμό Ζάγκρεμπ (που την αντιμετώπισε προχθές, σε φιλικό στην Κροατία), ο Ερυθρός Αστέρας, η Αντερλεχτ,
η Στουρμ Γκρατς του Ιβιτσα Οσιμ αποτελούν ορισμένες από τις πιθανές αντιπάλους
του Παναθηναϊκού. Μακάρι να τις αποφύγει, να εκπληρωθεί με ομάδες πιο βατές και να καταφέρει να προκριθεί σε έναν από τους πολυπόθητους ομίλους του φετινού Champions League. Στον πίνακα που ακολουθεί, μπορείτε να διαβάσετε τις
πιθανές αντιπάλους των δευτεραθλητών Ελλάδος. Οπου υπάρχουν δύο ονόματα, είναι
τα ζευγάρια που θα αναμετρηθούν τις δύο επόμενες Τετάρτες στη 2η προκριματική φάση της διοργάνωσης.
