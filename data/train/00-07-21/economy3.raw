Δήλωσε άγνοια για τη δικαστική διερεύνηση στις δραστηριότητες του ΟΤΕ στο εξωτερικό, ο εκτελεστικός αντιπρόεδρος του Οργανισμού Γ.Σκαρπέλης, και επιχείρησε να μιλήσει με αισιοδοξία για την προοπτική των επενδύσεων που ξεπερνούν ήδη τα 2 δισ. δολάρια (700 δισ. δρχ.).
 «Ο ΟΤΕ καταφέρνει και ζει εδώ και χρόνια παρέα με τους Εισαγγελείς», ανέφερε χαρακτηριστικά ο κ. Σκαρπέλης. Παραδέχθηκε ταυτόχρονα ότι έγιναν σημαντικά λάθη στον τομέα των διεθνών επενδύσεων, αλλά οι σύμβουλοι προβλέπουν ανάκαμψη στις οικονομίες των βαλκανικών χωρών έως το 2003 και αυτό θα έχει θετικές επιπτώσεις και σωρευτικά κέρδη 1 δισ. δολαρίων (350 δισ. δρχ.) στον Οργανισμό.
 Υπενθυμίζεται ότι το Δεκέμβριο του 1999, η Εισαγγελία Αθηνών άσκησε δίωξη κατά
των διοικήσεων του ΟΤΕ και της Ιντρακόμ με το σκεπτικό ότι ο Οργανισμός πραγματοποίησε επενδύσεις υψηλού ρίσκου προκειμένου να επωφεληθεί η εταιρεία του Σ.Κόκκαλη που αναλαμβάνει τις εκεί προμήθειες υλικών.
 Προφανώς για να αντιμετωπίσει τέτοιου είδους διαπιστώσεις, η διοίκηση του ΟΤΕ έσπευσε να δώσει κατάλογο με 26 ελληνικές εταιρείες πέραν της Ιντρακόμ οι οποίες συνεργάζονται με τον τηλεπικοινωνιακό οργανισμό της Ρουμανίας (Ρομτελεκόμ) χωρίς όμως να διευκρινίζει ποια εταιρεία έχει τη μερίδα του λέοντος. Ο κ. Σκαρπέλης χαρακτήρισε μάλιστα την επένδυση του ΟΤΕ στη Ρουμανία ως την πλέον ικανοποιητική, βάζοντας στον αντίποδα εκείνη της Σερβίας. 
 Ο ΟΤΕ κατέχει το 35% των μετοχών της Ρομτελεκόμ και ασκεί το μάνατζμεντ. Στο σερβικό οργανισμό ο ΟΤΕ έχει το 20% έναντι 29% που έχει η Τέλεκομ Ιτάλια και ο
κ. Σκαρπέλης είπε ότι η ελληνική πλευρά δεν είναι ικανοποιημένη από την κατανομή της εξουσίας. Λάθη παραδέχθηκε επίσης και στον τρόπο άσκησης εποπτείας καθώς δεν είχε ενισχυθεί η Μονάδα Παρακολούθησης των Διεθνών Επενδύσεων. Θύμισε επίσης τις αλλεπάλληλες αλλαγές διοικήσεων στην Αρμεντελ. 
 Σχετικά με την εξαγορά του βουλγαρικού τηλεπικοινωνιακού οργανισμού, ο κ. Σκαρπέλης είπε ότι η όλη διαδικασία που κρατά πλέον 18 μήνες αναμένεται να ολοκληρωθεί έως τις 31 Ιουλίου. Τα τελικά συμβόλαια παραδόθηκαν στην ελληνική πλευρά η οποία τα μελετά χωρίς μέχρι στιγμής να προκύπτει ότι οι Βούλγαροι προσθέτουν νέες αξιώσεις. Για το βουλγαρικό τηλεπικοινωνιακό οργανισμό, ο ΟΤΕ έχει υποβάλει προσφορά μαζί με την ολλανδική ΚΡΝ, η οποία θα αναλάβει τη διαχείριση της κινητής τηλεφωνίας αφήνοντας στον Οργανισμό το σταθερό δίκτυο.
 Αντίθετα, ο ΟΤΕ μέσω της Cosmote έχει συμφωνήσει και περιμένει την υπογραφή του τελικού συμβολαίου για την κινητή τηλεφωνία της Αλβανίας. Ενδιαφέρον έχει εκδηλώσει ο ΟΤΕ και για τον τηλεπικοινωνιακό οργανισμό των Σκοπίων, της χώρας με το υψηλότερο εισόδημα στα Βαλκάνια (εξαιρουμένης της Ελλάδας), με συνυποψηφίους την τουρκική Τουρκσέλ και την ουγγρική Ματάβ (ελέγχεται από γερμανικά κεφάλαια).
