 Αμυντικό κονδύλι ύψους 106 τρισεκατομμυρίων δραχμών στο πλαίσιο του προϋπολογισμού του 2001, ενέκρινε χθες η Βουλή των Αντιπροσώπων. Μέρος του κονδυλίου θα διατεθεί για τη δημιουργία αμερικανικών ταξιαρχιών που θα έχουν αποστολή την επέμβαση σε σημεία κρίσης ανά τον κόσμο.
 Με ψήφους 367 υπέρ έναντι 58 κατά, η Βουλή ενέκρινε επίσης μετά από αίτημα του
Πενταγώνου, κονδύλι 36, 8 τρισ. δρχ. για την αγορά όπλων και άλλου εξοπλισμού. «Με το νομοσχέδιο εξασφαλίζεται η χρηματοδότηση της ασφάλειας και της άμυνας των ΗΠΑ και διασφαλίζεται ότι η στρατιωτική ισχύς της χώρας παραμένει η μεγαλύτερη στον κόσμο», είπε ο ρεπουμπλικάνος βουλευτής Μάρτιν Φροστ.
 Τα κονδύλια για την άμυνα που εγκρίθηκαν για το οικονομικό έτος το οποίο ξεκινά την 1η Οκτωβρίου, είναι κατά 7, 3 τρισ. δρχ. μεγαλύτερα από ό,τι πέρυσι,
και κατά 1, 3 τρισ. δρχ περισσότερα από όσα ζήτησε ο πρόεδρος Κλίντον. Η αύξηση
αυτή, σχολίασε ο ρεπουμπλικάνος βουλευτής Ντέιβιντ Ομπεϊ, «είναι μεγαλύτερη από ό,τι το σύνολο του προϋπολογισμού για την εξωτερική βοήθεια και το κονδύλι
των εσωτερικών δαπανών». Οι ΗΠΑ ξοδεύουν για την άμυνα περισσότερα από ό,τι η Ρωσία, η Κίνα, το Ιράν, η Βόρεια Κορέα και η Λιβύη μαζί! 
 Συνολικά το νομοσχέδιο που ετοιμάστηκε την περασμένη εβδομάδα από μικτή επιτροπή Γερουσίας και Βουλής, περιλαμβάνει κονδύλι 27, 9 τρισ. δρχ. για το στρατιωτικό προσωπικό, 36, 8 τρισ. δρχ για επιχειρήσεις, συντήρηση και λειτουργικά έξοδα, 21, 7 τρισ. για αγορά όπλων, 15, 2 τρισ. για έρευνα και ανάπτυξη και 5, 1 τρισ. για άλλα προγράμματα του υπουργείου Aμυνας καθώς και συγκεκριμένα ποσά για δραστηριότητες της αντικατασκοπείας από τη CΙΑ και άλλες
 Επίσης 662 δισ. δρχ. θα διατεθούν για τη συμπληρωματική χρηματοδότηση επιχειρήσεων που βρίσκονται σε εξέλιξη, κυρίως στα Βαλκάνια και το Ιράκ και 550 δισ. δρχ. για τη δημιουργία δύο νέων «μεσαίων ταξιαρχιών» 4.000 στρατιωτών, οι οποίες θα έχουν τη δυνατότητα να σταλούν και να αναπτυχθούν σε καυτά σημεία του πλανήτη σε διάστημα 96 ωρών.
 Το νομοσχέδιο για το αμυντικό κονδύλι του προϋπολογισμού θα πάει τώρα για έγκριση στην αμερικανική Γερουσία.
