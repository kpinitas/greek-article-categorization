 Συμφωνία με τη Βόρεια Κορέα, που έχει στόχο το πυραυλικό αντιβαλλιστικό σύστημα των ΗΠΑ, πέτυχε ο πρόεδρος της Ρωσίας, ενόψει κυρίως της συμμετοχής του στη συνάντηση κορυφής των G8 στην Οκινάουα, το Σαββατοκύριακο.
 Ο Βλαντιμίρ Πούτιν και ο Κιμ Γιονγκ Ιλ δεσμεύτηκαν να υπερασπίσουν τα κοινά τους συμφέροντα, απέχοντας από συμφωνίες με τρίτες χώρες που θα απειλούσαν ενδεχομένως τη Μόσχα ή την Πιόνγκ Γιάνγκ. Σε κοινό τους ανακοινωθέν, οι πρόεδροι της Ρωσίας και της Β. Κορέας δηλώνουν έτοιμοι να «έρθουν αμέσως σε επαφή» σε περίπτωση απειλής έναντι μίας από τις δύο χώρες, σύμφωνα με το πρακτορείο Ιντερφάξ. Οι δύο ηγέτες δήλωσαν ότι θα απόσχουν «από τη σύναψη συμφωνιών με τρίτες χώρες ή από επιχειρήσεις ή συμμαχίες που θα μπορούσαν να πλήξουν την ανεξαρτησία, την κυριαρχία και την εδαφική ακεραιότητα» της άλλης χώρας. Οι δύο πρόεδροι εξέφρασαν ακόμη τη ριζική τους αντίθεση σε κάθε μεταβολή της αμερικανορωσικής αντιπυραυλικής συνθήκης ΑΒΜ, του 1972.
 Η ανακοίνωση έγινε δεκτή με σκεπτικισμό στην Ουάσινγκτον, αλλά αποτελεί επιχείρημα για τον πρόεδρο της Ρωσίας, που θα συμμετάσχει στη συνάντηση της Οκινάουα. Ο ρωσικός Τύπος εκτιμά ότι το ταξίδι του Πούτιν στη Βόρεια Κορέα, το
πρώτο Ρώσου προέδρου στη χώρα, είναι επιτυχία και το αποτέλεσμα θα είναι να δοθεί ιδιαίτερη προσοχή στο Ρώσο πρόεδρο στην Οκινάουα. Στην Ουάσινγκτον, Αμερικανοί αξιωματούχοι ανέφεραν ότι δεν ήταν σίγουροι εάν θα έπρεπε να ερμηνευθούν οι δηλώσεις Πούτιν ως κίνηση της Ρωσίας, με στόχο τη συμβολή σε λύση στο Κορεατικό.
 Ο Πούτιν, πάντως, δήλωσε ότι αποκόμισε πολύ θετικές εντυπώσεις από το Βορειοκορεάτη πρόεδρο, για τον οποίο είπε ότι κάνει πολύ αντικειμενικές εκτιμήσεις της κατάστασης. «Ανακάλυψα ότι ο ηγέτης της Βόρειας Κορέας είναι ένας απολύτως σύγχρονος άνθρωπος, που εκτιμά αντικειμενικά την κατάσταση στον κόσμο».
 Ο Ρώσος πρόεδρος είπε ακόμη ότι τα ταξίδια του στην Κίνα και στη Βόρεια Κορέα οπωσδήποτε θα απασχολήσουν τις συναντήσεις του με τον πρόεδρο Kλίντον στην Οκινάουα.
