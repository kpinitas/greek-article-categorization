 «Ταινία μικρού μήκους» για το σεισμό της Αθήνας παρουσιάζει εδώ και λίγες ημέρες
το Γεωδυναμικό Ινστιτούτο Αθηνών. Δεν πρόκειται για «φιλμ» γυρισμένο σε πραγματικούς χώρους, εκεί όπου συντελέστηκε η καταστροφή, αλλά για επιστημονικού ενδιαφέροντος αναπαράσταση -μέσω του Διαδικτύου- της μετασεισμικής ακολουθίας του σεισμού των 5, 9 Pίχτερ, που συγκλόνισε στις 7 Σεπτεμβρίου 1999 την Αθήνα. 
 Για πρώτη φορά στη χώρα μας, η τεχνολογία των πολυμέσων συνδυάζεται με γεωγραφικά συστήματα πληροφοριών, για να αποδώσουν λεπτό προς λεπτό τις σεισμικές δονήσεις, έτσι όπως τις κατέγραψαν οι σεισμογράφοι του Γεωδυναμικού Ινστιτούτου. Με ένα απλό κλικ, ο επισκέπτης μπορεί να δει πότε, πού, και πόσο ήταν αισθητή η επίσκεψη του Eγκέλαδου.
 Το αποτέλεσμα αυτής της τεχνολογίας βρίσκεται στο Ιντερνετ, στην ιστοσελίδα του Γεωδυναμικού Ινστιτούτου του Αστεροσκοπείου Αθηνών, www.gein.noa.gr. Εκεί,
προβάλλεται ένα φιλμάκι διάρκειας μερικών λεπτών, όπου 1.023 επίκεντρα μετασεισμών της περιόδου Σεπτεμβρίου-Οκτωβρίου 1999 από το τοπικό δίκτυο σεισμογράφων του Γεωδυναμικού Ινστιτούτου εμφανίζονται με χρονική σειρά γένεσης, πάνω σε μια δορυφορική εικόνα της Αττικής.
 Η επεξεργασία της δορυφορικής εικόνας και η μετατροπή της μετασεισμικής ακολουθίας σε μορφή κατανοητή από την τεχνολογία των πολυμέσων έγινε από τον Θανάση Γκανά, ερευνητή του Γεωδυναμικού Ινστιτούτου του Αστεροσκοπείου Αθηνών,
ενώ ο προγραμματισμός από το μηχανικό λογισμικού Παναγιώτη Αποστολέλλη, σε περιβάλλον makromedia director. 
 «Η πρώτη εικόνα που παρουσιάζεται στον επισκέπτη είναι μια δορυφορική απεικόνιση του Λεκανοπεδίου Αθηνών και της βορειοδυτικής Αττικής, από το σαρωτή θεματικό χαρτογράφο του δορυφόρου Landsat», μας λέει ο Θανάσης Γκανάς. «Με κόκκινο αστέρι, σημειώνεται το επίκεντρο του σεισμού των 5, 9 Pίχτερ, στο κέντρο περίπου του Θριασίου Πεδίου. Στο πάνω μέρος της οθόνης, παρατίθεται ο χρόνος του σεισμού, το βάθος γένεσης και το τοπικό μέγεθος Pίχτερ, όπως μετράται από το Γεωδυναμικό Ινστιτούτο. Σε αυτό προστίθενται 0, 5 μονάδες και προκύπτει το επιφανειακό μέγεθος το οποίο ανακοινώνεται στην κοινή γνώμη. Υπάρχουν τρεις ταχύτητες προβολής της μετασεισμικής ακολουθίας -αργή, μεσαία, γρήγορη- οι οποίες επιλέγονται με αριστερό κλικ του ποντικιού στο κάτω μέρος της οθόνης. Η ροή της προβολής των επικέντρων παγώνει όποτε το θελήσει ο επισκέπτης της ιστοσελίδας, με αριστερό κλικ του ποντικιού. Τότε, το επίκεντρο
του συγκεκριμένου μετασεισμού αλλάζει χρώμα και γίνεται μπλέ. Η ροή συνεχίζεται, εφόσον απελευθερώσουμε το ποντίκι».
 Κατά τη διάρκεια της ροής του βίντεο, ο επισκέπτης της ιστοσελίδας παρατηρεί την εξέλιξη της ακολουθίας στον ευρύτερο εστιακό χώρο, την πυκνότητα των επικέντρων στη δυτική Αττική, το βάθος και το τοπικό μέγεθος κάθε μετασεισμού και το σταδιακό σχηματισμό δύο συγκεντρώσεων μετασχηματισμών στο βορειοδυτικό άκρο του Θριασίου Πεδίου και στην περιοχή των Ανω Λιοσίων αντίστοιχα. Για να δείτε, βεβαίως, το βίντεο πρέπει ο υπολογιστής σας να διαθέτει ένα πρόγραμμα περιήγησης στο Διαδίκτυο, όπως ο Internet Explorer 5.0 της Microsoft ή ο Netscape Communicator 4.7.2.
