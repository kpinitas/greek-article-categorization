Yψηλά ποσοστά αποτυχίας στη Μουσική αλλά και στα Ιταλικά και στα Ισπανικά, καταγράφονται στα στατιστικά στοιχεία με τις βαθμολογικές επιδόσεις των υποψηφίων -και του παλαιού (δέσμες) και του νέου συστήματος- στα ειδικά μαθήματα, που εξέδωσε χθες το υπουργείο Παιδείας.
 Τα αποτελέσματα των ειδικών μαθημάτων αναρτήθηκαν χθες στα Λύκεια της χώρας (το αργότερο μέχρι σήμερα θα αναρτηθούν στις απομακρυσμένες περιοχές). Από τα στατιστικά στοιχεία με τις επιδόσεις των υποψηφίων στις βαθμολογικές κλίμακες,
προκύπτει παταγώδης αποτυχία στα ειδικά μαθήματα που σχετίζονται με τη μουσική
 (Υπαγόρευση Μουσικού Κειμένου και Αρμονία) ενώ και στα Ιταλικά και στα Ισπανικά οι υποψήφιοι δεν πήγαν καλά. Καλύτερες επιδόσεις εμφανίζουν οι υποψήφιοι στα Αγγλικά και στα Γαλλικά, όπου οι υποψήφιοι με το σύστημα των δεσμών (μπορεί να γίνει σύγκριση των στοιχείων με τα προηγούμενα χρόνια) πήγαν
καλύτερα από τους περυσινούς στα αντίστοιχα μαθήματα. Ειδικότερα: 
 - Στην Αρμονία το 67, 29% των αποφοίτων του Ενιαίου Λυκείου έπεσε κάτω από τη βάση, όπως και το 61, 23% των υποψηφίων με το σύστημα των δεσμών.
 - Στα Ιταλικά το 76, 95% των φετινών υποψηφίων έγραψε κάτω από τη βάση. Μόνον ένας (από τους 217 συμμετέχοντες) έγραψε πάνω από 15, 5 και επίσης μόνον ένας αρίστευσε. Αλλά και το 78, 98% των παλαιών αποφοίτων στο ίδιο μάθημα έγραψε κάτω από τη βάση, μόνον έξι (από τους 295 που εξετάστηκαν) έγραψαν πάνω από 15, 5, ενώ κανένας δεν αρίστευσε.
 - Στα Γαλλικά από τους παλαιούς υποψηφίους το 27% έγραψε κάτω από τη βάση, ενώ
από τους φετινούς αποφοιτους το 34, 87%. Στα Γερμανικά το 57, 37% των φετινών έγραψε κάτω από τη βάση όπως και το 47, 91% των παλαιών αποφοίτων.
 - Στο Ελεύθερο και στο Γραμμικό Σχέδιο (ειδικά μαθήματα για την εισαγωγή στα Αρχιτεκτονικά Τμήματα) οι περισσότεροι υποψήφιοι έγραψαν πάνω από τη βάση.
 - Μεγάλη ήταν η αποτυχία των αποφοίτων των ΤΕΛ (Τεχνικά Λύκεια) που διαγωνίστηκαν στην Εκθεση, (79, 26% κάτω από τη βάση) τα Μαθηματικά (65, 42% κάτω από τη βάση) και στο μάθημα ειδικότητας (67, 77% κάτω από τη βάση), για την εισαγωγή τους στα ΤΕΙ (ειδική κατηγορία), σύμφωνα με τα στοιχεία που επίσης εξέδωσε χθες το υπουργείο Παιδείας.
