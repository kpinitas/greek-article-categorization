 Μειώνονται οι ελπίδες του Ολυμπιακού για την απόκτηση ξένου κεντρικού αμυντικού. Σύμφωνα με πληροφορίες, που διέρευσαν χθες το βράδυ από την πειραϊκή ΠΑΕ «περισσότερο πιθανό είναι η ομάδα να μείνει ως έχει, παρά να γίνει μετεγγραφή» και το παραθυράκι που αφήνουν οι «ερυθρόλευκοι» έχει να κάνει με τον Ρομπέρτο Αγιάλα και ένα κοινοτικό λίμπερο. Στέλεχος του Ολυμπιακού υποστήριξε χθες ότι «όλα θα έχουν ξεκαθαρίσει έως τη Δευτέρα για το κεντρικό αμυντικό» και το μόνο θετικό στην περίπτωση του Αγιάλα φαίνεται να είναι το γεγονός ότι η Βαλένθια έχει αποσύρει το ενδιαφέρον της και ο παίκτης παραμένει στη Μίλαν.
 Η πειραϊκή ΠΑΕ έχει κάνει συγκεκριμένη πρόταση στο σύλλογο του Μιλάνου (2, 5 δισεκατομμύρια δραχμές) και περιμένει έως τη Δευτέρα απάντηση. Η Μίλαν σύμφωνα με πληροφορίες, έχει στα χέρια της μόνο την πρόταση του Ολυμπιακού, θέλει να παραχωρήσει τον παίκτη και πιέζει για την παραχώρησή του. Σύμφωνα με πληροφορίες που διέρευσαν χθες, ο Γιώργος Λούβαρης φέρεται να είχε συνάντηση με τον Ιταλό μάνατζερ της Τορίνο Ακάρντι και τον Αργεντίνο Μασκάρντι που ενεργεί για τον Ρομπέρτο Αγιάλα και αναμένονται (ίσως και σήμερα) εξελίξεις. Πληροφορίες από την Ιταλία χθες αργά το βράδυ, ήθελαν τον Ολυμπιακό να ενδιαφέρεται για Ιταλό αμυντικό, ο οποίος θέλει να φύγει από το σύλλογο στον οποίο ανήκει.
 «Πάντα πίστευα ότι κάποια στιγμή θα φορέσω τη φανέλα της Βαλένθια» δήλωσε χθες ο Ζλάτκο Ζάχοβιτς στην ισπανική εφημερίδα «MARCA» και πρόσθεσε: «Τώρα σκοπός μου είναι να πάμε καλά στο Πρωτάθλημα και την Ευρώπη και να κερδίσουμε τίτλους». Ο Σλοβένος μεσοεπιθετικός απέφυγε κάθε αναφορά στον Ολυμπιακό, ενώ σε συμπατριώτες του δημοσιογράφους υποστήριξε χθες ότι «έφυγα σαν φίλος από τον Ολυμπιακό, έχω κάποιες άσχημες εμπειρίες, αλλά όλα τελείωσαν και κάνω τώρα ένα νέο ξεκίνημα στη πριμέρα ντιβισιόν».
 Οι «ερυθρόλευκοι» γυμνάστηκαν χθες τρεις φορές και σήμερα θα ακολουθήσουν το ίδιο πρόγραμμα. Το πρωί έτρεξαν περίπου 8 χιλιόμετρα, το μεσημέρι έκαναν ασκήσεις με βάρη, ενώ το απόγευμα προχώρησαν σε ασκήσεις με μπάλα και κάποια τακτική στην άμυνα. Ο Γιάννης Μαντζουράκης καθημερινά ανεβάζει τους ρυθμούς, «έχουμε πολλή δουλειά να κάνουμε στη Γερμανία» όπως λέει, έως τον πρώτο φιλικό αγώνα, που θα έχει ο Ολυμπιακός την Τρίτη με την Αδανα Σπορ.
 *Φιλικό αγώνα με την Αταλάντα έκλεισε ο Ολυμπιακός στις 3 Αυγούστου στη Γερμανία, καθώς ήταν η μόνη κενή ημερομηνία. Τα άλλα τρία φιλικά είναι με την Αδανα Σπορ (25/7), την Χάποελ Τίκβα (28/7) και Φιορεντίνα (31/7). 
 *Κάτοικος Μπέρμιγχαμ είναι από χθες ο Οτσαλάν Αλπάι για τον οποίο ενδιαφέρθηκε ο Ολυμπιακός. Ο 27χρονος Τούρκος αμυντικός πήγε χθες στην Αγγλία και υπέγραψε τετραετές συμβόλαιο στην Αστον Βίλα, με συνολικό κόστος μετεγγραφής 5, 6 εκατομμύρια λίρες (περίπου 3 δισεκατομμύρια δραχμές). Μπορεί η υπόθεση να ήταν μπερδεμένη με την εταιρεία στην οποία ανήκει ο παίκτης, την «S. Jetpa», αλλά η Αστον Βίλα βρήκε την άκρη.
