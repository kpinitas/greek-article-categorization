«Times are changing...»  (οι καιροί αλλάζουν), τραγουδούσε   τη δεκαετία του  '60 ο δημοφιλής Αμερικανός τροβαδούρος Μπομπ Ντίλαν. Tου ΜΩΥΣΗ ΛΙΤΣΗ Και 30 χρόνια μετά, η γενιά της αμφισβήτησης ετοιμάζεται, ως επενδυτής πλέον, να επιστρέψει στον τόπο του εγκλήματος. Το χρηματιστήριο Χο Τσι Μινχ, στην άλλοτε αμαρτωλή Σαϊγκόν, είναι από χθες γεγονός. Εγκαινιάστηκε μάλιστα με κάθε επισημότητα στο κτίριο που στεγαζόταν άλλοτε το κοινοβούλιο του υποστηριζόμενου από τους Αμερικανούς καθεστώτος του Νοτίου Βιετνάμ. Το χρηματιστήριο Χο Τσι Μινχ αναμένεται να λειτουργήσει κανονικά σε 10 ημέρες. Ουδεμία βέβαια σχέση έχει με τα αναπτυσσόμενα χρηματιστήρια της Ν.Α. Ασίας, η λειτουργία του επισφραγίζει ωστόσο τη μεγάλή πορεία προς τη «σοσιαλιστική οικονομία της αγοράς», των Βιετναμέζων κομμουνιστών, καθώς και την περαιτέρω σύσφιγξη των αμερικανοβιετναμεζικών σχέσεων, μετά και την υπογραφή της πρόσφατης εμπορικής συμφωνίας με τις HΠA. Στο χρηματιστήριο, προς το παρόν έχουν εισαχθεί οι μετοχές μόλις τεσσάρων εταιρειών και θα λειτουργεί Δευτέρα, Τετάρτη και Παρασκευή για τρεις ώρες. Αν στεφθεί με επιτυχία η λειτουργία του, δεν αποκλείεται να ανοίξει και άλλο χρηματιστήριο για επιχειρήσεις μικρής και μεσαίας κεφαλαιοποίησης, αργότερα στο Ανόι. Iδεολογικό ζήτημα Η δημιουργία χρηματιστηρίου αποτέλεσε ένα από τα μείζονα ιδεολογικά ζητήματα στο Κ.Κ. Βιετνάμ τη δεκαετία του '80. Οι κυβερνώντες κομμουνιστές είχαν εκφράσει ήδη από το 1986 την πρόθεση για δημιουργία χρηματιστηρίου, αλλά είχε θεωρηθεί ακόμη τότε πρόωρο.  Το θέμα επανήλθε τη δεκαετία του '90, η οικονομική και χρηματιστηριακή κρίση στην Ασία το 1997 πάγωσε τα σχέδια, καθώς η κυβέρνηση του Βιετνάμ φοβήθηκε μην κολλήσει τον ιό. Η κινεζική εμπειρία ενθάρρυνε ωστόσο τους Βιετναμέζους κομμουνιστές να ακολουθήσουν, για μία ακόμη φορά, τις ιδεολογικές... επιλογές των Κινέζων συντρόφων τους. Στο χρηματιστήριο Χο Τσι Μινχ θα λειτουργούν έξι εγχώριες χρηματιστηριακές εταιρείες, χωρίς να επιτρέπεται προς το παρόν να λειτουργήσουν ξένες χρηματιστηριακές. Mεγάλη μέρα «Είναι μια μεγάλη ημέρα για το Βιετνάμ», τόνισε ο Aμερικανοβιετναμέζος Χοάνγκ Κουάν, επικεφαλής της Standard Chartered Bank του Ανόι. Αν και αποτελεί ένα μόνο αρχικό, πειραματικό βήμα, εκφράζει την αποφασιστικότητα της κυβέρνησης του Βιετνάμ να μεταρρυθμίσει την οικονομία», προσθέτει ο πρωθυπουργός της χώρας Νγκουγιέν Ταν Ντουνγκ με δηλώσεις του στο πρακτορείο «Ρόιτερ». Πενήντα από τις 500 μερικώς ή πλήρως ιδιωτικοποιημένες επιχειρήσεις περιμένουν στον προθάλαμο για να μπουν στο χρηματιστήριο, ωστόσο η κρίση στην Ασία αποθάρρυνε την εισαγωγή τους. Το Βιετνάμ θεωρείτο από πολλούς ανερχόμενη «τίγρης», πριν ωστόσο εξαφανιστούν οι αυθεντικές ασιατικές «τίγρεις» από το προσκήνιο, λόγω της μεγάλης κρίσης του 1997. Οπως και να 'χει πάντως, είναι προτιμότερο να πολεμάς με «λίμιτ απ» και «λίμιτ ντάουν» παρά με ναπάλμ και φλογοβόλα, όσο και αν μερικές φορές τα «θύματα» είναι περισσότερα.
