 Τον έκτο χρόνο συνεχούς ανάπτυξης συμπλήρωσε το 1999 η ιρλανδική οικονομία, όμως η επιτάχυνσή της προβληματίζει, καθώς ο κίνδυνος υπερθέρμανσης γίνεται ολοένα και πιο απειλητικός. 
 Σύμφωνα με τα επίσημα στοιχεία που δόθηκαν χθες στη δημοσιότητα από την ιρλανδική στατιστική υπηρεσία, η οικονομία της Ιρλανδίας σημείωσε πέρσι ρυθμό ανάπτυξης, 9, 8% έναντι 8, 6% το 1998, ανάπτυξη που θα τη ζήλευαν χώρες με απεριόριστες δυνατότητες οικονομικής ανάπτυξης όπως η Κίνα, και η οποία την κατατάσσει πρώτη μεταξύ των ευρωπαϊκών χωρών.
 Κι όμως, μέχρι πριν από λίγα χρόνια, η Ιρλανδία μαζί με τη χώρα μας και την Πορτογαλία ήταν οι φτωχοί συγγενείς της Ευρωπαϊκής Ενωσης. Τα πράγματα όμως άλλαξαν καθώς σημαντικές επενδύσεις, κυρίως αμερικανικών εταιρειών σε υψηλής τεχνολογίας λογισμικό, φαρμακευτικά προϊόντα και υψηλής απόδοσης χρηματοοικονομικές υπηρεσίες, βοήθησαν την Ιρλανδία να αλλάξει την εικόνα της και να μετατραπεί από μια χώρα στενά εξαρτημένη από τη χρηματοδότηση της Ευρωπαϊκής Ενωσης και τη γεωργία σε Κέλτικο Τίγρη. 
 Το τίμημα όμως αυτής της επιτυχίας δεν άργησε να φανεί. Ο πληθωρισμός τον περασμένο Ιούνιο ανήλθε στο 5, 5% που είναι το υψηλότερο επίπεδο των τελευταίων
15 ετών και υπερδιπλάσιος του μέσου όρου στην Ευρωπαϊκή Ενωση. Αρκετοί οικονομολόγοι φοβούνται ότι τα χειρότερα δεν έχουν έλθει ακόμη και πιθανολογούν ότι στο επόμενο δίμηνο ίσως να προσεγγίσει το 6%, ενώ και η ιρλανδική κεντρική τράπεζα έχει ήδη προειδοποιήσει για ενδείξεις υπερθέρμανσης. 
 Μια σειρά από εξωτερικούς παράγοντες, όπως τα χαμηλά ευρωπαϊκά επιτόκια, οι αυξανόμενες τιμές του πετρελαίου, η αδυναμία του ευρώ που οδήγησε σε σημαντική
αύξηση του κόστους των εισαγομένων πρώτων υλών αλλά και εσωτερικές αδυναμίες, ενέτειναν το πρόβλημα. Η εξαετής οικονομική ανάπτυξη προκάλεσε αυξημένη ζήτηση
για κατοικίες και εκρηκτική άνοδο, τόσο των ενοικίων όσο και των τιμών των σπιτιών. Αποτέλεσμα, το Δουβλίνο, στο οποίο κατευθύνθηκε το μεγαλύτερο μέρος της ξένης επένδυσης, να είναι σήμερα μια από τις πιο ακριβές πόλεις της Ευρώπης. Από την άλλη πλευρά, αρκετές εταιρείες συνάντησαν κάποια στιγμή προβλήματα στην εξεύρεση του κατάλληλου προσωπικού προκειμένου να θέσουν σε εφαρμογή τα επενδυτικά τους σχέδια. Kατά συνέπεια αναγκάστηκαν να προβούν σε αυξήσεις των μισθών. 
 Οι εξελίξεις αυτές, όπως ήταν φυσικό, θορύβησαν κυβέρνηση και Βρυξέλλες, οι οποίες φοβούνται ένα πληθωριστικό σπιράλ στους επόμενους μήνες, δηλαδή, τον φαύλο κύκλο εναλλασσόμενης αύξησης μισθών και πληθωρισμού. Και καθώς τα εργατικά συνδικάτα πιέζουν για αναθεώρηση της εθνικής συλλογικής σύμβασης που συμφώνησαν νωρίτερα με εργοδότες και κυβέρνηση, έτσι ώστε να ισοσκελιστούν οι απώλειες εισοδήματος από την άνοδο του πληθωρισμού, τα πράγματα δεν αποκλείεται να οδηγηθούν προς αυτήν την κατεύθυνση ταχύτερα. 
