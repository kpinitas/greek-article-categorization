 Τριάντα προσωπικότητες της Αριστεράς κατέθεσαν χθες στο τουρκικό υπουργείο Εσωτερικών το καταστατικό ενός νέου Κομμουνιστικού Κόμματος, 78 χρόνια μετά την απαγόρευση λειτουργίας του πρώτου τουρκικού Κομμουνιστικού Κόμματος. Η χρήση του όρου «κομμουνιστικό» απαγορεύεται διά νόμου.
 Ο γενικός γραμματέας του Κόμματος Σοσιαλιστικής Εξουσίας Αϊντεμίρ Γκιλέρ (SΙΡ)
και ο εκπρόσωπος του εκτός νόμου Εργατικού Κόμματος της Τουρκίας (ΤΙΡ) Ομέρ Σερίτ, κατέθεσαν αίτηση επανασύστασης του κομμουνιστικού σχηματισμού «για να αγωνιστούν εναντίον της εκμετάλλευσης στην Τουρκία και στον κόσμο», γράφει η εφημερίδα «Χουριέτ».
 Σύμφωνα με το άρθρο 96 του νόμου περί λειτουργίας των πολιτικών κομμάτων, απαγορεύεται η χρήση του όρου «κομμουνιστικό» στην επωνυμία ενός πολιτικού σχηματισμού. Βάσει της διάταξης αυτής το συνταγματικό Δικαστήριο της Τουρκίας είχε αποφασίσει το 1991 την παύση της λειτουργίας του Ενωμένου Κομμουνιστικού Κόμματος της Τουρκίας (ΤΒΚΡ), και τα ηγετικά του στελέχη οδηγήθηκαν στη φυλακή.
 Το ΤΒΚΡ είχε δημιουργηθεί το 1989 από μέλη του ΤΙΡ, του μοναδικού μαρξιστικού κόμματος με κοινοβουλευτική εκπροσώπηση (15 βουλευτές και έναν γερουσιαστή μεταξύ 1965 και 1969), πριν τεθεί εκτός νόμου μετά το στρατιωτικό πραξικόπημα του 1980. Το πρώτο Κομμουνιστικό Κόμμα της Τουρκίας ιδρύθηκε το 1920, για να περάσει δύο χρόνια αργότερα στην παρανομία. Η ηγεσία του πνίγηκε υπό μυστηριώδεις συνθήκες στη Μαύρη Θάλασσα, ενώ ετοιμαζόταν να αγωνιστεί στο πλευρό του Κεμάλ Ατατούρκ.
 «Αυτό το Κομμουνιστικό Κόμμα (σ.σ. το υπό ίδρυση) είναι καταδικασμένο εκ των προτέρων, όμως η δημοκρατική διεκδίκηση των ιδρυτών του είναι σωστή», δήλωσε στο Γαλλικό Πρακτορείο ο Ταρέκ Ζιά Εκινσί, πρώην αντιπρόεδρος και βουλευτής του ΤΙΡ.
 Εν τω μεταξύ χθες, το υπουργείο Eσωτερικών της Τουρκίας παραδέχτηκε ότι κατά τη διάρκεια της στάσης στη φυλακή Μπουρντούρ, 33 άτομα τραυματίστηκαν μεταξύ των οποίων 16 κρατούμενοι. Υποστήριξε επίσης ότι «για να αποφευχθεί λουτρό αίματος δεν έγινε χρήση όπλων, αλλά δακρυγόνων». Σε ό,τι αφορά τον ακρωτηριασμό ενός κρατουμένου, το υπουργείο στην εκδοχή του αναφέρει ότι καθώς
οι δυνάμεις ασφαλείας δεν μπορούσαν να βγάλουν τους στασιαστές από τα κελιά τους, κατέφυγαν σε μπουλντόζα για να γκρεμίσουν τον τοίχο. Πίσω από τον τοίχο όμως βρισκόταν ο κρατούμενος και σε μια στιγμή η μπουλντόζα «του ξερίζωσε το χέρι».
