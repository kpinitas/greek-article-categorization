Εικόνες παλιές μιας λαβωμένης Ελλάδας, που προσπαθεί να συνέλθει από δύο πολέμους, αλλά και εικόνες σύγχρονες, τόπων, ανθρώπων και φευγαλέων στιγμών μας επιφυλάσσουν οι τρεις καλοκαιρινές εκθέσεις του Κέντρου Φωτογραφίας Σκοπέλου (μέλος του Εθνικού Πολιτιστικού Δικτύου Πόλεων του ΥΠΠΟ), που θα εγκαινιαστούν στο όμορφο νησί των Σποράδων αύριο 22 Ιουλίου (8 μ.μ., Γυμναστήριο Σκοπέλου) και θα διαρκέσουν έως τις 10 Σεπτεμβρίου.
 Το καλοκαιρινό πρόγραμμα των εκθέσεων του Κέντρου τιτλοφορείται «Στάσεις και απόψεις για την ελληνική φωτογραφία» και καλύπτει δύο διακριτές περιόδους φωτογραφικής δημιουργίας: την περίοδο που ακολούθησε τον πόλεμο, και τη σύγχρονη εποχή.
 Ετσι, στην πρώτη έκθεση «1940-1960. Αφήνοντας τα χρόνια του πολέμου», που πραγματοποιείται σε συνεργασία με το Φωτογραφικό Αρχείο του Μουσείου Μπενάκη και την Εθνική Πινακοθήκη, θα παρουσιαστούν έργα γνωστών φωτογράφων (Β. Παπαϊωάννου, Δ. Χαρισιάδης, Μ. Χρουσάκη), αλλά και καλλιτεχνών, που το έργο τους παρουσιάζεται για πρώτη φορά στην Ελλάδα (Θ.Τσαγκρής, Ι. Ζημέρης).
 Οπως εξήγησε ο καλλιτεχνικός διευθυντής των εκθέσεων Βαγγέλης Ιωακειμίδης, η έκθεση αυτή εστιάζει στους φωτογράφους μιας μεταβατικής Ελλάδας. Φωτογράφους που, συχνά με κίνδυνο της ζωής τους, γίνονται ένα είδος χρονικογράφων αυτών των χρόνων της μαζικής έξαρσης, απεικονίζοντας το δράμα, αλλά και τις ελπίδες ενός λαού...
 Δυστυχώς το έργο τους σπάνια γνώρισε τη δημοσιότητα πέρα από τα σύνορα της χώρας, καθώς οι εφημερίδες ήταν τότε ακόμη λίγες στην Ελλάδα και τα φωτογραφικά αρχεία ανύπαρκτα. Μόνο μερικοί σημαντικοί φορείς ή οργανώσεις απασχόλησαν κάποιους απ' αυτούς: Ερυθρός Σταυρός, Σχέδιο Μάρσαλ, Unnra, Υπουργείο Τουρισμού... Ωστόσο, οι Eλληνες φωτογράφοι της εποχής «με το μοναδικό λυρικό ανθρωπισμό τους, θα επηρεάσουν ολόκληρες γενιές δημιουργών».
 «Περιοχές. Ατενίζοντας το χώρο» και «Κοινότητες. Παρατηρώντας τον άλλον» είναι
οι άλλες δύο ομαδικές εκθέσεις του Κέντρου Φωτογραφίας Σκοπέλου, που βασίζονται σε ατμοσφαιρικές φωτογραφίες περιοχών και προσώπων μιας απίστευτης πολυμορφίας. Με σύγχρονη θεματολογία που απεικονίζει τις αισθητικές τους αναζητήσεις, 17 καλλιτέχνες που εργάζονται σε Ελλάδα και εξωτερικό εκφράζουν «ένα διαρκώς ανανεούμενο πολιτιστικό πλούτο, μια αναζήτηση της ίδιας τους της ταυτότητας, καθώς και του χώρου, της περιοχής, όπου αυτή έρχεται να εγγραφεί...».
 Οι δύο εκθέσεις έχουν ήδη ταξιδέψει στην Τουλούζη (Κέντρο Chateau D' Eau), ενώ
στην Ελλάδα παρουσιάστηκαν για πρώτη φορα την άνοιξη στο Εικαστικό Κέντρο Σύγχρονης Τέχνης της Λάρισας, που είναι και ο συμπαραγωγός τους στην Ελλάδα. Συμμετέχουν οι φωτογράφοι: Α. Νάσσιος, Ν. Μάρκου, Ν. Ντάνεμπεργκ, Σ. Καλαφάτης, Π. Κοκκινιάς, Λ. Ναλμπαντίδου, Κ. Κολοκυθάς, Π. Πετρίδης, Ε. Παλαιολόγου («Περιοχές») και Δ. Λαζαρίδου, Σ. Στάβερης, Β. Νάτσιουλας, Γ.Μαραπάς, Π.Αλκίδης, Ν. Γιακουμάκη, Δ. Ρόκου, Σ. Χριστοδουλίδης («Κοινότητες»).
 Οπως εξήγησε στη χθεσινή συνέντευξη Tύπου ο δήμαρχος Σκοπέλου και πρόεδρος του
Κέντρου Φωτογραφίας, Σταμάτης Περίσσης, στο εξής, οι τρεις συνιστώσες της δράσης του επιτυχημένου Κέντρου (που θα εκτείνεται καθ' όλη τη διάρκεια του χρόνου) θα είναι: εκπαίδευση, καλλιτεχνική δημιουργία και φεστιβάλ. Τα άλλα καλά νέα είναι πως το Κέντρο σύντομα θα στεγαστεί στον παλιό κινηματογράφο του
νησιού που αγόρασε το ΥΠΠΟ και το οποίο του χρόνου θα λειτουργήσει ως πολυχώρος... 
