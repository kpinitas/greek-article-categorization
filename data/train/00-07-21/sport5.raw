Ενα-ένα, αργά αλλά σταθερά, κάνει τα βήματα στη δύσκολη διαδικασία της ποδοσφαιρικής επανένταξής του ο Χρήστος Κωστής. Προχθές, υπέγραψε το συμβόλαιό του με την ΠΑΕ ΑΕΚ, και αργότερα πήρε τη φανέλα με το νούμερο «9» (του Νέναντ Μπιέκοβιτς) για την ερχόμενη περίοδο. Και χθες, εκεί που ένιωθε ψιλοχαμένος, αφού οι υπόλοιποι παίκτες της Ενωσης είχαν ήδη, από την προηγούμενη ημέρα, φύγει για την Ολλανδία και ο ίδιος δεν ήξερε τι επρόκειτο να κάνει, ειδοποιήθηκε ότι σήμερα θα ταξιδέψει και αυτός με προορισμό το Αρνεμ, ώστε να ενσωματωθεί στην αποστολή. 
 Ο Μακεδόνας κυνηγός θα ακολουθήσει -εννοείται- ατομικό πρόγραμμα, όμως κρίθηκε ότι θα τον ωφελήσει ψυχολογικά να μην το ολοκληρώσει μονάχος εδώ στην Αθήνα, αλλά να είναι μαζί με τους συναδέλφους του. «Είμαι αυστηρός με τον εαυτό μου», δήλωσε στον Alpha-Sports, «και συνεχώς βάζω υψηλούς στόχους. Μακάρι να τους υλοποιήσω, επανεμφανιζόμενος με τη φανέλα της ΑΕΚ. Τι έγινε στο παρελθόν με τον τραυματισμό μου, πιστεύω πως τώρα κανέναν δεν ενδιαφέρει. Το σημαντικό για τον κόσμο είναι να με ξαναδεί, κάποια στιγμή, να παίζω, όπως με ήξεραν παλιά. Και για μένα το σημαντικό είναι να βρω γρήγορα τον εαυτό μου και να επιστρέψω».
 «Η ΑΕΚ», συμπλήρωσε ο 28χρονος επιθετικός, «ποτέ δεν έπαψε να έχει ξεχωριστό κομμάτι στην καρδιά μου. Εδώ νιώθω πως είναι η οικογένειά μου, πουθενά αλλού δεν έχω εισπράξει τόση αγάπη από τον κόσμο. Γι' αυτό δεν κοίταξα ούτε τα οικονομικά, ούτε τίποτα άλλο σχετικό, μόνο πώς θα γινόταν να επιστρέψω. Οσοι λοιπόν με βοήθησαν να γίνει αυτό πραγματικότητα, όλους τους ευχαριστώ».
 Χθες το πρωί, έφτασε στην Ολλανδία και ο (δανεικός) Αργεντίνος Κάλβο, που θα μείνει στην ομάδα αν δεν αποκτηθεί άλλος (μη κοινοτικός) ξένος και εφόσον, βεβαίως, αδειάσει τη θέση ο Μπιέκοβιτς.
 Η ΑΕΚ δίνει απόψε (8) το πρώτο της φιλικό, ωστόσο άλλαξε (προς το χειρότερο) ο αντίπαλος. Από τη B' κατηγορίας TΟP Ος, στην ερασιτεχνική Χάρκεμαζε Μπόις. Σαν να λέμε, Νέοι Ευγενείας.
