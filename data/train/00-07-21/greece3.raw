Νέα στοιχεία που, κατά τη σύζυγο του πρώην διευθυντή της γυναικολογικής κλινικής του Θριάσιου Νοσοκομείου, αποδεικνύουν ότι ο Παρασκευάς Ελευθεριάδης «δολοφονήθηκε», κατέθεσαν χθες το πρωί στον προϊστάμενο της Εισαγγελίας Πρωτοδικών της Αθήνας οι συνήγοροι της οικογένειάς του.
 Μία γραφολογική έκθεση (προφορική κατά τη γνωμοδοτούσα γραφολόγο) που περιγράφεται στο υπόμνημα το οποίο κατατέθηκε, περιπλέκει ακόμη περισσότερο το
μυστήριο γύρω από το θάνατο του μαιευτήρα, στις 15 Ιουνίου 2000.
 «Η ειδική δικαστική γραφολόγος κ. Ιωάννα Βουρδογιάννη-Παντελαίου, η οποία εξέτασε σε φωτοτυπία το σημείωμα που βρέθηκε μέσα στο πορτοφόλι του συζύγου μου», αναφέρει στο υπόμνημα η Παναγιώτα Ελευθεριάδη, «κατέληξε στο συμπέρασμα ότι η υπογραφή δεν έχει τεθεί από το σύζυγό μου και ότι το κείμενο του σημειώματος έχει γραφεί σε δύο χρόνους και ότι το δεύτερο ήμισυ αυτού εγράφη υπό το κράτος έντονης ψυχικής ή και σωματικής πίεσης».
 Ο γιατρός Ελευθεριάδης, ο οποίος κατά τον ιατροδικαστή Καρακούκη αυτοκτόνησε σε τρεις χρόνους, κάνοντας ένεση «απροσδιορίστου υγρού», καταπίνοντας φυτοφάρμακο στη συνέχεια, και προκαλώντας «αριστοτεχνική τομή» στο λαιμό του με νυστέρι, φέρεται να άφησε το σημείωμα μέσα στο πορτοφόλι του: 
 «...Γιώτα και παιδιά μου συγνώμη, συγχωρέστε με αν μπορείτε», έγραφε στην αρχή
της σελίδας που φέρει τη σφραγίδα του Θριάσιου Νοσοκομείου.
 Στο επίμαχο δεύτερο μέρος του κειμένου αναφέρεται ότι «...οι σκοτεινές δυνάμεις του νοσοκομείου με οδήγησαν εδώ...».
 Σύμφωνα με τις εκτιμήσεις των συνηγόρων της Παναγιώτας Ελευθεριάδη, η υπογραφή
«είναι οφθαλμοφανές ότι δεν ανήκει στο γιατρό σε όποιον τον είχε δει έστω και μια φορά να υπογράφει. Χρησιμοποιούσε κυκλικά σύμβολα και όχι γραμμές», τόνιζαν χαρακτηριστικά.
 Οι αναφορές της Παναγιώτας Ελευθεριάδη στο πολυσέλιδο υπόμνημα που κατέθεσε είναι ενδεικτικές: 
 *«...Οι συνθήκες του συγκεκριμένου θανάτου είναι πρωτοφανείς στην παγκόσμια βιβλιογραφία. Δεν υπάρχει σε ολόκληρο τον κόσμο παρόμοια περίπτωση, όπου ειδικός επιστήμων, ιατρός, να χρησιμοποίησε τέτοιους τρόπους προκειμένου να "αυτοκτονήσει"... Ο σύζυγος μου ήταν ιατρός και μάλιστα διαπρεπής επιστήμων. Είχε τη δυνατότητα και την γνώση, εάν τυχόν ήθελε να αυτοκτονήσει, να το κάνει
 Επίσης γίνεται αναφορά σε 25 ονόματα γιατρών και άλλων προσώπων που «μπορούν να καταθέσουν στοιχεία ότι δεν πρόκειται για αυτοκτονία», ενώ εκτενής αναφορά γίνεται στο πρόσωπο-ιατρό που κατείχε το δεύτερο κλειδί και άρα είχε πρόσβαση στο γραφείο του Ελευθεριάδη.
 Το όνομά του φιγουράρει ανάμεσα σε αυτούς που προτάθηκε να καταθέσουν: 
 «...Ο σύζυγός μου δεν ήταν ο μοναδικός κάτοχος κλειδιών του συγκεκριμένου γραφείου. Κλειδί του γραφείου είχε επίσης ο ιατρός... (σ.σ. τον κατανομαζει), ο οποίος αποχώρησε από το νοσοκομείο για να εργαστεί στον ιδιωτικό τομέα.
...Λίγο πριν από την αποχώρησή του είχε παραδώσει το κλειδί σε άλλο πρόσωπο της κλινικής».
 Η Παναγιώτα Ελευθεριάδη αφήνει αιχμές για «ελλιπέστατη προανάκριση», κάνοντας λόγο ακόμη και για μη λήψη αποτυπωμάτων από το χώρο.
