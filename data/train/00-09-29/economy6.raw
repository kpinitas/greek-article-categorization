 Στη χθεσινή συνεδρίαση η εικόνα παρέμεινε αρνητική, με το γενικό δείκτη να κλείνει ελαφρά χαμηλότερα κατά -0, 25% στις 4.142, 81 μονάδες και τις περισσότερες μετοχές (205 έναντι 126) να σημειώνουν νέες απώλειες.
 Οι τοποθετήσεις ξένων και εγχώριων επενδυτικών χαρτοφυλακίων συνεχίζονται, πάντως, επιλεκτικά, έχοντας επίκεντρο κυρίως μετοχές του τραπεζικού κλάδου και
οδηγό το δείκτη της Morgan Stanle y. Ωστόσο, η πλειονότητα των εισηγμένων μετοχών κινείται πάλι με χαμηλούς όγκους συναλλαγών, ένδειξη της γενικότερης επενδυτικής άπνοιας που χαρακτηρίζει τις τελευταίες ημέρες την ελληνική αγορά.
 Η συρρίκνωση του ημερήσιου τζίρου σε επίπεδα χαμηλότερα των 80 δισ. δρχ., ακόμη και με την προσθήκη των προσυμφωνημένων συναλλαγών (χθες τα πακέτα ήταν άνω των 13 δισ. δρχ. σε σύνολο τζίρου 79 δισ. δρχ.) είναι χαρακτηριστική ένδειξη της «μεταβατικής» περιόδου την οποία διέρχεται η χρηματιστηριακή αγορά.
 Παρατηρητές των χρηματιστηριακών εξελίξεων συμφωνούν, άλλωστε, στην άποψη ότι η Σοφοκλέους, εξαρτώμενη κυρίως από τις επιλογές των ισχυρών χαρτοφυλακίων, διαβαίνει σταδιακά τις πύλες της «ωρίμασης» μέσω της στροφής των κεφαλαίων από
τις μετοχές της μεσαίας και μικρής κεφαλαιοποίησης σε αυτές που διακρίνονται από υγιή θεμελιώδη μεγέθη και προοπτικές περαιτέρω ανάπτυξης. 
 Είναι χαρακτηριστικό της επιλεκτικότητας των τοποθετήσεων, στις οποίες προχωρούν τα μεγάλα επενδυτικά κέντρα, το γεγονός ότι από το χθεσινό τζίρο των
79 δισ. δρχ., τα 16 δισ. δρχ. αφορούσαν συναλλαγές μόνο στον τραπεζικό κλάδο που -όπως και ο ασφαλιστικός*έκλεισε με θετικό πρόσημο (
 Ωστόσο, η συρρίκνωση του ημερήσιου όγκου των συναλλαγών δεν αποτελεί συνέπεια μόνο αυτής της «στροφής» κεφαλαίων που αποτυπώνεται στο χρηματιστηριακό πίνακα, αλλά μάλλον αποτελεί συγκυριακό φαινόμενο που οφείλεται σε πρακτικές δυσκολίες.
 Μία από αυτές είναι η δημόσια εγγραφή της CosmΟTE που βρίσκεται σε εξέλιξη. Από τα στοιχεία που δημοσιοποιεί η προς εισαγωγή εταιρεία κινητής τηλεφωνίας προκύπτει ότι το ενδιαφέρον τόσο των θεσμικών επενδυτών όσο και των ιδιωτικών χαρτοφυλακίων να συμμετάσχουν στην έκδοση είναι αυξημένο, με αποτέλεσμα ένα σημαντικό μέρος κεφαλαίων -που σε διαφορετική περίπτωση θα κατευθύνονταν στη Σοφοκλέους- να παραμένουν δεσμευμένα στις τράπεζες.
 Η συνέχεια των πιέσεων στη μετοχή του ΟΤΕ προς εξασφάλιση ρευστότητας είναι, άλλωστε, γεγονός ενδεικτικό των συνθηκών που έχει δημιουργήσει η έκδοση της CosmΟTE. Χθες η μετοχή του Οργανισμού Τηλεπικοινωνιών δέχθηκε κύμα νέων ρευστοποιήσεων υποχωρώντας κατά 2, 54% με τη συναλλακτική αξία να εκτινάσσεται σε επίπεδα άνω των 8, 3 δισ. δραχμών και τη διοίκηση του ΟΤΕ να ενεργοποιεί τη διαδικασία επαναγοράς μετοχών.
 Ενας άλλος, εξίσου σημαντικός λόγος, ο οποίος είτε άμεσα είτε έμμεσα επηρεάζει
την αξία των συναλλαγών στο Χρηματιστήριο, φαίνεται να είναι αυτός της υποχρέωσης των χρηματιστηριακών εταιρειών να καταβάλλουν τους (αυξημένους) φόρους που αναλογούν στα υπερκέρδη της περσινής «μαγικής» χρονιάς. Η ρευστότητα που μπορούν να προσφέρουν οι χρηματιστηριακές εταιρείες, όμως, περιορίζεται και από την υποχρέωσή τους να τακτοποιήσουν τα «ανοίγματα» που έχουν απέναντι στους πελάτες τους, εν όψει της ολοκλήρωσης του μήνα.
 Σε κάθε περίπτωση, πάντως, το αγοραστικό ενδιαφέρον, τουλάχιστον από την πλευρά των ξένων θεσμικών παραμένει περιορισμένο δεδομένης και της ανασφάλειας
που επικρατεί στη διεθνή οικονομική σκηνή αναφορικά με τις εξελίξεις στο μέτωπο της ισοτιμίας ευρώ/δολαρίου (υπάρχουν ανησυχίες για ενδεχόμενες παρενέργειες από το δημοψήφισμα στη Δανία) και αυτό των τιμών του πετρελαίου.
