«Εις την πάλη νικητής ανεδείχθη ο κ. Γ. Τσίτας, καταβαλών δύο ανταγωνιστάς, εξ ων τον ένα έρριψεν άνωθεν των ώμων του. Επίσης νικητής ανεδείχθη ο πρεσβύτερος
αδελφός Τσίτας καταβαλών ένα εν μέσω χειροκροτημάτων και επιφωνήσεων. - Γεια σου, ψωμά, γεια σου! Διότι ως μας είπον οι ούτως επεφημούντες Αθηναίοι, ο κ. Τσίτας είναι αρτοποιός...
 Μετά τούτο, προτάσει της επιτροπής, οι δύο νικηταί αδελφοί επεχείρησαν να παλαίσωσιν, ίνα αναδειχθή ο άριστος. Και ήρχισε πάλη κρατερά και αμφιρρεπής, αλλ' εις το μέσον, μεταγνώσαντες οι δύο αγωνισταί, έπαυσαν, του νεωτέρου αναφωνήσαντος: - Δεν πάει να παλαίψωμε μεις αδέλφια! »
 Πριν από 105 χρόνια (1895) στην Τήνο έγιναν από 14-19 Αυγούστου οι Πανελλήνιοι
Aθλητικοί Aγώνες «Τα Τήνια», ένα χρόνο μόλις πριν αναβιώσουν οι Ολυμπιακοί Αγώνες (1896). Κι απεσταλμένος ως ειδικός συντάκτης των εφημερίδων «Εφημερίς» και «Εστία» για να καλύψει τους αγώνες ήταν ο συγγραφέας Ιωάννης Κονδυλάκης (1860-1920). Εξαίρετος ηθογράφος και χιουμορίστας που έγινε ευρύτερα γνωστός στη νεοελληνική λογοτεχνία με τα βιβλία του «Πατούχας», «Οταν ήμουν δάσκαλος»,
 Οι εντυπώσεις του μέσα από τις ανταποκρίσεις του εν είδει επιστολών και ημερολογίου δημοσιεύονται συγκεντρωμένες για πρώτη φορά στο βιβλίο «Ο Ιωάννης Κονδυλάκης στην Τήνο», που κυκλοφορεί αυτές τις μέρες από τις εκδόσεις «Φιλιππότη», με επιμέλεια και εισαγωγή του επίκουρου καθηγητή του Πανεπιστημίου Αθηνών Βασιλείου Τωμαδάκη (υπάρχουν επίσης οι δημοσιογραφικές εντυπώσεις του από τον εορτασμό της παραμονής και της γιορτής της 25ης Μαρτίου
στην Τήνο το 1893). Μια έκδοση που «συμπίπτει» με τους Ολυμπιακούς Αγώνες του Σίδνεϊ.
 Λόγος γλαφυρός, παιγνιώδης, οξυδερκής, παρατηρητικός, μιας άλλης εποχής. Απλή καθαρεύουσα που συνδυάζει τη λεπτή ειρωνεία με το κωμικό στοιχείο αναδεικνύοντας έναν στυλίστα της νεοελληνικής γραφής. Την πρώτη μέρα λοιπόν των αγώνων σπεύδει εις το Τηνιακόν Στάδιον («ένα χωράφι σαρωμένον και ισοπεδωμένον με είσοδο μυρτοστόλιστον και σημαιοστόλιστον») που είχε γεμίσει από 3.000 θεατές.
 «Αλλά τι αέρας, τι κακό! Η θάλασσα είναι εξηγριωμένη. Μελτέμι σφοδρόν. Αι εσθήτες των γυναικών φουσκώνουν ως αερόστατα και οι πέτασοι χορεύουν επί των κεφαλών... Ολοι κρατούν τους πίλους των και ο παραπορευόμενος φίλος μου λέγει:
-Εδώ μου φαίνεται ο μεγαλύτερος αγών θα είναι πάλη κατά του ανέμου. Μετά την ομιλία των επισήμων εγένετο θόρυβος και αναταραχή εις τας θέσεις των θεατών. Ο
εργολάβος του Σταδίου επώλησε διπλά εισιτήρια και ούτω πολλοί διεξεδίκουν μίαν
και την αυτήν θέσιν... Η ειδική επί των αγώνων επιτροπή, κατασχούσα πολλά τοιαύτα εισιτήρια σκοπόν έχει να καταγγείλη επί απάτη τον εργολάβο ονόματι Χαραλάμπη Αλιβέρτη, όστις μάλιστα προτίθεται να ζητήση προσεχώς τας ψήφους των
συμπολιτών του κατά τας προσεχείς εκλογάς διά την θέσιν του δημάρχου».
 Στο περιθώριο των αγώνων ο Κονδυλάκης καταγράφει τη ζωή και την κίνηση στη Χώρα της Τήνου, μιλάει με θαυμασμό για «περικαλλείς νεάνιδες» που κερδίζουν το
βλέμμα του, για τον πολύχρωμο συρφετό ανθρώπων και ιδίως των αναπήρων που έχουν έρθει για τη γιορτή της Παναγίας, για δυο θαύματα που έγιναν στο ναό της
και ζήτησε στοιχεία για να μάθει περισσότερα. Για το αν γίνονται θαύματα ή όχι
 «Αφού εις αυτόν τον κόσμον, ως είπε σοφός τις, δεν γνωρίζει κανείς τι να πιστεύη και τι να μη πιστεύη και αφού είναι αναμφισβήτητον ότι πολλάκις η πίστις θεραπεύει νοσήματα, ιδίως νευρικά, καθ' ων ουδέν δύναται η επιστήμη, διατί να καταρρίψωμεν αυτήν την υστάτην παραμυθίαν και την ελπίδα των ανθρώπων; Είναι τάχα τόσον τέλεια και τόσον επαρκή τα μέσα της επιστήμης, ώστε
να θεωρώμεν περιττήν εις την ανθρωπίνην κακοδαιμονίαν πάσαν άλλην επικουρίαν; Δυστυχώς πολύ απέχει ακόμη ο καιρός, καθ' ον η επιστήμη θα δύναται να επαρκή εις πάσας τας σωματικάς και ψυχικάς των ανθρώπων ανάγκας... Επομένως η πίστις είναι και θα είναι επί μακρόν ακόμη απαραίτητον στήριγμα της ανθρωπότητος, είναι δε έγκλημα να μαραίνωμεν την πίστιν εκείνων, οίτινες δεν έχουσι πού αλλού να στηριχθώσιν εν τη απελπισία των και οίτινες αυτήν μόνην έχουσιν ως οδηγόν εν τω βίω».
 Αναφερόμενος στη συνεισφορά κάποιων Τηνίων για να γίνουν οι αγώνες, θα εγκωμιάσει την ιδιωτική πρωτοβουλία με την κάτωθι και... διαχρονική αποστροφή του: «Εις παν καλόν έργον εν Ελλάδι εισί ξένοι οι κυβερνώντες. Η κυβέρνησις έχει τα ρουσφέτια της, έχει τας παύσεις της. Πού της μένει καιρός να σκεφθή δι' άλλα; Οσάκις μάλιστα αναμιχθή εις κανέν έργον κοινής ωφελείας, είναι βέβαιον εκ των προτέρων ότι το έργον αυτό θα ναυαγήση ή θα εκτελεσθή πλημμελώς».
 Μετά το τέλος των αγώνων και τη βράβευση με κλαδί ελαίας των νικητών, τους αγέρες και τις τρικυμίες που έπλητταν το νησί, ο Κονδυλάκης, περιγράφοντας την
ταλαιπωρία του έως ότου έρθει καράβι και καταφέρει μετά από πολύωρο και τρικυμιώδες ταξίδι να επιστρέψει στον Πειραιά, θα καταλήξει: 
 «Μεγάλη η χάρις σου Ευαγγελίστρα μου, αλλά δεν έχω καμμίαν διάθεσιν να πατήσω ή μάλλον να εισπνεύσω εκ νέου τα άγια σου χώματα».
