Αύξηση των στρατιωτικών κονδυλίων ζητεί η ηγεσία των αμερικανικών ενόπλων δυνάμεων, επισημαίνοντας τον ανεπαρκή αριθμό των ανδρών και την ανάγκη εκσυγχρονισμού του στρατιωτικού εξοπλισμού.
 Οι αξιωματούχοι τονίζουν ότι υπάρχει κίνδυνος απώλειας της μαχητικής αποτελεσματικότητας των αμερικανικών στρατευμάτων εάν ο επόμενος πρόεδρος δεν προσθέσει δεκάδες δισεκατομμύρια δολάρια στον αμυντικό προϋπολογισμό ή δεν υιοθετήσει μια λιγότερο φιλόδοξη τακτική ως προς την αποστολή στρατιωτών σε διάφορα θερμά σημεία του πλανήτη. «Πρέπει να βρούμε τους απαραίτητους πόρους για τον εκσυγχρονισμό των δυνάμεων», δήλωσε χθες ενώπιον του Κογκρέσου ο στρατηγός Χένρι Σέλντον, αρχηγός του γενικού επιτελείου των ενόπλων δυνάμεων των ΗΠΑ. Ο στρατηγός Σέλντον τόνισε ότι σε αντίθετη περίπτωση το βαρύ φορτίο της εκτέλεσης ειρηνευτικών και άλλων υπερπόντιων αποστολών και της ταυτόχρονης
προετοιμασίας για μεγάλες συρράξεις θα επηρεάσει αρνητικά την πολεμική ετοιμότητα των στρατευμάτων. 
 Χωρίς να αναφέρει συγκεκριμένο ποσόν, ο στρατηγός δήλωσε ότι ο αμυντικός προϋπολογισμός, που σήμερα ανέρχεται σε 300 διεσεκατομμύρια δολάρια, πρέπει να
αυξηθεί, ενώ τα ακριβή ποσά μπορούν να οριστούν μετά την προγραμματισμένη αναθεώρηση της εθνικής στρατηγικής ασφαλείας τον επόμενο χρόνο. Ο Σέλντον ανέφερε ακόμη ότι για πολλά χρόνια το αμερικανικό Πεντάγωνο χρησιμοποιούσε κεφάλαια από το λογαριασμό προμηθειών του στρατού (που προορίζονται κανονικά για αγορά νέου εξοπλισμού) για τη χρηματοδότηση της εκπαίδευσης και για τα καθημερινά έξοδα συντήρησης. Η κίνηση αυτή κράτησε μεν τα στρατεύματα σε ετοιμοπόλεμη κατάσταση, αλλά λειτούργησε σε βάρος της ανανέωσης των όπλων. «Ο εξοπλισμός μας φθείρεται με πολύ ταχύτερο ρυθμό από τον αναμενόμενο», είπε, «και κατά συνέπεια τα στρατεύματά μας πληρώνουν το τίμημα ξοδεύοντας περισσότερο χρόνο στην επιδιόρθωση μηχανικών προβλημάτων παρά στην εκπαίδευση».
 Ο στρατηγός Ερικ Σινσέκι, ο αρχηγός του επιτελείου στρατού, δήλωσε ότι οι περικοπές στον αριθμό των στρατευμένων, οι οποίες ξεκίνησαν στη δεκαετία του '90, προχώρησαν σε υπερβολικά μεγάλο βαθμό: «Οι στρατιώτες μας πιστεύουν ότι ο
στρατός είναι πολύ μικρός για τις αποστολές που του ανατίθενται και έχει έλλειψη πόρων για τον επιχειρησιακό ρυθμό που ακολουθεί». Ο στρατός διαθέτει σήμερα 480.000 άνδρες σε ενεργό υπηρεσία, αλλά οι αξιωματούχοι επισημαίνουν ότι χρειάζονται άλλοι 30.000 με 40.000 άνδρες. Σε σχετική ερώητηση όλοι οι αξιωματούχοι εξέφρασαν την εκτίμηση ότι ο αμερικανικός στρατός μπορεί να ανταποκριθεί στο χειρότερο πιθανό σενάριο, που είναι η σχεδόν ταυτόχρονη συμμετοχή σε δύο μεγάλους πολέμους, διευκρινίζοντας ωστόσο ότι σε μια τέτοια περίπτωση θα υπήρχε «υψηλός κίνδυνος» οι μάχες στο δεύτερο πόλεμο να διαρκέσουν περισσότερο και να στοιχίσουν περισσότερες ζωές.
