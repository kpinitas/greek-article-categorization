 Αγνοώντας τις πιέσεις που δέχεται από παντού και τις απώλειες των συμμάχων του, ο πρόεδρος της Γιουγκοσλαβίας Σλόμπονταν Μιλόσεβιτς αποφάσισε να μετάσχει
σε δεύτερο γύρο των προεδρικών εκλογών, ενώ η αντιπολίτευση δεν αναγνωρίζει το
αποτέλεσμα και προκηρύσσει γενική κινητοποίηση, με συγκεντρώσεις και απεργίες.
 Το τοπίο δεν ξεκαθάρισε στη Γιουγκοσλαβία. Υπάρχουν ακόμα και νομικά κενά γύρω
από τη διαδικασία που θα ακολουθηθεί, καθώς ο εκλογικός νόμος που ψήφισε ο Μιλόσεβιτς, μετά την τροποποίηση του Συντάγματος, δεν είναι σαφής για το πότε και πώς γίνεται ο δεύτερος γύρος. Πάντως, η Εκλογική Επιτροπή φρόντισε να επικυρώσει νύχτα τα αποτελέσματα, αφού είχε διαλυθεί το πλήθος των διαδηλωτών στο κέντρο του Βελιγραδίου και χωρίς να έχει επιτραπεί στα μέλη της από την αντιπολίτευση να επαληθεύσουν ούτε τη διαδικασία ούτε το αποτέλεσμα.
 Ο Μιλόσεβιτς κάλεσε σε σύσκεψη το επιτελείο του, για να εξετάσουν τους «άμεσους στόχους» εν όψει του δεύτερου γύρου. Αντίστοιχη σύσκεψη έγινε και στους κόλπους της αντιπολίτευσης, η οποία ανακοίνωσε ότι θα απαντήσει με γενική απεργία. «Θα επιδιώξουμε να παραλύσουμε όλους τους θεσμούς, σχολεία, θέατρα, κινηματογράφους, γραφεία, καλώντας όλους να βγουν στους δρόμους και να
μείνουν εκεί, έως ότου αυτός που θέλει να είναι πρόεδρος με τη βία, να εγκαταλείψει τη θέση του».
 Η Σερβική Εκλησία, που δεν έχει πολιτικό ρόλο, αλλά μεγάλη λαϊκή απήχηση, αναγνώρισε τη νίκη του Κοστούνιτσα και τον αποκάλεσε εκλεγμένο πρόεδρο. Χθες το βράδυ το Βελιγράδι πλημμύρισε από λαοθάλασσα. Ο Βόισλαβ Σέσελι, το Ριζοσπαστικό Κόμμα του οποίου ήταν σύμμαχος του Σοσιαλιστικού στην κυβέρνηση της Σερβίας, επιβεβαίωσε τη νίκη του υποψήφιου της αντιπολίτευσης στις προεδρικές εκλογές. Για μας οι εκλογές τέλειωσαν, ο Κοστούνιτσα νίκησε και δεν
θα κατεβεί σε δεύτερο γύρο, είπε ο Σέσελι και ζήτησε την παραίτηση του υπουργού Eσωτερικών και ανασχηματισμό της κυβέρνησης.
 Ο Μάρκο Μπλαγκόγεβιτς, ειδικός του Κέντρου για Ελεύθερες Εκλογές και Δημοκρατία, δήλωσε ότι υπάρχει νομικό κενό στην εκλογική νομοθεσία και δεν είναι γνωστό πώς θα το ερμηνεύσει η κυβέρνηση. Οι ειδικοί της αντιπολίτευσης αναφέρουν ότι ο νόμος απαγορεύει στους υποψηφίους να αποσυρθούν μετά τον πρώτο
γύρο, χωρίς να διευκρινίζει τα μέτρα που θα ληφθούν αν πράγματι παραιτηθούν οι
υποψήφιοι. Στέλεχος της αντιπολίτευσης, ο Ντραγκόρ Χίμπερ, δήλωσε ότι το όνομα
του Κοστούνιτσα θα είναι στα ψηφοδέλτια, στο δεύτερο γύρο, ακόμα και σε περίπτωση αποχής. Ο Μπλαγκόγεβιτς εκτίμησε ότι οι αρχές θα προτιμήσουν να εκμεταλλευτούν τη νομική ασάφεια για να σβήσουν το όνομα του Κοστούνιτσα από τα ψηφοδέλτια και να γράψουν το όνομα του τρίτου υποψήφιου, αν ο Κοστούνιτσα αποσυρθεί.
 Πηγή προσκείμενη στην Εφορευτική Επιτροπή ανέφερε ότι δεν γνωρίζει τι προβλέπει ο νόμος και ζητώντας ανωνυμία, παρέπεμψε τους δημοσιογράφους στην αντιπολίτευση. Η Εφορευτική Επιτροπή επιβεβαίωσε ότι ο δεύτερος γύρος θα γίνει
στις 8 Οκτωβρίου. Η αντιπολίτευση υποστηρίζει ότι θα διεκδικήσει τη νίκη της με όλα τα νομικά μέσα. Ο Χιμπέρ είπε ότι θα γίνει προσφυγή εναντίον των αποτελεσμάτων, πρώτα στην Επιτροπή, για να της δοθεί η ευκαιρία να αποκαταστήσει την αλήθεια και να εκδώσει τα σωστά αποτελέσματα. Θα πρέπει να απαντήσει σε 48 ώρες. Η αντιπολίτευση θα μπορεί να προσφύγει, αν δεν ικανοποιηθεί, στο Ανώτατο Ομοσπονδιακό Δικαστήριο, το οποίο επίσης θα πρέπει να απαντήσει σε 48 ώρες. Η απόφασή του δεν εφεσιβάλλεται.
