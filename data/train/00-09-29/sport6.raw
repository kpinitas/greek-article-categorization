Ο στόχος επετεύχθη, αλλά τα ερωτήματα μένουν! Ο ΠΑΟΚ πάει σήμερα στην Ελβετία για την κλήρωση της επόμενης φάσης του UEFA με το 3-3 στην Ιερουσαλήμ επί της Μπεϊτάρ, αλλά συζητιούνται πολλά σχετικά με τα σκαμπανεβάσματα απόδοσης της ομάδας της Θεσσαλονίκης.
 Ο ΠΑΟΚ ξεκίνησε μ' ένα 2-0, με γκολ που πέτυχαν Κατσαμπής (15') και Ναλιτζής (43'), αλλά τα... κατάφερε στο 61' να είναι πίσω στο σκορ 3-2, με γκόλ που πέτυχαν οι Σιμπίλια (44'), Αμπουκσις με πέναλτι (54') και Σιμπίλια (61') και να διατρέχει άμεσα τον κίνδυνο της ανατροπής τού 3-1 που πέτυχε στην Τούμπα. Κέντρο δεν υπήρχε, καθώς δεν βοηθούσαν πίσω ο Καμπς, ούτε ο Οκκάς και ο Κωσταντινίδης δεν ολοκλήρωνε καμία προσπάθειά του, κι ενώ η Μπεϊτάρ είχε φροντίσει να...γεμίσει την επίθεσή της με 4 παίκτες. Η άμυνα έμπαζε συνεχώς από τα άκρα, εκεί που Μπορμπόκης και Βενετίδης είχαν το μυαλό τους σε επιθετικές ενέργειες κι εκεί όπου δεν υπήρχε κάλυψη από το κέντρο, ενώ Ουντέζε και Αμπονσά, που είχαν αριστεύσει στο α' ημίχρονο, έδειχναν να πανικοβάλονται. Και ήταν εφιαλτικές οι στιγμές που ζούσε ο ΠΑΟΚ, έως ότου ο Μπάγεβιτς αποφάσισε τις αλλαγές. Χρησιμοποίησε τον Καφέ αντί του Καμπς και τον Εγκωμίτη αντί του Οκκά και ο ΠΑΟΚ πήρε πάνω του. Εκανε παιχνίδι, έφτασε στην ισοφάριση (90') με τον Κωσταντινίδη και είχε φάσεις για να φτάσει στη νίκη. Και το πιο σημαντικό, οι Iσραηλινοί, που είχαν στο μεταξύ κουραστεί, έπαψαν να είναι απειλητικοί.
 Διαιτήτευσε ο Ούγγρος Γιούχος. Kίτρινη κάρτα είδε ο Καμπς
 ΜΠEΪΤΑΡ: Κοέν, Χαλφόν, Γκανόν, Σάβιτς, Στογιανόφσκι, Σαντόρ (Αμπερβιλ), Αμπουκσις, Ρόσο Χαμάρ (Χαντάντ), Μισράχι, Τελέζνικοφ (Σεβίλια).
 ΠΑΟΚ: Τοχούρογλου, Μπορμπόκης, Βενετίδης, Ουντέζε Αμπονσά, Κατσαμπής, Τετράτζε, Κωσταντινίδης, Οκκάς (72' Εγκωμίτης), Καμπς (62' Καφές), Ναλιτζής (90' Σπάσιτς).
 * «Προκριθήκαμε, θα 'ταν καλύτερα να φτάναμε σε μια νίκη με την εξέλιξη που είχε το παιχνίδι, αλλά το σημαντικό είναι ότι θα είμαστε παρόντες στην κλήρωση», είπε ύστερα από το παιχνίδι ο Γιώργος Μπατατούδης, ο οποίος, ακολουθώντας το παράδειγμα της ομάδας του, επισκέφτηκε και προσκύνησε στους Αγίους Τόπους.
 Ικανοποιημένος από το α' ημίχρονο, στο πρώτο εικοσάλεπτο όμως του β' ημιχρόνου τα χάσαμε, γιατί μας λείπει και η ευρωπαϊκή πείρα», δήλωσε ο Μπάγεβιτς, ο οποίος γι' αυτήν τη μετάπτωση της απόδοσης της ομάδας του άφησε ανοιχτούς λογαριασμούς για τη Θεσσαλονίκη.
