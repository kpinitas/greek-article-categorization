 Ιστορική νίκη-πρόκριση στο δεύτερο γύρο του Κυπέλλου UEFA πέτυχε χθες ο Ηρακλής, έστω και με 1-0, επί της Γκενιόν στο Καυταντζόγλειο, χάρη στην επιμονή και την εκτελεστική δεινότητα του Κωνσταντίνου.
Ο Κύπριος επιθετικός μπορεί να μην ήταν καλός (τραυματίστηκε νωρίς και δεν μπόρεσε να αποδώσει τα αναμενόμενα), ήταν όμως «παρών» την κατάλληλη στιγμή και «εκτέλεσε» τον Τριβινό στο 77' στέλνοντας τον Ηρακλή στη σημερινή κλήρωση του Κυπέλλου UEFA και την Γκενιόν στο πρωτάθλημα Β' κατηγορίας της Γαλλίας...
 Δεν ήταν καλός ο Ηρακλής, είχε προβλήματα στην ανάπτυξη του παιγνιδιού, οι Γάλλοι «μπλόκαραν» σωστά τους δύο επιθετικούς του, Κωνσταντίνου και Ντεμπά, ενώ την κατάλληλη στιγμή ο Κυράστας έβγαλε (σωστά) το Λιβεριανό και έβαλε το «φρέσκο» Βραζιλιάνο Φοφόνκα, που έκανε την πάσα στον Κωνσταντίνου στο μοναδικό γκολ, ενώ δημιούργησε και δυο τρεις ακόμη επικίνδυνες καταστάσεις για την εστία των Γάλλων.
 «Σας είπα ότι θα έχουμε δύσκολη αποστολή· το φοβόμουν το ματς», είπε ο Γιάννης Κυράστας, που άφησε να του ξεφύγει ένα μακρόσυρτο «ουφ», μόλις ο Ρουμάνος διαιτητής σφύριξε τη λήξη του αγώνα και άρχισαν οι πανηγυρισμοί στις εξέδρες από 9.000 φιλάθλους του «γηραιού», που δεν έμειναν ευχαριστημένοι από την ομάδα τους, αλλά, όπως είπε κι ο μεγάλος Βασίλης Χατζηπαναγής: «Μετράει η πρόκριση»! 
 Αυτό πάνω-κάτω λένε όλοι, αλλά θα πρέπει να τονιστεί ότι η Γκενιόν δημιούργησε δυο-τρεις καλές ευκαιρίες και απείλησε την εστία του Ράινκε, ενώ τις μεγαλύτερες ευκαιρίες έχασε ο Ηρακλής με τον Κωνσταντίνου στο 59' και στο 72' (απέκρουσε ο Τριβινό).
 Οι αλλαγές του Κυράστα μετά το 60' και κυρίως αυτή του Φοφόνκα έδωσαν πνοή στην επίθεση, αλλά ο Ευάγγελος Μυτιληναίος μετά τη λήξη του αγώνα ήταν προβληματισμένος: «Πήραμε την πρόκριση, ευτυχώς για την ομάδα, αλλά οι παίκτες θα πάρουν το πριμ μόνο ύστερα από νίκη επί της Καλαμάτας...».
 Ο Μυτιληναίος αλλά και ο Κυράστας δεν έμειναν ευχαριστημένοι από την απόδοση της ομάδας, ο κόσμος το ίδιο, μετράει όμως το αποτέλεσμα. Κι όπως είπε ο Ρενέ Λελαμέρ, προπονητής της Γκενιόν: «Παίξαμε πολύ καλά και αξίζαμε καλύτερης τύχης, αλλά την πρόκριση πήραν οι αντίπαλοί μας, κι αυτό είναι τελικά που μετράει...».
 Καλύτεροι από τον Ηρακλή οι Ταβλαρίδης, Χάγκαν, και από την Γκενιόν οι Τριβινό, Μπονιφασέ. 
 Διαιτήτευσε ο Ρουμάνος Μάρσαλ Μίκα, ο οποίος «κιτρίνισε» τους Μπελσούε, Μπουζάν, Χατζί.
 ΗΡΑΚΛΗΣ: Ράινκε, Μπελσούε, Χατζί, Ταβλαρίδης, Μιλόγεβιτς, Στολτίδης, Νιστρόι (60' Ξενίδης), Χάγκαν, Σαπουντζής, Κωνσταντίνου (85' Κυριαζής), Ντεμπά (64' Φοφόνκα).
 ΓΚΕΝΙΟΝ: Τριβινό, Κόλεν, Μπουζάν, Μπονιφασέ, Μπεσόν (82' Ομπανέλ), Γκας, Νούμαν, Λετιέρι (60' Νταρμόν), Τραπασό, Αντρεανί (31' Ζαϊρί), Ντεζόρζ.
 Στον αγώνα κόπηκαν 5.144 εισιτήρια και εισπράχθηκαν 20.124.000 δρχ.
