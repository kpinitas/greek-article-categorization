Μηδαμηνές θεωρούνται οι πιθανότητες εκλογής Ελλήνων υποψηφίων δημάρχων, την επομένη Κυριακή, στα βορειοηπειρωτικά χωριά, αν και με το Κόμμα Ανθρωπίνων Δικαιωμάτων («Ομόνοια») κατεβαίνουν υποψήφιοι σε όλες τις νότιες περιοχές. Οι ελπίδες όλων στηρίζονται στους υποψηφίους της Χειμάρρας, του Δέλβινου και των Αγίων Σαράντα. 
 Για το σκοπό αυτό, η Ομοσπονδία Ελλήνων Βορειοηπειρωτών καλεί τη μειονότητα να
συνεχίσει την παράδοση, δίνοντας την ψήφο της, την 1η Οκτωβρίου στους ελληνικής υπηκοότητας υποψηφίους.
 Σημαντικό είναι το γεγονός πως κανένα αλβανικό κόμμα δεν κατέβασε στο Νότο υποψήφιο δήμαρχο ελληνικής καταγωγής. Ο πρόεδρος της Ομοσπονδίας, Χρήστος Ντούτσης, τονίζει ότι στις βορειοηπειρωτικές περιοχές διαμένουν λιγότεροι από το 40% των 200.000 Bορειοηπειρωτών. Και στην καλύτερη περίπτωση, οι ψηφοφόροι δεν θα υπερβούν τους 30.000 (θα μετακινηθούν κυρίως όσοι διαμένουν κοντά στα σύνορα). 
 Συνεπώς, οι ελπίδες εκλογής Ελλήνων υποψηφίων είναι ελάχιστες. Στόχος του βορειοηπειρωτικού στοιχείου είναι η εκλογή υποψηφίων στη Χειμάρρα, το Δέλβινο και στους Αγίους Σαράντα.
 Για να διευκολύνει το ταξίδι τους στις τοπικές εκλογές, η Ομοσπονδία «Αγιος Κοσμάς» παραχωρεί δωρεάν λεωφορεία για τη μετακίνηση των ψηφοφόρων από την Ελλάδα προς τα βορειοηπειρωτικά χωριά, με επιστροφή. Τα λεωφορεία της Αθήνας θα ξεκινούν στις 28, 29 και 30 Σεπτεμβρίου από το Δημαρχείο στην πλατεία Κοτζιά, ώρα 8 το βράδυ.
