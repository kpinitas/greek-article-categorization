 Εθνική Λυρική Σκηνή έχει προγραμματίσει ένα φιλόδοξο πρόγραμμα παραγωγών για τη φετινή χειμερινή περίοδο, καλούμενη να ανταποκριθεί στις αυξημένες απαιτήσεις παραστάσεων, σε συγχρονισμό με την αντίστοιχη δραστηριότητα των μεγάλων λυρικών θεάτρων της Ευρώπης. Αυτός είναι ο βασικός στόχος, όπως συζητήθηκε και παρουσιάστηκε στη χθεσινή συνέντευξη Τύπου του διευθυντή της ΕΛΣ, Λουκά Καρυτινού, αφού «θέλουμε να προσφέρουμε στο κοινό τη δυνατότητα να 'ρθεί τουλάχιστον δέκα φορές στο θέατρο "Ολύμπια", αφού θα υπάρχει η δυνατότητα επιλογής από μια ευρεία γκάμα ρεπερτορίου όπερας».
 Το σημαντικότερο στοιχείο στο φετινό πρόγραμμα είναι οι νέες παραγωγές, καθώς έχουν αυξηθεί σε 24, από 12-14 που ήταν ο μέσος όρος τις προηγούμενες χρονιές.
Αυτό όμως συνεπάγεται, όπως τονίστηκε από τον κ. Καρυτινό, και την ποιοτική στάθμη των παραστάσεων αυτών, επιλεγμένων με νέα αισθητική αντίληψη: η Λυρική έχει τη δυνατότητα να καλύψει αυτό τον αριθμό παρ' όλες τις ιδιαιτερότητες στην κτιριακή υποδομή της. Γι' αυτό το λόγο ενοικιάστηκε το θέατρο «Ακροπόλ» ως δεύτερη σκηνή, όπου σε καθημερινή βάση θα παρουσιάζεται οπερέτα, ελληνική και ξένη, αλλά και μιούζικαλ. Τα εγκαίνιά της θα γίνουν το Νοέμβριο με την οπερέτα του Ν. Χατζηαποστόλου «Οι απάχηδες των Αθηνών».
 Εξ αφορμής αυτών, συζητήθηκε επίσης η χωροθεσία του χρονίζοντος κτιριακού προβλήματος, για το οποίο η μελέτη κατασκευής στο Γκάζι παραμένει ανολοκλήρωτη. Στο «Ακροπόλ» (με ετήσιο ενοίκιο 100 εκατ. δρχ., που θα αντληθούν από τον ετήσιο προϋπολογισμό της ΕΛΣ) θα δοθεί το βάρος στην οπερέτα, η οποία έχει στηρίξει αρκετά το ρεπερτόριό της τα τελευταία χρόνια αλλά λόγω αδυναμίας χώρου δεν έχει εξυπηρετηθεί ικανοποιητικά.
 Οσον αφορά τους συνεργάτες, οι μετακλήσεις καλλιτεχνών θα είναι αντίστοιχες με
τις περυσινές, συμπληρώνοντας τις ανάγκες του ελληνικού δυναμικού: Αλμπέρτο Κουπίντο, Αλέν Φονταρί, Φραντσέσκα Πατανέ, Γουίλιαμ Πατενούτσι, αρχιμουσικοί όπως ο Αρμάντο Γκάτο και ο Τσου Χούι, σκηνογράφοι και σκηνοθέτες σαν τους Τζορτζ Κοκ, Λίντι Γκρίντλεϊ, χορογράφοι σαν τους Πιέρ Λακότ και Ζερμινάλ Κασαντό κ.ά.
 Από Ελληνες καλλιτέχνες έχουν μετακληθεί και φέτος σημαντικά ονόματα σε λυρικά
θέατρα του εξωτερικού: Δημήτρης Καβράκος, Λούης Μανίκας, Κατερίνα Οικονόμου κ.ά.
 Ο προγραμματισμός της Λυρικής για την καλλιτεχνική περίοδο 2000-2001 περιλαμβάνει πέντε πρώτες εκτελέσεις, με δύο ελληνικά έργα («Οι δαιμονισμένοι»
του Χάρη Βρόντου - 22, 24 και 26 Απριλίου και «Κώστας Καρυωτάκης» του Μίκη Θεοδωράκη - 8, 10, 13, 16 Δεκεμβρίου) και τρία ξένα («Ενα καπέλο από ψάθα Ιταλίας» του Νίνο Ρότα, «Κουρσάρο» του Τζουζέπε Βέρντι και το μπαλέτο «Ραϊμόντα» του Αλεξάντερ Γκλαζούνοφ).
 Στο πλαίσιο της συνεργασίας με το Μέγαρο Μουσικής Αθηνών, ετοιμάζονται δύο συμπαραγωγές (ο «Κουρσάρος» του Βέρντι και ο «Καρυοθραύστης» του Τσαϊκόφσκι), ενώ ευοδώνεται για άλλη μια χρονιά η συνεργασία με την Εταιρεία Φίλων της ΕΛΣ με κύκλο συναυλιών με μικρά σύνολα, τα πρωινά του Σαββάτου.
 Τέλος, αναφορικά με τις περιοδείες που έχουν προγραμματιστεί, ο Λουκάς Καρυτινός ανέφερε ότι την προηγούμενη χρονιά η ΕΛΣ έδωσε 45 παραστάσεις στην Ελλάδα και το εξωτερικό. Για τη νέα περίοδο έχουν προγραμματιστεί 36 παραστάσεις, μεταξύ άλλων ο «Ζορμπάς» στο Κάιρο και την Αυστραλία, ο «Κουρέας της Σεβίλης» στην Ιαπωνία, ο «Ναμπούκο» στην Κύπρο.
