Πώς θα διηγόμασταν σε ένα παιδί ένα κλασικό αριστούργημα της νεοελληνικής λογοτεχνίας, ένα έργο π.χ. του Παπαδιαμάντη, του Βιζυηνού, του Καρκαβίτσα ή του Ροΐδη; Υπό τη μορφή παραμυθιού, που θα σεβόταν όμως όσο το δυνατόν περισσότερο τη γλώσσα, την ιδιαιτερότητα της αφήγησης, τη δομή και την πλοκή, φροντίζοντας την ίδια στιγμή να φέρει την ιστορία στα μέτρα του παιδιού, ώστε κι εκείνο αργότερα να μπορέσει να έρθει στα «μέτρα» της ιστορίας... 
 Ε, λοιπόν αυτό ακριβώς έκαναν οι εκδόσεις Παπαδόπουλος με τη σειρά τους «Τα Ελληνικά», που περιλαμβάνει κατ' αρχήν 15 κορυφαία έργα της νεοελληνικής λογοτεχνίας, του Αλέξανδρου Παπαδιαμάντη, του Ανδρέα Καρκαβίτσα, του Αργύρη Εφταλιώτη, του Γιώργου Βιζυηνού, του Εμμανουήλ Ροΐδη και του Βιτσέντζου Κορνάρου, διασκευασμένα (με σεβασμό στο πρωτότυπο) για παιδιά ηλικίας 8-13 ετών και εικονογραφημένα. 
 Με αφορμή αυτή τη σειρά, οι εκδόσεις διοργανώνουν, το Σάββατο 14 Οκτωβρίου, στις 12 το μεσημέρι στην αίθουσα Λόγου και Τέχνης της Στοάς του Βιβλίου, ημερίδα με θέμα «Ξαναδιαβάζοντας τους Ελληνες Κλασικούς» (Αναγνώσεις-διασκευές-διδακτικές προτάσεις).
 Αντικείμενο της ημερίδας είναι ακριβώς οι διασκευές κλασικών έργων της νεοελληνικής λογοτεχνικής παράδοσης. Θα συζητηθούν οι παράμετροι (γλώσσα, εικονογράφηση, πιστότητα στο πρωτότυπο κ.ά.) που καθορίζουν την ποιότητα και την αναγνωρισιμότητα τέτοιων διασκευών.
 Την ημερίδα θα συνοδεύσουν δύο εκδηλώσεις: α) η παρουσίαση της θεατρικής αφήγησης του «Τρομάρα» του Γ. Βιζυηνού από τον Γ. Γαλάντη και το Θεατρικό Εργαστήρι του Πολιτιστικού Οργανισμού Δήμου Καλλιθέας και β) έκθεση με τα πρωτότυπα έργα των εικονογράφων της σειράς «Τα Ελληνικά».
