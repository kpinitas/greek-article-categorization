«100 μέτρα από την ξέρα, μιλούσε στο κινητό...»* Tου ΘANΟY ΛAMΠPΟYΠΟYΛΟY
 Στο «σκοτάδι» βρίσκεται ακόμη η έρευνα των λιμενικών για τα ακριβή αίτια και τις συνθήκες κάτω από τις οποίες προκλήθηκε το τραγικό ναυάγιο που στέρησε τη ζωή 75 ανθρώπων (65 νεκροί και 10 αγνοούμενοι).
 Σύμφωνα με έγκυρες πληροφορίες, το «σκοτάδι» των ερευνών, που διεξάγονται υπό την υψηλή εποπτεία του εισαγγελέα Σύρου N. Δαδινόπουλου και τον αρχηγό του Λ.Σ. αντιναυάρχου Aνδρέα Συρίγου, πύκνωσε όταν χθες ο καπετάνιος του μοιραίου πλοίου, που συνελήφθη λίγες ώρες μετά το πολύνεκρο ναυάγιο, Bασίλης Γιαννακής,
ζήτησε να πάρει 48ωρη προθεσμία για να απολογηθεί. Οπως ήταν φυσικό, ο αξιωματικός που διενεργεί την ανάκριση αρνήθηκε και τον παρέπεμψε στον παριστάμενο εισαγγελέα.
 Οταν και ο εκπρόσωπος της Δικαιοσύνης τού είπε ότι έπρεπε να είχε ήδη απολογηθεί ο πλοίαρχος του «Σάμινα» αρνήθηκε να καταθέσει χωρίς την παρουσία των δικηγόρων του και ζήτησε να απολογηθεί στην έδρα της Eισαγγελίας στη Σύρο.
 Οι λιμενικοί με τη συγκατάθεση του εισαγγελέα αναγκάστηκαν να «φυγαδεύσουν» στη Σύρο από το Λιμεναρχείο της Πάρου, όπου εκρατούντο μαζί με τον πλοίαρχο, τους Aναστάσιο Ψυχογιό, υποπλοίαρχο, αξιωματικό «φυλακής» στη γέφυρα την ώρα του ναυαγίου, Γιώργο Πατήλα, δόκιμο πλοίαρχο, και τον «τιμονιέρη» ναύτη Παναγιώτη Kάσδαγλη.
 Για να αποφευχθεί συνάντηση με τους δημοσιογράφους, οι κρατούμενοι εναντίον των οποίων έχουν ήδη ασκηθεί ποινικές διώξεις σε βαθμό κακουργήματος, έφυγαν από την πίσω πόρτα του Λιμεναρχείου και με τζιπ οδηγήθηκαν σε έρημο όρμο. Eκεί
επιβιβάστηκαν σε πλωτό του Λιμενικού, που τους αποβίβασε στη Σύρο αργά χθες το
 Σύμφωνα πάντα με τις ίδιες έγκυρες πληροφορίες, στην κατάθεσή του ο ναύτης -πηδαλιούχος- Παναγιώτης Κάσδαγλης κατέθεσε τα εξής: «Εγώ σαν κατώτερο πλήρωμα
υπάκουα στις εντολές του υποπλοίαρχου Αναστάσιου Ψυχογιού, που ήταν ο επικεφαλής της βάρδιας στη γέφυρα, στην οποία είχα ανεβεί πριν από την πρόσκρουση». Σε ό,τι αφορά τη λειτουργία του αυτόματου πιλότου, ο ναύτης υποστήριξε ότι ο υποπλοίαρχος το είχε γυρίσει στο χειροκίνητο λίγα μίλια πριν από τις δύο ορατές βραχονησίδες με την επωνυμία «Πόρτες».
 Τα ίδια καταθέτει και ο υποπλοίαρχος Ψυχογιός, ο οποίος όμως, σύμφωνα πάντα με
τις ίδιες πληροφορίες, τη μία έλεγε ότι ήταν δικό του σφάλμα και δεν θα ξαναταξιδέψει και την άλλη προσπαθούσε να δικαιολογήσει την πρόσκρουση του πλοίου.
 Τον υποπλοίαρχο «καίει» και η χθεσινή κατάθεση του ναυαγού Κ. Λιβιεράτου, ο οποίος προσήλθε αυτοβούλως στο Λιμεναρχείο και κατέθεσε ενόρκως: «Ενώ βρισκόμουν για αρκετά λεπτά έξω από τη γέφυρα του πλοίου, το οποίο απείχε 50-100 μέτρα από τις "Πόρτες", έβλεπα τον υποπλοίαρχο να μιλάει συνέχεια στο κινητό του χωρίς να παρακολουθεί την πορεία του πλοίου».
 Στην κατάθεσή του ο δόκιμος πλοίαρχος Γιώργος Πατίλας υποστήριξε ότι είναι εκπαιδευόμενος και απλώς παρακολουθούσε τα όργανα και τους χειρισμούς και τα όσα έλεγε ο υποπλοίαρχος.
 Στο μεταξύ, χθες έφτασαν στην Πάρο οι πραγματογνώμονες σε ναυάγια Ηλίας Στεφανάκος, πλοίαρχος του E.N. και ο ναυπηγός Μανώλης Μανιός, οι οποίοι διορίστηκαν από το Πρωτοδικείο του Πειραιά. Και οι δύο, αφού ολοκληρωθούν οι καταθέσεις, θα τις μελετήσουν και θα διεξαγάγουν τις δικές τους έρευνες.
