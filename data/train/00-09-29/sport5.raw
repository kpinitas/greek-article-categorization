 Χωρίς κόπο και ιδρώτα ξεπέρασε το εμπόδιο της Βάσας η ΑΕΚ που καθάρισε μέσα σε δύο λεπτά την πρόκριση (2-0). Με τη «χρυσή αλλαγή» του Γιάννη Παθιακάκη, τον Χρήστο Μαλαδένη. Από το πρώτο τέταρτο πήρε τη θέση του Βασίλη Τσάρτα, που έφυγε κουτσαίνοντας και σκόρπισε την ανησυχία στις εξέδρες και με δυο έξοχες ενέργειες έδωσε στην ΑΕΚ και το πλεονέκτημα, αλλά και την άνεση να κινηθεί με περισσότερη ασφάλεια στο υπόλοιπο του αγώνα. 
 Οι 15.000 που πήγαν στη Ν. Φιλαδέλφεια δεν το απόλαυσαν πάντως όσο θα ήθελαν. Τους έμεινε στο τέλος η πικρή γεύση της ΑΕΚ του δευτέρου ημιχρόνου. Συντηρητικό παίξιμο, χώρους στον αντίπαλο και χωρίς καθαρό μυαλό και ουσία στις αντεπιθέσεις. Η Βάσας, ομάδα περιορισμένων δυνατοτήτων, ξεθάρρεψε στο β' μέρος όταν βγήκε με πέντε και έξι παίκτες στην επίθεση. Ελάχιστες φορές όμως δημιούργησε κινδύνους για την εστία του Ηλία Ατματσίδη. Στα νώτα της ΑΕΚ ο Βραζιλιάνος Φερούζεμ έδωσε και πάλι υποσχέσεις με το σχεδόν αλάνθαστο παιγνίδι του, καλύπτοντας και τα όποια λάθη έκανε χθες ο Μιχάλης Καψής.
 Εννέα μήνες στο τιμόνι της ΑΕΚ ο Γιάννης Παθιακάκης άκουσε χθες για πρώτη φορά να γίνεται σύνθημα το όνομά του. Εκεί γύρω στο 70ό λεπτό, όταν η άμυνα της ΑΕΚ αναχαίτιζε τις ανούσιες επιθέσεις των Μαγυάρων, η σκεπαστή φώναζε ρυθμικά το όνομα του κόουτς. Ισως να αρχίζει σιγά σιγά να δένει ο Παθιακάκης με τον κόσμο, άλλωστε το μόνιμο παράπονό του είναι ότι δεν τον έχουν αποδεχθεί ακόμα οι ΑΕΚτζήδες.
 Η ΑΕΚ είχε σοβαρότητα πάνω απ' όλα στο παιγνίδι της στο α' μέρος. Οσο περνούσε η ώρα προσπάθησε να επιβάλει το ρυθμό της και ώς ένα σημείο τα κατάφερε με τον καταπληκτικό (και χθες) Μιχάλη Κασάπη. Ασυγκράτητος από την αριστερή πλευρά, περνούσε όποιον έβρισκε μπροστά του και προκαλούσε ταραχή στην άμυνα της Βάσας. Και το ερώτημα που τίθεται είναι, τι περιμένουν Κασάπης - Δανιήλ και δεν κάθονται σ' ένα τραπέζι για να λυθούν οι όποιες παρεξηγήσεις του πρόσφατου παρελθόντος; Εχει πολλούς σαν αυτόν τον Κασάπη η εθνική ομάδα; Ή μήπως από την άλλη, ο αριστερός μπακ χαφ της ΑΕΚ πιστεύει (αφελέστατα) ότι δίχως Eθνική μπορεί να πραγματοποιήσει (αν ποτέ το θελήσει) μετεγγραφή στην Ευρώπη; 
 Ο Κασάπης, με κούρσα από αριστερά στο 27', έστρωσε την μπάλα στον Μαλαδένη που με δυνατό ευθύβολο σουτ από 22 περίπου μέτρα άνοιξε το δρόμο για τη νίκη-πρόκριση. Δυο λεπτά αργότερα, ο Μαλαδένης πήγε να ξεφύγει από τον Αράνιος, ανατροπή, πέναλτι και 2-0 από τον Ντέμη Νικολαΐδη μέσα σε αποθέωση. Την ίδια στιγμή εκστασιασμένοι οι φανατικοί της σκεπαστής, υπενθύμιζαν στους παίκτες «ΑΕΚ γερά, πρωτάθλημα ξανά».
 Πριν από αυτά τα γκολ, η ΑΕΚ έκανε φάσεις με τον Νικολαΐδη (14') και τον Μαλαδένη (17'), προς το τέλος του ημιχρόνου πάλι με τον Ντέμη (43'). Οι Ούγγροι μετά τα τρία δοκάρια της Βουδαπέστης, είχαν και τέταρτο χθες σε σουτ του Σοβούνμι στο 34'. Στο 45' σουτ άουτ του Κάμπατ και στο β' μέρος τούς συγκράτησε ο Ατματσίδης με δύο εξοχες αποκρούσεις (53' 85'). Η ΑΕΚ είχε και αυτή δοκάρι σε πλασέ του Μαλαδένη στο 82'. 
 Συμπερασματικά η ΑΕΚ δεν ζορίστηκε ιδιαίτερα, να αποκλείσει για 3η συνεχόμενη χρονιά ουγγρική ομάδα. Και το χρωστά αυτό πρωτίστως στον Μαλαδένη, τον Κασάπη, τον Φερούζεμ και τον Μίλεν Πετκόφ. Ο Βούλγαρος ήταν ο πιο παραγωγικός χαφ, και ανασταλτικά, αλλά και στη δημιουργία παιγνιδιού.
 Ρεσιτάλ διαιτησίας από τον Ρώσο Σεργκέι Γκούσεφ. Κάρτα πήραν οι Σίμεκ, Κάμπατ.
 ΑΕΚ: Ατματσίδης, Ζαγοράκης, Φερούζεμ, Καψής, Κασάπης, Ζήκος, Πέτκοφ, Νάβας (88' Κοπιτσής), Τσάρτας (17' Μαλαδένης), Ρουίς (66' Λάκης), Νικολαΐδης.
