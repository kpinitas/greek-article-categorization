 Ολα παίζονται το ερχόμενο Σάββατο, ημέρα κατά την οποία τα σωματεία των ιδιοκτητών φορτηγών δημόσιας χρήσης και των βυτιοφόρων αναμένεται να πραγματοποιήσουν γενική συνέλευση για να αποφασίσουν την περαιτέρω στάση τους.
Από πλευράς κυβέρνησης και ιδιοκτητών φορτηγών γινόταν χθες λόγος με θετικά σχόλια για το κλίμα στις συναντήσεις που πραγματοποιήθηκαν στα υπουργεία Μεταφορών, Εθνικής Οικονομίας και Ανάπτυξης. Εκπρόσωποι των αυτοκινητιστών θεωρούσαν θετικά τα όσα άκουσαν από τον Γιάννο Παπαντωνίου σχετικά με την «απελευθέρωση του επαγγέλματος» και τις διαβεβαιώσεις ότι αυτό δεν θα γίνει με
χορήγηση νέων αδειών. Ο υπουργός Μεταφορών Χρ. Βερελής δήλωσε ότι η απεργία πρέπει να λήξει, ότι παρακάλεσε να μη γίνουν αποκλεισμοί δρόμων και διυλιστηρίων και ότι όσοι «θερμοκέφαλοι» θελήσουν να εμποδίσουν τις συγκοινωνίες θα τιμωρηθούν έως και με μόνιμη αφαίρεση πινακίδων.
 * Παρά το θετικό κλίμα πάντως, νέα 24ωρη απεργία εξήγγειλαν ιδιοκτήτες φορτηγών και ταξί σε όλη την Ελλάδα για την ερχόμενη Τετάρτη 4 Οκτωβρίου. Σήμερα αποφασίζουν για πιθανή έναρξη κινητοποιήσεων οι ιδιοκτήτες των τουριστικών πούλμαν όλης της Ελλάδος. Αύριο τα ξημερώματα στις 5.00 λήγει και η 24ωρη απεργία των ταξί και αγοραίων σε ολόκληρη τη χώρα.
