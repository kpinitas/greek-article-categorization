 «Οχι» φαίνεται να είναι τελικά η απάντηση των Δανών στο δημοψήφισμα για το ευρώ. Ως αργά χθες το βράδυ, με καταμετρημένο το 88% των ψήφων, το αποτέλεσμα ήταν 53% κατά και 47% υπέρ του ευρώ. Η συμμετοχή κυμάνθηκε στο 86%. Η κυβέρνηση του Σοσιαλδημοκρατικού Kόμματος, που είχε υποστηρίξει ενεργά το ευρώ, εμφανίστηκε προβληματισμένη από το αποτέλεσμα. «Δεν είμαι απογοητευμένη,
παραδέχομαι όμως ότι τα πράγματα δείχνουν δύσκολα», δήλωσε η υπουργός Οικονομικών Μαριάν Γιέλβεντ. Πάντως, παρά το διαφαινόμενο αρνητικό αποτέλεσμα του δημοψηφίσματος, η πορεία της Δανίας προς την ΟΝΕ είναι μονόδρομος.
 Tουλάχιστον έξι δημοσκοπήσεις είχαν διενεργηθεί από το απόγευμα έξω από τα εκλογικά τμήματα. Ολες έδειχναν ότι το «όχι» θα ήταν ο νικητής, αλλά συνεχώς η
διαφορά μειωνόταν. Η τελευταία δημοσκόπηση έξω από τις κάλπες, στις 21.00 ώρα Ελλάδας, όταν τέλειωνε η ψηφοφορία, έδειξε ότι το «όχι» θα είναι νικητής με 51% των ψήφων, ενώ το «ναι» θα λάβει το 49%. Τη δημοσκόπηση μετέδωσε η δανική κρατική τηλεόραση DR1, κατά την ολοκλήρωση της ψηφοφορίας στα εκλογικά τμήματα. Δύο ώρες πριν από τον τερματισμό της ψηφοφορίας, το δανικό τηλεοπτικό
δίκτυο TV2 μετέδωσε τα αποτελέσματα της τέταρτης κατά σειρά δημοσκόπησης που είχε δώσει 50, 7% στο «όχι» και 49, 3% στο «ναι».
 Ο πρωθυπουργός της Δανίας Πουλ Νίρουπ Ράσμουσεν εξέφρασε την ανησυχία του καθώς η πλειοψηφία αντιτίθεται στη συμμετοχή της χώρας στην ΟΝΕ. «Δεν μπορώ παρά να ελπίζω ότι όλοι οι ψηφοφόροι θα προσέλθουν στις κάλπες και θα ψηφίσουν
"ναι" για να εξασφαλίσουν το μέλλον της Δανίας», δήλωσε ο Δανός πρωθυπουργός αφού ψήφισε μαζί με τη σύζυγό του στο Φρέντερικσμπεργκ, συνοικία στο κέντρο της Κοπεγχάγης.
 Η δανική κυβέρνηση είναι έτοιμη να υπερασπίσει την κορόνα με απαραίτητα μέτρα αν οι πολίτες της καταψηφίσουν το ευρώ, είχε δηλώσει ο υπουργός Eθνικής Οικονομίας Mόγκενς Λίκετοφτ, μετά την ανακοίνωση της τελευταίας δημοσκόπησης. Οπως είπε ο Λίκετοφτ, η Κεντρική Τράπεζα και η κυβέρνηση είναι έτοιμες να κάνουν ό,τι είναι απαραίτητο για να μείνει σταθερή η πορεία της κορόνας. Η αστυνομία ανακοίνωσε ότι είναι έτοιμη με ισχυρές δυνάμεις στους δρόμους να αντιμετωπίσει τυχόν επεισόδια μετά την ανακοίνωση των αποτελεσμάτων.
 Aξιωματούχοι στις Βρυξέλλες ανέφεραν ότι νίκη του «ναι» θα διευκολύνει πολύ την ένταξη της Δανίας στην ΟΝΕ, ενώ νίκη του «όχι» δεν θα έχει καμία επίπτωση.
Οι 15 υπουργοί Εθνικής Οικονομίας συνεδριάζουν σήμερα στις Βρυξέλλες για να εξετάσουν την πορεία του ευρώ μετά τις ενέργειες στήριξης που εκδηλώθηκαν από την Ευρωπαϊκή Κεντρική Τράπεζα και την Kεντρική Τράπεζα των ΗΠΑ. Ο πρωθυπουργός της Γαλλίας Λιονέλ Ζοσπέν εξέφρασε την εκτίμηση ότι το «όχι» δεν αποτελεί πρόβλημα για τη νομισματική ενοποίηση.
