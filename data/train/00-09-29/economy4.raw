 Αυτό που εκπλήσσει όμως όποιον βρέθηκε εκεί, ήταν η υποτονική οργάνωση του υποτιθέμενου συντονιστικού οργάνου των διαδηλώσεων, η μηδενική παρουσία των Tσέχων στη διαδήλωση και η αδυναμία του πολυσυλλεκτικού κινήματος κατά της παγκοσμιοποίησης να συνεννοηθεί σε βασικά ζητήματα. Γι' αυτό είναι πολύ δύσκολο να ισχυριστεί κανείς ότι το κίνημα πέτυχε το στόχο του, επειδή η σύνοδος επέσπευσε τις εργασίες της κατά μία ημέρα.
 Ηδη στις φυλακές της Πράγας βρίσκονται περισσότεροι από 800 διαδηλωτές, οι οποίοι καταγγέλλουν μέσω των δικηγόρων τους βασανιστήρια, ξυλοδαρμούς, ψέκασμα
με δακρυγόνα σπρέι, μέχρι και σεξουαλική κακοποίηση από τους Tσέχους αστυνομικούς στα κελιά. Ακόμα, σύμφωνα πάντα με τους δικηγόρους, πολλοί από αυτούς έχουν κατάγματα και εξαρθρώσεις, αλλά οι υπεύθυνοι τους αρνούνται κάθε ιατρική περίθαλψη. Και η προοπτική γίνεται ακόμα πιο εφιαλτική, αφού η αστυνομία έχει δικαίωμα να τους κρατήσει για 72 ώρες, χωρίς να τους απαγγείλει
κατηγορίες, ενώ το υπουργείο Εσωτερικών έχει διακόψει πλέον κάθε επαφή με τη νομική βοήθεια του κινήματος.
 Τριάντα άτομα έχουν ήδη ξεκινήσει απεργία πείνας και δίψας, ζητώντας να αφεθούν ελεύθεροι. Παράλληλα, η αστυνομία δηλώνει επισήμως ότι μόνο 200 αλλοδαποί έχουν συλληφθεί, ενώ οι υπόλοιποι είναι Tσέχοι πολίτες. Σίγουρα παράξενο, αφού ελάχιστοι Tσέχοι συμμετείχαν στην Παγκόσμια Μέρα Δράσης.
 Στο μεταξύ, οι συλλήψεις όσων μοιάζουν με διαδηλωτές συνεχίζονται. Χθες το μεσημέρι η αστυνομία συνέλαβε άλλα 70 άτομα, διαλύοντας μια πορεία διαμαρτυρίας -κατά της αστυνομικής βίας- που κατευθύνονταν στο υπουργείο Εσωτερικών. Συλλήψεις γίνονταν ακόμα και μπροστά από το κέντρο πληροφόρησης του εξαφανισμένου ΙNPEG. Ετσι, οι ακτιβιστές έμειναν χωρίς καμία ενημέρωση για
τις εξελίξεις μέσα σε μια φανερά εχθρική προς αυτούς πόλη. Τα τσεχικά μέσα ενημέρωσης ενέτειναν το κλίμα τρομοκρατίας, κάνοντας λόγο για τους επικίνδυνους ακτιβιστές, τους Iταλούς της Ya Basta, τους Iσπανούς της CNT και τους «μαυροντυμένους» Eλληνες. Οσοι διαδηλωτές αποχωρούσαν δέχονταν τις συνεχείς παρενοχλήσεις της αστυνομίας μέχρι τα σύνορα της Τσεχίας.
 Yστερα από όλα αυτά, η χθεσινή πορεία «νίκης» των ελάχιστων διαδηλωτών που απέμειναν στην πλατεία της Παλιάς Πόλης επειδή οι εργασίες της 55ης συνόδου έληξαν μία μέρα νωρίτερα, σηματοδοτεί απλώς μια «πύρρειο» νίκη του κινήματος κατά της παγκοσμιοποίησης της οικονομίας. Τόσο τραγελαφική όσο και το ηλεκτρονικό παιχνίδι που εμφανίστηκε χθες στο Ιντερνετ με τίτλο «Αντιπαγκοσμιοποίηση» ή «Σκότωσε κι εσύ έναν μεγαλοπαράγοντα της οικονομίας». Μια εικονική μάχη, όπου ο παίκτης προσπαθεί να εμποδίσει όσο περισσότερους συνέδρους μπορεί να φτάσουν στο Συνεδριακό Κέντρο. Μόνο που στην εικονική πραγματικότητα, αν χάσεις, μπορείς να ξαναρχίσεις το παιχνίδι χωρίς κανένα κόστος.
