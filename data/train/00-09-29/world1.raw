 Χωρίς να δίνει ουσιαστικά ανταλλάγματα, η Τουρκία κάνει στρατηγικά βήματα διασφάλισης των συμφερόντων της εις βάρος της Συρίας, με την οποία βρισκόταν σχεδόν στα πρόθυρα πολέμου πριν από μόλις δύο χρόνια. Χθες, Αγκυρα και Δαμασκός υπέγραψαν σύμφωνο συνεργασίας για την αντιμετώπιση της τρομοκρατίας και του οργανωμένου εγκλήματος, με φόντο τις καταγγελίες της Συρίας ότι η Τουρκία δεν τηρεί τους όρους συμφωνίας για την τροφοδότηση της Συρίας με νερό,
με αποτέλεσμα να πλήττεται σοβαρά ο πληθυσμός της χώρας. 
 Ο Σύρος υπουργός Eσωτερικών Μοχάμεντ Χάρμπα μετέβη στην τουρκική πρωτεύουσα, όπου με τον Τούρκο ομόλογό του συνυπέγραψαν σύμφωνο για την αντιμετώπιση της τρομοκρατίας και του οργανωμένου εγκλήματος, καθώς και για την αντιμετώπιση του λαθρεμπορίου ναρκωτικών και του ξεπλύματος βρώμικου χρήματος. Ηταν η πρώτη
επίσκεψη Σύρου υπουργού μετά τη συμφωνία των Αδάνων, του 1998, που επιβεβαίωνε
την αποκλιμάκωση της έντασης η οποία είχε δημιουργηθεί εξαιτίας της στήριξης του Κόμματος Κούρδων Εργατών (ΡΚΚ) από τη Συρία. Τέσσερις μήνες αργότερα και αφού η Συρία είχε εκδιώξει τον Αμπντουλάχ Οτσαλάν από το έδαφός της, ο ηγέτης του ΡΚΚ συνελήφθη στην Κένυα. 
 Ο Χάρμπα προέτρεψε χθες μετά την υπογραφή του συμφώνου: «Aς κλείσουμε αυτή τη σελίδα και ας κοιτάξουμε το μέλλον». 
 Την ίδια ώρα, αξιωματούχος του συριακού υπουργείου Aρδευσης κατήγγειλε ότι η Τουρκία άρχισε να περιορίζει τη ροή νερού προς τη Συρία χωρίς προηγούμενη προειδοποίηση. Πρόσθεσε μάλιστα ότι περαιτέρω μειώσεις θα έχουν δυσμενείς επιπτώσεις στο μισό πληθυσμό της Συρίας, που εξαρτάται από τα νερά του Ευφράτη
για το πόσιμο ύδωρ και δοκιμάζεται από την ξηρασία. Τούρκοι αξιωματούχοι δήλωσαν ότι η ξηρασία, που πλήττει και την Τουρκία, τους ανάγκασε να μειώσουν τη ροή νερού. 
 Συμφωνία του 1987 προβλέπει ότι η Τουρκία θα προμηθεύει τη Συρία με 500 κυβικά
μέτρα νερό το δευτερόλεπτο, η Συρία όμως ισχυρίζεται ότι η ποσότητα μειώνεται συνεχώς και μια ημέρα αυτό το μήνα δεν ξεπέρασε τα 75 κυβικά μέτρα. Η Τουρκία από την πλευρά της διατείνεται αντίθετα ότι αυξάνει την ποσότητα. Στη Συρία έχει επιβληθεί δελτίο στο νερό, ενώ προβλέπονται μέχρι και ποινές φυλάκισης για σπατάλη. 
