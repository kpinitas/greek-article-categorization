 Δυστυχήματα συμβαίνουν. Το ίδιο και κακοτυχίες. «Ορισμένα πράγματα, όμως, είναι
αδικαιολόγητα». Ετσι τουλάχιστον αναφέρουν οι «Τάιμς». «Καμία δικαιολογία για το ναυάγιο του "Εξπρές Σάμινα"», συμφωνεί η «Φρανκφούρτερ Αλγκεμάινε». «Ηταν ένας σκουριασμένος κουβάς», χαρακτηρίζει το επιβατηγό-οχηματαγωγό το τηλεοπτικό δίκτυο BBC. Οι ευθύνες αποδίδονται «στην πλοιοκτήτρια εταιρεία και στην ελληνική ναυτική επιθεώρηση, που κρίνει κατάλληλα και ασφαλή τα πλοία». Ομόφωνα πάντως τηλεοπτικά δίκτυα και Tύπος αναφέρουν: «Ο καπετάνιος και το πλήρωμα εβλέπαν τον ποδοσφαιρικό αγώνα».
 Τίτλος ρεπορτάζ BBC: «Κατηγορίες κατά του πλήρωματος του ελληνικού πλοίου» 
 «Ο καπετάνιος και τέσσερα μέλη του πληρώματος του ελληνικού επιβατηγού-οχηματαγωγού πλοίου που ναυάγησε, σκοτώνοντας τουλάχιστον 64 άτομα,
κατηγορούνται για ανθρωποκτονία, σύμφωνα με τους εισαγγελείς», εκφωνούσε η παρουσιάστρια των διεθνών ειδήσεων του καναλιού.
 «Η έρευνα για τον εντοπισμό των αιτιών του ναυαγίου επικεντρώνεται στον ισχυρισμό ότι το πλοίο, που μετέφερε περίπου 530 επιβάτες, κυβερνούσε αυτόματος πιλότος την ώρα που προσέκρουε στον ύφαλο».
 Οι επιβάτες κατηγορούν τα μέλη του πληρώματος για «αδιαφορία και εγκατάλειψη».
Ορισμένοι μαρτυρούν ότι το πλήρωμα ήταν «απασχολημένο παρακολουθώντας ποδόσφαιρο στην τηλεόραση, όταν το πλοίο προσέκρουσε στα βράχια».
 «Τουλάχιστον 473 άτομα έχουν διασωθεί μέχρι στιγμής, οι ελπίδες όμως να βρεθούν και άλλοι ζωντανοί ξεθωριάζουν όσο οι ώρες περνούν», συμπλήρωνε η εκφωνήτρια.
 Τίτλος CNN: «Ο καπετάνιος του ελληνικού πλοίου συλλαμβάνεται ενώ οι έρευνες για τους διασωθέντες συνεχίζονται».
 «Οι ελληνικές αρχές συνέλαβαν τον καπετάνιο και τέσσερα μέλη του πληρώματος του πλοίου που ναυάγησε, παίρνοντας μαζί του τις 66 ανθρώπινες ζωές», είπε στο
 «Αυτόπτες μάρτυρες -επιβάτες του πλοίου- υποστηρίζουν ότι ορισμένα από τα μέλη
του πληρώματος παρακολουθούσαν τον ποδοσφαιρικό αγώνα μεταξύ Παναθηναϊκού και Αμβούργου όταν το πλοίο προσέκρουσε στη βραχονησίδα».
 Πρωτοσέλιδο «Iντιπέντεντ»: «Χαμός στο Αιγαίο: Φόβος για 82 νεκρούς από πλοίο που προσέκρουσε σε βράχους».
 Στις μέσα σελίδες της εφημερίδας τρία ρεπορτάζ φέρουν τους τίτλους: «Μία καταστροφική σειρά γεγονότων», «Διασωθέντες πιάστηκαν σε βράχια» και «Ηταν ένα
 «Το χειρότερο ελληνικό πλοίο», ο χαρακτηρισμός που δίνει στο «Εξπρές Σάμινα» η
αγγλική ημερήσια εφημερίδα και συμπληρώνει «ένας τεράστιος λιγδιασμένος κουβάς, γνωστός για τη μόνιμη καθυστέρησή του στις αναχωρήσεις».
 Κατασκευασμένο πριν από 34 χρόνια, το «Εξπρές Σάμινα» «είναι από τα παλιότερα επιβατηγά-οχηματαγωγά πλοία της ελληνικής ναυσιπλοΐας. Ενα χρόνο πριν από την υποχρεωτική απόσυρσή του ήταν ένα από τα πλοία της καθημερινής γραμμής μεταξύ Πειραιά και Κυκλάδων νήσων», γράφει η εφημερίδα.
 «Δεδομένης της ηλικίας του πλοίου ήταν ένα ατύχημα αναμενόμενο», είπε στην εφημερίδα η Φρίγουιν Πόφλεϊ, συγγραφέας του βιβλίου «Οδηγός ελπίδας των ελληνικών νησιών», και συνεχίζει: «Ο σχεδιασμός του πλοίου που χρονολογείται το 1960, με τις ελλείψεις εξόδων κινδύνου καθιστούν δύσκολη τη διαφυγή από το εσωτερικό του σε περίπτωση ναυαγίου».
 Ευθύνες καταλογίζουν οι ειδικοί που μιλούν στην εφημερίδα και στον ελληνικό νηογνώμονα και στην εταιρεία «Μινόαν Λάινς», που σύμφωνα με την εφημερίδα «ελέγχει το ένα-τρίτο των ελληνικών πλοίων της γραμμής». «Είναι χαρακτηριστικό
του ελέγχου στην Ελλάδα ότι οποιοδήποτε πλοίο μπορεί να πραγματοποιεί δρομολόγια», είπε η κ. Πόφλεϊ. «Πολλά από τα πλοία που εκτελούν δρομολόγια στη
Μεσόγειο έχουν αγοραστεί από χώρες που τα είχαν χαρακτηρίσει ακατάλληλα μετά την υπογραφή του ΣΟΛΑΣ (Ασφάλεια της Ζωής στη Θάλασσα) ». Η εφημερίδα αναφέρει στη συνέχεια ότι, ενώ η Ελλάδα έχει υπογράψει τη συμφωνία, «η ασφάλεια πολλών εκ των πλοίων της γραμμής μπορεί να χαρακτηριστεί τουλάχιστον πρόχειρη», επισημαίνει η Τρέισι Γουάι, ταξιδιωτική πράκτορας, που έχει καλή γνώση των πλοίων της χώρας.
 Πρωτοσέλιδος τίτλος της «Χέραλντ Τρίμπιουν»: «62 σκοτώνονται, ενώ το ελληνικό πλοίο ναυαγεί στο Αιγαίο», με υπότιτλο: «Το πλήρωμα έβλεπε ποδόσφαιρο όταν το πλοίο χτύπησε σε προσημειωμένη βραχονησίδα».
 Επιβάτες που κατάφεραν να επιζήσουν «καταλόγισαν ευθύνες στην πλοιοκτήτρια εταιρεία για ολοκληρωτική έλλειψη οργάνωσης». Ορισμένοι «κατηγόρησαν το πλήρωμα για παράβλεψη της συνήθειας να δίνεται προτεραιότητα στα γυναικόπαιδα».
 «Κανείς δεν μας καθοδήγησε. Κανείς δεν μας είπε να κάνουμε τίποτα», δήλωσε στην εφημερίδα η 26χρονη λογίστρια από το Σιάτλ Χάιντι Χαρτ, για να συμπληρώσει: «Το μόνο που έκαναν είναι να σπρώχνουν και να ουρλιάζουν. Οι ίδιοι οι επιβάτες μοιράζαμε τα σωσίβια. Ολη την ώρα νόμιζα ότι θα πεθάνουμε. Ανεβήκαμε σε ένα πλοίο και το βουλιάξανε».
 «Ολοκληρωτικό χάος», σχολίασε ο Ουαλός διευθύντης εταιρείας Εμιλ Πόπερ και συνέχισε: «Δεν υπήρχε οργάνωση. Δεν δόθηκε προτεραιότητα στις γυναίκες και τα παιδιά. Ανθρωποι πηδούσαν αλλοπρόσαλλα στη θάλασσα».
 «Ολοι παρακολουθούσαν τον αγώνα», είπε η 37χρονη Γερμανίδα Κριστίνα Λιξμπίνσκι, «αστειεύτηκα στο σύζυγό μου μέσα στον πανικό, κάνοντας τη χαζή ερώτηση ποιος κυβερνά το πλοίο αυτό».
 Τίτλος της «Φαϊνάνσιαλ Τάιμς»: «Πλοίο προσκρούει σε βραχονησίδα και ναυαγεί, πολλές ζωές χάνονται», με υπότιτλο «Γεννούνται ερωτήματα σχετικά με τις ενέργειες του πληρώματος και την καταλληλότητα του πλοίου».
 «Πώς μπορούσαν να προσκρούσουν σε βραχονησίδα που είχε φάρο που διακρινόταν από εφτά ναυτικά μίλια μακριά», διερωτάται η εφημερίδα, συμφωνώντας με τον Eλληνα ακτοφύλακα Ανδρέα Συρίγο: «Θα πρέπει να είσαι τυφλός για να καταφέρεις κάτι τέτοιο».
 Σε άλλο ρεπορτάζ με τίτλο: «Mε εξαίρεση από νόμο της Ευρωπαϊκής Ενωσης κρατούσαν ένα γέρικο πλοίο στη θάλασσα», επικαλείται το νόμο της Ε.Ε του 1998,
σύμφωνα με τον οποίο τα πλοία της γραμμής στις χώρες-μέλη πρέπει να αποκαθίστανται μόλις φτάσουν τα 27 χρόνια, έτσι ώστε να συμβαδίζουν με τους κανόνες ασφαλείας. Ομως λόγω των πιέσεων των ιδιοκτητών των πλοιοκτήτριων εταιρειών ο τότε υπουργός Ναυτιλίας Σταύρος Σουμάκης, επικαλούμενος κοινωνικούς και οικονομικούς λόγους, κατάφερε να δημιουργηθεί εξαίρεση στην απόφαση, υποσχόμενος ότι τα πλοία θα αποσύρονται στα 35 χρόνια. Η Ε.Ε. αποδέχτηκε το αίτημά του, με την προϋπόθεση ότι τα πλοία αυτά δεν θα ταξίδευαν
εκτός των ελληνικών χωρικών υδάτων, τονίζοντας ότι δεν θα τους επιτρεπόταν η αγκυροβόληση στα ευρωπαϊκά λιμάνια εάν δεν αναβαθμίζονταν».
 Τίτλος της «Ζιντόιτσε Τσάιτουνγκ»: «Κι ενώ τα μέλη του πληρώματος έβλεπαν αγώνα του Τσάμπιονς Λιγκ το πλοίο προσέκρουσε σε βραχονησίδα - 60 νεκροί - 11 Γερμανοί διασωθέντες».
 Σκληρή κριτική στον έλεγχο για την ασφάλεια και την καταλληλότητα των ελληνικών πλοίων της γραμμής κάνει η γερμανική εφημερίδα. «Τριάντα τεσσάρων χρόνων πλοία εκτελούν τα δρομολόγια από και προς τα ελληνικά νησιά. Η καλή κατάσταση των πλοίων αυτών είναι αμφισβητούμενη. Εάν περνούσαν από ευρωπαϊκό έλεγχο σίγουρα θα απορρίπτονταν».
 «Ηταν τρομερό. Το πλοίο βούλιαξε σε λίγη ώρα», είπε ο Γερμανός Εριχ Σρόεντερ. «Πηδήξαμε στο νερό. Εκεί υπήρχε ήδη πολύς κόσμος, παιδιά. Εβλεπες πτώματα να επιπλέουν μπροστά σου».
 Τίτλος της «Γκάρντιαν»: «Τουλάχιστον 62 πέθαναν όταν το πλοίο χτύπησε στα βράχια. Αραγε το πλήρωμα παρακολουθούσε ποδόσφαιρο στην τηλεόραση; »
 «Ο καπετάνιος -σύμφωνα με αυτόπτες μάρτυρες- τσακωνόταν μ' έναν συνάδελφό του για την κακή λήψη της τηλεόρασης, ενώ έβλεπαν το ματς. Λίγα δευτερόλεπτα αργότερα, το πλοίο προσέκρουσε στη βραχονησίδα».
 «Κι ενώ οι επιβάτες με μία φωνή κατηγορούσαν το πλήρωμα για αδιαφορία κι έλλειψη οργάνωσης, μέλη του υποστήριζαν ότι προσέφεραν βοήθεια στους επιβάτες κι έκαναν τα πάντα για την ασφάλεια και διάσωσή τους».
 Πρωτοσέλιδος τίτλος των «Τάιμς»: «Το ελληνικό πλήρωμα παρακολουθούσε ποδόσφαιρο, ενώ το πλοίο βούλιαζε», με υπότιτλο: «Σκουριασμένος - κουβάς», προειδοποίηση προς τους τουρίστες.
 «Οι Bρετανοί τουρίστες είχαν προειδοποιηθεί ώστε να αποφύγουν τη μεταφορά τους
από και προς τα ελληνικά νησιά με το "Εξπρές Σάμινα" από τα τουριστικά πρακτορεία της χώρας τους».
 Τίτλος της «Φρανκφούρτερ Αλγκεμάινε»: «Περισσότεροι από 60 νεκροί από ένα ταξίδι με πλοίο της γραμμής»
 «Σε καμία περίπτωση δεν θα περνούσε τον ευρωπαϊκό έλεγχο καταλληλότητας -όσον αφορά την ασφάλεια και ηλικία- η πλειονότητα των ελληνικών πλοίων που πραγματοποιούν δρομολόγια καθημερινά».
 «Tαξίδεψαν με το "Εξπρές Σάμινα" και κατέληξαν να επιπλέουν στη θάλασσα με ή χωρίς σωσίβια, να ξεπλένονται στα βράχια, σε κρεβάτια νοσοκομείων του νησιού της Πάρου και της πρωτεύουσας Αθήνας, και νεκροί».
 Η ελληνική ναυτική τραγωδία έτυχε εκτεταμένης κάλυψης στα αμερικανικά μέσα ενημέρωσης -εφημερίδες, τηλεοράσεις, ραδιόφωνα- που πέραν των ειδησεογραφικών εξελίξεων έδωσαν και πληθώρα φωτογραφιών και στιγμιοτύπων από την τραγωδία.
 Ολα τα μεγάλα τηλεοπτικά δίκτυα -CBS, ABC, NBC, FΟX- παρουσίασαν την τραγωδία στα κεντρικά τους δελτία ειδήσεων με τη σημείωση, όπως και στις εφημερίδες, πως πρόκειται για τη χειρότερη ελληνική ναυτική τραγωδία των τελευταίων 35 χρόνων.
 Προβάλλεται, εξ άλλου, το γεγονός πως οι ελληνικές δικαστικές αρχές ενήργησαν αμέσως και εν μέσω καταγγελιών, πως το πλήρωμα παρακολουθούσε ποδοσφαιρικό αγώνα στην τηλεόραση και πως συνέλαβαν πέντε μέλη του πληρώματος για την απόδοση ευθυνών.
 «Ενώ τα μέλη του πληρώματος παρακολουθούσαν ποδοσφαιρικό αγώνα, το φέρι μποτ από την Αθήνα προσέκρουσε σε βραχονησίδα με φάρο που ήταν ορατή από απόσταση εφτά μιλίων... μετά από ώρες και 66 διαπιστωμένους νεκρούς, οι Aρχές συνέλαβαν
 Κάπως έτσι ξεκινούν οι περισσότερες ειδησεογραφικές καλύψεις στα αμερικανικά μέσα, που σημειωτέον για δύο μέρες τώρα είναι εκτεταμένες και δίνουν μια αίσθηση «δυσπιστίας» στον αναγνώστη, για το πώς είναι δυνατόν να συμβαίνουν τέτοιες ναυτικές τραγωδίες.
 Η «Γουόλ Στριτ Τζέρναλ» είχε μια πολύ μικρή, αλλά περιεκτική και σε περίοπτη θέση κάλυψη, στην πρώτη σελίδα.
 «Ελληνικό φέρι βυθίστηκε σκοτώνοντας τουλάχιστον 66 άτομα... κτυπώντας σε βραχονησίδα έξω από τη νήσο Πάρο... ο καπετάνιος και 4 μέλη του πληρώματος συνελήφθησαν εν μέσω αναφορών ότι η βραχονησίδα ήταν καλώς σημαδεμένη και πως το πλήρωμα έβλεπε τηλεόραση κατά τη διάρκεια της σύγκρουσης».
 Ολοσέλιδα άρθρα αφιερώνουν σήμερα οι ιταλικές εφημερίδες στο ναυάγιο. Στο σύνολό τους είναι ειδησεογραφικά κομμάτια με μαρτυρίες των διασωθέντων. Ορισμένες όμως σχολιάζουν δυσμενώς αυτή την τραγωδία.
 H «Corriere della Sera» δημοσιεύει ανταπόκριση του Antonio Ferrari με τίτλο: «Eλλάδα, βυθίζεται φέρι-μποτ με τουρίστες: 65 νεκροί» και υπότιτλο: «Kατέληξε στους βράχους μπροστά στην Πάρο. Συνελήφθη ο καπετάνιος: Παρακολουθούσε ποδόσφαιρο στην τηλεόραση».
 Ο ανταποκριτής παραθέτει το χρονικό του ναυαγίου, τα αίτια που το προκάλεσαν, τονίζει, ωστόσο, ότι η βοήθεια έφτασε αμέσως από το λιμάνι και κατάφερε να διασώσει 457 άτομα.
 Eπικριτική η «La Stampa» περιγράφει το χρονικό σε άρθρο με τίτλο: «Ο καπετάνιος παρακολουθεί τηλεόραση, το πλοίο βυθίζεται» ενώ σε άλλο άρθρο της με τίτλο: «Πολλά τα σαράβαλα στη θάλασσα» και υπότιτλο: «Στην Eλλάδα ένας στόλος με παλιά καράβια που δεν σέβονται τις οδηγίες της E.E.» αναφέρει ότι το
ναυάγιο, το μεγαλύτερο μετά το 1965, ίσως «καταφέρει να ταρακουνήσει το καθεστώς ανοχής της Eλλάδας και του υπουργείου Eμπορικής Nαυτιλίας απέναντι σε
μια χούφτα εφοπλιστών του εγχώριου στόλου. Γηραιά πλοία, προχείρως συντηρημένα, διασχίζουν τα νερά του αρχιπελάγους για να συνδέσουν τα νησιά με την ηπειρωτική Eλλάδα επειδή δεν επαρκεί ο σύγχρονος στόλος».
 Tο όριο είναι τα 34 χρόνια, αντί για 27 που ορίζουν οι ευρωπαϊκές οδηγίες, συνεχίζει ο ανταποκριτής. Ο ευρωβουλευτής A. Aλαβάνος, δήλωσε ότι οκτώ είναι τα πλοία που χρησιμοποιούνται στις επικοινωνίες του Aιγαίου και που δεν σέβονται τις κοινοτικές απαιτήσεις και γι' αυτό και δεν ταξιδεύουν στο εξωτερικό. Οσον αφορά το πλοίο «Eξπρές Σαμίνα», ο κ. Aλαβάνος δήλωσε ότι η κυκλοφορία του ήταν προφανώς παράνομη γιατί δεν είχε συντηρηθεί.
 Σύμφωνα με το δημοσίευμα, ο πρόεδρος της Eυρωπαϊκής Eπιτροπής Romano Prodi εξέφρασε τα συλλυπητήριά του στην ελληνική κυβέρνηση και συνέστησε στους Eλληνες πλοιοκτήτες να συμμορφωθούν με τους ευρωπαϊκους κανόνες.
 Eξίσου καυστικά είναι τα σχόλια στην εφημερίδα «La Repubblica», η οποία σε άρθρο με τίτλο: «Πλοίο βυθίζεται, 65 νεκροί» και υπότιτλο «Συνελήφθη ο καπετάνιος: παρακολουθούσε το ματς με το προσωπικό» αναφέρει μεταξύ άλλων ότι «η Eλλάδα βρίσκεται σε κατάσταση σοκ, και αυτό είναι ίσως το πιο σκληρό χτύπημα στη βιομηχανία του τουρισμού και της ναυπηγικής, ένα σκάνδαλο που προστίθεται στα άλλα τόσα ενάντια στο ισχυρότατο λόμπι των εφοπλιστών, των οποίων οι στόλοι χρησιμοποιούνται για να διασχίσουν τα νησιά και αποτελούνται από αληθινά συντρίμμια».
 Σε ανθρώπινο λάθος αποδίδει σε άρθρο της στην «Avventre» με τίτλο: «Tο πλοίο του θανάτου» και υπότιτλο «Eλληνικό πλοίο βυθίζεται στο Aιγαίο», η συντάκτρια Mανουέλα Mίρκος, κάνοντας αναφορά στη δήλωση του υπουργού Δικαιοσύνης, M. Σταθόπουλου, ότι πρόκειται για «εγκληματική αδιαφορία».
 Ο Roberto Farneti της «Liberazione» σε άρθρο με τίτλο: «Θύματα ενός σαπιοκάραβου» και υπότιτλο «Eλλάδα, πλοίο βυθίζεται στα ανοιχτά της Πάρου: 62 νεκροί» αναφέρει μεταξύ άλλων ότι η πλοιοκτήτρια εταιρεία ρίχνει τις ευθύνες στο πλήρωμα, γεγονός που δεν πείθει τον ελληνικό Tύπο, ο οποίος αποδίδει ευθύνες στους εφοπλιστές.
 Ο γαλλικός Tύπος αναφέρεται στο ναυάγιο που σημειώθηκε στα ανοιχτά της Πάρου, υπογραμμίζοντας ότι «ανθρώπινο λάθος» ήταν η αιτία του ατυχήματος. H εφημερίδα
«Mοντ», με τον τίτλο «Περισσότεροι από 60 νεκροί στο ναυάγιο ενός επιβατηγού οχηματαγωγού στο Aιγαίο», επισημαίνει ότι «η Eλλάδα γνώρισε την πιο μεγάλη θαλάσσια τραγωδία της των τελευταίων 40 χρόνων το ναυάγιο του φέρι μπόουτ. Tο πλοίο ήταν παλιό, 34 χρόνων, και επρόκειτο να αποσυρθεί στο τέλος του έτους. Ο
αριθμός των επιβατών ενδέχεται να ήταν υπεράριθμος εξαιτίας της άφιξης μιας εκατοντάδας ατόμων που μπήκαν στο πλοίο από τον Πειραιά την τελευταία στιγμή.
 H εφημερίδα επισημαίνει ότι ο καπετάνιος παρακολουθούσε έναν ποδοσφαιρικό αγώνα τη στιγμή του δράματος. Mε τον «πολλοί υπεύθυνοι» αναφέρει ότι ο καπετάνιος, ο δεύτερος και τρεις αξιωματικοί προφυλακίστηκαν και παραπέμπονται
σε ανάκριση. Στο άρθρο παρουσιάζονται δηλώσεις του K. Σημίτη, ο οποίος τόνισε ότι «θα εξεταστούν όλες οι αιτίες της τραγωδίας και θα καταλογιστούν ευθύνες»,
καθώς και η διαβεβαίωση του κυβερνητικού εκπροσώπου ότι το πλοίο δεν παρουσίαζε μηχανική βλάβη. Aναφορά γίνεται επίσης στα δημοσιεύματα του ελληνικού Tύπου για «εγκληματικές ευθύνες» των αξιωματικών, για την παλαιότητα
του πλοίου που βούλιαξε μέσα σε λίγα λεπτά, καθώς και για τη σύγχυση και τον πανικό, την καθυστέρηση της επιχείρησης εκκένωσης, την έλλειψη σωστικών μέσων,
με αποτέλεσμα ο τελικός απολογισμός των θυμάτων να είναι μεγαλύτερος.
 H εφημερίδα «Παριζιέν», με τον τίτλο «Aνθρώπινο λάθος προκάλεσε το ναυάγιο του
πλοίου», επισημαίνει τις δηλώσεις του Eλληνα υπουργού Δικαιοσύνης περί «εγκληματικής αμέλειας», καθώς και την έναρξη δικαστικών ερευνών για πιθανές ευθύνες του πληρώματος, σημειώνοντας ότι ο καπετάνιος και ο δεύτερος δεν βρίσκονταν στα πόστα τους τη στιγμή του ατυχήματος.
 Ολες οι εφημερίδες αναφέρονται στην κακή κατάσταση του πλοίου (που είχε κατασκευαστεί σε γαλλικά ναυπηγεία), το οποίο είχε χαρακτηριστεί από βρετανικό
τουριστικό οδηγό ως το «χειρότερο πλοίο ολόκληρου του ελληνικού στόλου», όπως είναι και ο τίτλος της «Φρανς Σουάρ». H εφημερίδα επισημαίνει ότι «σύμφωνα με τεχνικό έλεγχο, το πλοίο είχε κριθεί κατάλληλο να εκτελεί δρομολόγια μέχρι το τέλος του έτους». H «Eκό» παρουσιάζει την κακή οργάνωση κατά την επιχείρηση εκκένωσης του πλοίου και την επιδείνωση της κατάστασης με την έλλειψη σωστικών
μέτρων. Γενικά τα MME αναφέρουν την κακή κατάσταση του πλοίου και την αργοπορία για τη διάσωση. Tα γαλλικά ραδιοτηλεοπτικά μέσα επισημαίνουν ότι, σύμφωνα με τον τελευταίο απολογισμό, ο αριθμός των θυμάτων έχει φτάσει τους 66, ενώ υπάρχουν και περίπου 10 αγνοούμενοι. Σε όλα τα ρεπορτάζ τονίζεται με έμφαση ότι αιτία του ναυαγίου ήταν η απουσία διακυβέρνησης του πλοίου, λόγω της απασχόλησης των υπεύθυνων κυβερνητών με το ποδόσφαιρο.
 Σαν χταπόδι χτυπούν αγρίως και διαρκώς την Eλλάδα, δύο μέρες τώρα, όλων των ειδών τα σουηδικά δελτία ειδήσεων κι ο Tύπος εξαιτίας του ναυαγίου του «Σάμινα» στην Πάρο.
 «Tα ελληνικά οχηματαγωγά πλοία είναι τα χειρότερα σε ασφάλεια στην Eυρώπη», σφυροκοπούσε η «Nτάγκενς Nίχετερ», υπογραμμίζοντας ταυτόχρονα, όπως κι ο υπόλοιπος Tύπος εξ άλλου, ότι πάνω από 600.000 Σουηδοί επισκέπτονται τα ελληνικά νησιά το χρόνο. H εικόνα αλλάζει τα τελευταία χρόνια, παρ' όλα όσα γράφουν, προς το καλύτερο. Aυτή ήταν η άποψη που εξέφρασε ο εμπειρογνώμων περί
της ασφαλείας στη σουηδική θαλασσοπλοΐα, σχετικά με τη χώρα μας, Περ Nούρντστρεμ.
 Mεγάλη έρευνα είχε καταδείξει ήδη πριν από μερικά χρόνια, ότι η Eλλάδα σε θέματα ασφάλειας ήταν η χειρότερη χώρα της Eυρώπης. Aναφέρουν για παράδειγμα σωσίβιες λέμβους που δεν λύνονται, σωσίβια που παραμένουν κλειδωμένα αν όχι παντελώς ανύπαρκτα, πολύ στενές σκάλες στα πλοία ή κλειδωμένες εξόδους και πάνω απ' όλα παμπάλαια σκάφη. Πρώην παροπλισμένα από τη Σκανδιναβία, την υπόλοιπη Eυρώπη ή την Iαπωνία. Tην πεποίθηση περί βελτίωσης της κατάστασης, τα
τελευταία χρόνια, τη στηρίζουν ακριβώς στην αγορά, κυρίως καινούργιων πλοίων σε αντίθεση με ό,τι συνέβαινε κατά κανόνα, όπως ισχυρίζονται παλιότερα.
 Στο ίδιο κλίμα σφοδρής κριτικής έως και χειρότερης, κινούνταν και ραδιοφωνική επίσης ανταπόκριση χθες, από το Σίδνεϊ. Ο ελληνικός όρος «χάος» μπορεί μόνο να
συνοψίσει, μεταδιδόταν, το ζήτημα προγραμματισμού, οργάνωσης και ασφάλειας της
Aθήνας εν όψει των Ολυμπιακών του 2004. Tο μήνυμα της ανταπόκρισης από το Σίδνεϊ ήταν ότι η χώρα μας απειλείται με αφαίρεση των επόμενων Ολυμπιακών Aγώνων, αν δεν δείξουμε σημάδια ανταπόκρισης στα απαιτούμενα εντός μηνός. Γινόταν επίσης ειδική αναφορά του κινδύνου τρομοκρατίας από την οργάνωση «17 Nοέμβρη».
 Στο τηλεοπτικό δελτίο ειδήσεων «Pαπόρτ», χθες βράδυ και σε νεότερες συνεντεύξεις τουριστών Σουηδών, από το λιμάνι του Πειραιά, τα ελληνικά πλοία κατηγορούνταν ότι, ακόμη και τώρα μετά την τραγωδία της Πάρου, δεν είχαν προβλέψει να διαθέτουν σωσίβια για μικρά παιδιά. Eνα άλλο πλοίο έδειχνε την προσπάθεια καλλωπισμού με μπογιά και σάρκαζε ο Σουηδός σπίκερ.
 Mε αφορμή το τραγικό ναυάγιο στην Πάρο, απ' το οποίο διασώθηκαν οι 18 Γερμανοί
γιατροί, που επέβαιναν στο πλοίο που βυθίστηκε, ο Γερμανός πρέσβης K. X. Kούνα
δήλωσε πως θα πάει ο ίδιος στο νησί για να ευχαριστήσει τόσο το δήμαρχο όσο και τους ψαράδες και κατοίκους της Πάρου, οι οποίοι με αυταπάρνηση βοήθησαν τους ναυαγούς. Οι Γερμανοί είναι εντυπωσιασμένοι από την αμεσότητα, την αποτελεσματικότητα και τον αυτοσχεδιασμό των ντόπιων.
