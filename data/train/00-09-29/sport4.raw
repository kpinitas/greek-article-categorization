 Στη γεμάτη ρυθμό, αρμονία και αγωνία ελληνορωσική παρτίδα του Σαββάτου, οι πέντε μικρές Ελληνίδες θα παίξουν με τα λευκά. Το ψυχολογικό προβάδισμα, αυτό που ήθελε απεγνωσμένα η (από ειρωνεία της τύχης Ρωσίδα) προπονήτρια της ομάδας μας, Μαρίνα Φατέγεβα, πέρασε χθες σε χέρια ελληνικά.
 «Το μόνο που απομένει, είναι να συνεχίσουμε στον ίδιο ρυθμό και στον τελικό», έλεγε μετά το θρίαμβο των προκριματικών η Ειρήνη Αϊνδιλή, η κατ' ουσίαν αρχηγός του θαυματουργού ελληνικού ανσάμπλ. 
 Οταν τελείωσε η παράσταση των (10x6) εξήντα κοριτσιών χθες στο «Παβίλιον» του Σίνδεϊ, κανένα γκρουπ δεν είχε καλύτερη βαθμολογία από το ελληνικό. Στον πρώτο γύρο (κορύνες), οι πέντε πιτσιρίκες με τα γαλανόλευκα πήραν 19.700, όσο και η ομάδα της Ρωσίας. Αλλά δεν ήταν γραφτό να κρατήσει για πολύ η ισοβαθμία. Τα δύο λαθάκια που έκαναν στο δεύτερο αγώνισμα οι επιβλητικές κοπέλες από τη Μόσχα τις έριξαν στο 19.666, ενώ οι δικές μας πήραν ξανά 19.700 και κέρδισαν τον προκριματικό με διαφορά στήθους: 39.400 συνολική βαθμολογία, έναντι 39.366 της δεύτερης, Ρωσίας, 38.766 της Ιαπωνίας και της Λευκορωσίας που ακολούθησαν. Στον τελικό, όπου πάντως τα κορίτσια αρχίζουν ξανά από το μηδέν, πέρασαν ακόμη οι ομάδες της Γερμανίας, της Βουλγαρίας, της Βραζιλίας και της Ιταλίας.
 «Εχετε δίκιο, το πρόγραμμα που φτιάξαμε είναι γεμάτο ρίσκο», είπε με τη ρωσική «αξάν» της η Φατέγεβα. «Αλλά χωρίς ρίσκο δεν μπορείς να κερδίσεις τους Ολυμπιακούς Αγώνες».
 Μιλούσε περισσότερο για τη ρουτίνα του δεύτερου αγωνίσματος (στεφάνια-κορδέλες), στο οποίο οι πέντε Eλληνίδες καθήλωσαν το πλήθος, αφού έμοιαζαν σαν ρυθμισμένες από κομπιούτερ - τέτοια τελειότητα! Το κοινό ενθουσιάστηκε μόλις άκουσε τη γνώριμη μουσική από τα «Παιδιά του Πειραιά» (σε μοντέρνα βερσιόν, έστω) και η ιαχή «Ελ-λάς, Ελ-λάς» αναδείχθηκε σε σάουντρακ του προκριματικού. Η Μελίνα θα ήταν περήφανη.
 Για το πρόγραμμα στις κορύνες, η ελληνική ομάδα διάλεξε το «Another Brick in the Wall», αλλά η απίστευτα ντεμοντέ μουσική επιλογή δεν επηρέασε τους κριτές...
 «Είμαι απόλυτα ευχαριστημένη. Τα κορίτσια εκτέλεσαν τα προγράμματα με απόλυτη αυτοσυγκέντρωση και με μυαλό», απέδωσε εύσημα στις αθλήτριες η Φατέγεβα. «Είχα πολύ άγχος, αφού το πρώτο βήμα είναι πάντοτε δύσκολο. Τόσο πολύ είχα αφοσιωθεί στη δική μου ομάδα, ώστε δεν έδωσα την παραμικρή σημασία στους αντιπάλους». Διχασμένο κορμί η ίδια, υπογράφει (από πιο παλιά) και τη χορογραφία που εκτέλεσαν οι Ρωσίδες, με υποβλητική μουσική υπόκρουση το θέμα της ταινίας «Κλεοπάτρα»! 
 Τα κορίτσια μας (Ειρήνη Αϊνδιλή, Εύα Χριστοδούλου, Μαρία Γεωργάτου, Χαρά Καρυάμη, Αννα Πολλάτου μόνο σε στεφάνια-κορδέλες, Κλέλια Πανταζή μόνο στις κορύνες) πετούσαν από τη χαρά τους μετά το τέλος του προκριματικού. Η φράση που ακουγόταν συνεχώς από τα χείλη τους ανάμεσα σε κοριτσίστικα γελάκια ήταν: «Ετσι και το Σάββατο! » Οχι τίποτε άλλο, για να περάσουμε και το ρεκόρ της Ατλάντας με τα 4 χρυσά...
 Η Ισπανία, που ήταν το αουτσάιντερ του αγωνίσματος, κατέρρευσε και έμεινε 10η, εκτός τελικού. Πάμε λοιπόν για ελληνορωσική μονομαχία αύριο, όπως ακριβώς έγινε πέρυσι στο Παγκόσμιο Πρωτάθλημα της Οζάκα. Τότε είχε κερδίσει η Ελλάδα τα δύο ξεχωριστά αγωνίσματα, αλλά οι Ρωσίδες το σύνθετο! Αυτή τη φορά το χρυσό μετάλλιο είναι μόνο ένα και θα το πάρει η ομάδα που θα συγκεντρώσει την υψηλότερη συνολική βαθμολογία μετά τους δύο γύρους. «Φαβορί ήταν και παραμένει η Ελλάδα», διαβάζουμε στο δελτίο Tύπου των διοργανωτών. Από το στόμα τους και στων κριτών το αυτί. Ο τελικός αρχίζει στις 11.40, λίγο πριν από το μεσημέρι του Σαββάτου.
 Στην κόψη του ξυραφιού βρίσκεται μετά την πρώτη μέρα των προκριματικών του σύνθετου ατομικού η Μορφούλα Ντώνα. Η πρωταθλήτρια από τα Γρεβενά, που μάλιστα προερχόταν από τραυματισμό και είχε χάσει πολλές μέρες προπονήσεων, βρίσκεται στη 10η θέση και κερδίζει ένα εισιτήριο για τον τελικό της Κυριακής μόνο αν μείνει στην πρώτη δεκάδα μετά τα δύο τελευταία όργανα: μπάλα και κορδέλα. Η 16χρονη Ελληνίδα βαθμολογήθηκε με 9.675 στο σχοινάκι (12η) και με 9.725 στο στεφάνι (9η), συνολικά δηλαδή έχει 19.400 βαθμούς. 
