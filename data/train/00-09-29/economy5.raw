 Ενώ τα πρώτα exit polls έδειχναν νίκη των σκεπτικιστών στη Δανία, οι αγορές χθες, υπό το φόβο μιας νέας παρέμβασης από την ΕΚΤ και τις υπόλοιπες μεγάλες κεντρικές τράπεζες του κόσμου, δεν κινήθηκαν επιθετικά έναντι του ευρώ. 
 Αποτέλεσμα η ισοτιμία ευρώ-δολαρίου να διατηρηθεί περίπου στα ίδια με τα προχθεσινά επίπεδα, δηλαδή 88, 40 σεντς ανά ευρώ. Νωρίτερα και μετά την ανακοίνωση του πρώτου exit poll στη Δανία, που έδειχνε νίκη όσων αντιτίθενται με την αποδοχή του ευρώ με διαφορά 52, 5% έναντι 47, 5%, το κοινό νόμισμα υποχώρησε ελαφρά, στα 88, 20 σεντς ανά ευρώ. 
 Οι οικονομολόγοι έλεγαν χθες ότι η ψήφος των Δανών εναντίον του ευρώ θα μπορούσε να οδηγήσει το κοινό νόμισμα δύο σεντς χαμηλότερα έναντι του δολαρίου. Επισήμαιναν όμως ότι η προοπτική μια νέας παρέμβασης από τις κεντρικές τράπεζες θα εμποδίσει την ελεύθερη πτώση του. Σε περίπτωση που οι Δανοί ψήφιζαν χθες υπέρ του ευρώ, τότε προβλέπουν ότι το κοινό νόμισμα μπορεί να ενισχυθεί έως και 1, 5 σεντ.
 Πάντως το συνολικό ποσό που οι κεντρικές τράπεζες διέθεσαν για τη στήριξη του ευρώ την περασμένη Παρασκευή (6 δισ. ευρώ ή 5, 3 δισ. δολάρια) δεν αφήνει και πολλά περιθώρια για παιχνίδια εις βάρος του κοινού νομίσματος στις αγορές. Είναι πολύ μεγαλύτερο από αυτό που οι traders εκτιμούσαν και αποτελεί ένδειξη ότι οι κεντρικοί τραπεζίτες είναι αποφασισμένοι να στηρίξουν την ηρεμία στις αγορές συναλλάγματος. Η άποψη αυτή ενισχύεται και από τις εκτιμήσεις ότι η FED
μόνο δαπάνησε 1 δισ. δολάρια για τη στήριξη του ευρώ. Σε ανάλογου μεγέθους αγορές ευρώ εκτιμάται ότι προέβη την ίδια ημέρα και η Τράπεζα της Ιαπωνίας, ενώ διπλάσιο ήταν το ποσό που δαπάνησε η ΕΚΤ. Σύμφωνα με τους αναλυτές, εάν οι
εκτιμήσεις αυτές ισχύουν, τότε πρόκειται για μία από τις μεγαλύτερες ημερήσιες
παρεμβάσεις που πραγματοποιήθηκε τα τελευταία χρόνια στις διεθνείς αγορές συναλλάγματος. Αν το ευρώ θα παραμείνει σταθερό στα σημερινά επίπεδα έναντι του δολαρίου στις επόμενες ημέρες αποτελεί, σύμφωνα με αρκετούς, ζήτημα της θέλησης των χωρών του G7 να συνεχίσουν να παρεμβαίνουν από κοινού. Το μέλος του Δ.Σ. της Bundesbank, Κλάους Ντίτερ Κομπάχερ, προέβλεψε μάλιστα ότι η ΕΚΤ δεν θα παραμείνει με σταυρωμένα τα χέρια σε περίπτωση που οι Δανοί ψήφιζαν «όχι» στο ευρώ και κατά συνέπεια νέες παρεμβάσεις θα πρέπει να αναμένονται. 
