Οι καρδιές των διοργανωτών του Σίδνεϊ χθες πήγαν και ήλθαν από την κόλαση. Το νέο ήταν φοβερό. Ελεγε ότι δύο κατάδικοι που δραπέτευσαν από τις φυλακές του Σίδνεϊ, ο ένας από τους οποίους έχει καταδικαστεί για ένοπλη ληστεία και φόνο, κατέλαβαν αυτοκίνητο της Ολυμπιακής Επιτροπής της Κορέας με τέσσερα άτομα μέσα σ' αυτό, που πάντως πολύ γρήγορα αφέθηκαν ελεύθερα. Πράγματι, η απαγωγή είχε αίσιο τέλος, αν και μεσολάβησαν ώρες αγωνίας, με ένα πραγματικό ανθρωποκυνηγητό να διαδραματίζεται στους δρόμους της αυστραλιανής μεγαλούπολης, όπου διεξάγονται οι Ολυμπιακοί Αγώνες. 
 «Αίσιο τέλος είχε η περιπέτεια τεσσάρων ατόμων στο Σίδνεϊ που επέβαιναν σε αυτοκίνητο της Ολυμπιακής Επιτροπής της Κορέας, το οποίο κατελήφθη από δύο δραπέτες κρατουμένους», ανακοίνωσε ο εκπρόσωπος της Οργανωτικής Επιτροπής των Ολυμπιακών Αγώνων.
 Οι δύο κατάδικοι κατέλαβαν νωρίς χθες το πρωί μικρό λεωφορείο, που είχε δοθεί από τους οργανωτές στην Ολυμπιακή Επιτροπή της Κορέας, στο προάστιο Σιλβεργουότερ. Αξίζει να σημειωθεί ότι το Σιλβεργουότερ βρίσκεται δίπλα στο Ολυμπιακό πάρκο και φιλοξενεί το μεγαλύτερο σωφρονιστικό κατάστημα της πόλης. Οπως ανέφεραν τηλεοπτικοί σταθμοί της Αυστραλίας, οι δύο κατάδικοι κατάφεραν να δραπετεύσουν από το αστυνομικό όχημα που τους μετέφερε στις φυλακές, και διέφυγαν με το αυτοκίνητο που σταμάτησαν διά της βίας στο κέντρο της πόλης, πολύ κοντά στο Ολυμπιακό πάρκο.
 Λίγη ώρα αργότερα, οι τέσσερις επιβάτες του μικρού λεωφορείου αφέθηκαν ελεύθεροι και μεταφέρθηκαν από την αστυνομία για προληπτικούς λόγους σε γειτονικό νοσοκομείο, για να συνέλθουν από το σοκ. Από τους τέσσερις απαχθέντες οι δύο είναι γυναίκες, η μία εξ αυτών μάλιστα έγκυος.
 Το μικρό λεωφορείο βρέθηκε στη συνέχεια εγκαταλελειμμένο στο προάστιο Μέρικβιλ. Οι δύο κατάδικοι είχαν εξαφανιστεί και η αστυνομία έχει εξαπολύσει ανθρωποκυνηγητό για τη σύλληψή τους. «Δύο κρατούμενοι που είχαν βγει από τις φυλακές του Σιλβεργουότερ κατέλαβαν το όχημα», δήλωσε εκπρόσωπος της αστυνομίας. Ο εκπρόσωπος της Οργανωτικής Επιτροπής των Αγώνων, Μίλτον Κόκμπερν, πρόσθεσε ότι ουδείς από τους τέσσερις επιβαίνοντες στο μικρό λεωφορείο κρατήθηκε όμηρος από τους δραπέτες. Από τους τέσσερις ο ένας ο Γιουν Γιονγκ-Κου είναι μέλος της Ολυμπιακής Επιτροπής της Νότιας Κορέας. Οπως δήλωσε ο εκπρόσωπος της κορεατικής αποστολής στους Ολυμπιακούς Αγώνες, Τσου Εουν, και οι υπόλοιποι τρεις είναι κορεατικής καταγωγής εθελοντές από την Αυστραλία.
 Σύμφωνα με την αστυνομία, οι δύο δραπέτες που κατέλαβαν το αυτοκίνητο της νοτιοκορεατικής αποστολής είναι ο 35χρονος Αλαν Στίμπενς και ο 26χρονος Τσαντ Ρίτσαρντς.
 Χαμένος Ρουμάνος... Ο Tράϊαν Τσιαρεάν, ένας από τους δύο Ρουμάνους αρσιβαρίστες που αποκλείστηκαν από τους Ολυμπιακούς Αγώνες επειδή βρέθηκαν ντοπαρισμένοι με αναβολικά, εξαφανίστηκε από την αποστολή της Ρουμανίας στο Σίδνεϊ, αφού πρώτα αρνήθηκε να πάρει το αεροπλάνο της επιστροφής για την πατρίδα του. 
 Συγκεκριμένα, έπειτα από το θετικό τεστ, ο Τσιαρεάν διατάχτηκε να παραδώσει την κάρτα διαπίστευσής του και να εγκαταλείψει το Ολυμπιακό Χωριό. Στη συνέχεια όμως αρνήθηκε το εισιτήριο της Ολυμπιακής Επιτροπής της Ρουμανίας και εξαφανίστηκε όταν έφυγε από το Χωριό. Πάντως επειδή βρισκόταν στην Αυστραλία με βίζα για τους Ολυμπιακούς Αγώνες, δεν μπορεί να παραμείνει στη χώρα χωρίς την κάρτα διαπίστευσης. 
 Ο εκπρόσωπος της Επιτροπής της Ρουμανίας, Αλεξ Επουραν, αφού αναφέρθηκε στην άρνηση του αρσιβαρίστα να πάρει το εισιτήριο, δήλωσε: «Αναφέραμε το γεγονός στην αστυνομία του Ολυμπιακού Χωριού, όπως οφείλαμε να κάνουμε». Και πρόσθεσε κυνικά σχεδόν: «Είναι εκτός αποστολής και εκτός Χωριού. Δεν μας απασχολεί πια» 
 Ο Τσιαρεάν τιμωρήθηκε με ισόβιο αποκλεισμό από τη Διεθνή Ομοσπονδία της Αρσης Βαρών, αφού βρέθηκε θετικός με στεροειδή αναβολικά για δεύτερη φορά στην καριέρα του. Ο Αντριας Ματέας, που επίσης βρέθηκε ντοπαρισμένος, τιμωρήθηκε με διετή αποκλεισμό.
 Ο Ουκρανός σφαιροβόλος Αλεξάντερ Μπάγκατς και άλλοι δύο αθλητές στίβου αποκλείστηκαν από τους Ολυμπιακούς Aγώνες λόγω ντόπινγκ, όπως ανακοίνωσε στο Σίδνεϊ ο πρόεδρος της Διεθνούς Ομοσπονδίας Στίβου, Λαμίν Ντίακ. Είναι η τρίτη φορά στην καριέρα, που ο Μπάγκατς βρίσκεται θετικός σε έλεγχο ντόπινγκ με στεροειδή αναβολικά. Η μία μάλιστα απ' αυτές ήταν στο Αθήνα 1997 και του είχε αφαιρεθεί το χρυσό μετάλλιο. Η άλλη ήταν το 1989.
 Αυτή τη φορά ο Ουκρανός σφαιροβόλος τιμωρείται για δείγμα που είχε ληφθεί νωρίτερα αυτή την περίοδο σε αιφνιδιαστικό έλεγχο. 
 Οι άλλοι δύο αθλητές που τιμωρούνται είναι ένας Κενυάτης και μία Νιγηριανή, που διαπιστώθηκε ότι έκαναν χρήση αναβολικών ουσιών. Οπως ανακοίνωσε η IAAF, πρόκειται για τον Κενυάτη Σίμον Κεμπόι, μέλος της Ολυμπιακής Ομάδας της χώρας του στα 4x400μ. και τη Νιγηριανή αθλήτρια Ντούπε Οσίμε. Οι έλεγχοι διενεργήθηκαν από το Διεθνές Κέντρο Kατά του Nτόπινγκ και η ουσία που ανιχνεύθηκε στα δείγματα και των δύο αθλητών ήταν η ναδρολόνη. 
