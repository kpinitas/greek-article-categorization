Η σημερινή Παγκόσμια Ημέρα των Παιδιών γίνεται, για άλλη μια φορά, αφορμή για θλιβερές διαπιστώσεις. Η φτώχεια, η πείνα, η εγκατάλειψη, ο πόλεμος και το AIDS απειλούν την ασφάλεια και την ίδια τη ζωή των παιδιών σε πολλά μέρη του κόσμου, ο οποίος κάθε άλλο παρά ιδανικός γι' αυτά μοιάζει.
 60.000 παιδιά πεθαίνουν κάθε μέρα από την πείνα σε όλη τη Γη, ενώ 150.000 αντιμετωπίζουν σοβαρό πρόβλημα υποσιτισμού, επισημαίνει το γερμανικό τμήμα της
Διεθνούς Εταιρείας για τα Ανθρώπινα Δικαιώματα. Μόνο ένα στα τρία παιδιά έχει τη δυνατότητα να πηγαίνει τακτικά στο σχολείο, ενώ εκατομμύρια φτωχά παιδιά ζουν στο δρόμο σε άθλιες συνθήκες. Σύμφωνα με τα στοιχεία της οργάνωσης, 250 εκατομμύρια παιδιά γίνονται αντικείμενο εκμετάλλευσης είτε με τη μορφή της παιδικής εργασίας είτε της παιδικής πορνείας και πορνογραφίας. Η ζωή εκατομμυρίων παιδιών απειλείται καθημερινά σε πολλά ταραγμένα σημεία του πλανήτη, που συγκλονίζονται από πολέμους και εμφύλιες συγκρούσεις. Αρκεί να σημειωθεί ότι το 80% των προσφύγων είναι γυναίκες και παιδιά. 
 Εκθεση της Παγκόσμιας Τράπεζας, η οποία δόθηκε χθες στη δημοσιότητα, επισημαίνει τη μεγάλη άνοδο της φτώχειας και των ανισοτήτων στις χώρες της κεντρικής Ευρώπης και της πρώην Σοβιετικής Ενωσης. Ανοδος που αποδίδεται στην οικονομική κατάρρευση του πρώην ανατολικού μπλοκ, όπου το ποσοστό της φτώχειας
έχει δεκαπλασιαστεί από την πτώση του κομμουνισμού και μετά, και από την οποία
υποφέρουν κυρίως τα παιδιά. Η εγκατάλειψη, η πείνα και το AIDS μαστίζουν τα παιδιά και στη νοτιοανατολική Ασία. Σε χώρες όπως η Καμπότζη, η Ινδονησία και η Ταϊλάνδη, η καθημερινή επιβίωση απαιτεί πραγματικό αγώνα, καθώς χιλιάδες παιδιά ζουν στους δρόμους, ορφανά ή εγκαταλελειμμένα, σε μεγαλουπόλεις που δεν
 Διαφορετικά προβλήματα φαίνεται ν' αντιμετωπίζουν τα παιδιά στην Κίνα, το ένα τρίτο των οποίων υποφέρουν από ψυχολογικά προβλήματα, τα οποία εκδηλώνονται με
μη φυσιολογική συμπεριφορά, σύμφωνα με έρευνα που επικαλούνται οι κινεζικές εφημερίδες. Τα δημοσιεύματα δεν δίνουν εξηγήσεις για το φαινόμενο, αλλά οι εφημερίδες της χώρας καταγγέλλουν συχνά το «σύνδρομο» των «μικρών αυτοκρατόρων», των κακομαθημένων και υπερπροστατευμένων παιδιών που συγκεντρώνουν όλη την προσοχή των γονιών τους, αφού σε κάθε κινεζική οικογένεια επιτρέπεται ένας μόνον απόγονος.
