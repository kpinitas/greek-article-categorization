 Υπερβολικά ψηλά σε ορισμένα αγωνίσματα, φυσιολογικά σε κάποια άλλα και χαμηλά σε ορισμένα, είναι τα όρια πρόκρισης στους τελικούς αλμάτων και ρίψεων στο στίβο τα οποία ανακοινώθηκαν χθες.
 Ετσι ορισμένοι από τους αθλητές μας δεν θα έχουν λογικά -και με βάση τις φετινές τους εμφανίσεις και επιδόσεις- κανένα πρόβλημα να προκριθούν στον τελικό του αγωνισματός τους, ενώ για κάποιους άλλους τα πράγματα θα είναι δύσκολα. Είναι πολύ πιθανό βέβαια σε αρκετές περιπτώσεις να έχουμε αρκετές προκρίσεις κάτω από το όριο, αν και πέρυσι, στο παγκόσμιο πρωτάθλημα της Σεβίλης, αποδείχθηκε πως ακόμη και τα όρια που φαίνονταν υψηλά, σωστά είχαν μπει από την IAAF, για να αποκλειστεί έτσι η συμμετοχή πέραν των δώδεκα αθλητών και αθλητριών στους τελικούς.
 Ο Κώστας Γκατσιούδης έχει έρθει στο Σίδνεϊ με την καλύτερη επίδοση φέτος στον κόσμο στο ακόντιο (91, 69 μ.) και έτσι τα 83, 00 μ. που είναι το όριο πρόκρισης, είναι γι' αυτόν παιχνιδάκι. Ο πρωταθλητής μας ρίχνει αυτά τα μέτρα στο ζέσταμα και χωρίς κανονική φόρα, άρα δεν θα έχει πρόβλημα να περάσει διά περιπάτου στον τελικό της ερχόμενης Κυριακής.
 Χαμηλό είναι και το όριο στον ακοντισμό των γυναικών. Οσο και αν η Μιρέλα Τζελίλη δεν έχει κάνει πολλούς αγώνες φέτος και -σε αυτούς που έχει κάνει- δεν έχει ρίξει μακριά (64, 51 μ.), λογικά δεν θα έχει πρόβλημα με το 61, 50 μ. Αν μάλιστα αληθεύουν οι πληροφορίες που τη θέλουν να έχει βρει τον καλό της εαυτό τον τελευταίο καιρό, τότε μπορεί από τον προκριματικό να στείλει μήνυμα στις αντιπάλους της. Το θέμα είναι... αν θα το θέλει αυτό! 
 Εύκολο μπορεί να θεωρηθεί και το φράγμα των 14, 25 μ. που έχει μπει στον προκριματικό του τριπλού των γυναικών. Ομως η Ολγα Βασδέκη είναι φέτος ένα μεγάλο ερωτηματικό, αφού έχει κάνει μόλις έναν αγώνα στον ανοικτό στίβο, όπου έφθασε μόλις στα 13, 82. Πριν από λίγες ημέρες πάντως, εδώ στο Σίδνεϊ, άφησε καθαρά να εννοηθεί πως βλέπει τον εαυτό της ακόμη και στο βάθρο. Ατομικό ρεκόρ έχει 14, 67 και θα δούμε τι θα γίνει στον προκριματικό της ερχόμενης Παρασκευής.
 Αντίθετα, καθόλου εύκολη υπόθεση δεν είναι το όριο στο τριπλούν των ανδρών. Το 16, 95 μ. είναι ψηλό εμπόδιο για τον Σταμάτη Λένη και τον Κώστα Ζαλαγγίτη, που έχουν 17, 20 και 17, 18 αντίστοιχα και είναι μέσα στη λίστα των δέκα καλύτερων φέτος στον κόσμο. Παρά το γεγονός πως ο προκριματικός γίνεται το απόγευμα και οι δύο αθλητές μας δεν θα έχουν αντίπαλο και το πρωινό ξύπνημα, η απειρία τους σε μεγάλες διοργανώσεις είναι τροχοπέδη στην προσπάθειά τους.
 Τα 63, 00 μ. δεν είναι ούτε ψηλό, αλλά ούτε και εύκολο όριο για τις δισκοβόλους. Η δέκατη της παγκόσμιας κατάταξης φέτος, έχει ρίξει 65, 41 μ. και αν σκεφτούμε ότι ο προκριματικός θα γίνει το πρωί, τότε είναι πολύ πιθανό να μην υπάρξουν πάνω από οκτώ αθλήτριες που θα ξεπεράσουν αυτό το όριο. Η Κελεσίδου πάντως, με 67, 12 μ. είναι πέμπτη φέτος στον κόσμο, ενώ θα πρέπει να προσπαθήσουν πολύ για να βρεθούν στον τελικό, η Τσικούνα (65, 13 φέτος) και -ειδικά- η Βόγγολη (64, 35). Και οι τρεις πάντως έχουν παράδοση... προκρίσεων σε μεγάλες διοργανώσεις τα τελευταία τρία χρόνια.
 Στη σφυροβολία ισχύει ό,τι και στη δισκοβολία των γυναικών, με τη διαφορά ότι οι Παπαδημητρίου και Πολυχρονίου δείχνουν φέτος αξιοθαύμαστη σταθερότητα και αυτό δικαιολογεί αισιοδοξία για την πρόκρισή τους στον τελικό. Το όριο είναι 77, 50 μ., με τον Παπαδημητρίου να έχει ξεπεράσει τα 80μ. (80, 45) και τον Πολυχρονίου να τα έχει αγγίξει (79, 83). Η σφυροβολία είναι ένα από τα αγωνίσματα στα οποία ενδέχεται να έχουμε περισσότερες από δώδεκα προκρίσεις, αφού πάνω από δώδεκα αθλητές έχουν ξεπεράσει φέτος τα 80μ.! 
 Στο ύψος των ανδρών τα 2, 30 μ. δεν είναι κάτι απλό, αλλά η προσπάθεια των αθλητών διευκολύνεται από το γεγονός πως ο προκριματικός θα γίνει το απόγευμα. Παρ' όλα αυτά και πέρα από τους: Βορονίν (2, 40), Ματσιούσεβιτς (2, 36), οι υπόλοιποι παίζουν από το 2, 35 και κάτω, μέχρι το 2, 33 (οι δέκα πρώτοι στον κόσμο φέτος) και με τον Παπακώστα να έχει 2, 34 (6ος στον κόσμο). Παρ' όλα αυτά αναμένεται να προκριθούν στον τελικό μόνο αθλητές με το όριο, αφού το αμέσως προηγούμενο ύψος είναι το 2, 27 και αναμένεται να το περάσουν αρκετοί.
 Στα δύσκολα θα προσπαθήσει και η Νίκη Ξάνθου, η οποία ούτως ή άλλως δεν τα πάει καλά με τους προκριματικούς. Το όριο είναι 6, 70 μ. η Νίκη έχει έρθει εδώ με 6, 81 μ. και πρόσφατα προβλήματα τραυματισμών. Μπορούμε πάντως να ελπίζουμε στη διάθεσή της για διάκριση και στην εμπειρία της.
 Πολύ κοντά ή και κάτω από το όριο πρόκρισης είναι και οι φετινές επιδόσεις των υπολοίπων αθλητών μας σε άλματα και ρίψεις. Η Πόπη Ουζούνη στη σφαιροβολία έχει 18, 59 μ. φετινό και το όριο είναι 18, 50 μ., η Νίκη Μπακογιάννη με ατομικό 2, 03 μ. (από την Ατλάντα) έχει φέτος μόλις 1, 88 και το όριο είναι 1, 94 μ., ενώ ο 22χρονος ταλαντούχος Βάιος Τίγκας στη σφαιροβολία έχει επίδοση 19, 31 μ. και το όριο είναι 20, 10 μ. Το πιο δύσκολο έργο απ' όλους πάντως έχει η Θάλεια Ιακωβίδου αφού έχει έρθει εδώ με 4, 22 μ. και το όριο πρόκρισης είναι 4, 40 μ.
