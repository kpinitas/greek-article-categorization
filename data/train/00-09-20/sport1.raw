 Εχει το ταλέντο του Πύρρου, την ευψυχία του Βαλέριου, το πείσμα του Κάχι και το όμορφο χαμόγελο της Νίκης. Χθες τα ξημερώματα στο ανυποψίαστο Σίδνεϊ, η 27χρονη Θεσσαλονικιά Γιάννα Χατζηιωάννου απέκτησε αυτό που της έλειπε σε σχέση με τους θριαμβευτές της Ατλάντας: ένα ολυμπιακό μετάλλιο. Αν ήταν γερή και δυνατή, μπορεί να είχε πάρει χρυσό. Αλλά και το χάλκινο έλαμπε χθες σαν χρυσάφι! Πριν από 3 μήνες, η Ιωάννα με την ερειπωμένη μέση δεν θα μπορούσε καν να σκαρφαλώσει στο βάθρο...
 Για «μικρό θαύμα» μιλούσαν μετά τον αγώνα ο Χρήστος Ιακώβου και οι συνεργάτες του. «Δεν γίνονται αυτά», αναφωνούσε ο Γιάννης Σγουρός, που ζει την ομάδα πιο κοντά από κάθε άλλον. Την περίμεναν τη λαβωμένη Γιάννα μέσα στην εξάδα, το πολύ 5η ή 4η. Το ίδιο και οι μεγαλόσχημοι επίσημοι, αυτοί που έλαμψαν διά της απουσίας τους (αναλυτικό ρεπορτάζ, σελ. 34). Το ίδιο και η ΕΡΤ. Πόσο λίγο την ήξεραν! 
 Πόσο λίγο ήξερε και η ίδια τον εαυτό της...
 Το πρόγραμμα της Γιάννας Χατζηιωάννου για τούτο το Σεπτέμβριο έλεγε: «Διακοπές». Αισθανόταν σακατεμένη και δεν σκόπευε να μπει στο αεροπλάνο για την Αυστραλία. Πείστηκε με παρακάλια και ήρθε στο Σίδνεϊ με στόχο ένα καλό πλασάρισμα, κάτι σαν προειδοποίηση προς τις υπόλοιπες εν όψει του Παγκοσμίου Πρωταθλήματος που θα γίνει του χρόνου στο γειτονικό κρατίδιο Ναουρού. Ακόμα και όταν ξεκίνησε ο αγώνας, η 5η θέση έμοιαζε πλαφόν, «ταβάνι».
 Αλλά η Βορειοκορεάτισσα Γιονγκ Οκ Κιμ εμφανίστηκε σε κακό χάλι. Και η Ταϊλανδέζα Σαϊπίν Ντετσάενγκ, αυτή που αποδείχθηκε αντίπαλο δέος στη μάχη του μεταλλίου, δεν είχε έναν Ιακώβου δίπλα της.
 Τα παυσίπονα βοήθησαν τη Γιάννα να ξεχάσει τον πόνο (Ιακώβου: «Πρώτη φορά βλέπω τόσο σκληρή κοπέλα, έκανε μια ένεση στη μέση ναααα») και να περιμένει ξένοιαστη το αυτογκόλ της Ταϊλανδέζας. Η Eλληνίδα πρωταθλήτρια σήκωσε 97, 5 κιλά στο αρασέ και ήταν ελαφρύτερη από την Ασιάτισσα, η οποία όμως κράτησε στον αέρα 102, 5 κιλά. Μπορούσε η Χατζηιωάννου να καλύψει η διαφορά των 5 κιλών στο ζετέ, την ειδικότητά της; «Δύσκολο, πολύ δύσκολο», ήταν η εκτίμηση των ξένων συναδέλφων στην κερκίδα Τύπου. Αλλά όταν η συγκλονιστική Γιάννα σήκωσε τα 125, έκανε τα πόδια της Ντετσάενγκ να τρέμουν. Η κοπέλα από την Ταϊλάνδη κράτησε με δυσκολία τα 120 στην πρώτη προσπάθειά της, αλλά απέτυχε παταγωδώς τόσο στα 125 όσο και στα 127, 5 που δοκίμασε στην «όλα για όλα» τρίτη απόπειρά της. Της έφταναν και 122, 5 για να κερδίσει το χάλκινο, αλλά ο προπονητής της έχασε με ματ στο σκάκι της τακτικής. Ματ σε πέντε κινήσεις, όσες χρειάστηκε η Χατζηιωάννου για να εξασφαλίσει το μετάλλιο...
 Γερή θα σήκωνε τουλάχιστον 230 κιλά στο σύνολο, τραυματισμένη σταμάτησε στα 225. Την τελευταία προσπάθειά της στο ζετέ δεν την έκανε καν, αφού ο κίνδυνος υποτροπής ήταν μεγάλος. Αλλά έστω κι έτσι, ξεπέρασε το προσωπικό της ρεκόρ. Να μη μιλάμε για θαύμα; 
 «Αργά το βράδυ χθες, κατά τις 2, βάλαμε τα πράγματα κάτω και είδαμε ότι η Γιάννα είχε ελπίδες για μετάλλιο», αποκάλυψε τις κινήσεις της τελευταίας στιγμής ο Ιακώβου. «Οταν είδα την Ταϊλανδέζα στην προθέρμανση, βεβαιώθηκα ότι δεν μπορούσε να κάνει πάνω από 225 κιλά στο σύνολο. Αυτός ήταν λοιπόν ο στόχος μας στον αγώνα. Και τον πετύχαμε. Στην προπόνηση η Γιάννα έχει σηκώσει 230 κιλά, ήξερα λοιπόν ότι έπρεπε να υπολογίζω 5 ή 7, 5 λιγότερα σήμερα». Ο αρχιμάστορας της άρσης βαρών έλαμπε από καμάρι, ίσως περισσότερο από κάθε άλλη φορά. «Αυτό το μετάλλιο θα γίνει κίνητρο για πολλές κοπέλες, θα δώσει φτερά στα κοριτσάκια», εξήγησε. «Μπορούμε να πάρουμε κι άλλα μετάλλια το 2004 στις γυναίκες».
 Μόλις φέτος έγινε ολυμπιακό αγώνισμα η γυναικεία άρση βαρών. Η Χατζηιωάννου ήταν η αθλήτριά μας που πήρε το βάπτισμα του πυρός με λίγες ώρες διαφορά από τη Μαρία Τάτση. Και βέβαια είναι γέννημα-θρέμμα Ελληνίδα, μολονότι γεννήθηκε στη Γεωργία.
 Η Μαρία Τάτση δεν κατάφερε να διακριθεί στη δική της κατηγορία (69 κ.). Εμεινε πίσω στο αρασέ, όπου σήκωσε 92, 5 κιλά και απέτυχε δύο φορές στα 95, τελείωσε το ζετέ με 127, 5 και έκρυψε το πρόσωπό της μέσα στα χέρια της όταν της έπεσε η μπάρα με τα 132, 5 κιλά. Η συνολική επίδοση της 29χρονης κοπέλας από τα Γιάννινα (220 κιλά) ασφαλώς είναι αξιόλογη, βελτιώνει αισθητά το επίσημο ατομικό της ρεκόρ, αλλά δεν ήταν αρκετή για να την οδηγήσει ψηλά. Τερμάτισε στην 11η θέση, ακριβώς πάνω από μια Πορτορικάνα ονόματι Δήμας. Οι κοπέλες τελείωσαν και από σήμερα τη σκυτάλη παίρνουν ξανά οι άνδρες, έτοιμοι να συνεχίσουν το χορό των μεταλλίων: σήμερα το μεσημεράκι ο Βαλέριος, την Παρασκευή ο Βίκτωρ Μήτρου, το Σάββατο οι Δήμας-Σπύρου, την Κυριακή ο Κακιασβίλι.
