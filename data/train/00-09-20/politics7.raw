 Ο Τούρκος υπουργός Εξωτερικών κ. Ι. Τζεμ μετέβη στις Βρυξέλλες, από τη Νέα Υόρκη, κομίζοντας στις αποσκευές του σημαντικά χαρτιά, εκτιμούν πολιτικοί και διπλωματικοί παρατηρητές για την πορεία της ενταξιακής διαδικασίας της Τουρκίας στην Ευρωπαϊκή Ενωση.
 Με την αμφιβόλου συνέχειας και ασαφώς διατυπωμένη διαδικασία των Μέτρων Οικοδόμησης Εμπιστοσύνης που συζητήθηκε στο Μανχάταν, μεταξύ των κ. Παπανδρέου
και Τζεμ, η τουρκική πλευρά επιδίωξε να δείξει στους Ευρωπαίους ότι συμβάλλει αποφασιστικά στη δυναμική της ελληνοτουρκικής προσέγγισης και ότι συνεπώς κινείται θετικά στην ικανοποίηση των κριτηρίων που τέθηκαν στο Ελσίνκι.
 Παράλληλα, η Τουρκία, με την εξέλιξη που πήραν τα πράγματα στη Νέα Υόρκη, μετά
τη δήλωση Ανάν, του γ.γ. του ΟHE, πέραν του γεγονότος ότι «πήρε εκείνο ακριβώς
που ήθελε και επεδίωκε», λένε οι παρατηρητές, κατάφερε να δείξει στους Ευρωπαίους που είχαν στραμμένη την προσοχή τους στη Νέα Υόρκη (Σ.σ.: πραγματοποιήθηκαν αλλεπάλληλες μεταβάσεις Αμερικανών και Ευρωπαίων μεταξύ Ν. Υόρκης και Βρυξελλών τις μέρες πριν και μετά την έναρξη των συνομιλιών), πως η
Αγκυρα έχει κάνει κινήσεις για να κρατήσει ζωντανές τις διαπραγματεύσεις στο Κυπριακό και πως εκείνος που αντέδρασε στις δηλώσεις Ανάν και που φάνηκλε αδιάλλακτος ήταν ο Κληρίδης.
 Συνεπώς, κατά το τουρκικό σκεπτικό, το οποίο ήδη διοχετεύεται προς Ευρωπαίους παράγοντες, το Κυπριακό, που αποτελεί ένα άλλο κριτήριο στην ενταξιακή πορεία της Τουρκίας, «δεν θα πρέπει να 'ρχεται σαν εμπόδιο στην πρόοδο των σχέσεων της Τουρκίας με την Ευρωπαϊκή Ενωση».
 Επιπλέον, με τα δύο αυτά ατού, εκτιμούν οι πολιτικοί και διπλωματικοί παρατηρητές, που σημειωτέον «ενεχειρίασε αβασάνιστα» στον κ. Τζεμ, ο Ελληνας ομόλογός του κ. Παπανδρέου, η τουρκική πλευρά κινείται τώρα, στις Βρυξέλλες, με στόχο την υποβάθμιση έως και κατάργηση των κριτηρίων αυτών από τις ενταξιακές υποχρεώσεις της.
 «Αυτή είναι η άλλη πλευρά της τουρκικής τακτικής», συμφωνεί ο καθηγητής Β. Κουφουδάκης, του Πανεπιστημίου Ινδιάνα-Πούρντον, και υποστηρίζει ότι κατ' ουσίαν η Ελλάδα «δούλεψε υπέρ της Τουρκίας» στη Νέα Υόρκη, με τη στάση της στο
Κυπριακό, και αυτό έγινε για να μη δημιουργηθούν προβλήματα στον προγραμματισμένο γύρο των ελληνοτουρκικών συζητήσεων που είχαν τοποθετηθεί -τυχαία άραγε, αναρωτιούνται οι παρατητητές- αμέσως μετά την έναρξη του τέταρτου γύρου του Κυπριακού και το προμελετημένο «κρούσμα» Ανάν.
 Με την εντύπωση πως οι συνομιλίες του Κυπριακού στη Νέα Υόρκη συνεχίζονται κανονικά, και σαν να μη συνέβη τίποτε, η ελληνική πλευρά με τη σιωπή της έδωσε
ένα «άλλοθι» στην Τουρκία, για να προβάλει πιο αποτελεσματικά την άποψη πως το
Κυπριακό είναι ένα ζήτημα που η λύση του κινείται στο πλαίσιο των Ηνωμένων Εθνών και δεν πρέπει να επηρεάζει την τουρκική ενταξιακή πορεία.
 Με την προβαλλόμενη εικόνα πως η Τουρκία συμμορφώνεται στα κριτήρια του Ελσίνκι, η Αγκυρα έχει κάθε λόγο αποσύνδεσης του θέματος από την ευρωπαϊκή διάστασή του, γιατί, περαιτέρω, η ενέργεια Ανάν, που πραξικοπηματικά και με τη
σύμφωνη γνώμη Αγγλων και Αμερικανών παραβιάζει κατάφωρα τα ομόφωνα ψηφίσματα του Συμβουλίου Ασφαλείας του ΟHE, προδιαγράφει την τελική λύση του Κυπριακού και συνεπώς το μόνο που έχει να κάνει η Τουρκία, πλέον, είναι να «κάτσει και να περιμένει» μέχρις ότου «ωριμάσουν πλήρως οι συνθήκες», λένε οι παρατηρητές.
 «Η Ελλάδα θα μπορούσε να εγείρει θέμα για το αν η Τουρκία έχει συμμορφωθεί με τα κριτήρια του Ελσίνκι, το πνεύμα του οποίου έχει τελείως παραβιαστεί... και η Ελλάδα έπαιξε βασικά το παιχνίδι της Αγκυρας...», είπε ο κ. Κουφουδάκης.
 Κατά τους παρατηρητές, οι ευθύνες βαρύνουν κατ' αρχήν τον πρόεδρο Κληρίδη, γιατί, αν και θα 'ταν κάπως ριψοκίνδυνο, θα 'πρεπε να βγει με ξεκαθαρισμένη δήλωση και να ζητήσει τις επίσημες θέσεις του ΟHE και των «μάγων του παρασκηνίου», Χόλμπρουκ και Χάνι, για το πλαίσιο λύσης του Κυπριακού.
 Βέβαια, με την προϊστορία που υπάρχει στην Ουάσιγκτον, την κυπριακή πρεσβεία να παρεμβαίνει και να σταματά στο Κογκρέσο ψηφίσματα υπέρ του Κυπριακού για να
μην «ενοχλούνται» οι Αμερικανοί, δεν θα περίμενε κανείς κάτι διαφορετικό από τον κ. Κληρίδη.
 Οι συνομιλίες για το Κυπριακό θα συνεχιστούν σήμερα, έπειτα από ένα χθεσινό διάλειμμα.
 Εν τω μεταξύ, προχθές το βράδυ, μετά την επανάληψη των συνομιλιών και με τον αέρα κάποιου που είναι «κυρίαρχος του παιχνιδιού» και «έχει ήδη πάρει ό,τι θέλει», ο Τουρκοκύπριος ηγέτης Ντενκτάς, πριν και μετά τη συνάντησή του με τον
κ. Αλβάρο ντε Σότο του ΟHE, είπε ότι «η δήθεν αποκάλυψη Κληρίδη, ότι συζητούν για το εδαφικό, ήταν για γέλια, καθώς πρόκειται για σκέτη φαντασία».
 «Η Κύπρος είναι, ήταν και εξακολουθεί να 'ναι η πατρίδα δύο λαών... Aς αρχίσουμε να βλέπουμε την πραγματικότητα και μπορούμε να φθάσουμε σε διευθέτηση πολύ σύντομα».
 Πρόσθεσε δε, πως αποβλέπει με τις εκ του σύνεγγυς συνομιλίες «σε μια διευθέτηση με το ελληνοκυπριακό κράτος στο Nότο, σε δύο κράτη που να συμφωνήσουν να ζουν ειρηνικά, να συνεργάζονται και να προβάλλουν την Κύπρο σαν
ένα κράτος σε ορισμένους συμφωνημένους τομείς, όπως στις εξωτερικές υποθέσεις κ.λπ.»...
 Θεώρησε μάλιστα «πιθανόν» να ξεκινήσουν από συνομοσπονδία τα δύο κράτη και κάποτε να φθάσουν σε ομοσπονδία...
