Το πολιτιστικό ντοκιμαντέρ, τα πολυμέσα και η τηλεταινία έχουν την τιμητική τους στην πρώτη Ευρω-Μεσογειακή Πολιτιστική Συνάντηση Κρήτης που θα πραγματοποιηθεί από τις 26 Σεπτεμβρίου έως την 1η Οκτωβρίου στην Ελούντα στο πλαίσιο της κοινοπραξίας «Σπιναλόγκα 2000-Εικόνες και ήχοι από τη Μεσόγειο».
 Η συνάντηση αυτή που διοργανώνει ο Συνεταιρισμός Ελλήνων Σκηνοθετών, η Νομαρχιακή Αυτοδιοίκηση Λασιθίου Κρήτης, και ο Δήμος Αγίου Νικολάου στοχεύει «στην προώθηση ενός ευρύτερου ρόλου για την Κρήτη στην Ευρω-Μεσογειακή συνεργασία στα οπτικοακουστικά αλλά και στα θέματα νέων τεχνολογιών, τέχνης, πολιτιστικής συνεργασίας και δημιουργίας».
 Η νέα εκδήλωση περιλαμβάνει Φεστιβάλ Πολιτιστικού Ντοκιμαντέρ με διαγωνιστικό (τρία βραβεία) και πληροφοριακό τμήμα, Φεστιβάλ Πολυμέσων και Διεθνές Συμπόσιο
με θέμα: «Τηλεόραση, Τηλεταινία και Πολιτισμός. Προοπτικές του 21ου αιώνα». 
 Οι προβολές του Φεστιβάλ Πολιτιστικού Ντοκιμαντέρ (που εγκαινιάζονται με το ποιητικό ντοκιμαντέρ «Μεταμορφεύς» των Τόνι Χάρισον και Ολιβερ Τάπλιν -μια παραγωγή του BBC που προβάλλεται σε παγκόσμια πρώτη), θα γίνουν στο κινηματοθέατρο Rex του Αγίου Νικολάου. Στην κριτική επιτροπή συμμετέχουν (από ελληνικής πλευράς) οι Μάνος Ζαχαρίας και Βασίλης Μάρος.
 Παράλληλα, θα πραγματοποιηθούν δύο στρογγυλές τράπεζες με θέμα «Ψηφιακός Κινηματογράφος και Τηλεόραση» και «Νέες Τεχνολογίες και Εφαρμογές στην Καλλιτεχνική Δημιουργία», καθώς και ένα Πολυθέαμα Νέων Τεχνολογιών (ζωγραφικής
και μουσικής) εμπνευσμένο από τον πολιτισμό και τη μυθολογία της Κρήτης.
 Οι «Εικόνες και Ηχοι από τη Μεσόγειο» περιλαμβάνουν όμως και σειρά εκθέσεων. Σημαντικότερη από αυτές η «Εκθεση της Φωτοθήκης του Aγίου Ορους» που θα παρουσιάσει στο κοινό το «θησαυροφυλάκιο» της «Φωτοθήκης» της Αθωνικής Kοινωνίας και τις πρώτες έγχρωμες φωτογραφίες του Αγίου Ορους από το 1913 έως το 1918.
 Η έκθεση θα εγκαινιαστεί στις 27 Σεπτεμβρίου στο ανακαινισμένο μοναστήρι της Αγίας Τριάδος στο Αρέτι, ενώ στον ίδιο χώρο θα παρουσιαστεί και η φωτογραφική έκθεση «Αρχαία και βυζαντινή Καλαβρία». Οι 4 άλλες εκθέσεις που έχουν προγραμματιστεί τιτλοφορούνται «Ελλάδα-Κάτω Ιταλία», «Η επιστροφή του Ικάρου» (του Ελληνοϊταλού ζωγράφου Αντρέα Καρνεμόλα), «1941-1945. Ο πόλεμος ενός εφήβου» (του Φρειδερίκου Κάραμποτ) και «Εκθεση ευρω-μεσογειακής πολιτιστικής αφίσας και εικονογραφημένων πολιτιστικών εκδόσεων» με αναφορά στη Μεσόγειο. Σημειώστε πως η έκθεση αυτή έχει και διαγωνιστικό τμήμα για τις αφίσες και τις
 Η συνάντηση θα φιλοξενήσει, παράλληλα, σειρά καλλιτεχνικών εκδηλώσεων: συγκρότημα φλαμένκο από τη Γρανάδα με την Τατιάνα Γκαρίντο, μουσική της Καλαβρίας από το συγκρότημα Re Niliu, πολυφωνική μουσική της Β. Ηπείρου από το
συγκρότημα «Χαονία», συναυλία της Ορχήστρας Οργάνων Αρχαίας Ελληνικής Μουσικής
από την Κύπρο, και φυσικά κρητική μουσική με τον Αντώνη Ξυλούρη-Ψαραντώνη και τη Νίκη Ξυλούρη.
 Τέλος, θα πραγματοποιηθεί αφιέρωμα στο ελληνικό ντοκιμαντέρ στη μνήμη του Ρούσσου Κούνδουρου. Μεταξύ των ντοκιμαντέρ που θα προβληθούν (Μάρου, Κανελλόπουλου, Λαμπρινού, Κακογιάννη και Κουτσιαμπασάκου) δύο παρουσιάζονται για πρώτη φορά: το πρώτο έχει θέμα τη συναυλία του Μίκη Θεοδωράκη στο «Κεντρικόν» το 1966 και το δεύτερο την αναζήτηση του αληθινού «Ζορμπά» του Καζαντζάκη, που κατά το δημιουργό του ντοκιμαντέρ έζησε στη Μάνη.
 Η εύρω-Μεσογειακή Πολιτιστική Συνάντηση Κρήτης θα ξεκινήσει την Τρίτη 26 Σεπτεμβρίου στις 10.30 το πρωί στο ξενοδοχείο «Elounda Beach».
