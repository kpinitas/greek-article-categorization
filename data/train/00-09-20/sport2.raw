 Η Γιάννα Χατζηιωάννου είναι ίσως η πιο σεμνή αθλήτρια που έχουμε γνωρίσει. Και οπωσδήποτε, η πιο σεμνή Ολυμπιονίκης.
 Απάντησε λοιπόν σε όλες τις ερωτήσεις που προλάβαμε να της κάνουμε μέσα σε 15 λεπτά κι άφησε τον οδηγό του λεωφορείου να κορνάρει! Λίγο ακόμα και θα έψαχνε ταξί για να επιστρέψει στο ολυμπιακό χωριό. Αλλά μες στην ευτυχία της και με τα πόδια θα επέστρεφε αν χρειαζόταν. Και θά 'κανε και κανένα ρεκόρ καθ' οδόν...
 Το μετάλλιο, πάντως, δεν το φορούσε. Το είχε δώσει στο αμόρε της, τον επίσης αρσιβαρίστα Χρήστο Σπύρου, ο οποίος πέφτει το Σάββατο στη μάχη των 85 κιλών παρέα με τον Πύρρο Δήμα! «Πρώτον, φοβήθηκα μήπως το χάσω με όλα αυτά τα πήγαινε-έλα και δεύτερον του τό 'δωσα να το αγγίξει και να του πάει γούρι! Ξέρετε, δίνει δύναμη το μετάλλιο...».
 Την κουβέντα μας, η Ιωάννα την ξεκίνησε με μία δήλωση που μας ξάφνιασε: «Ολα τα οφείλω στους προπονητές μου, που πίστεψαν σε μένα. Εγώ δεν με πίστευα, αλλά εκείνοι με πίστεψαν πολύ! »
 «Μα επειδή ήμουν τραυματισμένη και απροπόνητη. Αν ήμουν καλά, θα έμπαινα στον αγώνα για το χρυσό! Αλλά σε αυτήν την κατάσταση, δεν ήθελα να έρθω καν στο Σίδνεϊ»! 
 «Πριν από ένα τρίμηνο ήρθε ο γιατρός και μου είπε ότι έπρεπε να καθήσω ένα μήνα στο κρεβάτι. Πλήρης απραξία, σας λέω! Οταν σου λένε τέτοια πράγματα, τι άλλο να περάσει από το μυαλό σου; «Πάει η Ολυμπιάδα, είπα μέσα μου. Ευτυχώς, δεν με άφησαν να τα παρατήσω».
 «Εγώ δεν περίμενα να πάω τόσο καλά. Με τίποτα δεν φανταζόμουν ότι θα έκανα και τις 5 προσπάθειές μου έγκυρες! Εντάξει, την τελευταία την άφησα, επειδή δεν υπήρχε λόγος να ζοριστώ. Ούτε το μετάλλιο κινδύνευε, ούτε τις δύο πρώτες μπορούσα πια να κυνηγήσω».
 «Οχι, καθόλου. Με τόσα παυσίπονα, που είχα πάρει, ο πόνος πήγε περίπατο. Αλλά φοβόμουν μήπως πάθω καμιά ζημιά. Πάλι καλά που τελείωσε ο αγώνας χωρίς παρατράγουδα...».
 - Λίγο ακόμα και θα έχανες τη μεγάλη σου ευκαιρία για ένα ολυμπιακό μετάλλιο.
 «Ξέρετε τι μου έλεγαν, όμως; Οτι μετά απ' όσα έχω τραβήξει, μου χρωστούσε ο Θεός ένα χαμόγελο...».
 - Πραγματικά, σαν θεία δίκη ακούγεται η επιτυχία σου! Κι έτσι έγινες η πρώτη Eλληνίδα Ολυμπιονίκης στην άρση βαρών, με την παρθενική σου συμμετοχή.
 «Να σας προλάβω πριν με ρωτήσετε. Ναι, αισθάνομαι ευτυχισμένη! Αλλά ακόμα δεν έχω συνειδητοποιήσει ότι κέρδισα μετάλλιο. Λίγο ξαφνικό μου ήρθε...».
 - Είθισται να το αφιερώνουν κάπου όσοι το κερδίζουν. Τετριμμένο, αλλά...
 «Εγώ το αφιερώνω σε όλους όσοι μ' αγαπούν. Σε αυτούς που με στήριξαν και σ' εκείνους που με πίστεψαν όλα αυτά τα χρόνια».
 Οταν πια ήρθε η ώρα της απονομής, από τα χέρια ενός επισήμου από την Ταϊπέι, η 27χρονη κοπέλα τα είχε χαμένα. «Τι να κάνω κύριε Χρήστο; Τι να κάνω κύριε Γιάννη; » Συνηθισμένοι στα βάσανα ο Ιακώβου με τον Σγουρό, είχαν την απάντηση εύκαιρη: «Τι να σου πούμε, βρε κορίτσι μου; Να χαμογελάς και να σηκώνεις τα χέρια σου»! Οι Ελληνες που πανηγύριζαν στα ορεινά της μισοάδειας αίθουσας τη βοήθησαν να ξεπεράσει γρήγορα το τρακ. Αν όμως ήταν ελληνικός ο ύμνος που ακούστηκε (αντί του κινεζικού), μάλλον θα την είχαν πάρει τα ζουμιά τη φίλη μας. 
 - Αλήθεια, πόσο γλυκός ήταν ο ήχος της μπάρας όταν την έριξε στο ταπί η Ταϊλανδέζα; 
 «Δεν περίμενα ν' ακούσω τον ήχο, παρακολουθούσα από τα μόνιτορ μέσα στο προθερμαντήριο. Πολύ άσχημο πράγμα, φίλε! Δεν είναι σωστό να χαίρεσαι με την αποτυχία του άλλου...».
 - Ο Χρήστος Ιακώβου πιστεύει ότι αυτό το μετάλλιο θα φέρει και πολλές κοπέλες στην άρση βαρών.
 «Πράγματι, το πιστεύω κι εγώ. Θα έρθουν, ναι, γιατί όχι; Δεν είναι μόνον ανδρικό προνόμιο».
 - Ποιος ήταν ο πρώτος που σε πήρε στο τηλέφωνο για συγχαρητήρια; 
 «Α, ακόμα δεν έχω αρχίσει να απαντάω στα τηλεφωνήματα! Πάντως χτυπάει συνέχεια, σαν δαιμονισμένο».
 - Ασε, κι ακόμα είναι μόνον η αρχή. Το βράδυ θα παίζουν τα κανάλια πλάνα από το σπίτι σου και θα βάζουν τη μαμά σου να σηκώνει βάρη στην κουζίνα...
 «Ωχ, λέτε; Μπα, δεν τα σηκώνει αυτά η μητέρα μου. Πω πω, έχω να πάω στη Θεσσαλονίκη μήνες. Δεν βλέπω την ώρα να γυρίσω στην Ελλάδα. Καλέ, σταματήστε με, τι είναι αυτά που λέω; Πρέπει να μείνω, για συμπαράσταση στα άλλα παιδιά».
 - Αν μπορούσες, όμως, θα έφευγες αύριο κιόλας.
 «Οχι αύριο, αλλά αμέσως μόλις τελειώσει η άρση βαρών. Τότε μάλιστα. Αλλά είμαι αναγκασμένη να περιμένω ώς τις 2 Οκτωβρίου, για να φύγουμε όλοι μαζί». 
 - Η πρώτη σειρά των επισήμων ήταν άδεια σήμερα. Σε πείραξε που δεν ήρθαν να σε δουν οι μεγαλόσχημοι; 
 «Οχι, βέβαια! Δεν είμαι τέτοιος άνθρωπος εγώ. Δεν είμαι μαθημένη σε φρου-φρου κι αρώματα. Να σας πω και κάτι; Καλύτερα που δεν ήρθαν και πήρα μετάλλιο, παρά να είχε συμβεί το αντίθετο»! 
 - Αυτό να λέγεται! Τώρα θα κάνεις κανένα πάρτι για να το γλεντήσεις; 
 «Ναι, αμέ! Πάρτι στο κρεβάτι μου! Να κοιμηθώ θέλω και άλλο τίποτα...».
 Η Ιωάννα Χατζηιωάννου γεννήθηκε στο Mόναχο στις 22 Οκτωβρίου 1973, έχει ύψος 1, 63 μ., ζυγίζει κάτι λιγότερο από 62 κιλά, έχει σπουδάσει λογιστική και ζει (όταν δεν έχει υποχρεώσεις στην Αθήνα, δηλαδή σπάνια) στη Θεσσαλονίκη. Ανήκει στον Πήγασο Τριανδρίας και προπονείται με τον παλιό πρωταθλητή Γιάννη Κατσαϊδώνη. Για τους Ολυμπιακούς πέρασε στην ευθύνη του Χρήστου Ιακώβου, αλλά και ο Κατσαϊδώνης είναι συνεχώς στο πλευρό της εδώ στο Σίδνεϊ. Μετά από 12 μετάλλια σε Ευρωπαϊκά Πρωταθλήματα (1994-99) γνώρισε την καταξίωση με το χάλκινο μετάλλιο που κατέκτησε στο Παγκόσμιο Πρωτάθλημα της Αθήνας τον περασμένο Νοέμβριο (στο ζετέ, με ρεκόρ Ευρώπης, 127, 5 κιλά), αλλά από τότε δεν έκανε ούτε έναν αγώνα, αφού βασανίζεται από τραυματισμό στη μέση. 
