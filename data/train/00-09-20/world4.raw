Τον κίνδυνο ανεξέλεγκτων εξελίξεων επισημαίνει η αντιπολίτευση στο Περού, ζητώντας την άμεση ανάθεση της εξουσίας σε μια υπηρεσιακή κυβέρνηση έκτακτης ανάγκης, ενώ, όπως αποκαλύπτεται, παρά την παραίτησή του, ο πρόεδρος Αλμπέρτο Φουτζιμόρι σκοπεύει να παραμείνει στη θέση του ώς τον Ιούλιο του 2001.
 Οπως ανακοίνωσε χθες ο υπουργός Δικαιοσύνης του Περού, Αλμπέρτο Μπουσταμάντε, συναντήθηκε με τον Φουτζιμόρι για την προετοιμασία της νομοθεσίας για την προκήρυξη νέων εκλογών. Δήλωσε όμως ότι η κυβέρνηση εξετάζει ένα σχέδιο για τη
διεξαγωγή των εκλογών τον ερχόμενο Μάρτιο, ενώ ο Φουτζιμόρι θα παραμείνει στην
 Αντιθέτως, ο ηγέτης της αντιπολίτευσης, Αλεχάντρο Τολέντο, προειδοποίησε ότι «η κρίση είναι πολύ βαθιά και όλα μπορούν να συμβούν» και ζήτησε την παράδοση της εξουσίας σε υπηρεσιακή κυβέρνηση έκτακτης ανάγκης.
 «Ολα μπορούν να συμβούν τώρα, το Περού βιώνει μια πολύ σημαντική κρίση», είπε τονίζοντας ότι «η δημοκρατική παράταξη πασχίζει τώρα να οργανώσει μια συντονισμένη δράση, όμως μπορεί να συμβεί οτιδήποτε. Οι στρατιωτικοί έχουν συγκεντρωθεί στα επιτελεία και δεν χωρεί αμφιβολία ότι θα διαδραματίσουν έναν σημαντικό ρόλο στις ώρες και στις ημέρες που έρχονται».
 Χαρακτηριστικό της κατάστασης που επικρατεί είναι το θέμα του αρχηγού των μυστικών υπηρεσιών, Βλαντιμίρο Μοντεσίνος, που ενεπλάκη στο σκάνδαλο το οποίο προκάλεσε την παραίτηση του Φουτζιμόρι. Προχθές είχε ανακοινωθεί ότι ο Μοντεσίνος συνελήφθη, αλλά χθες ο υπουργός Δικαιοσύνης ανακοίνωσε ότι «βρίσκεται στη Λίμα και δεν κρατείται».
 Σύμφωνα με τον απόστρατο στρατηγό Χοσέ Σαλίνας Σέντο, «ο Μοντεσίνος δεν κρατείται, αλλά δεν ξέρω πού βρίσκεται». Ο στρατηγός Σαλίνας Σέντο, ο οποίος είχε ηγηθεί αποτυχημένης απόπειρας πραξικοπήματος κατά του Φουτζιμόρι, το 1992, εκτιμά ότι «τον προστατεύουν. Παίζουν με τον περουβιανό λαό και κερδίζουν χρόνο για να δουν πώς θα αντιμετωπίσουν την κατάσταση».
