 Σήμα κινδύνου για ευρώ και πετρέλαιο εξέπεμψε χθες το ΔΝΤ, καλώντας έμμεσα τους ισχυρούς του πλανήτη να στηρίξουν το νέο νόμισμα και να προετοιμαστούν για δύσκολο χειμώνα.
 Παρουσιάζοντας την εξαμηνιαία του έκθεση για την παγκόσμια οικονομία, ο διεθνής οργανισμός επισημαίνει ότι ίσως ωρίμασε η ώρα για μια συντονισμένη παρέμβαση υπέρ του ευρώ και επισημαίνει τις απειλές που ενέχουν για την παγκόσμια οικονομία η υπέρμετρη ισχυροποίηση του δολαρίου και η άνοδος ρεκόρ των τιμών του πετρελαίου.
 Η επικείμενη σύνοδος της Ομάδας των Επτά πλουσιότερων κρατών του κόσμου (G7) το Σαββατοκύριακο στην Πράγα, στο περιθώριο της ετήσιας συνόδου του ΔΝΤ, φαντάζει η τελευταία ευκαιρία για το ευρισκόμενο στα όρια της διάλυσης ευρώ.
 Θα σπεύσουν όμως, οι ισχυροί του πλανήτη να στηρίξουν το νεότευκτο νόμισμα; Μάλλον δύσκολο, αφού οι ΗΠΑ βρίσκονται σε προεκλογική περίοδο και συνήθως δύσκολα στηρίζουν τα νομίσματα των άλλων, εκτός αν πλήττεται η οικονομία τους.
 Παρά το έλλειμμα ρεκόρ, η αμερικανική ηγεσία δεν φαίνεται να ανησυχεί, ενώ η FED έχει το δικό της πονοκέφαλο: τη θωράκιση της αμερικανικής οικονομίας έναντι των πληθωριστικών πιέσεων.
 Αλλωστε, για ακόμη μία φορά ανώνυμη κυβερνητική πηγή της Γερμανίας έσπευσε να υποβαθμίσει τα περί παρέμβασης και κάλεσε το ΔΝΤ «να κοιτά τη δουλειά του, αντί να δίνει συμβουλές στην ΕΚΤ».
 Οι παρεναίσεις πάντως του ΔΝΤ συγκράτησαν την πτώση του ευρώ, καθώς εκεί που έχουν φτάσει τα πράγματα θα είναι σαν να αυτοκτονεί η ΕΚΤ, αν συνεχίσει να γράφει στα παλιά της τα παπούτσια τις οικονομικές, πολιτικές και κοινωνικές επιπτώσεις από την καταρράκωση του ευρώ.
 Το ευρωπαϊκό νόμισμα κατρακύλησε, νωρίς χθες, κάτω και από τα 85 σεντς (84, 91), για να ανακάμψει αργότερα πάνω από το επίπεδο αυτό.
 «Οι συνθήκες για παρέμβαση σπανίζουν, αλλά παρουσιάζονται. Πρέπει να αναρωτηθούμε: αν όχι τώρα, πότε», τόνισε σε συνέντευξη Tύπου, χθες, ο εκπρόσωπος του ΔΝΤ Μάικλ Μούσα, δίνοντας στη δημοσιότητα την εξαμηνιαία έκθεση
 Ο Μούσα επισήμανε ακόμη τον κίνδυνο που ελλοχεύει από την καταρράκωση του ευρώ, όχι μόνο για τις ευρωπαϊκές οικονομίες, αλλά και για την αμερικανική, εξαιτίας της διόγκωσης του εμπορικού της ελλείμματος και του ροκανίσματος των κερδών των αμερικανικών επιχειρήσεων.
 Αν διατηρηθούν οι συναλλαγματικές διαστρεβλώσεις, τονίζει το ΔΝΤ, η πίεση προς
τις ευρωπαϊκές επιχειρήσεις να αναδιαρθρωθούν θα μειωθεί, οι παρατεταμένες εμπορικές ανισορροπίες, ενδεχομένως, να ενισχύσουν τον προστατευτισμό στο εμπόριο, και η νομισματική πολιτική της ΕΚΤ θα περιπλακεί.
 Ο φόβος ότι πετρέλαιο και ευρώ θα ροκανίσουν τα κέρδη των αμερικανικών επιχειρήσεων προκάλσε τριγμούς τις τελευταίες ημέρες στη Γουόλ Στριτ, με προεξάρχοντα το Nasdaq *το δείκτη που δήθεν, όπως έλεγαν οι «γκουρού», θα έμενε αλώβητος στους κύκλους της παραδοσιακής οικονομίας. Θυμάστε; 
αμερικανικές επιχειρήσεις που έχουν κάνει προαναγγελία για τα οικονομικά τους αποτελέσματα για το τρίτο τρίμηνο, οι 138 έκαναν αρνητικές επισημάνσεις. Γεγονός που, κατά την άποψη των αναλυτών, δείχνει ότι οι αμερικανικές επιχειρήσεις θα παρουσιάσουν μειωμένα κέρδη, λόγω της ανόδου του πετρελαίου και του δολαρίου.
 Το πετρέλαιο, μετά το προχθεσινό του ρεσάλτο στα 34, 98 δολ. το βαρέλι (το μπρεντ), υποχώρησε ελαφρά χθες στα 34, 22 δολ.
 Το ΔΝΤ εκτιμά ότι η άνοδος των διεθνών τιμών του πετρελαίου μπορεί να «φάει» κατά 0, 50% τους ρυθμούς ανάπτυξης της παγκόσμιας οικονομίας και από προβλεπόμενη αύξηση 4, 25% το 2001, να παρουσιάσουν αύξηση 3, 75%.
 Αυτή είναι η αισιόδοξη μάλλον εκτίμηση, αφού, όπως τόνισε ο Μούσα: «Aν οι τιμές του πετρελαίου παραμείνουν στα 35 δολ. το βαρέλι το 2001 ή αν φτάσουν στα 40 δολ. ή και περισσότερο, τότε η επίπτωση στον πληθωρισμό και την παγκόσμια ανάπτυξη θα είναι πιο σημαντική».
 Η άνοδος του πετρελαίου κατά 6 με 7 δολ. από τον Αύγουστο, που ολοκληρώθηκε η έκθεση του ΔΝΤ, αυξάνει κατά περίπου 200 δισ. δολ. ετησίως το ενεργειακό κόστος στον κόσμο.
