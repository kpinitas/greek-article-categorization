«Αντίθετες διαδρομές» είναι ο τίτλος της νέας παραγωγής της Ομάδας Σύγχρονου Χορού, του Χάρη Μανταφούνη. Με αυτή την παράσταση ξεκινά η χειμερινή περίοδος στη «Χώρα Τεχνών» της Κυψέλης.
 Ο Χάρης Μανταφούνης, πρωτοπόρος του σύγχρονου χορού στην Ελλάδα, χαράζει τη δική του πορεία στο χορευτικό μας τοπίο. Υστερα από ένα διάστημα κατά το οποίο
οι χορογραφίες του έδωσαν μορφή σε μια σειρά από μύθους («Πετρούσκα», «Ονειρο καλοκαιρινής νύχτας», «Ρωμαίος και Ιουλιέτα», «Μας συγχωρείτε κύριε Σέξπιρ» κ.ά.), ο Χ. Μανταφούνης τόσο με τις περσινές «Αιωρήσεις» όσο και με τις τωρινές «Aντίθετες διαδρομές», ξεκινάει ένα νέο τρόπο δημιουργίας, χαρακτηριστικό του οποίου είναι το γεγονός ότι η μυθοπλασία δεν ακολουθεί τους
κλασικούς δρόμους αφήγησης: εδώ έχουμε μικρές ιστορίες που δεν ολοκληρώνονται πάντα και οι οποίες αποτελούν μια ενότητα καθημερινών αδιέξοδων σχέσεων που συχνά χαρακτηρίζουν την εποχή μας.
 «Προσεγγίζουμε τις ανθρώπινες σχέσεις έτσι όπως τις βλέπουμε να διαμορφώνονται
στις μέρες μας», λέει ο Χάρης Μανταφούνης. «Απομόνωση, φόβος, εγκλωβισμός, σύγκρουση. Ανθρωποι που φοβούνται να επικοινωνήσουν, χάνονται σε...αντίθετες διαδρομές».
 Χορεύουν: Θανάσης Γιαννακόπουλος, Αλέξανδρος Γιαννής, Ράνια Γλυμίτσα, Μπέτυ Δραμισιώτη, Φώτης Νικολάου, Λία Χαράκη, Μαρία Χριστοφή.
 Τα σκηνικά είναι του Γιώργου Γαβαλά, τα κοστούμια είναι του Κένι Mακλέλαν, η μουσική επιμέλεια του Αργύρη Ζήλου και οι φωτισμοί του Λευτέρη Παυλόπουλου. 
 Η πρεμιέρα προγραμματίζεται για την Πέμπτη 5 Οκτωβρίου και οι παραστάσεις θα διαρκέσουν μέχρι τις 22 Οκτωβρίου. 
