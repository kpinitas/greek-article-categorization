 Ο Παναθηναϊκός λύγισε πάλι στη δύση του ματς με τη Γιουβέντους, εκεί που η κούραση πρόδωσε όλη την προσπάθεια. Και το... φαρμακερό 2-1 έγινε πάλι στο γρουσούζικο 84', όπως στο ματς με την Λα Κορούνια. Αυτή τη φορά είχαμε κόρνερ του Μπακίνι, κεφαλιά του φρέσκου Τρεζεγκέ και... 2-1.
 Ετσι χάθηκε ένα ματς που μπορούσε να τελειώσει και ισόπαλο, δίνοντας πίσω στους Παναθηναϊκούς όλα εκείνα που είχαν χάσει στο 1-1 με τη Λα Κορούνια πριν από μία βδομάδα και προσφέροντας ως διά μαγείας λύση σε όλα τα προβλήματα που ταλαιπώρησαν τους παίκτες τις τελευταίες μέρες, με τους καβγάδες για τα πριμ και την αμφισβήτηση του προπονητή Αγγελου Αναστασιάδη.
 Ισως το 1-2, παρ' ότι δεν διορθώνεται, ούτε βοηθάει σε παραπέρα καλή πορεία, να είναι η αφορμή για να ηρεμήσουν όλοι και να σκεφτούν πώς θα αξιοποιήσουν, από 'δω και πέρα, τις δυνατότητες της ομάδας...
 Βέβαια, οι παίκτες του Παναθηναϊκού θα μπορούσαν να κρατήσουν πέντε-έξι λεπτά ακόμη, αν άντεχαν τα πόδια του Γιώργου Καραγκούνη (που ζήτησε μόνος και βγήκε) και του Αγγελου Μπασινά. Ηταν οι δύο οι οποίοι κρατούσαν όρθια την ομάδα τους στο κέντρο, μπλοκάροντας όλο το σύστημα των Ιταλών που δεν ήταν σε θέση να ανασάνει και να αναπτυχθεί.
 Η Γιουβέντους, λοιπόν, τα χρειάστηκε, παρ' ότι προηγήθηκε. Ηταν ένα γκολ-γκαντεμιά, που θύμισε λίγο εκείνο το άλλο, στο Κίεβο, πριν από δύο χρόνια, όταν πήγε να αποκρούσει ο Κιάσος, βρήκε η μπάλα την πλάτη του Μπασινά κι έχασε ο Παναθηναϊκός με 2-1 από την Ντιναμό. Ετσι και χθες, στο 35', στο σουτ του Τακινάρντι, χτύπησε η μπάλα στο δοκάρι έπιασε... πλάτη Νικοπολίδη και πήγε δίχτυα... 1-0.
 Η... κουφή φάση έγινε στο κρίσιμο πεντάλεπτο από το ημίωρο και μετά, όταν ο Παναθηναϊκός... παρακλείστηκε, οι αμυντικοί έκαναν τρεις-τέσσερις αδικαιολόγητες, και με ελάχιστη πίεση, λάθος πάσες στα πόδια Γιουβεντίνων, ώσπου έγινε το μοιραίο σφάλμα και μπήκε το γκολ.
 Μα αντί, έτσι όπως ήρθαν τα πράγματα, να μπουν στο καβούκι τους οι Παναθηναϊκοί και να τους πάρει από κάτω, αυτοί βγήκαν πολύ πολύ μπροστά και με τσαμπουκά! Ο Λυμπερόπουλος πήγε να ισοφαρίσει στο 42', όταν πρόλαβε να τσιμπήσει λίγο την μπάλα και να πλασάρει, αλλά τα πόδια του πεσμένου Φαν Ντερ Σαρ έδιωξαν κατά τύχη. Και λίγο αργότερα στο 45' και κάτι, η... λεπτομέρεια αυτή ξεχάστηκε, καθώς έγινε το μεγάλο μπαμ που παρά λίγο να κρατήσει ώς το τέλος. Εκεί ο Γιάννης Γκούμας με έναν κεραυνό από 35 μέτρα, που ούτε ο ίδιος κατάλαβε πώς τον έπιασε (!), κόλλησε τον Ολλανδό διεθνή τερματοφύλακα στον τοίχο. Η μπάλα έφυγε με τρομακτική δύναμη από το δεξί πόδι του και σφηνώθηκε στη γωνία, αφήνοντας σύξυλους τους 25 χιλιάδες θεατές... 1-1.
 Ηταν το καλύτερο τονωτικό για το δεύτερο ημίχρονο, που προβλεπόταν... θυελλώδες. Ομως ο Παναθηναϊκός βγήκε αποφασισμένος να συνεχίσει. Ξαναβγήκε μπροστά και στο 58' ήταν η σειρά του Καραγκούνη να χαζέψει το γήπεδο. Ομως, η δική του βολίδα έφυγε μόλις άουτ, ξαναβάζοντας στη σωστή θέση τις καρδιές των Γιουβεντίνων. Βάλτε σ' αυτά κι ένα παραλίγο αυτογκόλ του Παραμάτι πάνω στη σύγχυση και μια-δυο μικρότερες ευκαιρίες, για να καταλάβετε ότι η ομάδα μας δεν αστειευόταν.
 Η Γιούβε δεν μπόρεσε να βρει λύσεις, ούτε όταν έφυγε από το παιχνίδι το... προβληματικό παιδί των Ιταλών, ο Αλεσάντρο ντελ Πιέρο, που δεν περπατούσε με τίποτα, για να πάρει τη θέση του ο Νταβίντ Τρεζεγκέ. Ο Παναθηναϊκός ήταν ο κυρίαρχος, ο κόσμος σφύριζε, καθώς έβλεπε τους ακριβοπληρωμένους να μην μπορούν να βγουν με τίποτα μπροστά, αλλά...
 Από το 80' άρχισαν τα δύσκολα. Ο Νασιόπουλος προτιμήθηκε από τον Βαζέχα, ο Καραγκούνης δήλωσε αδυναμία να συνεχίσει από την κούραση και την υπερπροσπάθεια και άφησε τη θέση του στον Καρλ Xάιντς Πφλίπσεν, αλλά η ομάδα δεν άντεξε ώς τη λήξη, τρώγοντας γκολ από στημένη φάση.
 Kίτρινες κάρτες από το Σουηδό διαιτητή Πέντερσεν στον Φύσσα, τον Μπακίνι και τον Τακινάρντι.
 ΠΑΝΑΘΗΝΑΪΚΟΣ: Νικοπολίδης, Ολιβάρες, Φύσσας, Βόκολος, Χένρικσεν, Γκούμας, Μπασινάς, Καραγκούνης, Κόλα, Λυμπερόπουλος, Βαζέχα (76' Νασιόπουλος).
 ΓΙΟΥΒΕΝΤΟΥΣ: Φαν Ντερ Σαρ, Παραμάτι, Πεσότο (46' Μπακίνι), Φεράρα, Τούντορ, Κόντε (58' Πιριντέλι), Τακινάρντι, Ντάβιτς, Ζιντάν, Ιντσάγκι, Ντελ Πιέρο (63' Τρεζεγκέ).
