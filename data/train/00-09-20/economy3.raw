«Το ευρώ μπορεί να πάει και πιο χαμηλά»
 εκτίμηση αυτή, αρκετά...μελαγχολική για το μέλλον του ευρώ, προέρχεται από διοικητικά στελέχη της Τράπεζας της Ελλάδος και αντανακλά με τον πλέον ακριβή τρόπο τις προοπτικές του κοινού ευρωπαϊκού νομίσματος έτσι όπως αυτές προδιαγράφονται στις αναλύσεις της Ευρωπαϊκής Κεντρικής Τράπεζας.
* Οπωσδήποτε, αναφέρουν αρμόδια στελέχη της ΤτΕ, αυτό δεν είναι καθόλου ευχάριστο για κανέναν και δεν ανταποκρίνεται στα δεδομένα των ευρωπαϊκών οικονομιών. 
 Η διόρθωση προς τα πάνω, προσθέτουν, θα έρθει αλλά το πότε κανείς δεν το γνωρίζει ακόμα.
 Την ιδια περίπου εκτίμηση έκανε μετά την προχθεσινή νέα «βουτιά» της ισοτιμίας
ευρώ δολαρίου στα 85 σεντς, στην «Οικονομική E», αρμόδιο στέλεχος της Ευρωπαϊκής Κεντρικής Τράπεζας. «Η ισοτιμία αυτή δεν δικαιολογείται», υποστήριξε, «από καμία μελέτη από όσες έχουμε κάνει στην ΕΚΤ...». 
 Παράλληλα διευκρίνισε ότι η πρόσφατη παρέμβαση της διοίκησης της ΕΚΤ για στήριξη του ευρώ με αγορές 2, 5 δισ. ευρώ, «δεν ήταν παρα μια μικρή δοκιμή για να δοκιμασθούν τα αντανακλαστικά της αγοράς».
 Ο ίδιος μάλιστα παράγοντας υποστήριξε στην «Οικονομική E» ότι δεν θα πρέπει να
αποκλείεται μια «μαζική παρέμβαση στο άμεσο μέλλον» για τη στήριξη του ευρώ, αλλά αρνήθηκε να επιβεβαιώσει τις πληροφορίες για συμφωνία μεταξύ των κεντρικών τραπεζών των ΗΠΑ (FED) και της Ιαπωνίας με τη διοίκηση της Ευρωπαϊκής Κεντρικής Τράπεζας στο εγχείρημα αυτό, παρά τα περί του αντιθέτου δημοσιεύματα των τελευταίων ημερών.
 Αρμόδιο διοικητικό στέλεχος της ΤτΕ, εκφράζοντας την προσωπική του άποψη, υποστήριξε στην «Οικονομική Ε» ότι η αναστροφή της πτωτικής τάσης του ευρώ είναι πολύ πιθανό να αρχίσει στα τέλη του 2001, όταν πλέον θα πλησιάζει η στιγμή που το ευρώ θα αρχίσει να κυκλοφορεί σε φυσική μορφή και πολλές χώρες, αλλά και οι πολίτες τους θα απορροφήσουν τεράστιους όγκους του νέου χαρτονομίσματος. Τότε, σημειώνεται, «όταν θα αρχίσει να κρατά ο κάθε συναλλασσόμενος και ο απλός πολίτης το πραγματικό νόμισμα στα χέρια του η εμπιστοσύνη στο νόμισμα θα ισχυροποιηθεί».
 «Βέβαια υπάρχουν και ορισμένα άλλα φαινόμενα που έχουν συμβάλει στην αδυναμία του ευρώ, πέραν της παρατεταμένης και ισχυρής ανάπτυξης της αμερικανικής οικονομίας. Για παράδειγμα, την τελευταία περίοδο υπήρξαν πολύ μεγάλες ρευστοποιήσεις ευρώ και αγορές δολαρίων από τις ευρωπαϊκές επιχειρήσεις για τις εξαγορές αμερικανικών επιχειρήσεων, ενώ παράλληλα συνεχίστηκαν οι εισροές κεφαλαίων για επενδύσεις στις αμερικανικές αγορές λόγω της διαφοράς επιτοκίων».
 Από την ΕΚΤ, πάντως επιμένουν στην άποψη πως από το 2001 όταν ο ρυθμός ανάπτυξης της ευρωζώνης θα ξεπερνά κατά 0, 2% περίπου εκείνον των ΗΠΑ, η τάση πτώσης του ευρώ έναντι του δολαρίου θα ανακοπεί και θα ισχυροποιηθεί η ισοτιμία του ευρωπαϊκού νομίσματος. Η εκτίμηση αυτή βέβαια δεν λαμβάνει υπ' όψιν της τις ενδεχόμενες σοβαρές επιπτώσεις στο ευρωπαϊκό ΑΕΠ που θα έχει μια ενδεχόμενη παράταση της πετρελαϊκής κρίσης...
 Το πρόβλημα για την ελληνική οικονομία πάντως εμφανίζεται «διπλό». Η πτώση του
ευρώ «υποχρεώνει» και τη δραχμή σε μια καθοδική τάση και μάλιστα ταχύτερη -λόγω της προσαρμογής στην κεντρική ισοτιμία μέσα στο επόμενο τρίμηνο- έναντι του δολαρίου σε μια περίοδο που από μόνη της η δραχμή δεν θα είχε τόσο μεγάλη διολίσθηση απέναντι στο αμερικανικό νόμισμα. Αν στην «πίεση» αυτή προστεθούν σωρευτικά και οι επιπτώσεις από την αύξηση της τιμής του πετρέλαιου που για την Ελλάδα επιδεινώνεται ακόμη περισσότερο λόγω της «βίαιης» διολίσθησης απέναντι στο δολάριο, είναι φανερό ότι οι συνέπειες αποκτούν πολλαπλασιαστικό χαρακτήρα.
 Πράγματι, παραδέχονται από την ΤτΕ, εμείς έχουμε να αντιμετωπίσουμε δύο προβλήματα, το ευρώ και το πετρέλαιο. «Θα έχουμε επιπτώσεις κυρίως στον πληθωρισμό, γεγονός που θα πρέπει να αντιμετωπιστεί. Οπωσδήποτε οι επιπτώσεις στην τσέπη του καταναλωτή δεν θα είναι καθόλου ευκαταφρόνητες όσο διαρκέσει αυτή η πίεση.
 Για το πώς θα αντιμετωπιστούν οι πιέσεις αυτές, έχουν γίνει πολλές συσκέψεις στο οικονομικό επιτελείο της κυβέρνησης τις τελευταίες ημέρες και οι συναρμόδιοι υπουργοί έχουν αναλάβει να δώσουν στον υπουργό Εθνικής Οικονομίας εναλλακτικά σενάρια για τους επόμενους έξι μήνες με όλες τις ενδεχόμενες εξελίξεις. Το μοναδικό ενδεχόμενο που έχει αποκλειστεί από τα σενάρια αυτά είναι η περαιτέρω μείωση του ειδικού φόρου στα καύσιμα. Το EKΟFIN της ευρωζώνης έχει ανεπισήμως αποφασίσει, πράγμα που θα επαναβεβαιωθεί στη συνάντηση των υπουργών Οικονομικών στις 28 Σεπτεμβρίου, ότι δεν μπορεί να γίνει άλλη μείωση των φόρων στα καύσιμα και δεν θα υπάρξει η παραμικρή υποχώρηση σ' αυτό προκειμένου να "αφοπλισθεί" το εργαλείο αυτό "ως μέσο πίεσης
