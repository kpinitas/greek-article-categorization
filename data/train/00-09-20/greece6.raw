 Ενα πρωτοποριακό σύστημα το οποίο θα δίνει συμβουλές, μέσω ηλεκτρονικού υπολογιστή, στους επενδυτές που παίζουν σε μετοχικά αμοιβαία κεφάλαια στο Χρηματιστήριο, επινοείται στο Πολυτεχνείο Κρήτης.
 Το σύστημα αυτό, το οποίο όταν ολοκληρωθεί αναμένεται να κάνει συγκεκριμένες προτάσεις με μαθηματικό τρόπο στους επενδυτές, παρουσιάστηκε για πρώτη φορά χθες σε διεθνές συνέδριο με θέμα: «Λήψη αποφάσεων υπό καθεστώς αβεβαιότητας στο παγκόσμιο περιβάλλον του 21ου αιώνα», το οποίο πραγματοποιείται στο Μεσογειακό Αγρονομικό Ινστιτούτο Χανίων (ΜΑΙΧ). 
 Το συνέδριο οργανώνουν το Εργαστήριο Συστημάτων Xρηματοοικονομικής Διοίκησης του Πολυτεχνείου Κρήτης, σε συνεργασία με το ΜΑΙΧ και τη διεθνή επιστημονική εταιρεία SIGEF. Το συγκεκριμένο σύστημα έχει εκπονηθεί στο Εργαστήριο Συστημάτων Χρηματοοικονομικής Διοίκησης του Πολυτεχνείου Κρήτης και είναι η διδακτορική εργασία της Ντίνας Πενταράκη, υπό την επίβλεψη του διευθυντή του Εργαστηρίου, καθηγητή Κώστα Ζοπουνίδη.
 Η λειτουργία του είναι απλή: Σε υπολογιστή καταχωρούνται όλα τα δεδομένα που αφορούν τα μετοχικά αμοιβαία κεφάλαια στο Χρηματιστήριο. Στη συνέχεια, με βάση
πολλαπλά κριτήρια, ο υπολογιστής στον οποίο λειτουργεί το σχετικό πρόγραμμα, εμφανίζει μια λίστα από τα πλέον δυναμικά έως τα λιγότερο δυναμικά αμοιβαία κεφάλαια, κατά σειρά προτεραιότητας.
 Σε δεύτερη φάση, ο επενδυτής μπορεί να επιλέξει, για παράδειγμα τα πρώτα δέκα αμοιβαία κεφάλαια (από το σύνολο εκείνων που εμφανίζονται) και με βάση μια τεχνική μαθηματικού προγραμματισμού (προγραμματισμός στόχων) να επιτύχει τη σύνθεση μεταξύ των δέκα πρώτων κεφαλαίων. Δηλαδή, όπως επισημάνθηκε, το πρόγραμμα αναμένεται να προτείνει στον επενδυτή, πόσο τοις εκατό να επενδύσει σε καθένα από τα δέκα πρώτα αμοιβαία κεφάλαια. Ο κ. Ζοπουνίδης εξήγησε ότι «η συγκεκριμένη τεχνική που παρουσιάστηκε χθες, είναι νέα, δεν έχει δοκιμαστεί, αλλά πιστεύουμε ότι θα έχει καλά αποτελέσματα», και συνέχισε: 
 «Προσπαθήσαμε πρώτον να κατατάξουμε τα αμοιβαία κεφάλαια (δουλέψαμε πάνω στα μετοχικά μόνο), με βάση το ποια ήταν τα πιο καλά τα δύο τελευταία χρόνια, τόσο
από πλευράς αποδοτικότητας όσο και κινδύνου. Αλλά δεν βασιστήκαμε μόνο σε ένα κριτήριο. Πήραμε πολλαπλά κριτήρια και η μεθοδολογία μας κατέταξε τα 34 μετοχικά κεφαλαία τα οποία πήραμε από το σύνολο με στοιχεία της διετίας 1998-1999. Μετά, δεν σταματήσαμε εκεί. Προτείναμε μία νέα τεχνική, η οποία όχι
μόνο ταξινομεί αλλά και κάνει σύνθεση των αμοιβαίων κεφαλαίων. Αν, δηλαδή, κάποιος επενδυτής έχει κάποια χρήματα, δεν θα τα παίξει σε ένα μετοχικό αμοιβαίο κεφάλαιο. Θα κάνει μία επιλογή (μέσω του συγκεκριμένου προγράμματος) και θα τα παίξει σε δέκα μετοχικά, ώστε κάπως να περιορίσει τον κίνδυνο».
