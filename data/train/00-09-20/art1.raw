 σκηνοθέτης Nτάγκλας Σερκ ξαναγυρίζει στον κινηματογράφο «Παλλάς» της οδού Βουκουρεστίου, όπως στα χρόνια του '50, όταν η κοσμική Αθήνα έτρεχε να δει τις
ταινίες του, το «Υπέροχο μυστικό» (Ροκ Χάτσον - Τζέιν Γουάιμαν) και τα άλλα υπέροχα μελοδράματα.
 Στο 13ο Πανόραμα Ευρωπαϊκού Κινηματογράφου της «Ελευθεροτυπίας» (εγκαινιάζεται
το Σάββατο) ξεχωριστή θέση έχει το αφιέρωμα για τα 100 χρόνια από τη γέννηση του δανικης καταγωγής Χανς Ντέτλεφ Σερκ (1900-1987), ο οποίος έκανε την καριέρα του στο Χόλιγουντ.
 Μια σειρά διάσημων ταινιών («Υπέροχο μυστικό», «Γραμμένο στον άνεμο», «Το τελευταίο αίμα του πολέμου», «Βρώμικοι άγγελοι», «Αυτή είναι η ζωή μου» κ.ά.) που δημιούργησαν το μύθο «του πατέρα του μελό» θα θαυμάσει το κοινό σ' αυτή την εκδήλωση. Ενας σκηνοθέτης που στην εποχή του δεν εκτιμήθηκε ιδιαίτερα από την κριτική, κρυμμένος πίσω από λαμπερά ονόματα, τη Λάνα Τάρνερ, τον Ροκ Χάτσον, την Μπάρμπαρα Στάνγουικ, τη Λορίν Μπακόλ, σε μια «μίμηση ζωής».
 Τα χρόνια πέρασαν, ο Ντάγκλας Σερκ γύρισε την τελευταία ταινία του, «Αυτή είναι η ζωή μου» το 1959, σταμάτησε να δουλεύει αρκετά νέος, σχεδόν ξεχάστηκε.
Στη δεκαετία του '70 ξαναήλθε στην επικαιρότητα με τον Ράινερ Βέρνερ Φασμπίντερ, αθεράπευτο θαυμαστή της θεματολογίας του και γενικότερα του έργου του, με σειρά ταινιών άμεσα επηρεασμένων από τον Σερκ. Το μελόδραμα περνούσε πλέον σε νέα φάση και η γοητεία του φαινόταν αξεπέραστη, μέσα από καταστάσεις τραβηγμένες στα άκρα, τεράστια συγκινησιακή δύναμη, αλλά και μια κοινωνική διάσταση σε πρώτο πλάνο. Ιδιαίτερα η ταινία «Ο φόβος τρώει τα σωθικά», από τις
πρώτες του Φασμπίντερ, αποτελεί καινούργια μεταφορά τού «Οσα επιτρέπουν οι ουρανοί» του Σερκ (Ροκ Χάτσον - Τζέιν Γουάιμαν) σε διαφορετικό βέβαια πλαίσιο,
αλλά με τις κοινωνικές συμβάσεις ενάντια σ' έναν «ανάρμοστο» έρωτα.
 Από τη Γερμανία, πρώτα στο θέατρο και συνέχεια στην οθόνη, χρόνια του '30, ξεκινά η καριέρα του νεαρού σκηνοθέτη. Εκανε ταινίες με τα μεγάλα αστέρια της εποχής, τη Ζάρα Λεάντερ («Χαμπανέρα»), τη Μάρθα Εγκερθ («Eρωτικό τραγούδι»), πέρασε για σύντομο διάστημα στη Γαλλία, και μέσα στον πόλεμο, αρχές του '40, έφτασε στο Χόλιγουντ, για να προστεθεί στην ονομαστή παροικία των Ευρωπαίων, ιδιαίτερα των Γερμανών από τον Λούμπιτς μέχρι τον Μπίλι Γουάιλντερ.
 Αρχίζει την καριέρα του το 1940, θυσιάζοντας στην αντιναζιστική προπαγάνδα «Hitler's madman» και στη συνέχεια, το 1944, περνά στο «Summer storm», ταινία που θα δείξει και τον κατοπινό δρόμο του. Ηταν ένα ερωτικό δράμα, βασισμένο σε
νουβέλα του Τσέχοφ, μεταφρασμένη με ξεχωριστή ευαισθησία, πειστικότηα στους χαρακτήρες και ωραίες παρουσίες: τη μοιραία Λίντα Νταρνέλ και τον Τζορτζ Σάντερς.
 Θα συνεργαστεί με μεγάλα ονόματα -Μπάρμπαρα Στάνγουικ, Σαρλ Μπουαγέ, Κλοντέτ Κολμπέρ- και στις αρχές του '50 εγκαινιάζεται η λαμπερή περίοδος της μυθολογίας των υπέροχων μελοδραμάτων, κορύφωμα στη χολιγουντιανή προσφορά του.
 Μια περίοδος πέντε χρόνων με περίπου δέκα ταινίες.
 Πάθος, έρωτες, δραματικές συγκρούσεις, επεμβάσεις της μοίρας και συμπτώσεις συνθέτουν εικόνες, πρόσωπα, καταστάσεις που πάλλονται από δύναμη και ζωή, έστω
«μίμηση ζωής». Μέσα στις ψεύτικες συμβάσεις στις οποίες κυλούν οι ιστορίες του
Σερκ, η σύνθεση της εικόνας παίζει πρωταρχικό ρόλο στο έργο του, ο χώρος δίνει
το στίγμα του και τα πρόσωπα πολλές φορές παίρνουν τραγικές διαστάσεις.
 Από το «Υπέροχο μυστικό» (1954), ιστορία ενός πλεϊμπόι που γίνεται αιτία να τυφλωθεί η γυναίκα που αγαπά, ο Ροκ Χάτσον κυριαρχεί στη μυθολογία του Σερκ, στα χρόνια του '50, ανάμεσα στην Τζέιν Γουάιμαν, τη Λορίν Μπακόλ, την Ντόροθι Μαλόουν.
 Το 1958 ο Σερκ συναντιέται με το διάσημο συγγραφέα Εριχ Μαρία Ρεμάρκ, στο «Τελευταίο αίμα του πολέμου», ένα τρυφερό αντιπολεμικό δράμα.
 Εδώ έχουμε την ερωτική ιστορία δύο νέων παιδιών μέσα στη φρίκη του Β' Πολέμου και βλέπουμε τον ήρωα Σερκ-Ρεμάρκ να αγαπά με πάθος, να σκοτώνει χωρίς μίσος και να πεθαίνει μ' ένα ερώτημα... Τζον Γκάβιν και η Γερμανίδα Λιζελότ Πούλβερ στους ρόλους, ενώ ως ηθοποιός εμφανίζεται και ο συγγραφέας.
 Ο κύκλος για τον Ντάγκλας Σερκ κλείνει το 1959 με το «Αυτή είναι η ζωή μου» (Imitation of life), βασισμένο στο ρομάντζο της Φάνι Χέρστ, με τη Λάνα Τάρνερ στην εποχή της εκθαμβωτικής της ωριμότητας. Συρροή συμπτώσεων φέρνει κοντά δύο
γυναίκες, με τα προβλήματα των παιδιών τους, μια διάσημη σταρ και τη μαύρη υπηρέτριά της, μέσα στον κύκλο της ζωής. Φινάλε αξεπέραστο της μαεστρίας του Σερκ με όλα τα πρόσωπα στην εκκλησία, στη διάρκεια μιας κηδείας, με τη σπαραχτική φωνή της Μαχάλια Τζάκσον.
