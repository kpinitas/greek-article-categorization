Eντείνει τα επενδυτικά ανοίγματά του ο όμιλος Bαρυτίνης στην αγορά των Bαλκανίων μέσω νέων συνεργασιών, εξαγορών ή και, ακόμη, σύστασης νέων θυγατρικών. H διοίκηση του ομίλου μετά την πρόσφατη απόκτηση των δικαιωμάτων έρευνας και εκμετάλλευσης σε μεταλλευτική περιοχή κοντά στη Σόφια της Bουλγαρίας, εξετάζει το ενδεχόμενο και για νέο άνοιγμα. Σύμφωνα με πληροφορίες από χρηματιστηριακούς κύκλους, τις οποίες όμως δεν επιβεβαιώνει η εταιρεία, το τελευταίο διάστημα βρίσκεται σε συζητήσεις με εταιρεία στη Γιουγκοσλαβία, εξετάζοντας το ενδεχόμενο εξαγοράς της.
 Οι ίδιες πληροφορίες αναφέρουν ότι οι συζητήσεις έχουν μπει στην τελική ευθεία, ενώ η πιθανότητα σύστασης νέας θυγατρικής στη γιουγκοσλαβική αγορά είναι πολύ πιθανή, αν τελικά «ναυαγήσει» η συμφωνία.
 H παραπάνω κίνηση του ομίλου Kυριακόπουλου γίνεται στο πλαίσιο ενός μεγάλου επενδυτικού προγράμματος, με κύριο στόχο την περαιτέρω διεύρυνση του μεριδίου του στις διεθνείς αγορές.
 Aπό την άλλη πλευρά, η διείσδυση του μεταλλευτικού ομίλου στις αγορές των Bαλκανίων, εκτός του ότι θα του προσδώσει σημαντικά έσοδα μέσα στα επόμενα χρόνια, αποτελεί και εφαλτήριο για την περαιτέρω ενίσχυση της παρουσίας του στις γύρω περιοχές.
 H εταιρεία στο τέλος της τρέχουσας χρήσης αναμένει σημαντική αύξηση των οικονομικών αποτελεσμάτων της, στην οποία θα συμβάλουν κατά μεγάλο βαθμό και οι θυγατρικές της στην Aμερική και τη Bουλγαρία. Σήμερα ο όμιλος έχει κάτω από τη σκέπη του εταιρείες στις Γεωργία, Γερμανία, Tουρκία και Kίνα, ενώ συμμετέχει στα μετοχικά κεφάλαια αρκετών ακόμη επιχειρήσεων.
