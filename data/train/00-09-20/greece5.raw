 Γυναίκες, θύματα ενδοοικογενειακής βίας και λιγοστοί άντρες ανταποκρίθηκαν στο κάλεσμα της Γενικής Γραμματείας Ισότητας να γνωστοποιήσουν τα προβλήματά τους μέσω της γραμμής SΟS, η οποία άρχισε να λειτουργεί εδώ και περίπου ενάμισι μήνα στο 3220900. 
 Στο σύντομο αυτό χρονικό διάστημα καταγράφηκαν από τους υπεύθυνους κοινωνικούς
λειτουργούς και ψυχολόγους 8 έως 10 τηλεφωνήματα γυναικών-θυμάτων χρόνιας οικογενειακής βίας. «Υπήρξαν όμως και οι εκπλήξεις», όπως ανέφερε στην «Ε» η υπεύθυνη της «Γραμμής SΟS και του Κέντρου Κακοποιημένων Γυναικών της Αθήνας», κοινωνική λειτουργός Ελένη Κτώνα, όπως π.χ. τηλεφωνήματα θυμωμένων ανδρών που διαμαρτύρονταν «γιατί η Γ.Γ. Ισότητας ξεσηκώνει τα μυαλά των γυναικών». Καταγράφηκαν επίσης μεμονωμένα περιστατικά ανδρών που έχουν πέσει θύματα βίας των γυναικών συντρόφων τους και οι οποίοι ντρέπονται να καταγγείλουν ότι έχουν
 «Σημαντικό» χαρακτήρισε τον αριθμό των τηλεφωνημάτων η γ.γ. Ισότητας Εφη Μπέκου και υποσχέθηκε ότι, σε συνεργασία με το Κέντρο Ερευνών για θέματα Ισότητας, σύντομα θα δώσει τα στοιχεία επιστημονικά τεκμηριωμένα για το θέμα.
 Ανέφερε επίσης ότι, μετά την πρώτη επαφή, των θυμάτων με τη γραμμή SΟS, αυτά (τα ονόματα) παραπέμπονται στα δύο Συμβουλευτικά Κέντρα Κακοποίησης Γυναικών στην Αθήνα (Μάρνη 32, τηλ.: 5235318 και 5235250) και στο νεοσύστατο του Πειραιά (λειτουργεί από τις αρχές του περασμένου Δεκέμβρη, στην Αλκιβιάδου 76,
τηλ.: 4112091 και 4129101). Τόνισε δε ότι είναι τόσο μεγάλη η προσφυγή των γυναικών θυμάτων σε αυτά, που οι ψυχολόγοι, κοινωνικοί λειτουργοί και νομικοί σύμβουλοι αδυνατούν να δεχθούν τόσα ραντεβού μέσα στο ωράριο της λειτουργίας τους».
 Το γεγονός επιβεβαίωσε και η υπεύθυνη του Κέντρου της Αθήνας Ελένη Κτώνα και ενδεικτικά ανέφερε ότι στο Κέντρο της Μάρνη προσφεύγουν καθημερινά 20-30 γυναίκες, χρόνια θύματα βίας. Αυτές στην πλειονότητά τους ανήκουν σε μεσαίο και προς τα πάνω κοινωνικό και οικονομικό επίπεδο. Είναι θύματα χρόνιας βίας και, το σημαντικότερο, δεν απευθύνονται κατά τις στιγμές κρίσης αλλά δηλώνουν αποφασισμένες να δεχτούν συμβουλές έπειτα από ώριμη σκέψη. 
