 Με καχυποψία υποδέχτηκαν οι Γιουγκοσλάβοι την ανακοίνωση της Ευρωπαϊκής Ενωσης
ότι θα άρει τις κυρώσεις, αν νικήσει η αντιπολίτευση στις εκλογές, ενώ η ισχυρή Ορθόδοξη Εκκλησία διαχώρισε τη θέση της από τον επίσκοπο που υποστήριξε
 Οι Γιουγκοσλάβοι έχουν μικρό αίσθημα εμπιστοσύνης στη Δύση μετά τους βομβαρδισμούς του ΝΑΤΟ και οι πολίτες χθες στους δρόμους δεν έδειξαν ιδιαίτερα
αισιόδοξοι από την ανακοίνωση των Βρυξελλών για άρση των κυρώσεων. Ωστόσο οι αντίπαλοι του Σλόμπονταν Μιλόσεβιτς δεν έκρυψαν τη χαρά τους κάνοντας λόγο για
σημάδι «που αφορά όχι το λαό, αλλά το καθεστώς». Ο υποψήφιος της αντιπολίτευσης στις προεδρικές εκλογές Βόισλαβ Κοστούνιτσα είπε πως «Η πολιτική έναντι της Γιουγκοσλαβίας αλλάζει». Ο Ντάγκολιουμπ Μισούνοβιτς, επικεφαλής ενός εκ των 18 κομμάτων της Συμμαχίας της αντιπολίτευσης, είπε ότι πρόκειται για έκκληση της Ευρωπαϊκής Ενωσης στους ψηφοφόρους να αναζητήσουν το
δρόμο προς μια δημοκρατική κοινωνία. Αντιθέτως σύμβουλος του Βουκ Ντράσκοβιτς που έχει αποστασιοποιηθεί από τα 18 κόμματα της αντιπολίτευσης, έκανε λόγο για
αντιπαραγωγική στάση που θα μπορούσε να θεωρηθεί ανάμιξη στα εσωτερικά της Γιουγκοσλαβίας.
 Χθες η Σερβική Εκκλησία, που έχει μεγάλη λαϊκή απήχηση, διαχώρισε τη θέση της από την άποψη επισκόπου της ο οποίος είχε ταχθεί ανοιχτά υπέρ του Γιουγκοσλάβου προέδρου Σλόμπονταν Μιλόσεβιτς. Σε ανακοίνωσή της η Ιερά Σύνοδος
αναφέρει ότι έκανε έκκληση στις γιουγκοσλαβικές αρχές να αφήσουν τους ψηφοφόρους να αποφασίσουν χωρίς πίεση στις προσεχείς εκλογές. Πρόκειται για τη
δεύτερη έκκληση της εκκλησίας σε διάστημα τεσσάρων ημερών. Τα μέσα ενημέρωσης αγνόησαν και τις δύο Eκκλήσεις. Η Ιερά Σύνοδος διαχώρισε τη θέση της από τον επίσκοπο Φιλάρετο και δήλωσε αιφνιδιασμένη από τη θέση του ότι κανείς δεν μπορεί να αντικαταστήσει το σημερινό πρόεδρο. «Η θέση του δεν είναι και θέση της Σερβικής Ορθόδοξης Εκκλησίας. Εκφράζει προσωπική του άποψη και επομένως δεν υπάρχει καμία υποχρέωση για επίσκοπους, ιερείς και πιστούς», υπογραμμίζεται στην ανακοίνωση. 
 Χθεσινή δημοσκόπηση έδειξε ότι ο Κοστούνιτσα έχει προβάδισμα με 41% έναντι του
Μιλόσεβιτς, που έχει μόνο 20%. Το 30% δήλωσε αναποφάσιστο. Ορισμένοι Σέρβοι αναλυτές πιστεύουν ότι Μιλόσεβιτς θα δηλώσει νικητής ακόμη και εάν χάσει τις εκλογές.
 Η Ρωσία θα στείλει ομάδα βουλευτών στη Γιουγκοσλαβία το Σαββατοκύριακο ως παρατηρητές. Ο πρόεδρος της Σερβίας, Μίλαν Μιλουτίνοβιτς, σύμμαχος του Μιλόσεβιτς, δήλωσε ότι η αντιπολίτευση δεν έχει καμία πιθανότητα επιτυχίας στις εκλογές. Ο πρόεδρος του Μαυροβουνίου, Μίλο Τζουκάνοβιτς, δήλωσε ότι οι εκλογές είναι φάρσα.
