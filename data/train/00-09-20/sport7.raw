Τη μεγάλη αντεπίθεση προς την κορυφή της κατάταξης των μεταλλίων άρχισαν οι Αυστραλοί, με πρωταγωνιστή τον... κολυμβητή-τορπίλη Ιαν Θορπ. Οι διοργανωτές πήραν χθες τρία χρυσά, δύο στην κολύμβηση και ένα στην ιππασία, και έφτασαν τα έξι (όσα και η Κίνα). 
 Εχουν πλέον ένα λιγότερο από τους Αμερικανούς, που μάλιστα βρίσκονται πίσω στο σύνολο των μεταλλίων (18 οι Αυστραλοί έναντι 17 των ΗΠΑ).
 Αγώνισμα της ημέρας ήταν αναμφίβολα τα 4 Χ 200 ελεύθερο στην κολύμβηση, όπου οι Αυστραλοί (Θορπ - Κλιμ - Πίρσον - Κίρμπι) συνέτριψαν το παγκόσμιο ρεκόρ... και τους Αμερικανούς που έμειναν κάποια μήκη σώματος πίσω από τον Κίρμπι που κολυμπούσε τελευταίος. 
 Ο Θορπ έδωσε σχεδόν δυόμισι σώματα διαφορά από την πρώτη αλλαγή και τελικά τα «κανγκουρό» νίκησαν με το εκπληκτικό 7'07''05 (το παλιό ρεκόρ ήταν δικό τους με 7'08''79 από τον Αύγουστο του 1999).
 «Ποτέ δεν είχα σκεφτεί ότι θα μπορούσαμε να νικήσουμε τους Αμερικανούς, αλλά ο κόουτς (Ντον Τάλμποτ) μας είπε πως μπορούμε να είμαστε οι καλύτεροι στον κόσμο», είπε ο Ουίλιαμ Κίρμπι.
 Ο Ολλανδός Πίτερ Φαν ντεν Χούγκεμπαντ... «χτύπησε» ξανά σε έναν ημιτελικό. Στα 100 ελεύθερης κολύμβησης έκανε παγκόσμιο ρεκόρ με 47''84 (το παλιό με 48''18 είχε κάνει το Σάββατο ο Αυστραλός Μάικλ Κλιμ). Ηταν ο πρώτος κολυμβητής που έσπασε το φράγμα των 48'' και βέβαια παραδέχθηκε πως είναι «πολύ ευτυχισμένος που έγραψε ιστορία»! 
 Στα 200 ελεύθερο η «κυρία πεταλούδα» Σούζι Ο' Νιλ χάρισε ένα ακόμη χρυσό στην Αυστραλία, σε ένα στιλ που φαινόταν πως δεν είναι ειδικότητά της, με 1'58''24, ενώ στα 200 μικτή ατομική η Ουκρανή Γιάνα Κλότσκοβα κέρδισε με ολυμπιακό ρεκόρ (2'10''68). 
 Οι ΗΠΑ χθες είχαν... «μέρα πένθους», αφού έχασαν για πρώτη φορά μετά από 112 αγώνες στο σόφτμπολ (που στους Ολυμπιακούς παίζεται μόνο από γυναίκες). Δράστες της μεγάλης έκπληξης οι Γιαπωνέζες. Τους Αμερικανούς αποζημίωσε όμως η νίκη του κολυμβητή Τομ Μάλτσοου στα 200 πεταλούδα με ολυμπιακό ρεκόρ (1'55''35).
 Στην τοξοβολία σάρωσε η Ν. Κορέα κατακτώντας τα τρία μετάλλια στις γυναίκες, με τη 17χρονη Γιουν Μι Γιν να γίνεται χρυσή ολυμπιονίκης. Η Κιμ Σόο Νιουνγκ που είχε πάρει τρία χρυσά στις προηγούμενες Ολυμπιάδες, αρκέστηκε αυτή τη φορά στο χάλκινο...
 Στην ποδηλασία, στα 4.000 μ. ομαδικού πουρσουίτ, η Γερμανία έσπασε το παγκόσμιο ρεκόρ (3'59''781) που είχε κάνει νωρίτερα στον ημιτελικό η Ουκρανία, για να πάρει την πολυπόθητη πρωτιά στον τελικό.
 Στο τζούντο, στα 63 κιλά η 26χρονη Γαλλίδα Σεβερίν Βαντεέντε πήρε το χρυσό μετά από αρκετές ατυχίες και τραυματισμούς, ενώ στα 81 κ. των ανδρών η Ιαπωνία πρόσθεσε μία ακόμη πρωτιά στο παλμαρέ της, με τον Μακότο Τακιμότο. 
 Στο σύνθετο ομαδικό των γυναικών, η ρουμανική ομάδα της ενόργανης γυμναστικής πήρε το πρώτο χρυσό στο συγκεκριμένο αγώνισμα από το 1984, με τις Ολάρου, Αμανάρ, Ραντουτσάν, Μπόμποτς, Ιζαρέσκου και Πρεζακάν που έφτασαν τους 154, 608 βαθμούς. 
 Στο ομαδικό του ιππικού τριάθλου χιλιάδες θεατές πανηγύρισαν τη νίκη της Αυστραλίας με τους Ντάτον, Χόι, Τίνεϊ και Ράιαν που κατέκτησαν το τρίτο συνεχόμενο χρυσό για τη χώρα τους από το 1992, ενώ στο ομαδικό του ξίφους μονομαχίας των γυναικών οι Ρωσίδες νίκησαν την Ελβετία 45-35.
 Στο ελεύθερο πιστόλι την έκπληξη έκανε ο Βούλγαρος Τάνιου Κιριάκοφ, και στο διπλό τραπ των γυναικών το χρυσό πήρε η Σουηδέζα Πία Χάνσεν που ήταν και το πρώτο στους αγώνες για τη χώρα της. 
 Τέλος, στη γυναικεία άρση βαρών, οι Κινέζες συνέχισαν την επίδειξη δύναμης. Στα 63 κιλά η 23χρονη Τσεν Ξιαομίν που πρόβαλε στο προσκήνιο αυτή τη χρονιά, έσπασε δύο παγκόσμια με 112.5 κιλά στο αρασέ και με 242.5 κ. στο σύνολο, για να πάρει το χρυσό. 
 Και στα 69 κ. ήρθε να ολοκληρώσει το θρίαμβο μία άλλη συμπατριώτισσά της, η Λιν Ουένινγκ που κέρδισε στη διαφορά βάρους την πρώτη θέση με 242.5 στο σύνολο, από την Ουγγαρέζα Μάρκους που είχε κάνει παγκόσμιο με 112.5 στο αρασέ. Σ' αυτή την κατηγορία, η Καρνάμ Μαλεσβάρι έγινε η πρώτη Ινδή ολυμπιονίκης όλων των εποχών, κερδίζοντας το χάλκινο. 
 - Mια μυστηριώδης πληροφορία κυκλοφόρησε χθες στο Σίδνεϊ. Σύμφωνα με αυτήν, δύο αθλητές από χώρα που δεν έχει γίνει ακόμη γνωστή έχουν βρεθεί θετικοί σε έλεγχο αντιντόπινγκ. Λέγεται πως είναι αθλητές στίβου και γι' αυτό η Παγκόσμια Ομοσπονδία συνεδρίασε τα δύο τελευταία βράδια.
 - ίδια ανεπιβεβαίωτη πληροφορία αναφέρει πως ακόμη δεν έχουν φτάσει στο Σίδνεϊ και δεν πρόκειται να πάνε, αν η IAAF δεν ανάψει το πράσινο φως...
 - Ο Bραζιλιάνος Σίντνεϊ Παρέλα, δεύτερος στο παγκόσμιο πρωτάθλημα στίβου του 1999 στα 400 μέτρα, θα συμμετάσχει κανονικά στους αγώνες του Σίδνεϊ, αφού η ποινή που του είχε επιβληθεί, ύστερα από κάποιο έλεγχο αντιντόπινγκ, από χθες ακυρώθηκε.
 - Ο πρόεδρος της ΔΟE Xουάν Aντόνιο Σάμαρανκ αναμένεται να επιστρέψει απόψε στο Σίδνεϊ από τη Bαρκελώνη, όπου παραβρέθηκε στην τελετή αποτέφρωσης της γυναίκας του. Aυτό έγινε γνωστό χθες το απόγευμα από μέλη της ΔΟE.
