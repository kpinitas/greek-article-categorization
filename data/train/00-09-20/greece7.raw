Στο σύστημα του ΕΣΥ θα ενταχθεί το νοσοκομείο των φυλακών Κορυδαλλού αλλά και το νοσοκομείο κρατουμένων «Παπανικολάου» στη Θεσσαλονίκη.
 Οπως ανακοίνωσε ο υπουργός Δικαιοσύνης Μιχ. Σταθόπουλος, αποδέχθηκε την πρόταση που του έκανε ο υπουργός Υγείας Αλ. Παπαδόπουλος και ήδη έχουν δρομολογηθεί οι σχετικές διαδικασίες, σε μια προσπάθεια να βελτιωθούν οι συνθήκες νοσηλείας των κρατουμένων.
 Προηγήθηκε συνάντηση του βουλευτή της Ν.Δ. Νικήτα Κακλαμάνη με τον κ. Σταθόπουλο με αποκλειστικό αντικείμενο τα προβλήματα που αντιμετωπίζουν οι ασθενείς κρατούμενοι του Κορυδαλλού. Ο κ. Κακλαμάνης, που ευαισθητοποιήθηκε και επισκέφθηκε πριν από λίγες ημέρες το νοσοκομείο, επισήμανε στον υπουργό ότι η κατάστασή του είναι ακριβώς η ίδια με εκείνη του 1988, με μοναδική διαφορά ότι τότε η αμοιβή των εφημερευόντων γιατρών ήταν 40.000 δρχ., ενώ σήμερα έχει φθάσει στο «ιλιγγιώδες» ποσό των 90.000 δρχ.
 «Το ελάχιστο προσωπικό κάνει ό,τι μπορεί, η κατάσταση όμως από το μεσημέρι και
μετά, από άποψη ιατρικής και κυρίως νοσηλευτικής κάλυψης, μόνον χώρα που ανήκει στην ΟΝΕ δεν θυμίζει», αναφέρει ο κ. Κακλαμάνης, ο οποίος εδώ και 12 χρόνια υποβάλλει υπομνήματα στους εκάστοτε υπουργούς Δικαιοσύνης χωρίς ποτέ να
πάρει απάντηση και χωρίς ποτέ, όπως σημειώνει, να βελτιωθεί η παροχή υπηρεσιών
προς τους ασθενείς κρατουμένους, με εξαίρεση τη θητεία Γιαννόπουλου.
 Ο κ. Σταθόπουλος παραδέχθηκε ότι η κατάσταση του νοσοκομείου Κορυδαλλού δεν είναι καθόλου επιθυμητή, τονίζοντας ότι οι προτάσεις που του κατέθεσε ο κ. Κακλαμάνης (αύξηση των δαπανών, άμεση πρόσληψη προσωπικού, βελτίωση της υποδομής, μέριμνα κυρίως για τους φορείς κρατουμένους) κινούνται προς τη σωστή
