 Ο καιρός είναι «χαρά Θεού» εδώ στο Σίδνεϊ, αλλά καθόλου... χαρά του Κακλαμανάκη! Ο ιστιοπλόος μας έχει κάνει ό,τι μπορεί μέχρι τώρα να μη χάσει την επαφή του με τα μετάλλια και τα καταφέρνει θαυμάσια, αφού χθες ανέβηκε στην πέμπτη θέση της γενικής κατάταξης. Φαίνεται όμως πως έχει φτάσει στα όριά του...
 «Eίμαι μέσα στα μετάλλια, αλλά αν δεν φυσήξει μέσα στις επόμενες δύο ημέρες, δεν ξέρω τι θα γίνει. Εχω φτάσει στα όριά μου. Η άπνοια με έχει σκοτώσει...» έλεγε χθες ο Νίκος εξαντλημένος από την προσπάθεια να κινήσει τη σανίδα του ικανοποιητικά, με μόλις τρία μποφόρ. 
 Αυτή ήταν η χειρότερα ημέρα από τις τρεις που έχουν γίνει τα Μιστράλ μέχρι τώρα και ο πρωταθλητής μας με πρησμένα χέρια (έκανε βελονισμό προχθές) και πόνους στη μέση, σχεδόν προσεύχεται να αρχίσει να φυσάει. Δεν είναι απίθανο να του γίνει η χάρη από σήμερα, καθώς υπάρχει πρόγνωση για αλλαγή του καιρού, αλλά ούτως ή άλλως δεν μπορεί να μην τα βάζει με την τύχη του, καθώς με τα όσα έχουν γίνει μέχρι τώρα, δύσκολα μπορεί να διεκδικήσει το χρυσό μετάλλιο.
 Ο Αργεντίνος Κάρλος Εσπινόλα έχει ξεφύγει αρκετά και είναι πολύ έμπειρος για να χάσει το προβάδισμα, ενώ με τις συνεχείς αναβολές ιστιοδρομιών (χθες έγινε μία αντί για τρεις) χάθηκε και το -αρχικά προγραμματισμένο- σημερινό ρεπό, αφού θα γίνουν δύο ιστιοδρομίες για να καλυφθεί το χαμένο έδαφος. Παρ' όλα αυτά υπάρχει σοβαρό ενδεχόμενο να μη φτάσουν για την ολοκλήρωση του αγώνα ούτε οι δύο εξτρά ημέρες (πέραν των οκτώ) και ο αγώνας να τελειώσει με λιγότερες από έντεκα ιστιοδρομίες. Αυτό σημαίνει ότι αντί για δύο ο Νίκος θα έχει το δικαίωμα να «πετάξει» μόνο μία από τις κακές του ιστιοδρομίες. Οπως καταλαβαίνετε, η άπνοια εδώ στο Σίδνεϊ έχει προκαλέσει αρκετές φουρτούνες.
 Aκόμη και έτσι πάντως είναι αξιέπαινη η προσπάθεια του Νίκου, που κατάφερε να πάρει χθες τη 10η θέση στη μία και μοναδική ιστιοδρομία που έγινε με τρίωρη καθυστέρηση. Επειδή όμως οι περισσότεροι από αυτούς που ήταν πάνω από αυτόν πριν από την κούρσα πήγαν χειρότερα, ανέβηκε στην πέμπτη θέση, η οποία ουσιαστικά τον φέρνει στο βάθρο αν «πετάξει» την... καταραμένη πρώτη κούρσα στην οποία πήρε την 20ή θέση.
 Ο Νίκος έχει τώρα 47 βαθμούς, έναντι 21 του Εσπινόλα, 29 του Αυστριακού Σίμπερ, 30 του Γερμανού Μπαρονιάν, ενώ τέταρτος είναι ο Ισραηλινός Ινμπάρ με 44. 
 Η Αγγελική Σκαρλάτου, από την πλευρά της, είναι στη 18η θέση της γενικής κατάταξης, αφού πήρε την ίδια θέση στη γενική κατάταξη. Και αυτή έλεγε πως αν μείνει έτσι ο καιρός θα πάει χαμένη μια πολύ σημαντική προσπάθεια που έκανε ο Νίκος, αλλά και η ίδια, πηγαίνοντας από καιρό στο Σίδνεϊ και μαθαίνοντας τον καιρό και τα νερά.
 Κανένα πρόβλημα δεν είχε με τον Αιγύπτιο Ελ Σαγιέντ Λασίν ο Καλίν Κρεάνκα, νίκησε με 3-0 (21-6, 21-9, 21-18) μέσα σε 28 λεπτά και πέρασε στους 32 του πιγκ πογκ, έχοντας δύο νίκες με 3-0. Ο πρωταθλητής μας έδειξε ότι είναι σε εξαιρετική κατάσταση και το επιβεβαίωσε και μετά τον αγώνα λέγοντας: «Είμαι σε κατάσταση να κερδίσω οποιονδήποτε αντίπαλο. Σήμερα έπαιξα χωρίς να σκεφτώ καθόλου την τακτική. Επαιξα όπως μου βγήκε...»! 
 Ο αντίπαλος του Κρεάνκα στην επόμενη φάση θα γίνει γνωστό σήμερα. Θα είναι ένας από τους 16 που έχουν περάσει χωρίς αγώνα και θα προκύψει ύστερα από κλήρωση.
 Ο Κρεάνκα είναι και ο μοναδικός εκπρόσωπός μας που συνεχίζει στο πινγκ πονγκ, αφού ο Τσιόκας είναι εκτός των 32 ανεξάρτητα από το αποτέλεσμα του αγώνα που θα έδινε τα ξημερώματαμε τον Ιρανό, Εχτεσαμσαντέχ.
 Δεν τα κατάφερε να περάσει στο δεύτερο γύρο του απλού στο τένις η Λένα Δανιηλίδου, αλλά πάλεψε σκληρά με τη Ρωσία, Αναστασία Μίσκινα, από την οποία έχασε με 2-0 (6-1, 7-5). Η ίδια, που έκλεισε χθες τα 18 της χρόνια, είπε: «Ηταν ένας αντίπαλος στα μέτρα μου, την ήξερα και σίγουρα θα μπορούσα να τα έχω καταφέρει καλύτερα. Πάντως είμαι ευχαριστημένη από τον εαυτό μου. Εχω μείνει πίσω τρεις μήνες λόγω του προβλήματος που είχα στον πρόσθιο χιαστό. Η αλήθεια είναι πως στους Ολυμπιακούς Αγώνες στόχος ήταν η συμμετοχή και μόνο...» που είδε μετά τον αγώνα τον πατέρα της να την περιμένει έξω από το γήπεδο με μια ιδιότυπη τούρτα. Ενα μπαλάκι με δύο κεριά που συμβόλιζαν τα δεκαοκτώ της χρόνια...
 Ιδια με τις προηγούμενες ήταν και η χθεσινή ημέρα στην κολύμβηση, αφού όλοι οι εκπρόσωποί μας αποκλείστηκαν. Ο μοναδικός που ξεχώρισε ήταν ο Σπύρος Μπιτσάκης που κολύμπησε στα 100μ. ελεύθερο και ήταν 3ος στη σειρά του με 51.28 και 34ος ανάμεσα στους 73 αθλητές που πήραν μέρος στον αγώνα. Εμεινε όμως μακριά από το πανελλήνιο ρεκόρ (50.93) και είπε μετά την προσπάθειά του: «Είχα προετοιμαστεί για πανελλήνιο ρεκόρ, αλλά στο κατοστάρι τα εκατοστά ανεβοκατεβαίνουν συνεχώς και για να φτάσεις στις μεγάλες επιδόσεις πρέπει να δουλεύεις πολύ στο μυαλό και στο νερό. Στόχος μου είναι να δουλέψω σκληρά για τους Αγώνες στην Αθήνα το 2004. Δεν αρκεί όμως μόνο η προσπάθεια των αθλητών, πρέπει να ευαισθητοποιηθούν κι αυτοί που ασχολούνται παραγοντικά με την κολύμβηση».
 Στα 200μ. πεταλούδα η Ζαμπία Μελαχρινού έκανε μέτρια επίδοση (2.17.87) και πήρε την 31η θέση ανάμεσα σε 36 αθλήτριες. Μετά τον αγώνα δεν θέλησε να πει τίποτα και έφυγε τρέχοντας για τα αποδυτήρια.
 Αλλά η πραγματική αποτυχία ήταν η εμφάνιση της φιλόδοξης τετράδας μας στα 4x200μ.ελεύθερο. Οι Οικονόμου, Μαγγανάς, Μπιτσάκης, Γιαννιώτης έκαναν 7.35.77 και πήραν τη 15η θέση, ανάμεσα στις 16 ομάδες που πήραν μέρος και αυτό γιατί ακυρώθηκε το Κιργκιστάν. Αυτά τα παιδιά σίγουρα έχουν ταλέντο, αλλά χρειάζεται πολύ προσπάθεια για να το βγάλουν και στον αγώνα. Ο Θανάσης Οικονόμου πάντως είπε: «Δεν είμαστε καθόλου ευχαριστημένοι από το χρόνο μας. Ομως, έχουμε κάνει σημαντική βελτίωση τον τελευταίο καιρό. Ημασταν ομάδα του 7.40 και βρεθήκαμε ξαφνικά να κυνηγάμε χρόνο κάτω από 7.30. Εχουμε όρεξη, αλλά πρέπει να μας προσέξουν και οι υπεύθυνοι, και τότε σίγουρα μπορούμε να πάμε πολύ καλύτερα. Εχουμε τη θέληση για μεγάλα πράγματα...».
