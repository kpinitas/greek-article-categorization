 Σκληρή μάχη και διαγκωνισμός των υποψηφίων στο διαγωνισμό των εκπαιδευτικών που
αρχίζει αυτό το Σαββατοκύριακο, 23 και 24 Σεπτεμβρίου, και την ευθύνη της διεξαγωγής του έχει το ΑΣΕΠ.
 Οι 65.889 υποψήφιοι θα ριχτούν στη μάχη για 10.398 θέσεις· έτσι οι πιθανότητες
επιτυχίας είναι περίπου ένας επιτυχών στους έξι υποψηφίους, αναλογία που θα βελτιωθεί σημαντικά για εκείνους που τελικά θα είναι συνεπείς στο ραντεβού τους και θα συμμετάσχουν στο διαγωνισμό, καθώς συνήθως η αποχή μεταβάλλει προς
το ευνοϊκότερο τα δεδομένα για τους υποψηφίους. Ο γραπτός διαγωνισμός των εκπαιδευτικών θα συνεχιστεί το μεθεπόμενο Σαββατοκύριακο, 30 Σεπτεμβρίου και 1
Οκτωβρίου, και η εξέταση θα γίνει σε δύο θεματικές ενότητες ανά κλάδο (πρωί - απόγευμα): η πρώτη θα καλύπτει το γνωστικό αντικείμενο του κλάδου και η δεύτερη τη διδακτική μεθοδολογία και τα παιδαγωγικά θέματα.
 Ενδιαφέρον παρουσιάζουν οι μεγάλες αυξομειώσεις και διαφορές στην αναλογία υποψηφίων θέσεων που διαμορφώνουν και τις πιθανότητες επιτυχίας κατά κλάδο, τόσο στην πρωτοβάθμια όσο και στη δευτεροβάθμια εκπαίδευση. Ετσι, ενώ οι νηπιαγωγοί έχουν αναλογία ένας προς 7 και οι φυσικοί ένας στους 12 στην πρωτοβάθμια εκπαίδευση, οι δάσκαλοι είναι ιδιαίτερα τυχεροί, αφού η αναλογία στη σχολή τους είναι ένας προς ενάμιση (ένας προς 1, 46 για την ακρίβεια), γεγονός που σημαίνει ότι με μια καλή προετοιμασία και λίγη τύχη ο δρόμος προς το διορισμό είναι ανοιχτός. Ο σκληρότερος ανταγωνισμός ανήκει στους καθηγητές της Φυσικής Αγωγής, όπου μόλις ένας στους 84 θα επιτύχει, αφού οι υποψήφιοι είναι 10.673 και οι θέσεις μόνο 126. Σκληρή η μάχη και για τους κοινωνιολόγους, με αναλογία ένας προς 51, αλλά και στους υποψηφίους της Γαλλικής Γλώσσας, με έναν επιτυχόντα στους 48 υποψηφίους. Aντιθέτως, η θεά...τύχη των ποσοστών επιτυχίας είναι με το μέρος των υποψηφίων της Πληροφορικής και των πτυχιούχων Νομικών και Πολιτικών Eπιστημών, όπου η αναλογία είναι περίπου ένας προς έναν, δημιουργώντας τις ευνοϊκότερες των προϋποθέσεων για όσους συμμετέχουν στο διαγωνισμό σε αυτούς τους κλάδους.
