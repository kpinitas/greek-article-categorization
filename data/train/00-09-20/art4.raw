Με δέντρο φορτωμένο με καρπούς, παρομοιάζει τον Ιρανό σκηνοθέτη Αμπάς Κιαροστάμι ο διερμηνέας που διευκολύνει τη συζήτηση που έχει ο σκηνοθέτης με τους δημοσιογράφους βρετανικών εντύπων, οι οποίοι τον συνάντησαν σ' ένα καφέ κάτω από τον Πύργο του Αϊφελ.
 Ο Κιαροστάμι δίνει συνεντεύξεις με την ευκαιρία της προβολής στις βρετανικές αίθουσες της ταινίας του «Ο άνεμος θα μας πάρει». Μιλάει Farsi (περσικά) και αρνείται πεισματικά να βγάλει τα μαύρα γυαλιά του την ώρα της φωτογράφησης, λέγοντας: «Κανένας δεν θα με αναγνώριζε χωρίς αυτά».
 Η προβολή της ταινίας του στην Αθήνα, στις αρχές του χρόνου, δεν προκάλεσε βέβαια το αδιαχώρητο σε καμιά από τις δύο αίθουσες που βγήκε. Ενα φιλμ με θέμα
την ιρανική επαρχία, την καθημερινή ζωή και τη σχέση των ανθρώπων με τη φύση αλλά και το θάνατο δεν είναι εύκολο να ξεσηκώσει το μεγάλο πλήθος. Κατανοούμε,
βέβαια, ότι δεν είναι εύκολο πια να έρθει κάποιος αντιμέτωπος με την απλότητα ενός αληθινού έργου τέχνης ενός εξαιρετικού δημιουργού.
 Ο ίδιος δεν λέει πολλά για την ταινία που ετοιμάζει μόνο ότι θ' αρχίσει τα γυρίσματά της το χειμώνα και ότι το θέμα της θα είναι σχετικό με τη ζωή στην πόλη.
 Οταν ο δημοσιογράφος του «Γκάρντιαν», μετά το τέλος της συνέντευξης, είπε στον
Ιρανό διερμηνέα ότι για άλλη μια φορά διαπίστωσε ότι οι άνθρωποι με αληθινό ταλέντο είναι τελικά εκείνοι που δεν δημιουργούν δυσκολίες στις συνεντεύξεις, εκείνος του απάντησε με μια παροιμία: «Το δέντρο που έχει καρπούς λυγίζει».
 «Θέλω οι ταινίες μου, να έχουν κάποιες από τις αρετές της λογοτεχνίας», λέει ο
Αμπάς Κιαροστάμι, «Το σύνηθες στο σινεμά είναι να δείχνεις κάτι. Σκοπός μου είναι να δημιουργήσω ένα σινεμά που να έχει μεγάλη σημασία αυτό που δεν φαίνεται, αφήνοντας ελεύθερη τη φαντασία του θεατή. Πρέπει να είναι ικανός κάποιος να φανταστεί τι άλλο μπορεί να συμβαίνει πέρα από αυτό που βλέπει, γιατί στην πραγματικότητα ένας σκηνοθέτης τού δείχνει ένα μικρό μέρος της πραγματικότητας».
 Κάποιες ερωτήσεις προς τον Κιαροστάμι, που οι Bρετανοί αποκαλούν «πρεσβευτή» της χώρας του στο εξωτερικό, είναι σχετικές με τα «κρυμμένα» πολιτικά μηνύματα
των ταινιών του. Ο Ιρανός σκηνοθέτης αρκείται να επαναλάβει τα λόγια του Φρανσούα Τριφό που είχε απαντήσει σε ανάλογη ερώτηση: «Εάν θέλεις να στείλεις ένα μήνυμα, θα πρέπει να πας στο ταχυδρομείο. Ολοι θέλουν να πάρουν ένα μήνυμα
από ένα φιλμ, αλλά εγώ δεν ενδιαφέρομαι καθόλου να δίνω μέσα από τις ταινίες μου σαφείς απαντήσεις και να στέλνω ξεκάθαρα πολιτικά μηνύματα. Ενας κινηματογραφιστής που επιθυμεί να κομίζει πολιτικά μηνύματα, καλό είναι να ασχοληθεί ευθέως με την πολιτική».
 Τέλος, ο σκηνοθέτης που έζησε την πτώση του Σάχη, την ισλαμική επανάσταση, το μακροχρόνιο πόλεμο της χώρας του με το Ιράκ και τους τρομερούς σεισμούς του 1991, μιλάει ακόμα για το χωριό που έγιναν τα γυρίσματα της ταινίας, για τα αρχαία τελετουργικά των γυναικών που ζουν εκεί -που όταν πενθούν, κόβουν το πρόσωπο τους* ενώ αναφέρεται στις σκηνές του φιλμ με τις οποίες θύμωσαν οι λογοκριτές της χώρας του. Μια από αυτές τις σκηνές είναι εκείνη που ένα νέο κορίτσι αρμέγει μια αγελάδα τη στιγμή που ένας επισκέπτης από την Τεχεράνη απαγγέλλει στίχους από ένα ποίημα του επαναστάτη ποιητή Forugh Farrokhzad, ο οποίος πριν πεθάνει σε ατύχημα το 1967 είχε μιλήσει για τα προβλήματα των γυναικών της χώρας του.
 «Τα τελευταία 20 χρόνια οι θρησκευόμενοι λογοκριτές δεν ενδιαφέρονται καθόλου για τα οικονομικά προβλήματα των πολιτών, αλλά μόνο για τη διάδοση των θρησκευτικών τους ιδεών».
