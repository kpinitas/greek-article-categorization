 «Τα εξ αμάξης» ακούνε οι ρωσικές αρχές και προσωπικώς ο πρόεδρος Βλαντιμίρ Πούτιν, καθώς ο ρωσικός και ο ξένος Τύπος τους επικρίνουν δριμύτατα για τη σιωπή τους και την ανικανότητά τους να χειριστούν την κρίση.
 Αλγεινή εντύπωση έχει προκαλέσει μάλιστα το γεγονός ότι ο Πούτιν δεν διέκοψε τις διακοπές του. «Μαζί με το υποβρύχιο Κ-141, ναυάγησε και η εξουσία», έγραψε 
δηκτικά η «Ιζβέστια». «Γιατί ο πρόεδρος σιωπά όταν όλη η χώρα αναρωτιέται αν θα σωθούν οι ναύτες», ρωτούσε χθες η «Κομσομόλσκαγια Πράβντα», ενώ οι παρατηρητές στα μέσα ενημέρωσης σχολιάζουν την «εκκωφαντική» σιωπή του προέδρου, ο οποίος άφησε εκπρόσωπό του να μεταφέρει την εντολή «δεχτείτε βοήθεια από όπου κι αν έρθει». Σιωπή ακόμα πιο ηχηρή, καθώς ο Πούτιν κάλυψε με 
ηχηρό και θεαματικό τρόπο τα κενά εξουσίας της εποχής Γέλτσιν δίνοντας την αίσθηση ότι ελέγχει όλο το κράτος.
 «Αντίθετα με τον πόλεμο εναντίον "της ισλαμικής τρομοκρατίας", που κατά κόρον επικαλείται ο Πούτιν, η καταστροφή του Κουρσκ δεν θα φέρει πολιτικές επιπτώσεις σε κανέναν», προφήτεψε η «Κομερσάντ». Η «Κομσομόλσκαγια Πράβντα» έγραψε ότι στη Ρωσία έχει ιδιαίτερο βάρος μια λέξη από τον πρόεδρο, πολύ περισσότερο από τον Πούτιν, ο οποίος σε 100 ημέρες έκανε τους υφισταμένους του 
 Η «Ιζβέστια» δεν δίστασε να κατηγορήσει τους στρατιωτικούς ότι υποβάθμισαν την 
κατάσταση τις πρώτες ημέρες, για να μην αναλάβουν τις ευθύνες τους διακατεχόμενοι από φόβο και πανικό ταυτοχρόνως εν όψει του μεγέθους της καταστροφής, καθώς φοβούνταν μήπως χάσουν τα γαλόνια τους.
 «Μόνο ένας άνθρωπος στη Ρωσία παρέμεινε σιωπηλός. Ο ανώτατος διοικητής των ρωσικών ενόπλων δυνάμεων. Ο επίτιμος ναυτικός», έγραψε η «Κομσομόλσκαγια Πράβντα» ειρωνικά, σχολιάζοντας ότι τις προηγούμενες ημέρες ο Πούτιν είχε την ευκαιρία να στείλει ευχετήρια κάρτα σε μια ηθοποιό για τα γενέθλιά της και να διορίσει νέους πρεσβευτές της Ρωσίας στη Χιλή και την Τζαμάικα. Η «Ιζβέστια» έγραψε ότι η τραγωδία στο Κουρσκ δείχνει πως το ρωσικό κράτος δεν μπορεί να αντιμετωπίζει τέτοιες καταστάσεις. Κατηγορεί μάλιστα τους αξιωματούχους ότι ενδιαφέρονται μόνο για τη ζωή τους: «Οταν πρόκειται για θέμα ζωής ή θανάτου, οι ναύαρχοι, οι στρατηγοί και οι κρατικοί αξιωματούχοι δεν πρέπει να ψεύδονται, να εξαπατούν και να σκέφτονται μόνο την καριέρα τους -είναι βλασφημία».
 Η «Κομσομόλσκαγια Πράβντα» έγραψε ότι τα υποβρύχια διάσωσης είναι εξοπλισμένα με παλιές μπαταρίες για λόγους οικονομίας. Ενα από αυτά, το Πριτζ, σχεδόν κατόρθωσε να προσδεθεί στο Κουρσκ, αλλά αναγκάστηκε να αποσυρθεί εσπευσμένως γιατί τέλειωσαν οι μπαταρίες του.
 «Αναρωτιόμαστε σε τι χρησιμεύει ένα όχημα διάσωσης οι συσσωρευτές του οποίου διαρκούν όσο οι κινέζικες μπαταρίες που αγοράζουμε στα μαγαζιά», έγραψε η «Βρέμια Νοβόστι» και υπογράμμισε ότι «τα μίνι υποβρύχια διάσωσης δεν είναι ικανά παρά μόνο για εργασίες σε πισίνα».
 «Οι κατασκευαστές κάνουν λόγο για εξαιρετικές συνθήκες, δηλαδή έφτιαξαν τα σκάφη για ζημιές χωρίς κλίση, χωρίς λασπώδη βυθό και με ήσυχη θάλασσα», σχολίασε αμείλικτα η «Ιζβέστια». Στο ίδιο μήκος κύματος, η «Κομερσάντ» έγραψε ότι αν χρησιμοποιηθούν πλωτήρες, για την ανέλκυση του υποβρυχίου, πάλι υπάρχουν προβλήματα. «Ο ρωσικός στόλος έχει πλωτήρες κατάλληλης διάστασης, αλλά τους χρησιμοποιεί σπάνια και μπορούμε να υποθέσουμε ότι θα είναι σε κατάσταση μακράν της ιδεώδους». Αλλο μεγάλο πρόβλημα είναι η εκπαίδευση των δυτών, χωρίς τους οποίους η χρήση των πλωτήρων είναι αδύνατη. «Οι ασκήσεις εφαρμογής των πλωτήρων δεν έγιναν για μεγάλο χρονικό διάστημα, επειδή δεν υπήρχαν τα μέσα», έγραψε η «Κομερσάντ».
 «Κοντά στην καταστροφή» είναι, σύμφωνα με το Ρώσο πρωθυπουργό Μιχαήλ Κασιάνοφ, 
η κατάσταση στο υποβρύχιο «Κουρσκ», που παραμένει απροσπέλαστο παρά τις συνεχιζόμενες προσπάθειες του ρωσικού πολεμικού ναυτικού να διασώσει τους επιζώντες.
 Παρά το γεγονός ότι το τελευταίο 24ωρο χρησιμοποιούνται τέσσερα ρωσικά ειδικά υποβρύχια διάσωσης, οι αλλεπάλληλες απόπειρες σύνδεσης με το βυθισμένο «Κουρσκ» απέτυχαν λόγω των εξαιρετικά ισχυρών υποβρύχιων ρευμάτων, της μειωμένης ορατότητας στο βυθό και της κλίσης του υποβρυχίου.
 Το γενικό επιτελείο του ρωσικού ναυτικού προσπαθεί να αντλήσει αισιοδοξία από θεωρητικούς υπολογισμούς σχετικά με την επάρκεια του οξυγόνου που υπάρχει στο υποβρύχιο. Χθες, εκπρόσωπος του στόλου δήλωσε στο Μουρμάνσκ ότι οι επιζώντες μπορούν να ζήσουν «το μέγιστο μέχρι τις 26 Αυγούστου». Είπε ακόμη ότι «μέχρι την Παρασκευή (σήμερα) οι ναυτικοί θα μπορούν να κινούνται κανονικά, αλλά αργότερα η κατάστασή τους θα επιδεινωθεί γιατί θα αντιμετωπίζουν προβλήματα στην αναπνοή».
 Παραδέχτηκε όμως ότι η ποσότητα διαθέσιμου οξυγόνου «αποτελεί συνάρτηση της κατάστασης που επικρατεί μέσα στο υποβρύχιο», η οποία παραμένει άγνωστη.
 Αυτό που έγινε γνωστό σε μεγάλο βαθμό είναι η κατάσταση στο εξωτερικό του υποβρυχίου, καθώς κινηματογραφήθηκε από ειδικές υποβρύχιες τηλεχειριζόμενες κάμερες. Οι εικόνες δείχνουν εκτεταμένες ζημιές στην πλώρη του υποβρυχίου οι οποίες φτάνουν μέχρι τον πύργο. Εχει καταστραφεί επίσης ο θαλαμίσκος διαφυγής του υποβρυχίου, κάτι που εξηγεί γιατί δεν έχει χρησιμοποιηθεί μέχρι τώρα από το πλήρωμα.
 «Το δυστύχημα έγινε τόσο γρήγορα που μπορούμε να πούμε ότι ήταν σαν αστραπή», δήλωσε ο εκπρόσωπος του ναυτικού, πλοίαρχος Ιγκόρ Ντίγκαλο. Το μόνο θετικό που 
προέκυψε από τη μελέτη των εικόνων είναι ότι η κλίση του υποβρυχίου προς τα αριστερά είναι μικρότερη από αυτή που αρχικά είχε υπολογιστεί.
 Εκπρόσωποι του Πολεμικού Nαυτικού παρουσίασαν χθες στη ρωσική κυβέρνηση τις εκτιμήσεις τους για το δυστύχημα. Η κυβερνητική επιτροπή επρόκειτο να εξετάσει 
όλες τις διαθέσιμες προτάσεις, ανάμεσα στις οποίες και η χρήση γιγάντιων πλωτήρων για την ανέλκυση του υποβρυχίου.
 Οι ειδικοί του ρωσικού πολεμικού ναυτικού χαρακτηρίζουν την περίπτωση του Κουρσκ «διαφορετική από οποιοδήποτε άλλο ιστορικό γεγονός σε ό,τι αφορά περιπτώσεις ατυχημάτων σε υποβρύχια». Μιλούν ακόμη για «ένα συνδυασμό παραγόντων» που απαιτούν «λεπτομερή μελέτη».
 Ιδιαίτερη αναφορά κάνουν στο γεγονός ότι το πλήρωμα του υποβρυχίου δεν χρησιμοποίησε ούτε τα διαθέσιμα σωστικά μέσα ούτε τις συσκευές επικοινωνίας, τονίζοντας ότι αυτό σημαίνει πως η ζημιά έγινε «σε ελάχιστο χρονικό διάστημα» και «ήταν πολύ μεγάλη».
