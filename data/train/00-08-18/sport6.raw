Πάλι κουρασμένα τα παιδιά; Και πάλι πολλά -κι ανόητα- τα λάθη τους στο δεύτερο ημίχρονο; Οπότε άλλο ένα κίτρινο φύλλο αγώνος για την Eθνική μας ομάδα μπάσκετ, στο Ρίο ντε Τζανέιρο; Ακριβώς έτσι.
 «Με τη μόνη διαφορά ότι τώρα παίξαμε καλύτερο μπάσκετ, στο διάστημα τουλάχιστον που άντεχαν τα πόδια και τα πνευμόνια μας», παίρνει θέση ο ομοσπονδιακός προπονητής, Κώστας Πετρόπουλος, για το χθεσινό 67-77 από τους Ρώσους, αποτέλεσμα που ενδεχομένως να στερήσει από τους διεθνείς μας την ευκαιρία να παίξουν 5 συνολικά αγώνες στη Βραζιλία (την τελευταία ημέρα του τουρνουά θα παίξουν οι 4 καλύτερες ομάδες, και η 5η θα κοιτάει από την εξέδρα). 
 Υπήρχε πάντως ακόμη μία διαφορά: η Ρωσία κατέβηκε πλήρης στο γήπεδο «Τιζούκα». Οχι σαν τον προηγούμενο αντίπαλό μας, την Αργεντινή, που πήγε με πολλές ελλείψεις στη Βραζιλία (γι' αυτό και έχασε χθες από την Πορτογαλία με 59-62!). Οταν λοιπόν η ομάδα του Στάνισλαβ Ερέμιν είδε τους δικούς μας να «κλατάρουν», είχε τον τρόπο να τους τιμωρήσει αυστηρά. Και από εκεί που το πρώτο ημίχρονο ήταν ισόπαλο (41-41), στο δε 22' η Eθνική μας πέρασε μπροστά με 4 πόντους (45-41), το ταμπλό έγραψε στο 33' το απογοητευτικό 50-66! 
 «Για μένα, το αποτέλεσμα έρχεται σε δεύτερη μοίρα», λέει ο Πετρόπουλος. «Χωρίς φυσική κατάσταση, ήταν πολύ λογικό να χάσουμε από μια ομάδα που είναι σχεδόν έτοιμη για τους Ολυμπιακούς Αγώνες του Σίδνεϊ. Εγώ κρατάω στη μνήμη μου την καλή απόδοση του πρώτου ημιχρόνου, και με ενδιαφέρει στα επόμενα παιχνίδια η ομαδική τακτική μας, και η εφαρμογή διαφόρων συστημάτων που κρίνονται απαραίτητα».
 Οπως διαπιστώνετε, ο «Νουρέγιεφ» ανέχεται και δικαιολογεί τα πάντα αυτή την περίοδο. Ακόμη και το κακό ποσοστό στα δίποντα (7 στα 22) στο διάστημα που ο ίδιος έκρινε ως θετικό για την Eθνική μας.
 Μόνο τα πολλά λάθη (25) δεν μπόρεσε με τίποτα να χωνέψει...
 Από 'κεί και πέρα, τον ικανοποίησε εκ νέου η απόδοση του Δημήτρη Παπανικολάου (20 πόντοι, με 7/7 βολές μάλιστα), η μερική ανάκαμψη του Νίκου Οικονόμου, η σταθερή απόδοση του Λάζαρου Παπαδόπουλου και το ξεπέταγμα του Θόδωρου Παπαλουκά (6 πόντοι σε 5 λεπτά συμμετοχής). Και περιμένει καλύτερα σημάδια απ' όλους στο παιχνίδι με τη Βραζιλία, που θα αρχίσει στις 2 τα ξημερώματα. 
