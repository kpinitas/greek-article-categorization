Η αποστολή της Εθνικής επέστρεψε από το Σεν Γκάλεν στην Ελλάδα με (το 2-2 και) τις αρκετά καλές εντυπώσεις από την εμφάνιση στο τεστ εναντίον της Ελβετίας, όμως το μεγάλο γκολ-ρεκόρ επιτεύχθηκε χθες εν Αθήναις.
 Με τα σχεδόν πέντε δισεκατομμύρια, για την ακρίβεια 4.670.000.000 δραχμές, που θα μπουν στον κορβανά της ΕΠΟ από τα δικαιώματα τηλεοπτικής και εμπορικής εκμετάλλευσης των αγώνων των αντιπροσωπευτικών συγκροτημάτων στα προκριματικά του Παγκόσμιου Κυπέλλου (οι Ανδρες), του Ευρωπαϊκού Πρωταθλήματος (οι Ελπίδες), αλλά και των φιλικών.
 Το Δ.Σ. της ομοσπονδίας, με ψήφους 14-1, κατακύρωσε στην ΕΡΤ τα δικαιώματα των εντός έδρας αγώνων (έναντι 620 εκατομμυρίων) και στην κοινοπραξία Οctagon CSI-Action Sports των εκτός έδρας (έναντι 3, 25 δισ.). Σ' αυτά τα νούμερα προσθέστε τη χορηγία 800 εκατομμυρίων, 200 ετησίως ώς τις 30 Ιουνίου του 2004, από την ίδια «νικήτρια» κοινοπραξία, η οποία επιπλέον προσφέρθηκε να επιβαρυνθεί το κόστος για την κατασκευή δύο άρτιων προπονητικών κέντρων που θα διατίθενται στις εθνικές ομάδες. Εκκρεμότητα που, όπως ξέρετε, χρονίζει και χρονίζει και χρονίζει. 
 Σε μια άλλη σημαντική εξέλιξη χθες, ο πρόεδρος της ΕΠΟ Κώστας Αλεξανδρίδης παρουσίασε στο διοικητικό συμβούλιο έγγραφο του υπουργού Εξωτερικών Γιώργου Παπανδρέου που δίνει τη συγκατάθεση της κυβέρνησης κι ανάβει το πράσινο φως να ξεκινήσουν οι διερευνητικές επαφές με την τουρκική πλευρά επί του ενδεχομένου Ελλάδα και Τουρκία να υποβάλουν κοινή υποψηφιότητα για την ανάληψη της διοργάνωσης του EURΟ 2008. Αυτή, όμως, είναι ιστορία που από τη φύση της θα τραβήξει σε μάκρος και θα μας απασχολήσει πολλές, ακόμη, φορές εν καιρώ. 
 Πίσω στα τρέχοντα, λοιπόν. Ο Βασίλης Δανιήλ αποκόμισε στην Ελβετία τα συμπεράσματα που πάνω-κάτω (προ) υπολόγιζε πως θ' αποκόμιζε, τέτοια εποχή. «Εμεινα πολύ ευχαριστημένος από την πειθαρχία στην τακτική μας, από τη σοβαρότητα των ποδοσφαιριστών, από το βαθμό της συγκέντρωσής τους στο παιχνίδι. Αποδώσαμε καλά, συνεισφέραμε στο να γίνει ωραίο ματς, όμως οι δυνάμεις μας δεν ήταν από τώρα επαρκείς για ν' ανταποκριθούμε επί ενενήντα λεπτά στον υψηλό ρυθμό».
 Ηταν η αναμέτρηση με την οποία ολοκληρώθηκε, μετά τον αποκλεισμό από το EURΟ 2000 και δώθε, το μακρύ (επί σχεδόν ένα χρόνο) σερί των φιλικών της Εθνικής. Τι βγήκε απ' όλη ετούτη τη σειρά των παιχνιδιών; Ο εκλέκτορας εκτιμά πως «το σημαντικό είναι ότι μέσα απ' αυτά τα ματς, ύστερα από την αποτυχία πρόκρισης στο Ευρωπαϊκό Πρωτάθλημα, πετύχαμε να εμπεδώσουμε το καλό κλίμα στις τάξεις της ομάδας και φτάσαμε να έχουμε το κατάλληλο ηθικό για να μπούμε με τις καλύτερες προϋποθέσεις σ' αυτή την πολύ δύσκολη μάχη που μας περιμένει» στα προκριματικά του Μουντιάλ 2002.
 «Η Ελλάδα στάθηκε καλύτερα από την Ελβετία. Οχι πως δεν έδειξε αδυναμίες, αλλά σίγουρα ήταν η ανώτερη ομάδα στη βραδιά», σχολίασε ο Γερμανός κατάσκοπος στο Εσπενμοος, Ντίτριχ Βάιζε. Ο δε Τροσέρο, ο Αργεντινός προπονητής που έκανε ντεμπούτο στον πάγκο της Εθνικής Ελβετίας, επισήμανε ότι «για μένα η ισχύς της ελληνικής ομάδας είναι δεδομένη, είχα δει τα φιλικά της με τη Ρουμανία και με την Ιρλανδία, καμία έκπληξη».
 Την ίδια ώρα οι Γερμανοί, μπροστά στον Κέβιν Κίγκαν, που τους περιμένει στις 7 Οκτωβρίου στην Αγγλία, με το 4-1 επί της Ισπανίας άρπαζαν από τα μαλλιά ότι «οι παίκτες ήξεραν πως ήταν η τελευταία ευκαιρία να συμφιλιωθούν ξανά με το κοινό και να κερδίσουν πάλι την αγάπη των φαν» (Ρούντι Φέλερ). «Ξεκινήσαμε σωστά, η ομάδα παρουσιάστηκε όπως θέλουμε να τη βλέπουμε, δηλαδή με ασυμβίβαστη αφοσίωση στο παιχνίδι, έδειξε ότι εκτός από το να τρέχει και να μάχεται μπορεί να παίξει και θεαματικά, η αυτοπεποίθηση επιστρέφει, αλλά καλό είναι να χρησιμοποιήσουμε τώρα λίγο φρένο. Το γερμανικό ποδόσφαιρο δεν είναι τόσο κακό όσο φάνηκε στο EURΟ 2000, όμως μονάχα ένα καλό ματς δεν φτάνει για να ξεγράψουμε όλες τις οδυνηρές μνήμες του καλοκαιριού. Κι όταν έρθει η ώρα να παίξουμε με την Ελλάδα, αυτό το 4-1 θα 'χει ξεχαστεί παντελώς».
