 Και η σάτιρα, πλέον, στο στόχαστρο κάποιων μητροπολιτών, που, παρά τις δηλώσεις του αρχιεπισκόπου ότι δεν τον ενοχλούν τα θεατρικά σχόλια, χθες επιτέθηκαν εναντίον επιθεωρησιογράφων ζητώντας παρέμβαση της πολιτείας και των δικαστικών αρχών. 
 Το νέο μέτωπο άνοιξε ο μητροπολίτης Κονίτσης, που χθες σε δηλώσεις του για πρώτη φορά ζήτησε την παρέμβαση του εισαγγελέα και της κυβέρνησης, ώστε να «μη διακωμωδείται ο αρχιεπίσκοπος και να σταματήσει αυτή η αθλιότητα». Ο «άγιος» πατέρας, μητροπολίτης Κονίτσης Ανδρέας, προφανώς λησμονώντας εποχές που η λογοκρισία ανθούσε, δήλωσε χθες: 
 «Βγαίνουν κάποιοι ηθοποιοί, με μίτρες με άμφια και πατερίτσες και όλα αυτά τα εξαρτήματα της ιερατικής στολής και ιδιότητας και διακωμωδούν τον αρχιεπίσκοπο, βάζοντας στο στόμα του χυδαίες εκφράσεις. Το ερώτημα και η πικρία μου είναι: Δεν υπάρχει ένας εισαγγελέας να επέμβει, ώστε να σταματήσει αυτήν την αθλιότητα; Πώς το αντέχει η κυβέρνηση αυτό ή μήπως τη βολεύει να διακωμωδείται ο αρχιεπίσκοπος, με τη σκέψη ότι όταν μειώνεται το κύρος του, αποδυναμώνεται και ο αγώνας μας; »
 Από την άλλη πλευρά, ο μητροπολίτης Αλεξανδρουπόλεως Aνθιμος κράτησε χαμηλότερα τους τόνους. Μίλησε για σεβασμό του φιλοθεάμονος κοινού από τους σεναριογράφους αλλά σε καμία περίπτωση δεν πρέπει να υπάρχει θέμα επέμβασης του εισαγγελέα. 
 Για χιτλερικές και δικτατορικές απόψεις κάνουν λόγο οι ηθοποιοί, αναφερόμενοι σε αυτά που υποστήριξαν οι μητροπολίτες. Τονίζουν, δεν ότι δε νοούνται τέτοιου είδους παρεμβάσεις των εισαγγελέων στο θέατρο και κάνουν λόγο για άλλες εποχές και για μικροψυχία.
 XAPPY KΛYNN: «Αυτά που ακούστηκαν, ιδιαίτερα από το στόμα του σεβασμιότατου Κονίτσης, είναι ύβρις προς τη Δημοκρατία. Ούτε λίγο ούτε πολύ παροτρύνει και προτρέπει την κυβέρνηση να παρέμβει στη Δικαιοσύνη, ώστε να έρθει ένας εισαγγελέας να μας τραβήξει το αυτί! Εκφράζει άποψη για κάτι το οποίο δεν γνωρίζει προφανώς. Αυτό που μου προξενεί κατάπληξη είναι ότι περίμενα από έναν ιερωμένο να έχει περίσσευμα καρδιάς, συμπόνιας, συγχώρεσης και κατανόησης. Αυτή είναι και η ουσία του Χριστιανισμού, κάτι που δεν βλέπω στον κλήρο. Αντί γι' αυτό, ανακαλύπτω έναν μαινόμενο, πικρόχολο άνθρωπο, μικρόψυχο και εκδικητικό, ο οποίος προτρέπει την πολιτεία, που ο ίδιος γράφει στα παλιά του τα παπούτσια, να ασκήσει ρόλο εισαγγελέα πάνω στους πνευματικούς ανθρώπους και τους ανθρώπους του θεάτρου και της σάτιρας. 
 Οταν προσβαλλόταν βάναυσα η έννοια Χριστιανός τον καιρό της χούντας και έγραφαν οι δικτάτορες "Ελλάς Ελλήνων Χριστιανών"», γιατί δεν εξεγέρθηκε ο Κονίτσης; Γιατί δεν είπαν τότε ότι οι χριστιανοί δεν είναι άνθρωποι που φυλακίζουν, που δέρνουν, που έχουν ΕΑΤ ΕΣΑ, που βασανίζουν; Ξεσηκώθηκε τώρα».
 ΓIΩPΓΟΣ KΩNΣTANTINΟY: «Δεν έχουμε δικτατορία... Και σε μένα δεν αρέσει και δει μου πάει προσωπικά η ακραία σάτιρα και ο εξευτελισμός χωρίς ιδιαίτερο λόγο όμως στην επιθεώρηση, όπως ξέρετε, έχει φτάσει πολλές φορες να σατιρίζεται ο Πρόεδρος της Δημοκρατίας, ο πρωθυπουργός και πολλοί άλλοι. Στην επιθεώρηση δεν κρατιέται κανένα πρόσχημα. Δεν συμφωνώ με το να γίνεται σάτιρα μόνο και μόνο για να γελάσουμε. Το να βγει όμως ένας παπάς και να πει ότι εγώ θα κάψω τα θέατρα είναι απαράδεκτο και μετά μπορείς να του κάνεις ό,τι θέλεις. Αυτά που λέει ο Κονίτσης δεν νομίζω ότι μπορούν να συμβούν, διότι εδώ και χρόνια στην επιθεώρηση υποδυόμαστε τους παπάδες και τους μοναχούς. Δεν θεωρώ ότι είναι σωστό να καθυβρίζουμε τον αρχιεπίσκοπο και δεν έχει και κανένα νόημα. Συνήθως σατιρίζουμε ανθρώπους που κάνουν λάθη, που είναι υπερφίαλοι κ.λπ. Από την άλλη, τα περί εισαγγελέα και παρεμβάσεων δεν τα συζητάω καν. Αυτά να τα ξεχάσουν. Αυτά γίνονταν επί δικτατορίας. Υπάρχει ελευθερία και αν κάποιος θέλει να κάνει μήνυση, αυτό είναι πρόβλημά του».
