Οι ατομικές ενέργειες του Τζιοβάνι στο πρώτο ημίχρονο, που συνδυάστηκαν και με το γκολ που πέτυχε στο 39', ήταν ό,τι καλύτερο είχε να παρουσιάσει ο αγώνας Kυπέλλου χθες στα Τρίκαλα, στον οποίο ο Ολυμπιακός επιβλήθηκε της Αναγέννησης Καρδίτσας με 2-0.
 Η πρώτη επίσκεψη του Ολυμπιακού στα Τρίκαλα (η δεύτερη θα γίνει την Τετάρτη) σίγουρα δεν θα πρέπει να ικανοποίησε τον Γιάννη Μαντζουράκη, ο οποίος έτσι κι αλλιώς δεν είχε στη διάθεσή του τους παίκτες που θα ήθελε για να βγάλει συμπεράσματα για την ενδεκάδα.
 Οι «ερυθρόλευκοι», σαφώς κουρασμένοι από την προετοιμασία (προπονήθηκαν και χθες το πρωί), έκαναν περισσότερο αγγαρεία και μετά το 2-0 περίμεναν πώς και πώς να περάσει το 90λεπτο για να πάρουν το δρόμο της επιστροφής.
 Ο Αλβεζ στο 13' εκμεταλλεύτηκε λάθος του Κουρδή και με πλασέ από τη μικρή περιοχή άνοιξε το σκορ (1-0).
 Ο Ζέτερμπεργκ στο 39' βρήκε τον Τζιοβάνι στο ύψος της μεγάλης περιοχής, ο οποίος στόπαρε την μπάλα με το στήθος, πέρασε τον Κουτσόπουλο και πέτυχε το 2-0.
 Ο Τσακμακίδης στο 68' είχε αριστερό σουτ στο οριζόντιο δοκάρι του Γεωργίου. 
 ΟΛΥΜΠΙΑΚΟΣ: Γεωργίου (83' Σηφάκης), Κωστούλας, Καραταΐδης, Αντζας, Κόντης (63' Τζιωρτζιόπουλος), Πασσαλής, Ζέτερμπεργκ, Λουτσιάνο (53' Νινιάδης), Γιαννακόπουλος (63' Οφορίκουε), Τζιοβάνι, Αλβεζ (53' Αλεξανδρής).
 Τον υψηλότερο βαθμό (7, 5) απέσπασε ο Πρέντραγκ Τζόρτζεβιτς από την εφημερίδα του Βελιγραδίου «Σπόρτσκι Νοβόστι», στον αγώνα Βόρεια Ιρλανδία-Γιουγκοσλαβία 1-2, με δεύτερο τον Κέζμαν (7) και τρίτο τον Μιγιάτοβιτς (6, 5). 
 Ενθουσιώδη υποδοχή επιφύλαξαν χθες το πρωί οι Θεσσαλοί φίλαθλοι στον Ολυμπιακό, στην προπόνηση που έγινε στις 9.30 το πρωί στην Καλαμπάκα.
 * Τηλεφωνική επαφή με τον Γιάννη Μαντζουράκη είχε χθες το πρωί ο Ζε Ελίας, ο οποίος αγωνίστηκε προχθές βράδυ για 35 λεπτά (μπήκε ως αλλαγή και αντικατέστηκε τον Κουφούρ της Μπάγερν Μονάχου) με τη Μικτή Κόσμου στον αγώνα με τη Γαλλία προς τιμήν του Λοράν Μπλαν. 
 *Αύριο το μεσημέρι έρχεται στην Αθήνα η αποστολή της Βερόνα για το φιλικό αγώνα με τον Ολυμπιακό, ο οποίος θα διεξαχθεί την Κυριακή στις 9 το βράδυ (TV Magic).
