Το Σεπτέμβριο θα ληφθούν οι οριστικές αποφάσεις της Τεχνικής Ολυμπιακής σχετικά με το ομολογιακό δάνειο, το οποίο πρόκειται να εκδώσει η εισηγμένη εταιρεία.
Η χθεσινή πρώτη επαναληπτική γενική συνέλευση των μετόχων της εταιρείας, που πραγματοποιήθηκε με θέμα την έκδοση του ομολογιακού δανείου, δεν κατέστη δυνατό να λάβει τη σχετική απόφαση, καθώς δεν συγκεντρώθηκε η απαιτούμενη απαρτία του 50% (η απαρτία στη χθεσινή συνέλευση ήταν 49,88%).
Μέσα στις επόμενες 20 ημέρες θα πραγματοποιηθεί η β' επαναληπτική γενική συνέλευση, η οποία και θα λάβει τις σχετικές αποφάσεις, καθώς θεωρείται σίγουρο ότι θα συγκεντρωθεί το απαραίτητο ποσοστό μετοχών, που θα πρέπει πλέον να υπερβαίνει το 33,3%. Σύμφωνα με πληροφορίες, το ομολογιακό δάνειο που προτίθεται να εκδώσει η Τεχνική Ολυμπιακή θα είναι μετατρέψιμο σε μετοχές με δικαίωμα προτίμησης υπέρ των παλαιών μετόχων και θα έχει διάρκεια από τρία έως πέντε χρόνια. Η εταιρεία δεν έχει καταλήξει ακόμα στις οριστικές της αποφάσεις όσον αφορά την τιμή διάθεσης.
Καθώς το ύψος ενός μετατρέψιμου ομολογιακού δανείου δεν μπορεί να υπερβαίνει το μισό του καταβεβλημένου μετοχικού κεφαλαίου της εταιρείας (το οποίο ανέρχεται πλέον σε 40 δισ. δρχ. μετά την τελευταία αύξηση που πραγματοποιήθηκε με κεφαλαιοποίηση αποθεματικών), το ομολογιακό δάνειο που θα εκδώσει η Τεχνική Ολυμπιακή δεν μπορεί να είναι μεγαλύτερο από 20 δισ. δρχ.
Σύμφωνα με τη διοίκηση της εταιρείας, τα κεφάλαια που θα αντληθούν πρόκειται να χρησιμοποιηθούν για τη χρηματοδότηση των επεκτατικών σχεδίων του ομίλου Στέγγου στο χώρο του real estate στο εξωτερικό και συγκεκριμένα για την εξαγορά επιχειρήσεων που δραστηριοποιούνται στον κλάδο της ανάπτυξης ακινήτων στις ΗΠΑ.
Στο μεταξύ, εγκρίθηκαν από το υπουργείο Ανάπτυξης οι αποφάσεις που έλαβε η γενική συνέλευση της εταιρείας που πραγματοποιήθηκε στις 28 Ιουλίου για την αύξηση της ονομαστικής αξίας των μετοχών από τις 100 δρχ. στις 320 δρχ. ανά μετοχή (reverse split) και στη συνέχεια το διπλασιασμό του μετοχικού κεφαλαίου με κεφαλαιοποίηση αποθεματικών και διανομή δωρεάν μετοχών. Την επόμενη εβδομάδα αναμένεται η έγκριση των αποφάσεων αυτών και από τις χρηματιστηριακές αρχές.
Μετά την ολοκλήρωση του reverse split και της αύξησης με κεφαλαιοποίηση αποθεματικών, ο αριθμός των μετοχών της εταιρείας θα φθάσει τα 125 εκατ. μετοχές από 200 εκατ. που είναι σήμερα. Αυτό σημαίνει ότι κάθε μέτοχος θα αντικαταστήσει τις μετοχές που κατέχει σήμερα με αναλογία 5 νέες μετοχές για κάθε 8 παλαιές.
