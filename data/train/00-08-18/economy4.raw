 Οι χρηματιστηριακές συναλλαγές έφτασαν χθες στο ναδίρ -με τον τζίρο να φθίνει στα 39 δισ. δρχ. και να καταγράφει αρνητικό ρεκόρ διετίας- σε μια συνεδρίαση που σημαδεύτηκε μεν από την επιφανειακή απουσία αγοραστικού ενδιαφέροντος, χωρίς να λείψουν, ωστόσο, οι αντιστάσεις και κάποιες «πονηρές» τοποθετήσεις.
 Η κινητικότητα που παρατηρήθηκε στην αγορά, λίγο πριν από το μεσημέρι και αμέσως μόλις ο γενικός δείκτης παρουσίασε τη στιγμιαία διάθεση να υποχωρήσει ξανά κάτω από το ψυχολογικό όριο των 3.700 μονάδων (με πτώση εκείνη τη στιγμή κοντά στο 1, 5%) κατέδειξε ότι υπάρχουν ακόμη «εφεδρείες» στην αγορά, ικανές να 
φρενάρουν μια ανεξέλεγκτη και αδικαιολόγητη, φυσικά, ελεύθερη πτώση. Η ενεργοποίηση των αγοραστικών ανακλαστικών στα δεδομένα επίπεδα και μέσα στην κορύφωση της χρηματιστηριακής χαλαρότητας ενισχύει τις εκτιμήσεις για επερχόμενη σταθεροποίηση και ισορροπία του ελληνικού Xρηματιστηρίου στα ελκυστικά επίπεδα τιμών που έχουν διαμορφωθεί και τα οποία ουδείς, πλέον, μπορεί να αμφισβητήσει.
 Ας μη λησμονούμε, άλλωστε, ότι στελέχη του διεθνούς αξιολογητικού οίκου Morgan 
Stanle y-εκ μέρους της οποίας αναμενόταν με ιδιαίτερο ενδιαφέρον χθες βράδυ η αναμόρφωση των δεικτών για την ελληνική αγορά- είχαν κατονομάσει προ διμήνου περίπου τα σημερινά επίπεδα τιμών στη Σοφοκλέους ως «ελκυστικά για τοποθετήσεις ξένων χαρτοφυλακίων». Δεν πρέπει ακόμη να διαλάθει της προσοχής των μικροεπενδυτών, που λίγο-πολύ έχουν αποστασιοποιηθεί απογοητευμένοι από τις καθημερινές συναλλαγές της Σοφοκλέους, ότι κατά τη 10μηνη διαδικασία της μεγάλης διόρθωσης στο ελληνικό Xρηματιστήριο ο μεν γενικός δείκτης βρίσκεται σήμερα περίπου 60% χαμηλότερα από τα υψηλότερα διαμορφωθεντα επίπεδα (των 6.355 μονάδων, πέρυσι το Σεπτέμβριο), ενώ πλειάδα μετοχών έχει απαξιωθεί έως και 80%, σε σύγκριση πάντα με τις ανώτατες τιμές 12μήνου.
 Δεν λείπει, κατά συνέπεια, παρά μόνο το στοιχείο της επανόδου εμπιστοσύνης στις αναμφισβήτητες καλές προοπτικές της ελληνικής κεφαλαιαγοράς μεταξύ των μικροεπενδυτών, ώστε να ξεκινήσει, κάπου εδώ, η αντίστροφη πορεία του ελληνικού Xρηματιστηρίου, που υπέστη πανωλεθρία ακριβώς τη στιγμή που διαμόρφωνε τις πλέον ιδανικές οικονομικές και επιχειρηματικές συνθήκες.
 Παραμένει έξω από τη χρηματιστηριακή λογική, λ.χ., το γεγονός ότι πλειάδα μετοχών εξαιρετικά ισχυρών ελληνικών επιχειρήσεων «κάηκαν» και απαξιώθηκαν σε αυτή τη μακρά και επίπονη διαδικασία εξορθολογικοποίησης της αγοράς, μπαίνοντας στο ίδιο «καλάθι» με κάποιες άλλες μετοχές της περιφέρειας που, όντως, είχαν «φουσκώσει» υπερβολικά τον καιρό της ανόδου.
 Κρίνοντας, πάντως, την πορεία και τα ποιοτικά χαρακτηριστικά των τελευταίων συνεδριάσεων της Σοφοκλέους, παράγοντες της αγοράς υπογραμμίζουν ότι δείχνει να ολοκληρώνεται η «φάση συσσώρευσης» και δεν αποκλείεται κατά τις αμέσως προσεχείς ημέρες -πιθανότατα και μέσα στην εβδομάδα που ακολουθεί- να εκδηλωθεί αγοραστικό ενδιαφέρον που θα αναθερμάνει τις συναλλαγές. Κάτι τέτοιο, άλλωστε, έχει παρατηρηθεί και σε παλαιότερες περιόδους, που η αγορά έδειχνε να έχει περιπέσει σε τέλμα.
 Από Δευτέρας, εξάλλου, η κατάσταση που έχει διαμορφωθεί στη χρηματιστηριακή αγορά μπαίνει στο επίκεντρο του κυβερνητικού ενδιαφέροντος, με τον υπουργό Εθνικής Οικονομίας Γιάννο Παπαντωνίου και τους επιτελείς του, σε συνεργασία με 
τις αρμόδιες εποπτικές αρχές να προωθούν τάχιστα σειρά μέτρων για την τόνωση των συναλλαγών και την εδραίωση της διαφάνειας στη Σοφοκλέους.
 Στο «πακέτο» των χρηματιστηριακών μέτρων που θα λάβουν ισχύ νόμου από το τελευταίο θερινό τμήμα της Βουλής, περιλαμβάνονται, μεταξύ άλλων, η ρύθμιση για τη νομιμοποίηση του λεγόμενου «αέρα» (margin account), ο θεσμός των market 
makers, που θα παρακολουθούν εκ του σύνεγγυς τις συναλλαγές και θα παρεμβαίνουν προς αποφυγήν ακραίων φαινομένων, η είσοδος χρηματιστηριακών εταιρειών στο ΧΑΑ, κάτι που θα ενεργοποιήσει ευρύτερες αγοραστικές δυνάμεις, ο 
 Τάχιστα, ακόμη, προωθείται η αναμόρφωση του νόμου 2000 του 1991 περί ιδιωτικοποιήσεων, ώστε να διευρυνθούν και να επιταχυνθούν οι μετοχοποιήσεις σε 
μια σειρά δημοσίων επιχειρήσεων, δίνοντας έτσι ώθηση και στο γενικότερο επιχειρηματικό ενδιαφέρον.
 Η μετεξέλιξη της Αγροτικής Τράπεζας και του ΟΠΑΠ σε πολυμετοχικές επιχειρήσεις, για τη διευκόλυνση της εισόδου τους στο ΧΑΑ, αναμένεται να κεντρίσει το ενδιαφέρον, όχι μόνο των Eλλήνων θεσμικών επενδυτών, αλλά και ισχυρών ξένων χαρτοφυλακίων, ενώ η διαδικασία επαναγοράς ιδίων μετοχών (έως 10% της μετοχικής σύνθεσης), που ξεκινούν σημαντικές ελληνικές επιχειρήσεις -με πρώτη και καλύτερη τον ΟΤΕ-, εκτιμάται ότι θα ενισχύσουν σημαντικά το αγοραστικό ενδιαφέρον, τόσο για τις συγκεκριμένες μετοχές όσο και για ολόκληρους κλάδους εισηγμένων εταιρειών.
 Δεν αποκλείεται, έτσι, μέχρι τα εγκαίνια της Διεθνούς Εκθεσης Θεσσαλονίκης, που θα τελεσθούν στις 2 Σεπτεμβρίου, να έχει φυσήξει νέος αέρας στη μάλλον βαλτωμένη χρηματιστηριακή αγορά και να έχει ξεκινήσει η ουσιαστική φάση ανάκαμψης της Σοφοκλέους.
