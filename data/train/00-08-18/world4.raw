 «Η κατάσταση των σεισμοπαθών στο Ντούστζε είναι άσχημη. 8.000 άνθρωποι παραμένουν σε σκηνές κι άλλοι τόσοι επιβιώνουν στους δρόμους. Δεν υπάρχει πόσιμο νερό. Και η θερμοκρασία μέσα στις σκηνές είναι αφόρητη», τονίζει από την Τουρκία ο γιατρός Αποστόλης Βεΐζης, μέλος της ομάδας των Γιατρών του Κόσμου. 
 Ενα χρόνο μετά τον καταστροφικό σεισμό στην Τουρκία, οι «Γιατροί του Κόσμου» είναι ο μοναδικός μη κυβερνητικός οργανισμός που εξακολουθεί να παρέχει ιατροφαρμακευτική περίθαλψη και να βρίσκεται ακόμη στο πλευρό των πληγέντων. Και η πρώτη τους αποστολή ξεκίνησε δύο 24ωρα μετά το σεισμό.
 Ο γιατρός αναφέρθηκε στην ανεξήγητη «αύξηση των φαρμάκων (κατά 5%) πριν από δύο μέρες, την ανυπαρξία ιατροφαρμακευτικής περίθαλψης των σεισμοπαθών, οι οποίοι -μετά την κατάρρευση της οικονομίας στις συγκεκριμένες περιοχές- έμειναν και χωρίς δουλειά».
 Μεταφέροντας την απογοήτευσή τους, εξηγεί ότι «για χθες είχε προγραμματιστεί η 
επίσκεψη του αντιπροέδρου της κυβέρνησης Μεσούτ Γιλμάζ, στην περιοχή του σεισμόπληκτου Ντούστζε, ο οποίος θα εγκαινίαζε κάποιον οικισμό με τροχόσπιτα. Ο οικισμός δεν στήθηκε ποτέ. Και ο κ. Γιλμάζ δεν ήρθε. Το αποτέλεσμα ήταν να βγουν όλοι στους δρόμους με πανό, φωνάζοντας τα συνθήματα "Αν εσείς ξεχνάτε, εμείς δεν ξεχνάμε" και "75 χρόνια κεμαλικών κυβερνήσεων δεν σας το έμαθαν αυτό, θα σας το μάθουμε εμείς", "Εμείς θα ρίξουμε την κυβέρνηση..."».
 Να προσθέσουμε ότι σήμερα, ένα χρόνο μετά το σεισμό, οι «Γιατροί του Κόσμου» εξακολουθούν να διατηρούν τις αποστολές τους σε όλες τις πληγείσες περιοχές και εφαρμόζουν ένα νέο πρόγραμμα επισκευής και εξοπλισμού 70 κατεστραμμένων κέντρων υγείας στην περιοχή της Νικομήδειας (Ισμίτ). Παράλληλα, εφαρμόζουν προγράμματα ψυχολογικής υποστήριξης σε παιδιά και ενηλίκους.
 Ο γιατρός μάς εξηγεί, από την Τουρκία, ότι το πρόγραμμα, που χρηματοδοτείται από την Ευρωπαϊκή Ενωση, αμέσως μετά το σεισμό προσέφερε ανθρωπιστική βοήθεια σε σκηνές, κοντέινερ, ιατρική περίθαλψη, κουβέρτες και φάρμακα στους ασθενείς». Στη δεύτερη φάση του προγράμματος «δημιουργήθηκαν κοντέινερ που λειτούργησαν ως κέντρα υγείας, τοποθετήθηκαν τουαλέτες και σκηνές-ιατρεία με Ελληνες γιατρούς σε όλες τις σεισμόπληκτες περιοχές της Τουρκίας».
 Ο κ. Βεΐζης εξηγεί ότι «παράλληλα φροντίζουμε για τη δημιουργία ενός νοσοκομείου στο Αντα Παζαρί, που όλος ο εξοπλισμός του θα σταλεί από την Ελλάδα». Η ομάδα των «Γιατρών του Κόσμου», που απασχολείται με τη συνέχεια του 
ανθρωπιστικού προγράμματος στους σεισμοπαθείς της Τουρκίας, αποτελείται από τέσσερις Ελληνες. Εκτός του γιατρού Απόστολου Βεΐζη, εργάζονται δύο ψυχολόγοι και ένας συντονιστής. Οι οποίοι, μόνο σε δύο καταυλισμούς, στο Ντούστε και τη Νικομήδεια, παρέχουν τις υπηρεσίες τους σε 10.000 και 15.000 άτομα, αντίστοιχα. Και θα βρίσκονται κοντά τους μέχρι το τέλος Ιανουαρίου.
 Eπιζώντες στην πόλη Γκιόλτσουκ βρήκαν θέση στα χαλάσματα του κτιρίου που καταστράφηκε από το σεισμό, για να παρακολουθήσουν την πορεία μνήμης στους νεκρούς της 17ης Aυγούστου
 Μια θλιβερή επέτειο μνημόνευσε χθες η Τουρκία, ένα χρόνο μετά τον καταστροφικό 
σεισμό της 17ης Αυγούστου 2000 που στοίχισε τη ζωή σε πάνω από 20.000 ανθρώπους. Χιλιάδες πολίτες πήραν μέρος σε ολονύχτιες αγρυπνίες σε διάφορες περιοχές της χώρας τιμώντας τη μνήμη εκείνων που χάθηκαν.
 Οι συγκεντρωμένοι τήρησαν ενός λεπτού σιγή στις 3.02', την ίδια ακριβώς στιγμή 
που ένα χρόνο πριν ο σεισμός σκόρπιζε το θάνατο. Η τραγική ειρωνεία (ή τραγική 
σύμπτωση) είναι ότι λίγη ώρα νωρίτερα, κι ενώ το πλήθος είχε ήδη μαζευτεί για να μνημονεύσει τον περσινό σεισμό, μία νέα σεισμική δόνηση, τεσσάρων βαθμών της κλίμακας Ρίχτερ, χύπησε την επαρχία Καστάμονου, στο βόρειο τμήμα της χώρας. Σύμφωνα με το πρακτορείο «Ανατολή», η δόνηση έγινε αισθητή και στις γειτονικές επαρχίες, αλλά δεν αναφέρθηκαν σε πρώτη φάση θύματα ή ζημιές.
 Ο τουρκικός Τύπος έκανε χθες το ζοφερό απολογισμό της χρονιάς που πέρασε, εκτιμώντας ότι ελάχιστα πράγματα έχουν γίνει για τους σεισμοπαθείς και σχεδόν τίποτε για την αποτελεσματική αντιμετώπιση μιας ανάλογης κατάστασης στο μέλλον. «Τι θα εξηγήσει η κυβέρνηση σήμερα; Οτι ο αριθμός των νεκρών και των τραυματιών δεν έχει ακόμη ξεκαθαριστεί; Οτι 42.000 σεισμοπαθείς πέρασαν το χειμώνα σε σκηνές ή σε λυόμενα 20 τετραγωνικών επειδή δεν έχουν ακόμη κατασκευαστεί κανονικές κατοικίες; » γράφει η εφημερίδα «Ραντικάλ».
 Σύμφωνα με υπολογισμούς μη κυβερνητικών οργανώσεων που δραστηριοποιούνται στην 
περιοχή, οι νεκροί ήταν περίπου 40.000. Σύμφωνα με εκτιμήσεις των τοπικών αρχών, 150.000 από τους 600.000 αστέγους ζουν ακόμη σε λυόμενα και 30.000 σε σκηνές. Η εφημερίδα «Μπινιίλ» κάνει λόγο για «κατάρρευση της διοικητικής υποδομής στην Τουρκία» αφού τα ελειπή μέτρα που έχουν ληφθεί μέχρι τώρα δείχνουν ότι ο κρατικός μηχανισμός δεν είναι σε θέση να ανταποκριθεί σε ένα τόσο μεγάλο βάρος και ούτε πρόκειται να είναι στο μέλλον.
 Μοναδική νότα «αισιοδοξίας» το άρθρο της «Μιλιέτ», όπου αναφέρεται ότι το ενδιαφέρον και η συμπάθεια της διεθνούς κοινότητας που προκάλεσε ο σεισμός είχαν θετικά αποτελέσματα στις εξωτερικές σχέσεις της Τουρκίας. Ιδίως όσον αφορά την ελληνοτουρκική προσέγγιση και τη «θετική ατμόσφαιρα στη Σύνοδο του Ελσίνκι, όπου η Τουρκία έλαβε το χρίσμα της υποψήφιας προς ένταξη στην Ε.Ε. χώρας. Mικρή παρηγοριά για όσους έχασαν τους δικούς τους.
