Πρώτη είδηση χθες για τους «φαν» του ΝΒΑ ήταν το νέο συμβόλαιο του Τόνι Κούκοτς με τους Σίξερς. Δεύτερη είδηση, η ανταλλαγή εννέα (!) συνολικά παικτών μεταξύ τεσσάρων ομάδων. Οσο για τα ονόματα που ακολουθούσαν στο ειδησεογραφικό δελτίο, ήταν δύο «δικών» μας ανθρώπων, του Τάρλατς και του Στογιάκοβιτς. 
 Ο πρώτος παρουσιάστηκε επίσημα από τη διοίκηση του Σικάγο κι έτυχε της κολακείας του Τζέρι Κράουζε, γενικού διευθυντή των Μπουλς: «Με τον Ντράγκαν στην ομάδα μας νιώθουμε πια ευτυχισμένοι. Ηταν η κατάλληλη στιγμή να τον φέρουμε στο ΝΒΑ (σ.σ. είχε επιλεγεί στο ντραφτ του 1995, στον αριθμό 31), γιατί μας φέρνει ένα βήμα πιο κοντά προς το μοντέλο ομάδας που θέλουμε να φτιάξουμε. Είναι ο παίκτης που θα κάνει τη βρώμικη δουλειά, ο πρώτος που θα φύγει στον αιφνιδιασμό, αυτός που θα κάνει ένα σωρό ακόμα μικρά πράγματα που μας χρειάζονται. Δεν έχει βέβαια την ακτινοβολία του Κούκοτς, του καλύτερου Ευρωπαίου παίκτη όλων των εποχών, αλλά νομίζω ότι θα βάλει το όνομά του στη λίστα με τους πιο σταθερούς σε απόδοση παίκτες του ΝΒΑ». 
 Ο ίδιος ο Τάρλατς απέφυγε, κατά την προσφιλή του συνήθεια, τα πολλά λόγια. Επικεντρώθηκε στις διαφορές του ευρωπαϊκού με το αμερικανικό μπάσκετ («στην Ευρώπη δεν υπάρχουν ομάδες επιπέδου ΝΒΑ, αλλά έχω αντιμετωπίσει πολλούς δικούς σας παίκτες στην καριέρα μου, κι απέκτησα τη σχετική εμπειρία»), και στην επιλογή του να αφήσει φέτος τον Ολυμπιακό: «Πιστεύω ότι τώρα είμαι απολύτως έτοιμος, ψυχικά και σωματικά, για το ΝΒΑ. Πριν από πέντε χρόνια, θα ήμουν ένας παίκτης στην άκρη του πάγκου των Μπουλς». 
 Οσο για τον Στογιάκοβιτς, αυτός υπέγραψε με τους Κινγκς επέκταση του συμβολαίου του και υπολογίζεται ότι θα μαζέψει 16 δισ. δραχμές μέσα στα επόμενα έξι χρόνια! «Και να ξέρετε ότι θα μπορούσε να κερδίσει ακόμα περισσότερα χρήματα αν περίμενε μέχρι του χρόνου, που θα έμενε ελεύθερος από το Σακραμέντο», είπε ο ατζέντης του. Απληστος αυτός ο Μπάουμαν, δεν νομίζετε; 
