«Tο αριστούργημα ενός οραματιστή και θεσπέσιο μελόδραμα», χαρακτήρισε ένας γάλλος κριτικός τη βραβευμένη με το Χρυσό Φοίνικα του φετινού, 53ου κινηματογραφικού φεστιβάλ των Κανών, ταινία «Χορεύτρια στο σκοτάδι» του Δανού Λαρς φον Τρίερ. 
Αντίθετα, σύμφωνα με τον άγγλο κριτικό του «Ομπσέρβερ», ήταν «ένα κακό μελόδραμα, ένα μιούζικαλ της πλάκας, με αξιοθρήνητες ερμηνείες». Επίμαχη ταινία, όπως επίμαχη ήταν και «Οι ηλίθιοι», η προηγούμενη ταινία του σκηνοθέτη, που γύρισε με βάση το περιβόητο «Δόγμα» - ένα μανιφέστο σύμφωνα με το οποίο ορισμένοι σκηνοθέτες είχαν αναλάβει να γυρίσουν ταινίες με κάπως «πρωτόγονα» μέσα: χωρίς τεχνητούς φωτισμούς, με την κάμερα στο χέρι.
Αντίθετα, στη νέα του ταινία, ο σκηνοθέτης του πρωτοποριακού «Το στοιχείο του εγκλήματος», στράφηκε και πάλι στον κανονικό τρόπο γυρίσματος. «Χρησιμοποιήσαμε περισσότερες από 100 κάμερες για τα μουσικοχορευτικά κομμάτια», θα πει στη συνέντευξη τύπου που έδωσε στις Κάνες μετά τη δημοσιογραφική προβολή. 
«Αγαπούσα το μιούζικαλ από τότε που ήμουν παιδί και ήθελα να γυρίσω μια ταινία που να συνδυάζει αυτό το μιούζικαλ με το μελόδραμα και κινηματογραφικά με ένα ρεαλιστικό όμως τρόπο».
Στην ταινία, η διάσημη ισλανδή τραγουδίστρια Μπγιορκ κάνει το κινηματογραφικό της ντεμπούτο στο ρόλο της Σέλμας. Μιας τσέχας μετανάστριας εργάτριας, σε μια αγροτική περιοχή της Αμερικής. Μόνο που η Σέλμα, εξαιτίας μιας κληρονομικής αρρώστιας, χάνει σταδιακά την όρασή της. Γι' αυτό κι αρχίζει να μαζεύει λεφτά για την εγχείρηση που χρειάζεται να κάνει ο 10χρονος γιος της για να γλιτώσει από μια παρόμοια, σαν κι εκείνην, μοίρα. Συμπρωταγωνίστριά της η Κατρίν Ντενέβ, που ερμηνεύει μια συμπατριώτισσά της που της παραστέκεται ακόμη κι όταν η Σέλμα καταδικάζεται άδικα για φόνο: «Αισθάνθηκα κολακευμένος όταν η ίδια η Κατρίν Ντενέβ μου έγραψε και μου είπε ότι ήθελε να παίξει στην ταινία μου», θα πει ο Τρίερ.
Ο 44χρονος σκηνοθέτης πλησίασε την Μπγιορκ αρχικά για να του γράψει τη μουσική της ταινίας: «Δεν ήξερα καθόλου τη μουσική της, όταν αρχίσαμε να ψάχνουμε για συνθέτη για την ταινία. Εξάλλου από μουσικής πλευράς δεν ξέρω και πολλά. Μέχρι τότε άκουγα μόνο τους Αμπα. Τώρα μου αρέσει η μουσική της πολύ. Αρχικά πάντως, δεν σχεδίαζα να χρησιμοποιήσω την Μπγιορκ για το ρόλο της Σέλμας. Αυτό ακολούθησε μετά, φυσιολογικά». 
Βέβαια, οι δυο τους, χαρακτήρες εκρηκτικοί και απρόβλεπτοι, δεν μπορούσαν παρά να συγκρουστούν. Αν μάλιστα πιστέψουμε τον Τρίερ, στη διάρκεια των γυρισμάτων η Μπγιορκ έκανε τη ζωή του κόλαση. «Στα γυρίσματα δεν τη χώνευα. Αλλά σήμερα της το συγχωρώ», θα πει στους δημοσιογράφους μετά τη βράβευσή του.
«Θέλησα να συνδυάσω το μιούζικαλ με το μελόδραμα», εξηγεί ο δημιουργός του «Δαμάζοντας τα κύματα», «γιατί ήταν δυο είδη που πάντα αγαπούσα. Η δυσκολία βέβαια είναι ότι για να πετύχεις ένα τέτοιο εγχείρημα χρειάζεται να ελέγχεις τα πάντα. Επρεπε να ελέγχω τις κινήσεις της μηχανής, τις χορευτικές κινήσεις, την κάθε λεπτομέρεια. 
Για παράδειγμα μια ειδική σκηνή χορού χρειάστηκε να τη γυρίσουμε αμέτρητες φορές και καταλήξαμε να έχουμε φιλμ 120 ωρών, από το οποίο χρησιμοποιήσαμε μόνο 6 λεπτά! Ηταν η πιο δύσκολη ταινία της ζωής μου».
Παρ' όλο που ο Τρίερ ανέφερε ότι τον ενδιαφέρει ο ρεαλισμός, η ταινία του τελικά τον αρνείται, τουλάχιστον το ρεαλισμό με τη συνηθισμένη του έννοια. Γι' αυτό και τα περισσότερα εξωτερικά γυρίσματα δεν έγιναν στην Αμερική, όπου υποτίθεται ότι εκτυλίσσεται η ιστορία, αλλά στη Σουηδία. Ενώ τα μουσικοχορευτικά κομμάτια γυρίστηκαν σ' ένα τεράστιο χώρο, περίπου 50 χιλιάδων τετραγωνικών μέτρων, σ' ένα πρώην στρατιωτικό στρατόπεδο έξω από την Κοπεγχάγη. «Εκεί ήταν που στήσαμε τις 100 κάμερες για να γυρίσουμε τα κομμάτια», εξηγεί ο Τρίερ. «Εκεί είχαμε την άνεση που δεν μπορείς να βρεις στην Αμερική».
Στον ίδιο αρέσουν πάντως η πρόκληση και το σκάνδαλο. Είναι ο άνθρωπος που θέλει να είναι πάντα στο επίκεντρο της δημοσιότητας. Εστω κι αν υποκρίνεται το αντίθετο. 
Από την εποχή τού «Δαμάζοντας τα κύματα», κάθε φορά που ερχόταν στις Κάνες επέλεγε, όπως και φέτος, να παραμένει στο «Ξενοδοχείο ντε Καπ», αρκετά χιλιόμετρα έξω από τις Κάνες, υποχρεώνοντας όσους ήθελαν να του πάρουν συνέντευξη να ταξιδεύουν μέχρις εκεί, ξοδεύοντας μισή σχεδόν μέρα τους, πράγμα ιδιαίτερα δύσκολο για τις φορτωμένες με ταινίες Κάνες. 
Φίλος άγγλος δημοσιογράφος έλεγε ότι τη χρονιά που στις Κάνες προβλήθηκαν «Οι ηλίθιοι», είχε βρει με άλλους συναδέλφους τον Τρίερ να κάθεται απομονωμένος στον κήπο του ξενοδοχείου και να τους ζητά να τον αφήσουν να διαλογιστεί για λίγο πριν θεωρήσει ότι είναι έτοιμος να απαντήσει στις ερωτήσεις τους.
Οι «Ηλίθιοι», με μια καθαρά σεξουαλική σκηνή, γυρισμένη στο στιλ του σκληρού πορνό, ξανάρθαν φέτος στην επικαιρότητα όταν ο Τρίερ ανήγγειλε ότι αποφάσισε να επιστρέψει σύντομα στο «Δόγμα» για να γυρίσει μια τέτοια ταινία, πορνό όμως με τον τρόπο του Τρίερ, με άλλα λόγια αντι-πορνό, όπως αντι-μιούζικαλ μπορεί να χαρακτηριστεί και η «Χορεύτρια στο σκοτάδι».
 «Το πορνό με ενδιαφέρει μόνο σαν φαινόμενο. Και το γύρισμα με τους κανόνες του Δόγματος είναι μια ενδιαφέρουσα πρόκληση», επιμένει ο σκηνοθέτης.
