Του Ν. ΠΕΤΡΟΥΛΑΚΗΟτίτλος «ο ένας στους δύο κερδίζει» θα μπορούσε να τοποθετηθεί πάνω από τη μονομαχία Ηρακλή-Αρη ή Αρη-Ηρακλή, ανάλογα με τα αποτελέσματα στην τελευταία αγωνιστική του Πρωταθλήματος και να μας παραπέμψει στην αγωνία των χιλιάδων οπαδών των δύο ομάδων της Θεσσαλονίκης.Ο Ηρακλής του Μυτιληναίου κόντρα στον Αρη του Κοντομηνά, με στόχο κοινό: Η έξοδος στην Ευρώπη, το εισιτήριο που δίνει η κατάκτηση της 6ης θέσης στη βαθμολογία μπορεί να αποτελέσει το βάλσαμο σε μια πορεία που για τον Ηρακλή είναι γενικώς ικανοποιητική, αλλά για τον Αρη λίγο πάνω από το μέτριο, τη βάση.Ο γηραιός με τους... πιτσιρικάδες του και το μαγικό πεντάγωνο του (Ντεμπά, Κων/νου, Σέμπουε, Χάγκαν, Στολτίδης) κατάφερε μόλις την προηγούμενη Κυριακή να νικήσει 4-0 την Προοδευτική και να περάσει στη βαθμολογία τον Αρη, που άφησε τα κομμάτια του (5-2) στην Καλαμάτα, διεκδικώντας με αξιώσεις πλέον το αβαντάζ έδρας στα μπαράζ.ΜπαράζΑναπόφευκτα, οι δυο ομάδες της Θεσσαλονίκης θα οδηγηθούν σε αγώνες μπαράζ και το μοναδικό ερώτημα είναι ποιος θα έχει το αβαντάζ της έδρας, το οποίο μέχρι σήμερα στις 5.30 μ.μ. έχει ο Ηρακλής, που όμως πρέπει να νικήσει τον Πανιώνιο στη Νέα Σμύρνη ή να φέρει ισοπαλία, γιατί σε περίπτωση ισοβαθμίας ευνοείται από τη διαφορά τερμάτων (2-0 στο Καυταντζόγλειο, 2-1 ο Αρης στη Ρόδο).* Στα αξιοσημείωτα πριν από την τελευταία σημερινή αγωνιστική, η δήλωση του Νίκου Παπαδόπουλου, κορυφαίου παίκτη του Αρη στη φετινή περίοδο: «Θα είναι μεγάλη αποτυχία αν ο Αρης του Κοντομηνά δεν βγει στην Ευρώπη. Δεν είναι τυχαίος ο επενδυτής της ομάδας μας, είναι κορυφαίος επιχειρηματίας και πρέπει όλοι να του δώσουμε τη χαρά της εξόδου στην Ευρώπη...»Ετσι το βλέπουν οι παίκτες του Αρη, που πρέπει βέβαια να νικήσουν τον ΟΦΗ και να χάσει ο Ηρακλής από τον Πανιώνιο για να (ξανα)πάρουν το αβαντάζ έδρας. Ο Παπαδόπουλος έχει διαφορετική άποψη: * «Δεν μετράει η έδρα και δεν φοβόμαστε να παίξουμε δύο ματς στο Καυταντζόγλειο, γιατί οι φίλαθλοί μας θα είναι περισσότεροι, όπως και να γίνει...»Στην άλλη πλευρά του λόφου, εκεί κοντά στο Καυταντζόγλειο, παραμένουν σιωπηλοί, όπως άλλωστε από την αρχή της περιόδου, αφού υπάρχει ο Αναστασιάδης.* Ο πετυχημένος έλληνας προπονητής δεν θέλει να μιλάει πολύ, είναι περισσότερο των έργων και τον ενδιαφέρει μόνο η σκληρή δουλειά, κάτι που αναγκάζει τον Τζέιμς Ντεμπά να πει: «Είμαι ερωτευμένος με τον Αγγελο, μπορεί να είμαστε και οι δύο τρελούτσικοι, είμαστε όμως σίγουροι ότι η ομάδα θα βγεί στην Ευρώπη...»Ο λιβεριανός άσος, που πρόσφατα ανανέωσε το συμβόλαιό του με τον Ηρακλή, είναι σίγουρος: «Θα παίξουμε εμείς στην Ευρώπη, γιατί το αξίζουμε και θα το αποδείξουμε στα μπαράζ...»* Ο Ηρακλής βρίσκεται δύο βαθμούς πάνω από τον Αρη (49-47) και θέλει την 6η θέση γιατί όπως πιστεύει ο Ντεμπά: «Μέσα στο Καυταντζόγλειο μπορούμε να νικήσουμε οποιονδήποτε αντίπαλο» και ήδη η διοίκηση της ΠΑΕ φρόντισε παραμονές των μπαράζ να «θολώσει» τα νερά σε σχέση με το θέμα προπονητή.Υπάρχει προσυμφωνία με τον Κυράστα, αλλά κανένας από την οικογένεια του Ηρακλή δεν θέλει να συζητιέται αυτό το θέμα παραμονές των αγώνων μπαράζ. Ο πρόεδρος της ΠΑΕ μάλιστα ενοχλείται αφάνταστα διαβάζοντας για συμφωνίες με προπονητή ή παίκτες, αφού θέλει να διατηρήσει την ηρεμία στην ομάδα του αυτές τις τελευταίες εβδομάδες και να μην δημιουργηθούν άσχημες σκέψεις στο μυαλό του Αναστασιάδη.Ο Αγγελος βέβαια δεν καταλαβαίνει από τέτοια. Αυτό που τον απασχολεί είναι να φτάσει στο στόχο του, δεν διαβάζει εφημερίδες και δεν τον πολυενδιαφέρει τι κάνει η διοίκηση, εκτός ομάδας. Αρκείται στο «ο Θεός ξέρει» όταν τον ρωτάνε αν θα είναι προπονητής στον Ηρακλή ή στον Παναθηναϊκό τη νέα περίοδο.Ετσι, βάζει «φρένο» σε όλους και πατάει «γκάζι» στην ομάδα του ενόψει του σημερινού καθοριστικού αγώνα με τον Πανιώνιο, αλλά και των αγώνων μπαράζ. Αγωνιστικά, οι δύο ομάδες βρίσκονται στην ίδια μοίρα, ο Ηρακλής υπερτερεί σε φυσική κατάσταση και ομαδικότητα, ο Αρης σε έμψυχο υλικό, αφού οι προπονητές του, Μιχαλίτσιος και Σεμερτζίδης, θα έχουν περισσότερες εναλλακτικές λύσεις.Το σίγουρο είναι ότι αυτή η διαδικασία των μπαράζ διατηρεί το ενδιαφέρον στο πρωτάθλημα, μεγαλώνει όμως και την αγωνία των οπαδών του Ηρακλή και του Αρη, αφού ανεξάρτητα από τα αποτελέσματα της τελευταίας αγωνιστικής, έτσι όπως είναι σήμερα η βαθμολογία, οι δυο ομάδες οδηγούνται σε μπαράζ μεταξύ τους για την 6η προνομιούχο θέση του πίνακα.Το μόνο που απομένει να μάθουμε μετά τα δυο σημερινά παιγνίδια είναι ποιος θα πάρει το αβαντάζ έδρας και δυστυχώς για το ποδόσφαιρο της Θεσσαλονίκης μια από τις δύο αυτές ομάδες θα μείνει εκτός Ευρώπης. Είπαμε «ο ένας στους δύο, κερδίζει. Ο άλλος ψάχνεται...»            
