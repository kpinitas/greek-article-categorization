Aνύποπτοι περαστικοί κοντοστέκονται με περιέργεια στην Ηρώδου Αττικού, στο ύψος του προεδρικού μεγάρου:  Πίσω από τον μαντρότοιχο ακούγονται οι φωνές των εργατών και τα χτυπήματα από τα εργαλεία που σκάβουν το χώμα.
Οι πλέον καχύποπτοι βιάζονται να συμπεράνουν ότι «καταστρέφεται τώρα και ο κήπος του Προεδρικού», ενώ ελάχιστοι είναι και οι δημοσιογράφοι που, ενώ μπαινοβγαίνουν συχνά στο μέγαρο, έχουν αντιληφθεί τις εργασίες που βρίσκονται πλέον σε πλήρη εξέλιξη στον τρίτο όροφο και στον κήπο.
«Aυτή είναι μόνο η πρώτη φάση των επισκευαστικών παρεμβάσεων», εξηγεί ο Δ. Παπαναγιώτου, διευθυντής του γραφείου τύπου της Προεδρίας της Δημοκρατίας.
«Οταν αυτή ολοκληρωθεί, θα ακολουθήσει μία διαδικασία καταγραφής των προβλημάτων που θα έχουν απομείνει σε εκκρεμότητα και θα αρχίσουν οι διαδικασίες για την επίλυσή τους».
Υπεύθυνο για τις εργασίες είναι επισήμως το ΥΠΕΧΩΔΕ, που εκπόνησε μία αρχική μελέτη το 1996 και υπολόγισε τα κονδύλια για να αρχίσει το έργο, για να τα εκταμιεύσει εν συνεχεία το υπουργείο Πολιτισμού.
*Tο προεδρικό μέγαρο πρέπει να επιστρέψει κατά το δυνατό στην αρχική του μορφή. Τούτο σημαίνει ότι τα χρώματα θα αλλάξουν στο εσωτερικό του (τα αυθεντικά ήταν πιο σκούρα), τα οκτώ αγάλματα στην ταράτσα θα επισκευασθούν με πιστότητα, ο εξωτερικός φωτισμός θα ανανεωθεί, διάδρομοι στρωμένοι με χαλίκι θα γίνουν πλακόστρωτοι, ενώ υπάρχουν και οι ζημιές από τους σεισμούς -κυρίως επιφανειακές στο πέτρινο κτίριο.
* Ο αρχιτέκτονας Γ. Παπαγεωργίου μας ξεναγεί στο μίνι εργοτάξιό του, στον τρίτο όροφο όπου βρίσκεται η προεδρική σουίτα.
* Βάφονται όλοι οι τοίχοι από την αρχή, τρίβονται ξύλινα πατώματα, επισκευάζονται τα μάρμαρα, καθαρίζονται οι εξωτερικές επιφάνειες του κτιρίου, λουστράρονται πόρτες, ενώ γίνονται και παρεμβάσεις σε παράθυρα για να ξαναπάρουν το αρχικό τους σχήμα.
* Ο Γ. Παπαγεωργίου χαρακτηρίζει, όμως, «εξαιρετικά σφιχτή» την εργολαβία, καθώς αυτή υπολογίσθηκε το 1996 και με δεδομένη την πίεση της ΟΝΕ σε όλα τα οικονομικά μεγέθη εκείνης της περιόδου. Δίνει μάλιστα και ένα χαρακτηριστικό παράδειγμα: έχει υπολογισθεί το κόστος για να εντοιχισθούν όλες οι καλωδιώσεις, αλλά όχι και για τις γραμμές που θα συνδέουν το σύστημα μηχανοργάνωσης του προεδρικού μεγάρου. 
«Παρά ταύτα, προσπαθούμε να εξοικονομήσουμε χρήματα με κάθε τρόπο για να γίνει και αυτή η δουλειά», υπόσχεται. Ολα αυτά πρέπει να γίνουν, όμως, με τα 430 εκατ. δραχμές του αρχικού προϋπολογισμού, συν 100 εκατ. περίπου που προστέθηκαν μετά τον περσινό σεισμό. Αλλα 600 εκατ. δραχμές δαπανήθηκαν προ διετίας για να εγκατασταθεί επιτέλους κλιματισμός...
* Ανοίγουμε την πόρτα της προεδρικής σουίτας, που είναι άδεια και χωρίς παραθυρόφυλλα. Στους τοίχους είναι σημαδεμένες με κίτρινο χρώμα οι γραμμές που άφησαν στους σοβάδες οι πρόσφατοι σεισμοί.
* Στη μέση του σαλονιού σωροί από υλικά και χρώματα, στο πάτωμα στρωμένα χαρτόνια, οι πολυέλαιοι τυλιγμένοι με κομάτια νάιλον, ενώ τα έπιπλα έχουν αποθηκευθεί αλλού.
Ο Γ. Παπαγεωργίου μας θυμίζει ότι το μέγαρο σχεδίασε ο Τσίλερ το 1897, για να πάρει την τελική του μορφή το 1910 και να προστεθεί η αίθουσα χορού το 1964. Το χρώμα που κυριαρχούσε τότε είναι αυτό της ώχρας, ενώ υπήρχαν και ορισμένες τοιχογραφίες. Τώρα οι εργάτες ξύνουν με προσοχή τις επιφάνειες για να ανακαλύψουν τι υπάρχει από κάτω και να το αποκαταστήσουν.
Για να λάβουν οι αρμόδιοι του υπουργείου Περιβάλλοντος την απόφαση για το φρεσκάρισμα του μεγάρου χρειάσθηκε να φτάσει η κατάσταση στο απροχώρητο.
* Οι δύο πισίνες στον κήπο ήταν τρύπιες και κάποιοι μιλούν για κωμικές καταστάσεις, με λάστιχα που τις τροφοδοτούσαν την ώρα των δεξιώσεων, προκειμένου να μην αδειάσουν. Ο Δ. Παπαναγιώτου παραδέχεται ότι στη γωνία του γραφείου του στάζει νερό όταν βρέχει!
*Οι εργασίες θα καλύψουν το ισόγειο, τον τρίτο όροφο και την ταράτσα του κτιρίου, ενώ τα μερεμέτια στο γραφείο του Κ. Στεφανόπουλου έχουν προγραμματισθεί για τον Αύγουστο, όταν ο πρόεδρος θα φύγει για ολιγοήμερες διακοπές. Aλλωστε, ο πρόεδρος ενδιαφέρθηκε προσωπικά από την πρώτη στιγμή για τις επισκευές.
Τώρα προετοιμάζει τη μεγάλη έκπληξη για την 24η Ιουλίου, την 26η επέτειο αποκατάστασης της δημοκρατίας στη χώρα μας, οπότε και θα δοθεί η μεγάλη ετήσια δεξίωση στον κήπο: οι προσκεκλημένοι του θα έχουν την ευκαιρία τότε να θαυμάσουν τα αποτελέσματα των αλλαγών, που προβλέπονται να είναι εντυπωσιακά.
