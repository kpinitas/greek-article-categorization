Στον τρίτο όροφο του Μουσείου Μπενάκη, το πορτρέτο του Διονυσίου Σολωμού με το μελοποιημένο από τον Νικόλαο Μάντζαρο χειρόγραφο του «Υμνου εις την Ελευθερία» υποδέχονται τον επισκέπτη. Στην έξοδο, τον αποχαιρετούν τα διπλώματα των Νόμπελ του Σεφέρη και του Ελύτη.
Ο άνθρωπος, μέτρο των πάντων, και η ελληνική γλώσσα που αναλλοίωτη διαπερνά τους αιώνες, είναι τα δύο κέντρα βάρους του ανακαινισμένου Μουσείου Μπενάκη, το οποίο από την Τετάρτη 7 Ιουνίου ξανανοίγει επιτέλους έπειτα από επτά ολόκληρα χρόνια τις πόρτες του στο κοινό. Και μάλιστα με κάθε επισημότητα, αφού στα εγκαίνια αναμένεται να παραβρεθούν και ο πρόεδρος της Δημοκρατίας και ο πρωθυπουργός.
Περισσότερο από μια δεκαετία, από το 1989 ξεκίνησε ο εκσυγχρονισμός του ώστε να είναι έτοιμο να διανύσει με σιγουριά τον 21ο αιώνα. Μια διαδικασία που περιλάμβανε τη θεμελίωση της νέας πτέρυγας, την ανακαίνιση της παλαιάς, την εγκατάσταση συστημάτων εξαερισμού και πυρασφάλειας, το σχεδιασμό της επανέκθεσης των συλλογών, μέχρι την παραγγελία ακριβών προθηκών από τη Γερμανία...
Αξιζε, όμως, η αναμονή και το στολίδι της οδού Κουμπάρη με την όμορφη νεοκλασική πρόσοψη και τους σύγχρονους εκθεσιακούς χώρους μάς προσκαλεί να ταξιδέψουμε στον ελληνικό χωροχρόνο. Να γνωρίσουμε την ιστορία και την τέχνη μας μέσα από 20.000 ξεχωριστά εκθέματα, από τη νεολιθική εποχή ώς τις μέρες μας.
 Μόλις ανοίγεις την πόρτα του νεοκλασικού που είχε σχεδιάσει ο αρχιτέκτονας Αναστάσιος Μεταξάς, νομίζεις ότι βρίσκεσαι στο σαλόνι μιας μεγαλοαστικής οικογένειας των αρχών του περασμένου αιώνα: ένα κομψό ξύλινο τραπέζι με σκαλιστές καρέκλες, γύρω πίνακες του Γύζη και του Ράλλη, κρυστάλλινοι πολυέλαιοι, δωρικές κολόνες, γύψινες διακοσμήσεις δημιουργούν κλίμα οικειότητας.
 Πιο εκεί, ολόσωμα πορτρέτα του Αντώνη Μπενάκη, ιδρυτή του μουσείου, που η αδελφή του, Π. Δέλτα, περιέγραφε στον γνωστό μας «Τρελαντώνη». Τα φιλοτέχνησαν ο Παν. Τέτσης και ο Χρ. Μπότσογλου και σύντομα θα τα δούμε σε έκθεση με τίτλο «Ο Α. Μπενάκης και οι νεότεροι ζωγράφοι».
 Η αισθητική στις δύο πτέρυγες, παλιά και νέα, είναι ενιαία και οι χώροι άνετοι και λιτοί. Στο δάπεδο γυαλίζουν γκρίζα και μαύρα μάρμαρα και κόκκινοι γρανίτες. Τα εκθέματα περιμένουν στημένα σε στιβαρά βάθρα ή σε προθήκες με διαφορετικά χρώματα που σηματοδοτούν τις χρονικές περιόδους: μπλε για την Aρχαιότητα, πράσινο για το Bυζάντιο, μπεζ για τον Αγώνα της Ανεξαρτησίας. 
 Επιβλητικό το κεντρικό άιθριο με τα χρυσά κάγκελα θυμίζει τις ροτόντες που έχουν όλα τα μεγάλα μουσεία. 
 Πλούσιο πωλητήριο, αίθουσες για εκδηλώσεις αλλά και περιοδικές εκθέσεις, καθώς κι ένα κυλικείο με υπέροχη θέα προς στον Εθνικό Κήπο, συμπληρώνουν την πολυμορφία του μουσείου.
Λίγες μέρες πριν από τα εγκαίνια και όλα είναι έτοιμα. Μόνο μερικά άτομα στήνουν ή επιδιορθώνουν τα τελευταία αντικείμενα. Ανάμεσά τους και ο Αγγελος Δεληβοριάς, ο υπερδραστήριος διευθυντής που οραματίστηκε το νέο μουσείο. Με λευκή ποδιά εργασίας «κυλάει» συνεχώς πάνω-κάτω. 
«Προσπάθησα να τονίσω τους άξονες, γιατί το κτίριο στηρίζεται σε μεγάλες κάθετες και οριζόντιες διαφυγές», λέει ανοίγοντας πλατιά τα χέρια του.
Ξεχάστε λοιπόν τις ογκώδεις κορνίζες με τα βαριά σκαλίσματα που σφιχταγκάλιαζαν το χώρο. Τώρα ανασαίνει. Αλλωστε, δύο σημαντικές συλλογές με ισλαμική και κινεζική τέχνη θα εκτίθενται αυτόνομα σε άλλα κτίρια. «Επιδιώξαμε επίσης», συνεχίζει ο Αγγ. Δεληβοριάς, «την αποκατάσταση της συνεχούς ροής των επισκεπτών σε όλα τα επίπεδα με την αποσυμφόρηση εκθεμάτων και προθηκών».
Η επανέκθεση των συλλογών έγινε με προοπτική «να υποβάλλει και μάλιστα με τρόπους υπαινικτικούς τη γοητεία της ελληνικής περιπέτειας, σαν ένα από τα πιο ακριβά διδάγματα της πανανθρώπινης παρακαταθήκης. Να θυμίζει δηλαδή στους έλληνες και ξένους επισκέπτες ότι ο χρόνος της μνήμης μας είναι και ο χρόνος της ύπαρξής μας». Εμφαση δίνεται σε αντικείμενα που θεωρούνται σπάνια.
 Σπάνια είναι τα χρυσά σφυρήλατα κύπελλα της πρώιμης Eποχής του Χαλκού -ο λεγόμενος Θησαυρός των Θηβών-, ένα χάλκινο γεωμετρικό ειδώλιο που εικονίζει μια ιππεύουσα κουροτρόφο θεά της αλλά και το μαρμάρινο κεφάλι του Σαυροκτόνου Απόλλωνα (2ος μ.Χ. αι.) που εκτίθενται στο ισόγειο.
 Μια μαρμάρινη ενεπίγραφη στήλη από τα Μέγαρα που μνημονεύει το φιλόγογο Προυσή από τη Νικομήδεια (1ος αι. π.Χ.-1ος αι. μ.Χ) ανακαλεί την ελληνικότητα των πόλεων της Μικράς Ασίας, την κινητικότητα των Ελλήνων και την αγάπη τους για τα γράμματα. Κι ένα εκφραστικό νεκρικό πορτρέτο από την Αίγυπτο του 3ου αι. μ.Χ., ζωγραφισμένο με την τεχνική της εγκαυστικής σηματοδοτεί τη μετάβαση των εικαστικών αναζητήσεων από την υστερορωμαϊκή στην πρωτοχριστιανική τέχνη.
 Στη βυζαντινή περίοδο είναι αφιερωμένες τρεις αίθουσες του μουσείου καθώς κι ένας μικρός χώρος, σαν παρεκκλήσι, βαμμένος σε κόκκινους τόνους, γεμάτος με εικόνες από την Κωνσταντινούπολη.
 Μεταξύ άλλων, ο επισκέπτης μπορεί να δει ένα ψηφιδωτό του 12ου αιώνα της Μονής Στουδίου με τη μορφή της Θεοτόκου, έναν περγαμηνό κώδικα με τα κείμενα των τεσσάρων Ευαγγελίων από το ναό του Αγίου Γεωργίου της Αργυρούπολης του Πόντου, την εικόνα της Aγίας Αννας με την Παναγία -έξοχη δημιουργία της Κρητικής Σχολής- αλλά και δύο έργα του Θεοτοκόπουλου, τον «Αγιο Λουκά» και την «Προσκύνηση των Μάγων». Την προσοχή προσελκύει και μεγάλο τέμπλο με δύο δεσποτικές εικόνες της Παναγίας Βρεφοκρατούσας και του Χριστού Παντοκράτορα.
 Ξυλόγλυπτες πόρτες και κασέλες με ανάγλυφες παραστάσεις, ζωγραφισμένες νησιώτικες κασέλες, πολύχρωμα κεντητά υφάσματα, λεπτοδουλεμένα κοσμήματα μας προσκαλούν να ανακαλύψουμε την οικιακή μικροτεχνία στην περίοδο της Τουρκοκρατίας.
Στο μουσείο έχουν μεταφερθεί και δύο δωμάτια αρχοντικών από την Κοζάνη, πλουσιοπάροχα στολισμένα με ξυλόγλυπτο και ζωγραφισμένο διάκοσμο: «Της ιδίας τάξεως, βεβαίως όχι τόσο πολυτελή, ήταν και τα λαϊκά σπίτια της εποχής», εξηγεί ο διευθυντής. «Απόδειξη ότι ο αγώνας της εθνικής ανεξαρτησίας ήταν το αποκορύφωμα ενός υψηλού πολιτιστικού δείκτη».
 Αυτός ο αγώνας καταγράφεται με πορτρέτα αγωνιστών και γνωστά θέματα όπως ο «Ορκος στην Αγία Λαύρα» του Βρυζάκη, με χειρόγραφα όπως η διαθήκη του Καραϊσκάκη, με τη σπάθα του Κολοκοτρώνη. Σε προθήκη το πρώτο Σύνταγμα της Ελλάδας αλλά και οι ενδυμασίες του Οθωνα και της Aυλής του με χάρτινο φόντο το πανόραμα της Αθήνας.
 Μετά από ντοκουμέντα του Ελ. Βενιζέλου και του οράματος της Μεγάλης Ελλάδας, την καταστροφή της Σμύρνης και των Βαλκανικών Πολέμων μας αποχαιρετά η τέχνη και η ποίηση: ο Κόντογλου, ο Γκίκας, ο Σικελιανός, ο Παλαμάς, ο Ρίτσος...
«Επιδιώξαμε μια ευσύνοπτη και ευπρόσδεκτη αναδρομή στον ιστορικό χρόνο της Ελλάδας. Το μουσείο δεν είναι βιβλίο που το ανοίγεις και το διαβάζεις, ούτε πρέπει να κουράζεσαι από πληθώρα χρονολογιών. Στηριζόμαστε στην επικοινωνία με τα πράγματα ώστε ο επισκέπτης να διαμορφώσει απόψεις για το αισθητικό αντίβαρο των διάφορων εποχών», συνοψίζει ο Αγγελος Δεληβοριάς, προσδοκώντας το Μουσείο Μπενάκη να προσελκύσει κυρίως τη νεότερη γενιά. Διόλου απίθανο, αν υπολογίσει κανείς ότι σε επισκεψιμότητα ήταν το δεύτερο κατά σειρά μουσείο, μετά το Εθνικό Αρχαιολογικό.
χρήστου. Παίζουν, εκτός από το Γιώργο Αρμένη, οι Μελίνα Βαμβακά, Πασχάλης Τσαρούχας, Χρήστος Τσίρτσας, Χρήστος Ορφανός, Τζένη Σκαρλάτου, Λία Νικοπούλου, Νίκος Δαδινόπουλος, Κώστας Μπάρας.
«Το λέει και το Σύνταγμα» είναι ο τίτλος της επιθεώρησης που γράφουν οι Κώστας Βαρλάσης, Δήμος Λεβιθόπουλος, Γιάννης Καρατζόπουλος, Αντώνης Σιμιτζής και Βαγγέλης Γκούφας και ανεβαίνει μέσα στο δεύτερο δεκαπενθήμερο του Ιουνίου στο ΔΗΠΕΘΕ Κομοτηνής. 
Tη μουσική γράφει ο Τάσος Καρακατσάνης, τα σκηνικά κάνει ο Σπύρος Ορνεράκης και παίζουν οι Αργύρης Παυλίδης, Τάσος Πολυχρονόπουλος, Σεραφείμ Σίλας, Φιλοποίμην Ανδρεάδης.
Ενας οδοκαθαριστής βρίσκει ένα πρωί πεταμένο ανάμεσα στα σκουπίδια το ελληνικό σύνταγμα. Ξεφυλλίζοντάς το σταματάει σε διάφορα άρθρα και τότε η αβυσσαλέα αντίθεση ανάμεσα στη θεωρία και στην πράξη ξετυλίγει τη σάτιρα της σχιζοφρενικής νεοελληνικής καθημερινότητας. Εχουμε δωρεάν παιδεία; Οι δημόσιες υπηρεσίες εξυπηρετούν τον πολίτη; Ολοι οι πολίτες είναι ίσοι απέναντι στο νόμο; Η υγεία είναι κοινωνικό αγαθό; Η επίσημη γλώσσα είναι η ελληνική;
«Φυσικά και δεν ακούς μόνον ελληνικά σήμερα» λέει ο σκηνοθέτης της παράστασης Μιχάλης Παπανικολάου. «Και δεν αναφέρομαι στους ξένους. Εχουμε σταχυολογήσει ένα απάνθισμα τηλεοπτικών μαργαριταριών και "διαλέκτων". Η παράσταση έχει τη δομή της κλασικής επιθεώρησης, που παιζόταν το 1912 και το 1922: το σλόγκαν δεν γίνεται νούμερο. Μπαλέτο δεν υπάρχει και τα κείμενα παρουσιάζονται από ντουέτα, τρίο και όλους τους ηθοποιούς μαζί. Δεν σατιρίζονται συγκεκριμένα πρόσωπα, αλλά καταστάσεις που βιώνουμε καθημερινά».
