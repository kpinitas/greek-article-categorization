Οπως ήταν αναμενόμενο, η ανακοίνωση του ονόματος της Γιάννας Αγγελοπούλου από τα χείλη του Κώστα Σημίτη, ως διαδόχου του Παναγιώτη Θωμόπουλου, στην ηγεσία της Οργανωτικής Επιτροπής των Ολυμπιακών Αγώνων του 2004, δημιούργησε ενθουσιασμό σε ορισμένους και πανικό,σε κάποιους άλλους παράγοντες.  Οσοι για δυόμισι χρόνια αναμείχθηκαν με τον έναν ή τον άλλον τρόπο στο εγχείρημα θα αισθάνθηκαν το έδαφος να τρίζει κάτω από τα πόδια τους.  Eκείνοι που δούλεψαν στη διεκδίκηση, δημιούργησαν τη λεγόμενη «ισχυρή ομάδα», αλλά δεν υπολογίστηκαν στο ξεκίνημα της προετοιμασίας για την οργάνωση των Ολυμπιακών Αγώνων, είχαν κάθε λόγο να αισθάνονται ικανοποιημένοι. Δύο στρατόπεδαΜοιραία, συγκροτήθηκαν δύο στρατόπεδα. Των φίλων και των εχθρών...* Μόλις πάτησε το πόδι της στην έδρα του «Αθήνα 2004», η Γιάννα Αγγελοπούλου συνοδευόταν από τον Μάρτον Σίμιτσεκ. Γιος μιας πολύ μεγάλης προσωπικότητας, του Οτο Σίμιτσεκ, ο Μάρτον εργάστηκε στον τομέα των σχέσεων με τις διεθνείς ομοσπονδίες και τις ολυμπιακές επιτροπές, κατά την περίοδο της διεκδίκησης του 2004. Θεωρείται ο πιο στενός συνεργάτης της προέδρου της Οργανωτικής. Δεν είναι τυχαίο, ότι από την πρώτη μέρα ανέλαβε να ενημερωθεί για τα όσα είχαν γίνει στην εταιρεία, απ' την ίδρυσή της.* Ο Γιάννης Γιαννάκης ήταν και είναι ο δεύτερος πιο στενός συνεργάτης της Γιάννας Αγγελοπούλου. Εκανε μεγάλη καριέρα στο χώρο του μπάσκετ, ως μάνατζερ. Το όνομά του συνδέθηκε με τον Γιάννη Ιωαννίδη, κυρίως με τις επιτυχίες του Ολυμπιακού αλλά και παλιότερα του Αρη. Εργάστηκε κι αυτός στη διεκδίκηση, γι' αυτό δεν συνέχισε τη συνεργασία του με τον «ξανθό». Ανθρωπος-κλειδί, για τα επιχειρησιακά σχέδια της προέδρου και κυρίως της απολύτου εμπιστοσύνης της οικογένειας.* Με την επιστροφή της Γιάννας Αγγελοπούλου, ενεργοποιήθηκε ξανά ο Δημήτρης Αβραμόπουλος. Ο δήμαρχος Αθηναίων, αν και θεσμικός παράγοντας των Ολυμπιακών Αγώνων του 2004 (έχει συνυπογράψει το συμβόλαιο με τη ΔΟΕ) απείχε συστηματικά από την οργανωτική προσπάθεια του εγχειρήματος από την πρώτη μέρα. Τα μέλη της επιτροπής αισθάνθηκαν μεγάλη έκπληξη, όταν στη συνάντηση γνωριμίας του Κώστα Σημίτη με τη Γιάννα Αγγελοπούλου, τον είδαν και πάλι μπροστά τους. Οταν ξιφούλκησε σε βάρος του Λάμπη Νικολάου (για τα της Φλόγας) αντιλήφθησαν το ρόλο του.* Δύο ερωτηματικά συνοδεύουν ισάριθμα πρόσωπα της ιστορίας: το Σπύρο Καπράλο και τον Κώστα Λιάσκα. Ο πρώτος, αν και ήταν πολύ κοντά στη διεκδίκηση, μάλλον έκοψε τις γέφυρες μόλις διορίστηκε στην Οργανωτική Επιτροπή. * Για τον δεύτερο, λέγεται ότι ισχύει το ίδιο, αν και δεν αναμείχθηκε καθόλου στο «Αθήνα 2004». Ομως αν χρειαστεί να αναθερμανθεί η σχέση, υπάρχουν οι κατάλληλοι άνθρωποι να το κάνουν.H άλλη πλευρά* Στην άλλη πλευρά του λόφου, κάθεται η τριάδα της Ελληνικής Ολυμπιακής Επιτροπής. Ο πρόεδρος Λάμπης Νικολάου, ο αντιπρόεδρος Γιάννης Παπαδογιαννάκης και ο γενικός γραμματέας Δημήτρης Διαθεσόπουλος. Και οι τρεις γνωρίζουν πολύ καλά, πως όσα έκαναν επί προεδρίας του Σ. Στρατήγη και του Π.Θωμόπουλου, δεν μπορούν να τα επαναλάβουν. Ειδικότερα ο πρόεδρος της ΕΟΕ έχει διαταράξει τις σχέσεις του με την πρόεδρο της Οργανωτικής Επιτροπής, εδώ και καιρό. Και γνωρίζει πολύ καλά, ότι δεν υπάρχει δρόμος επιστροφής. Οπως γίνεται αντιληπτό, μαζί με τον πρόεδρο «καίγονται» ο αντιπρόεδρος και ο γενικός.* Η Νίκη Τζαβέλλα ήταν το πρώτο «θύμα» της επιστροφής της Γιάννας στα πράγματα της Ολυμπιάδας. Μπορεί ο οικογενειακός λόγος που προέταξε για να παραιτηθεί, να ήταν υπαρκτός, ωστόσο η αντιπρόεδρος της εταιρείας δεν θα μπορούσε να ταιριάξει με τη νέα τάξη πραγμάτων. Περίπου το ίδιο καθεστώς είχε βιώσει και τις πρώτες μέρες της αναβάθμισής της (το  καλοκαίρι) όταν σκόνταφτε στις αρμοδιότητες του Κ.  Μπακούρη. Κι είναι σίγουρο ότι θα το έβρισκε μπροστά της, σε υπερθετικό βαθμό.* Στην ίδια μοίρα κατατάσσεται ο Κώστας Μπακούρης. Μπορεί ο διευθύνων σύμβουλος της εταιρείας να διαθέτει την έξωθεν (της Διεθνούς Ολυμπιακής Επιτροπής) καλή μαρτυρία, ωστόσο όσοι συνεργάζονται μαζί του, διακρίνουν ένα σωρό από ελαττώματα. Ο «μίστερ μπαταρίας» (όπως είναι το παρατσούκλι του) δεν μπορεί να ανταποκριθεί στο ρυθμό της Γ. Αγγελοπούλου. Λέγεται επίσης ότι έχει πέσει στην δυσμένεια του Θεόδωρου Πάγκαλου, καθώς, για να δώσει μια απάντηση σε κάθε ζήτημα, πρέπει πρώτα να επικοινωνήσει με τη... ΔΟΕ και τον δόκτορα Ζακ Ρογκ!Ο παράγοντας* Για έναν τέτοιο ρόλο, η πρόεδρος της Οργανωτικής, θα επιθυμούσε έναν άνθρωπο με διοικητικές ικανότητες, πολιτική κρίση και γνώσεις για τον αθλητισμό. Εναν παράγοντα τύπου Γιώργου Βασιλακόπουλου ή ακόμη και τον ίδιο το Γιώργο Βασιλακόπουλο. Μόνο που ο πρόεδρος της Ομοσπονδίας του μπάσκετ, είναι κάτι σαν «απαγορευμένος καρπός» για την υπόθεση των Ολυμπιακών Αγώνων του 2004. Οχι μόνο γιατί τάχθηκε κατά της διεκδίκησης, αλλά και γιατί δεν έχει καμία σχέση με το εκσυγχρονιστικό κίνημα του κυβερνώντος κόμματος. * Ωστόσο, πρέπει να σημειωθεί ότι η Αγγελοπούλου με τον Βασιλακόπουλο συναντήθηκαν στο φάιναλ φορ της Θεσσαλονίκης, τις μέρες που ο Χουάν Αντόνιο Σάμαρανκ εξαπέλυε τα δηλητηριώδη βέλη του για την υποτυπώδη πορεία της οργανωτικής προετοιμασίας των Ολυμπιακών Αγώνων του 2004.Εγινε μια ιδιαίτερα θερμή συζήτηση (κατά την επιστροφή τους στην Αθήνα, με το αεροπλάνο της οικογένειας Αγγελοπούλου), όπου αντάλλαξαν απόψεις για τα σοβαρά και δυσεπίλυτα ζητήματα της διοργάνωσης. Ποιος όμως μπορεί να υποστηρίξει ότι θα προκύψει κάτι παραπάνω;            
