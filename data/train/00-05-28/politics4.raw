Eνώ η ιερή φλόγα ταξιδεύει ήδη για το μακρινό Σίδνεϊ, η ιδέα της ολυμπιακής εκεχειρίας δεν έφερε ακόμη  την «ειρήνη» στους διοργανωτές του 2004.
Εξι κεντρικά πρόσωπα επιδίδονται σε μία κούρσα αρμοδιοτήτων και εξουσίας, που παραπέμπει ευθέως στην αρχαία Ελλάδα, όταν οι θεμιτοί και οι αθέμιτοι ανταγωνισμοί μεταξύ Αθηναίων και Σπαρτιατών έφερναν θύελλες στον τόπο. 
Οι αρχαίοι ημών πρόγονοι τουλάχιστον διέθεταν την αίσθηση του μέτρου και διέκοπταν τις εχθροπραξίες πριν από τους αγώνες. Οι σύγχρονοι πολιτικοί και αθλητικοί παράγοντες, όμως, είναι εξαιρετικά απίθανο να το πράξουν προ της τελικής πτώσεως των αντιπάλων τους. 
Από το υπουργείο Πολιτισμού μέχρι το YΠΕΧΩΔΕ και από την οργανωτική επιτροπή «Αθήνα 2004» μέχρι την Ελληνική Ολυμπιακή Επιτροπή, οι μάχες εξακολουθούν να μαίνονται, ενώ οι ανίερες συμμαχίες και οι παρασκηνιακές συγκρούσεις δίνουν και παίρνουν.
Οι δύο υπουργοί του ΠAΣΟK ουδέποτε τα βρήκαν μετά την ιστορική «μπηχτή» περί  του συκοφάντη και των «σύκων» του Θ. Πάγκαλου εναντίον του Κ. Λαλιώτη. 
nΣτην παρούσα συγκυρία ο υπουργός Πολιτισμού θεωρεί πως βρίσκεται σε πλεονεκτική θέση, χάρη στις αρμοδιότητες που του προσφέρει η ίδια η απόφαση Σημίτη για τη συγκρότηση της διυπουργικής επιτροπής, στην οποία προεδρεύει ο ίδιος ο πρωθυπουργός της χώρας.
Η επιτροπή είναι το ανώτατο όργανο για την Ολυμπιάδα και οι στενοί συνεργάτες του Θ. Πάγκαλου χρησιμοποιούν τον όρο «υπαρχηγός» για να περιγράψουν το πλαίσιο των αρμοδιοτήτων του (δίχως όμως να λησμονούν ότι το βέτο Λαλιώτη ήταν εκείνο που στέρησε ουσιαστικά στον Θ. Πάγκαλο την ίδια την προεδρία στην επιτροπή). 
Στην απόφαση αναφέρεται ότι ο υπουργός Πολιτισμού καταρτίζει την ημερήσια διάταξη, ενώ υπάρχει και προσθήκη περί «παρακολούθησης της υλοποίησης των αποφάσεων από τον ίδιο τον υπουργό». 
Ετσι ο πληθωρικός υπουργός θεωρεί αυτονόητο πως έχει τη δυνατότητα να επικυρώνει ή να θέτει βέτο σε κινήσεις των εμπλεκομένων συναδέλφων του από τα υπουργεία Εθνικής Οικονομίας και Οικονομικών, Περιβάλλοντος, Εξωτερικών, Επικοινωνιών, Τύπου και Ανάπτυξης. Aυτά τα υπουργεία εμπλέκονται αμέσως ή εμμέσως σε έργα, υποδομές και θεσμούς περί το 2004.
*Με τους περισσότερους τα προβλήματα και οι διαφωνίες θεωρούνται επιλύσιμα, με τη διαφορά ότι το ΠΕΧΩΔΕ απαιτεί να έχει λόγο για όλα τα έργα που επηρεάζουν τη ζωή στην Αθήνα (βλέπε κυκλοφοριακό, ολυμπιακά χωριά, ξενοδοχεία, πολεοδομία). Είναι ευδιάκριτος ο «επεκτατισμός» του Κ. Λαλιώτη, αλλά είναι και αλήθεια ότι χωρίς τη σύμπραξή του σχεδόν τίποτα δεν μπορεί να γίνει στο δρόμο για το 2004.
Οι πληροφορίες από την τελευταία συνεδρίαση της διυπουργικής επιτροπής την περασμένη Τετάρτη αναφέρουν ότι η στάση του Κ. Λαλιώτη αιφνιδίασε το οικονομικό επιτελείο, που άκουσε με έκπληξη τον υπουργό Περιβάλλοντος να προτείνει την «απευθείας ανάθεση ορισμένων έργων», δηλώνοντας ότι διαφορετικά δεν πρόκειται να έχουν ολοκληρωθεί πριν από το 2005. 
Οι ίδιες πηγές αναφέρουν ότι  αιφνιδιάστηκε και ο Κ. Σημίτης, που απέκρουσε κατ' αρχήν την ιδέα.
Ο εκ των «αθανάτων» Λάμπης Νικολάου είναι το κόκκινο πανί για το δήμαρχο Αθηναίων, που μέχρι πρόσφατα αισθανόταν ευτυχής για τις σχέσεις του με την κυβέρνηση και το ρόλο του στην Ολυμπιάδα, που του δίνει την ευκαιρία να κερδίζει πόντους δημοτικότητας.
*Ο Δ. Αβραμόπουλος δεν εμπλέκεται στην ουσία των έργων, αλλά έχει κάθε λόγο να ενδιαφέρεται για το «ονόρε» τόσο της πόλης όσο και του εαυτού του -ειδικά τις ημέρες των αγώνων και της δόξας.
Τούτο σημαίνει, όμως, ότι πρέπει να διασφαλίσει από τώρα τη θέση του στα καλύτερα θεωρεία, δίνοντας εγκαίρως το σχετικό μήνυμα, που δεν φαίνεται να έλαβε ο Λ. Νικολάου στην τελετή αφής της ολυμπιακής φλόγας στην Ολυμπία.
Ο πάντοτε προσεκτικός δήμαρχος γνωρίζει ότι ο συγκεκριμένος αντίπαλος δεν διαθέτει ευρεία στήριξη και φρόντισε να το εκμεταλλευθεί. 
*Οι πληροφορίες μιλούν για «σχέση μίσους και πάθους» με τον αντίπαλό του -σε άλλες εποχές-  Θ. Πάγκαλο. Οι ημέρες όμως της μεγάλης κόντρας τους για την πόλη της Αθήνας φαίνεται πως παρήλθαν οριστικά και οι συνεργάτες τους διαβεβαιώνουν ότι «τα πηγαίνουν περίφημα» στους ρόλους τους.
H πρόεδρος της επιτροπής «Αθήνα 2004» μπήκε με φούρια και βιασύνη (απολύτως δικαιολογημένη) στη μάχη της προετοιμασίας, διαπιστώνοντας την οφθαλμοφανή καθυστέρηση σε όλα τα μέτωπα.
*Η πίεση που άσκησε στην πρώτη κιόλας συνεδρίαση της διυπουργικής για να πάρει το πάνω χέρι στο θέμα των προσλήψεων λίγο έλειψε να τη φέρει σε ρήξη με το Θ. Πάγκαλο, που θέλει να έχει λόγο στο μείζον ζήτημα των προσλήψεων. 
Παρά τα δημοσιευόμενα, οι δύο τους δεν τα έχουν σπάσει ακόμη.
Η Γιάννα Αγγελοπούλου πίεσε και για μια σειρά συμβάσεων, όπως αυτές για τα ξενοδοχεία, οι τιμές των οποίων παραμένουν σε εκκρεμότητα μέχρι να αποφασίσει να εκταμιεύσει το υπουργείο Ανάπτυξης κονδύλια για τη χρηματοδότηση κατασκευών και επισκευών. 
*Σε αυτό το σημείο, λοιπόν, εμπλέκεται και ο Χρήστος Βερελής, ο οποίος όμως περιμένει το σήμα του Γ. Παπαντωνίου. 
*Το ίδιο συμβαίνει και με το Χρήστο Πρωτόπαπα, που πρέπει να υπογράψει ως προϊστάμενος του Οργανισμού Εργατικής Κατοικίας για το Ολυμπιακό Xωριό.
nΑντιστοίχως πρέπει να λάβει απόφαση ο Α. Τσοχατζόπουλος για τη μετακίνηση της κεραίας του Ναυτικού από το Σχινιά (κόστους 3 δις), όπου θα γίνει το κωπηλατοδρόμιο. 
Τα μπλεξίματα λοιπόν μεγαλώνουν και τα νέα επεισόδια αναμένονται με  ενδιαφέρον.
(Aλλο ρεπορτάζ για «πρόσωπα και πράγματα» του 2004 στη σελίδα 104).
