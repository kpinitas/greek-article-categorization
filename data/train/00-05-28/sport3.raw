Του K. ΑΝΑΣΤΑΣΟΠΟΥΛΟΥ Ο 100% ισπανικός τελικός του Τσάμπιονς Λιγκ, Ρεάλ Μαδρίτης- Βαλένθια 3-0, έσπασε όλα τα ρεκόρ τηλεθέασης στην Ισπανία, με τη μέγιστη θεαματικότητα να ξεπερνά τα 13 εκατομμύρια... Αντίθετα στην Καταλονία η τηλεθέαση του μεγάλου γεγονότος ήταν εξαιρετικά χαμηλή, που μάλιστα μειωνόταν αντιστρόφως ανάλογα με την υπόλοιπη χώρα όσο προχωρούσε ο τελικός και η Ρεάλ Μαδρίτης διεύρυνε το σκορ... Mικρότερο κακόΑν κέρδιζε η Βαλένθια, θα υπήρχε και πάλι κατήφεια και ζήλεια, όχι όμως και τέτοιο πένθος, όπως την επομένη της όγδοης στέψης της ακατονόμαστης αντιπάλου...  Το πρωινό της Πέμπτης στη Βαρκελώνη οι κάτοικοι πήγαιναν γρήγορα στις δουλειές τους, σκυθρωποί και χωρίς πολλά λόγια. Καλημέρα θλίψη! Απύθμενος ο πόνος αυτού του κόσμου, που παρακολουθεί ντροπιασμένος τη Ρεάλ να γίνεται ακόμη πιο πολυνίκης και το δικό τους καμάρι πιο «λούζερ». Αλήθεια πότε ήταν μεγαλύτερη η θλίψη; Την επαύριο του αποκλεισμού της αγαπημένης τους Μπαρτσελόνα στον ημιτελικό από τη γειτονική Βαλένθια ή την επομένη της κατάκτησης από τους Καστιγιάνους της Ρεάλ του Τσάμπιονς Λιγκ; Χωρίς αμφιβολία τώρα. Τότε τουλάχιστον τη λύπη συνόδευε η οργή της ιαχής «φουέρα Χάαλ» (έξω Φαν Χάαλ). Και η οργή λυτρώνει τις ψυχές από τον πόνο.  Στη δυσκολότερη θέση βρέθηκαν οι εφημερίδες της Καταλονίας στο κλείσιμό τους την Τετάρτη. Πώς να γράψει την είδηση η «Περιόδικο ντελ Καταλούνια» ότι η Ρεάλ πήρε το κύπελλο; Τις ειδήσεις, βεβαίως, δεν μπορείς να τις αποφύγεις. Ομως το βράδυ εκείνο έκλεισαν πιο νωρίς απ' ό,τι συνήθως το μαγαζί. Ποιος θα διάβαζε την άλλη ημέρα εφημερίδες; Η ειρωνεία ήταν ότι δίπλα στην «οκτάβα» της Ρεάλ όφειλαν επίσης να γράψουν ότι οι άγγλοι μπουκμέικερ έβγαλαν ήδη τα προγνωστικά τους για τον πρωταθλητή Ευρώπης της προσεχούς σεζόν, δίνοντας πάλι φαβορί την Μπαρτσελόνα... Για το σκοινί στο σπίτι του κρεμασμένου ο λόγος. Αλλιώς είχαν φανταστεί το βράδυ της 24ης Μαΐου οι Καταλανοί. Αλλα τους είχε υποσχεθεί ο ολλανδός προπονητής Λούις Φαν Χάαλ, που μετάλλαξε την Μπάρτσα σε ...Ολαντάρτσα, όπως έγραφε η «Ελ Μούντο Ντεπορτίβο», σε ανύποπο μάλιστα χρόνο, όταν όλα έδειχναν πως όλα έβαιναν καλώς στην Μπαρτσελόνα! Tουλάχιστον έφυγεΤουλάχιστον ξεκουμπίστηκε ο Φαν Χάαλ. Κάτι είναι κι αυτό. Ανακοίνωσε την αποχώρησή του δηλώνοντας με ειρωνεία: «Φεύγω. Συγχαρητήρια! Δυστυχώς, σ'αυτή την χώρα ήταν πολύ δύσκολο να γίνει αποδεκτή η δική μου φιλοσοφία. Κερδίσαμε τέσσερα τρόπαια (δυο πρωταθλήματα Ισπανίας, ένα κύπελλο και ένα ευρωπαϊκό σούπερ καπ) και φέτος παίξαμε πολύ καλύτερο ποδόσφαιρο». Eχασε όμως το καλύτερο και κρισιμότερο, εκείνο που τα γραφεία στοιχημάτων βεβαίωναν ότι θα πάρει ανυπερθέτως η Μπαρτσελόνα, που έπαιζε το καλύτερο ποδόσφαιρο(στη ...φάση των ομίλων). Να όμως που το πήρε τελικά η Ρεάλ, η οποία τον καιρό που η Μπάρτσα έκοβε ταρίφα τα τέσσερα γκολ, εκείνη παρέπαιε χάνοντας δυο φορές από την Μπάγερν με συνολικό παθητικό οκτώ τερμάτων...Μια άλλη καλή είδηση, μέσα στο πένθος, ήταν ότι έπεσε κι ο «δικτάτορας» Χόσεπ Λουίς Νούνιες έπειτα από 22 χρόνια συνεχούς παρουσίας στην προεδρία του συλλόγου με την πιο άμεση δημοκρατία και τα 120.000 μέλη. Πιθανόν όμως το δίδυμο να συμπαρασύρει στην πτώση του και μερικούς από τους σούπερσταρ, όπως ο Ριβάλντο και ο Φίγκο. Ακούστηκε μάλιστα ότι η Ρεάλ θέλει τον Φίγκο... Κάπως πρέπει να πληρώσει η Ρεάλ. «Αμήν!» Αλλά πώς και πότε;             
