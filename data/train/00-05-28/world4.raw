Tης KΟPINAΣ BAΣIΛΟΠΟYΛΟYΟταν ανακοινώθηκε η εγκυμοσύνη της Τσέρι Μπλερ, η εφημερίδα «Independent» είχε σχολιάσει με χιούμορ ότι «αυτή θα είναι η πιο πολιτική εγκυμοσύνη και γέννα της ιστορίας, με εξαίρεση φυσικά τον Ευαγγελισμό της Θεοτόκου».Η συνέχεια την επιβεβαίωσε. Κάθε τι που αφορούσε το ζευγάρι, από τη στρογγυλή κοιλιά της Τσέρι και το καθημερινό της πηγαινέλα στο δικηγορικό της γραφείο, μέχρι το ερώτημα αν ο Τόνι Μπλερ θα πάρει άδεια από τα πρωθυπουργικά του καθήκοντα, γινόταν αντικείμενο πολιτικής ανάλυσης.Η ύπαρξη του «Λίο», όπως τον βάφτισαν οι εφημερίδες, θεωρείται a priori άσος στο μανίκι του πρωθυπουργού. Σε μια εποχή που η δημοτικότητά του πέφτει -τα γκάλοπ δείχνουν το Νέο Εργατικό Κόμμα να προηγείται μόλις κατά εφτά μονάδες έναντι των Τόρις- κανένα μέσο δεν θα μπορούσε να υπηρετήσει καλύτερα την πολιτική της εικόνας από ένα νεογέννητο ροδαλό μωρό.Πόσο μάλλον, όταν ο αντίπαλος του πρωθυπουργού, Ουίλιαμ Χαγκ είναι, προς το παρόν τουλάχιστον, άτεκνος και όταν ο Λίο Μπλερ είναι το πρώτο μωρό που γεννιέται στη Ντάουνινγκ Στριτ, 152 χρόνια μετά το παιδί του τότε πρωθυπουργού Τζον Ράσελ.Ο βρετανός πρωθυπουργός ισχυρίζεται ότι θα προφυλάξει το παιδί πάση θυσία από την αδηφαγία των ΜΜΕ. Aυτό όμως είναι δύσκολο. Hδη η «Guardian» σχολιάζει ότι η παρουσία του Λίο και η ενίσχυση που θα προσφέρει στη δημόσια εικόνα του πατέρα του μπορούν να παραλληλιστούν μόνο με την Κάρολιν και τον Τζον-Tζον Κένεντι στο Λευκό Οίκο.Ο Μπλερ, κατά βάθος, γνωρίζει πολύ καλά πόσο μεγάλο είναι το ατού που του προσφέρει η γέννηση του τέταρτου παιδιού του και δεν θα το αφήσει ανεκμετάλλευτο. Οι περισσότεροι διαφημιστές και επικοινωνιόλογοι συμφωνούν ότι η οικογένεια αποτελεί άριστο μέσο για την άσκηση δημοσίων σχέσεων, αρκεί ο πρωθυπουργός να μην το παρακάνει.Ηδη, το γεγονός ότι κατά την πρώτη του δημόσια εμφάνιση το περασμένο Σάββατο κρατούσε ένα φλιτζάνι καφέ που είχε σταμπαρισμένη τη φωτογραφία των τριών μεγαλύτερων παιδιών του, σχολιάστηκε αρνητικά από πολλά έντυπα.«Αυτό που θα έπρεπε να είναι ιδιωτική υπόθεση, έγινε ένα προσεκτικά μεθοδευμένο θέμα δημοσίου ενδιαφέροντος και μέσο άσκησης πολιτικής προπαγάνδας, καταλύοντας τα όρια ανάμεσα στην προσωπική και στην πολιτική ζωή εις βάρος και των δύο», σχολίαζαν οι «Times» σχετικά με τον τρόπο που προβλήθηκε η γέννηση του πρωθυπουργικού βρέφους.Ενα άλλο στοιχείο που πρέπει να προσέξει ο Μπλερ είναι μήπως η προβολή της οικογενειακής του ευτυχίας αποβεί για τον ίδιο μπούμερανγκ, εντείνοντας τη δυσαρέσκεια εκατομμυρίων Βρετανών για το πενιχρό έργο της κυβέρνησης στην κοινωνική πολιτική και ιδιαίτερα στην προστασία της οικογένειας.n H ίδια πάντως η Τσέρι, λίγες μέρες πριν γεννήσει, υπέβαλε αγωγή στο Ανώτατο Δικαστήριο κατά της κυβέρνησης του συζύγου της ως νομική εκπρόσωπος της Συνομοσπονδίας Συνδικαλιστικών Οργανώσεων επειδή δεν συμμορφώνεται με την κοινοτική ντιρεκτίβα που προβλέπει τη χορήγηση τριμηνιαίας άδειας άνευ αποδοχών το χρόνο σε γονείς παιδιών ηλικίας έως πέντε ετών.n Για άλλους λόγους, όχι όμως άσχετους, η βουλευτής του κυβερνώντος κόμματος Τες Γκίνχαμ, μητέρα τριών παιδιών, ανακοίνωσε μια μέρα πριν από τη γέννηση του μικρού Λίο ότι δεν θα είναι υποψήφια στις ερχόμενες εκλογές, επειδή της είναι αδύνατο να συνδυάσει την οικογενειακή ζωή με το «απαρχαιωμένο» ωράριο του βρετανικού Κοινοβουλίου.
