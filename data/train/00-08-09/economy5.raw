Του KΩN. ΛAMΠPΟY Αυξημένη ζήτηση για επαγγελματικούς χώρους υψηλής ποιότητας και προβολής εκ μέρους μεγάλων ξένων επιχειρήσεων παρατηρείται τα τελευταία χρόνια σε διάφορες περιοχές της Αθήνας.  Η ελληνική πρωτεύουσα έχει συγκεντρώσει, την τελευταία κυρίως δεκαετία, το ενδιαφέρον πολλών μεγάλων πολυεθνικών εταιρειών από όλες τις ηπείρους, οι οποίες αναζητούν κυρίως νεόδμητους χώρους, με υψηλό επίπεδο ποιότητας και αισθητικής, για να στεγάσουν τις δραστηριότητές τους.  Η ηγετική θέση της Ελλάδας στα Βαλκάνια και η συγκριτική υπεροχή της σε ό,τι αφορά τις συνθήκες επιχειρηματικής δράσης που προσφέρει σε σχέση με τις υπόλοιπες χώρες της Νοτιοανατολικής Ευρώπης, η σημαντική βελτίωση των μεγεθών της ελληνικής οικονομίας, ο μεγάλος αριθμός κοινοτικών κονδυλίων αλλά και επενδύσεων και φυσικά η πρόκληση της διοργάνωσης των Ολυμπιακών Αγώνων του 2004 έχουν αυξήσει σε μεγάλο βαθμό το ενδιαφέρον ξένων επιχειρήσεων για δραστηριοποίησή τους στην ελληνική αγορά. Τα μεγάλα έργα στο λεκανοπέδιο της Αττικής και η γενικότερη ανάπτυξη της κτηματαγοράς στην πρωτεύουσα έχουν προκαλέσει σημαντικές αυξήσεις στις τιμές των ακινήτων. Παρ' όλα αυτά, οι αποκλίσεις σε σχέση με άλλες μεγάλες ευρωπαϊκές πόλεις παραμένουν σχετικά μεγάλες, καθώς η μέση τιμή ενοικίασης των γραφείων στην Αθήνα παραμένει σε σχετικά χαμηλά επίπεδα. Αυτό έχει αποτέλεσμα η Αθήνα να αποτελεί ακόμη δέλεαρ για αρκετούς ξένους επιχειρηματίες που θέλουν να δραστηριοποιηθούν στη χώρα μας. Δεν ισχύει, βεβαίως, το ίδιο και για τους Ελληνες επιχειρηματίες που θέλουν να επεκτείνουν τις δραστηριότητές τους στην Κεντρική και Δυτική Ευρώπη, μιας και εκεί οι τιμές παραμένουν υψηλές για τα ελληνικά δεδομένα και απ' ό,τι φαίνεται, η σύγκλιση τιμών αλλά και επιπέδου της ελληνικής κτηματαγοράς και της αγοράς ακινήτων στις υπόλοιπες χώρες - μέλη της Ε.Ε. έχει ακόμη δρόμο να διανύσει. Ακόμη και στις χώρες των Βαλκανίων και της Ανατολικής Ευρώπης, όπου η επέκταση των ελληνικών επιχειρήσεων έχει ξεκινήσει εδώ και πολλά χρόνια, οι τιμές ενοικίασης είναι σε ορισμένες περιπτώσεις πολύ υψηλές. Αυτό έχει οδηγήσει πολλές μεγάλου βεληνεκούς εταιρείες της χώρας μας (π.χ., τραπεζικούς και κατασκευαστικούς ομίλους) στην αγορά εκτάσεων για ανέγερση κτιρίων ή στην αναζήτηση γραφειακών εγκαταστάσεων προς αγορά. Οι υψηλές τιμές σε αυτές τις χώρες εντοπίζονται στις περιπτώσεις όπου συνδυάζεται μεγάλη ζήτηση με περιορισμένη προσφορά. Η Αθήνα, όμως, δεν χαρακτηρίζεται μόνο από τις σχετικά χαμηλές τιμές ενοικίασης, αλλά και για τις πολύ υψηλές αποδόσεις για όσους επενδύουν σε αντίστοιχους χώρους, τουλάχιστον σε ό,τι αφορά τα κράτη - μέλη της Ε.Ε. Ακόμη υψηλότερες αποδόσεις παρουσιάζουν οι γραφειακοί χώροι στις χώρες του πρώην ανατολικού μπλοκ, όπου τα τελευταία χρόνια παρατηρείται μια έκρηξη της ζήτησης. Φυσικά, στις χώρες αυτές οι υψηλές αποδόσεις συνδυάζονται και με υψηλό επενδυτικό ρίσκο.  Τιμές ενοικίασης Μεγάλες αποκλίσεις παρατηρούνται στις τιμές ενοικίασης γραφείων στην Ευρώπη από πόλη σε πόλη. Για τους νεόδμητους χώρους υψηλών προδιαγραφών στις περιοχές με τη μεγαλύτερη ζήτηση (prime locations), ακριβότερες πόλεις είναι το Λονδίνο (20.000 - 24.000 δρχ./τ.μ.) και το Παρίσι (15.000 δρχ./τ.μ.), ενώ φτηνότερη η πρωτεύουσα της Κύπρου, Λευκωσία (1.800 δρχ./τ.μ.). Η Αθήνα βρίσκεται μεταξύ των ευρωπαϊκών πόλεων που καταλαμβάνουν τις μεσαίες θέσεις του σχετικού πίνακα με τις τιμές ενοικίασης των γραφειακών χώρων, με μέση τιμή ενοικίασης τις 8.500 δρχ./τ.μ.  Στην πρώτη δεκάδα περιλαμβάνονται, επίσης, πόλεις όπως η Μόσχα, η Βαρσοβία και η Πράγα από το πρώην ανατολικό μπλοκ, καθώς και το Οσλο, η Φρανκφούρτη, το Εδιμβούργο, η Στοκχόλμη και το Μόναχο. Στις φτηνές πόλεις συγκαταλέγονται, εκτός από τη Λευκωσία, ορισμένες πόλεις, όπου οι τιμές θα περίμενε κάποιος να είναι αρκετά υψηλότερες. Χαρακτηριστικά παραδείγματα αποτελούν η Βαρκελώνη (5.800 δρχ./τ.μ.), οι Βρυξέλλες (5.200 δρχ./τ.μ.), η Μαδρίτη (4.800 δρχ./τ.μ.), το Μιλάνο (6.000 δρχ./τ.μ.), η Ρώμη (5.800 δρχ./τ.μ.) και η Βιέννη (5.900 δρχ./τ.μ.). Aποδόσεις Πρωταθλήτρια στις αποδόσεις και με διαφορά από τις υπόλοιπες ευρωπαϊκές πόλεις αναδεικνύεται η Μόσχα, όπου οι αποδόσεις για όσους επένδυσαν σε γραφειακούς χώρους υψηλών προδιαγραφών στην πρωτεύουσα της Ρωσίας έφτασαν το 16%. Χαρακτηριστικό είναι ότι και οι πόλεις που ακολουθούν στη σχετική κατάταξη, ανήκουν στην ανατολική Ευρώπη, όπου και βρίσκει κάποιος πόλεις με διψήφιο ποσοστό απόδοσης. Ετσι, αποδόσεις της τάξης του 12% εμφανίζονται στη Βουδαπέστη, τη Βαρσοβία και την Κωνσταντινούπολη, ενώ 11% είναι η απόδοση στην Πράγα. Ακολουθούν οι πόλεις του ευρωπαϊκού Νότου, όπως η Λισαβόνα και η Αθήνα, όπου η επένδυση σε γραφειακούς χώρους απέδωσε ποσοστό 9, 5% και 8, 5%, αντίστοιχα. Τις χειρότερες αποδόσεις εμφανίζουν οι ελβετικές πόλεις Ζυρίχη και Γενεύη, οι γερμανικές Αμβούργο και Μόναχο και οι βρετανικές Λονδίνο και Μάντσεστερ.
