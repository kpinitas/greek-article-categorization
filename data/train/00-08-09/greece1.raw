 Από τη Δευτέρα 14 Αυγούστου ξεκινά η δοκιμαστική λειτουργία του μετρό στο τμήμα
Σύνταγμα-Δάφνη, το οποίο υπολογίζεται να δοθεί στο επιβατικό κοινό στις αρχές Οκτωβρίου, σχεδόν ένα μήνα νωρίτερα από την προθεσμία που προβλέπει η συμφωνία
 Το νέο αυτό κομμάτι προβλέπεται να αυξήσει την ημερήσια κίνηση στο Mετρό κατά 150.000 άτομα, πάνω από το 50% αυτής που καταγράφεται σήμερα στα λειτουργούντα
 Πρόκειται για τμήμα μήκους 5 χιλιομέτρων, με πέντε σταθμούς, που θα καλύψουν τους νοτιοανατολικούς δήμους της πρωτεύουσας, με πληθυσμό που ξεπερνά τις 500.000.
 Η λειτουργία του θα συνδυαστεί με σοβαρές αλλαγές στις λεωφορειακές γραμμές. Συγκεκριμένα: 
 _ Καταργείται η γραμμή Αθήνα-Δάφνη και όλες οι γραμμές που κινούνται σήμερα μέσω των οδών Βουλιαγμένης και Ηλιουπόλεως σταματούν στην πλατεία Καλογήρων, όπου θα δημιουργηθεί λεωφορειακός κόμβος.
 _ Δημιουργούνται τοπικές γραμμές με αφετηρία τη Δάφνη και προορισμούς τη Νέα Σμύρνη, τη Βάρη, τον Αγιο Δημήτριο, τον Αλιμο και τη Βάρκιζα.
 _ Τροποποιούνται οι γραμμές προς Υμηττό, Αργυρούπολη, Ηλιούπολη, Γλυφάδα και Nεκροταφείο Γλυφάδας.
 Στη γραμμή αυτή ετοιμάζονται να λειτουργήσουν δύο μίνι μουσεία: το ένα στο σταθμό «Ακρόπολη», που προβλέπεται να είναι ακόμη πιο εντυπωσιακό και από αυτό
του Συντάγματος, και το άλλο στη Δάφνη, όπου βρέθηκαν -εκτός προγράμματος- αρχαιότητες.
 Στο παλιό εργοστάσιο του «Φιξ», στη Συγγρού, θα κατασκευαστεί ο πρώτος σύγχρονος χώρος στάθμευσης για την εξυπηρέτηση των επιβατών του μετρό. Ο διαγωνισμός για την κατασκευή του βρίσκεται σε εξέλιξη και ο ανάδοχος αναμένεται να ανακηρυχθεί στις αρχές Ιουνίου. Με βάση το χρονοδιάγραμμα, το σημαντικό αυτό έργο θα είναι έτοιμο μέσα σε 25 μήνες, δηλαδή το φθινόπωρο του 2001.
 Στη γραμμή Σύνταγμα-Δάφνη προβλέπεται να λειτουργήσει -εκτός απροόπτου- σε δύο
περίπου χρόνια, ο πρώτος σταθμός μετεπιβίβασης. Η καθυστέρηση στο θέμα των χώρων στάθμευσης αποτελεί την «αχίλολειο πτέρνα» του Mετρό. 
 Ο σταθμός μετεπιβίβασης θα δημιουργηθεί στο ακίνητο του «Φιξ» και θα περιλαμβάνει υπόγειους χώρους στάθμευσης με 670 θέσεις, που θα αναπτυχθούν σε έξι ορόφους, συνολικής έκτασης 24.000 τετραγωνικών. Θα διαθέτει επίσης χώρους εξυπηρέτησης επιβατών και εγκαταστάσεις για λεωφορειακές γραμμές. Στο πρώτο υπόγειο προβλέπεται να λειτουργήσουν καταστήματα. 
 Οι εγκαταστάσεις θα καλύψουν 4, 2 στρέμματα από το σύνολο των 8, 6 στρεμμάτων του ακινήτου, που έχει αγοραστεί από χρόνια από την εταιρεία «Αττικό Μετρό». Ενα μέρος καλύπτει το γνωστό κτίριο του αρχιτέκτονα Τάκη Ζενέτου, που θα διαμορφωθεί σε μουσείο σύγχρονης τέχνης. Στο επίπεδο του δρόμου και σε έκταση 2, 2 στρεμμάτων θα δημιουργηθεί πάρκο.
 Ο προϋπολογισμός των έργων ανέρχεται σε 4, 4 δισ. δραχμές, που μαζί με τα απρόβλεπτα και τις νόμιμες αναθεωρήσεις θα φθάσει τα 5 δισ. Στο διαγωνισμό έχουν υποβάλει προσφορές 21 εταιρείες και κοινοπραξίες και έχει επιλεγεί ο προσωρινός ανάδοχος.
 Το πρόγραμμα των οκτώ συνολικά σταθμών μετεπιβίβασης έχει ξεκινήσει από το 1995, αλλά «σκόνταψε» σε προβλήματα πολεοδομικού χαρακτήρα, που αφορούν κυρίως
τους όρους δόμησης και τις χρήσεις γης. Χαρακτηριστική είναι η περίπτωση του χώρου που έχει αγοραστεί απένατι από το Πεντάγωνο, όπου προβλέπεται να κατασκευαστούν 1.200 θέσεις στάθμευσης και να δημιουργηθεί χώρος για 15 λεωφορειακές γραμμές. Ομως ακόμη δεν έχει δοθεί το «πράσινο φως» από τις πολεοδομικές υπηρεσίες του υπουργείου ΠΕΧΩΔΕ.
