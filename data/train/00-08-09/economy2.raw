 Ειδικά τμήματα εσωτερικού ελέγχου των εισηγμένων εταιρειών, εξάμηνη -τυπικά (αλλά με περιθώρια ελαχιστοποίησης) - προαναγγελία πώλησης ή απόκτησης σημαντικών μετοχικών μεριδίων (5%) από τους μεγαλομετόχους και άμεση επίσημη διάψευση ή επιβεβαίωση των πληροφοριών που διοχετεύονται για επιχειρηματικές κινήσεις είναι τρία από τα βασικά μέτρα, με τα οποία θα επιχειρήσει η κυβέρνηση να βάλει τάξη στη Σοφοκλέους και να θέσει φραγμό στα χρηματιστηριακά
παιχνίδια των μεγαλομετόχων και στην κατάχρηση της εσωτερικής πληροφόρησης.
 Οι υποχρεώσεις αυτές από πλευράς εταιρειών -έστω και με αρκετές ασάφειες προς το παρόν- εμπεριέχονται, μεταξύ άλλων, στον «Κανονισμό χρηματιστηριακής συμπεριφοράς των εισηγμένων εταιρειών», το σχέδιο του οποίου έδωσε χθες στη δημοσιότητα ο πρόεδρος της Επιτροπής Κεφαλαιαγοράς Σταυρός Θωμαδάκης.
 Οι κανονιστικές διατάξεις θα τεθούν σε ισχύ από τον προσεχή Σεπτέμβριο, αφού προηγουμένως αποτελέσουν αντικείμενο συζήτησης με τους ενδιαφερόμενους φορείς (ΣΕΒ, Ενωση Ελληνικών Τραπεζών και Ενωση Θεσμικών Επενδυτών), ανέφερε ο κ.Θωμαδάκης, αποφεύγοντας ωστόσο να δεχθεί οποιαδήποτε άλλη ερώτηση γύρω από την κατάσταση που επικρατεί σήμερα στο Χρηματιστήριο της Σοφοκλέους.
 Δημιουργείται, πάντως, η πεποίθηση ότι ο πρόεδρος της Επιτροπής έσπευσε να δώσει στη δημοσιότητα τις συγκεκριμένες διατάξεις του Κώδικα Δεοντολογίας, προκειμένου να συμβάλει από την πλευρά του στη γενικότερη ψυχολογική τόνωση του επενδυτικού κοινού, στο πλαίσιο ενός ευρύτερου κυβερνητικού σχεδίου για την τόνωση και ανόρθωση της χρηματιστηριακής αγοράς.
 Οι βασικές καινοτομίες που εισάγονται με τον Κώδικα Δεοντολογίας προβλέπουν: 
 *Την «αμελλητί» γνωστοποίηση στο επενδυτικό κοινό από τις εταιρείες κάθε απόφασης που αφορά την ουσιώδη μεταβολή της επιχειρηματικής δράσης, τη σύναψη συνεργασιών ή συμμαχιών, τις αλλαγές στην περιουσιακή κατάσταση της εταιρείας και οποιαδήποτε μεταβολή στη διοικητική τους πυραμίδα.
 *Σε περίπτωση διαρροής ή διοχέτευσης πληροφοριών για υπαρκτές ή και ανύπαρκτες
επιχειρηματικές κινήσεις που μπορούν να προκαλέσουν σημαντική μεταβολή στην τιμή των μετοχών, η εταιρεία υποχρεούται να επιβεβαιώσει ή να διαψεύσει αμέσως
την εγκυρότητα ή το αβάσιμο των φημών. Το ίδιο υποχρεούται να πράξει και όταν διαρρεύσουν πληροφορίες εμπιστευτικού χαρακτήρα προς τρίτους. Προβλέπεται, ωστόσο, ότι οι εταιρείες δεν υποχρεούνται «να σχολιάζουν δημοσιεύματα που περιέχουν πληροφορίες με αναπόδεικτο ή υποθετικό χαρακτήρα ή δεν περιέχουν ενδείξεις ή στοιχεία και είναι ικανά να παραπλανήσουν το επενδυτικό κοινό».
 * Δεν θα προβαίνουν σε συναλλαγές μετοχών τα εκτελεστικά μέλη του Δ.Σ. των εταιρειών, οι μεγαλομέτοχοι (άνω του 20%) και οι υπεύθυνοι οικονομικών υπηρεσιών για διάστημα ενός μηνός πριν από τη δημοσίευση των ετησίων, εξαμηνιαίων ή τριμηνιαίων οικονομικών καταστάσεων της εταιρείας ή εφόσον έχουν
γίνει γνωστές εμπιστευτικών πληροφοριών. Θα μπορούν, όμως, να λαμβάνουν άδεια του Διοικητικού Συμβουλίου προς τούτο, με άμεση γνωστοποίηση στη διοίκηση του ΧΑΑ. 
 * Οι μεγαλομέτοχοι (με μερίδιο άνω του 5%) υποχρεούνται να γνωστοποιούν στις αρχές και στις επενδυτικές εταιρείες, μέσω των οποίων πραγματοποιούν συναλλαγές, σε διάστημα «έξι μηνών ή μικρότερο», όπως αναφέρεται, την πρόθεσή τους να αποκτήσουν ή να εκχωρήσουν μετοχικά μερίδια της εταιρείας τους σε ποσοστό μεγαλύτερο του 5%. Δεν διευκρινίστηκε, ωστόσο, επαρκώς από τις αρχές της Κεφαλαιαγοράς εάν με τη συγκεκριμένη διατύπωση θα παρέχεται η ευχέρεια στους μεγαλομετόχους να προαναγγέλλουν μόνο λίγες ημέρες ή και ώρες πριν από την πρόθεσή τους να πωλήσουν ή να εξαγοράσουν σημαντικά μετοχικά μερίδια των εταιρειών τους.
 * Δημιουργούνται τμήματα «εσωτερικού ελέγχου» σε κάθε εταιρεία, στις αρμοδιότητες των οποίων υπάγονται η τήρηση του Κώδικα δεοντολογίας, η τήρηση των δεσμεύσεων που περιέχονται στα Eνημερωτικά Δελτία, καθώς και η διαφάνεια των συναλλαγών των μετοχών. Θα δημιουργηθούν ακόμη ειδικά τμήματα εξυπηρέτησης
 *Οι εταιρείες θα εκδίδουν ετήσια δελτία για τους επενδυτές, με πληροφορίες που
αφορούν την οικονομική κατάσταση της εταιρείας, στην οποία διατέθηκαν τα αντληθέντα από τις αυξήσεις κεφάλαια, οι ταμειακές ροές κ.ά.
