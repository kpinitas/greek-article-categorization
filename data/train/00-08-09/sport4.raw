 Απώλειες σημαντικές είχε ο ΠΑΟΚ στον πρώτο του αγώνα κυπέλλου με τον Ατρόμητο. Χάνει για μια εβδομάδα τον Ομάρ Τετράτζε με διάταση του έσω πλαγίου συνδέσμου κι αντιμετωπίζει κάκωση, στο ίδιο σημείο, του Παντελή Καφέ. Ενας τρίτος τραυματίας, ο Σπάσιτς, θ' ακολουθήσει, προληπτικά, ειδικό πρόγραμμα στη σημερινή διπλή προπόνηση.
 «Τα πόδια των παικτών είναι βαριά. Θέλουν, αλλά δεν μπορούν», λέει ο Μπάγεβιτς και δικαιολογεί την κακή παρουσία της ομάδας του, τονίζοντας χαρακτηριστικά ότι: «Bρισκόμαστε σε στάδιο προετοιμασίας, δεν πρέπει αυτό να το λησμονούμε. Ασφαλώς και οι παίκτες δεν είναι αυτοί που εμφανίστηκαν».
 Σ' αυτό το παιχνίδι με τον Ατρόμητο φάνηκαν οι διαθέσεις του κόσμου: δεν πρόκειται ν' ανεχθούν ούτε ολιγωρίες, ούτε απώλειες και προ πάντων, κακές εμφανίσεις. Ενα δείγμα υπήρξε σ' αυτό το παιχνίδι, με τις μεμονωμένες φωνές που ακούστηκαν κι όσο η ομάδα έμενε στο 0-0.
 Για τη συνέχεια, δεν θα υπάρξουν για τον Μπάγεβιτς τα προβλήματα με Εγκωμίτη και Αμπονσά, που μπαίνουν σε κανονικό πρόγραμμα, αλλά έχει ν' αντιμετωπίσει προβλήματα από κλήσεις στις εθνικές ομάδες. Ο Tετράτζε θα πρέπει ν' ακολουθήσει τη Ρωσία στις 16 Αυγούστου στο παιχνίδι με το Ισραήλ, εκτός κι αν λόγω τραυματισμού αποφύγει αυτό το ταξίδι. Βενετίδης, Γεωργιάδης και Ναλιτζής θα πρέπει να δώσουν το παρών στην ελληνική εθνική ομάδα, ενώ ο Ουντέζε από τις 23 Αυγούστου ώς τις 15 Σεπτεμβρίου θα πρέπει ν' ακολουθήσει το πρόγραμμα προετοιμασίας της εθνικής ομάδας της Νιγηρίας, αν και γίνονται προσπάθειες να «μικρύνει» αυτός ο χρόνος.
 Σ' ό,τι έχει να κάνει με τον Καμπς, η υπόθεση της κάρτας έχει οικονομικές προεκτάσεις - θέλουν οι Αργεντινοί να πάρουν στα χέρια τους κάποια χρήματα, για να επιτρέψουν τη συμμετοχή του παίκτη τους στην Ελλάδα. Τα χρήματα στέλνονται σήμερα στην Αργεντινή, όπως χθες διαβεβαίωσε στον Μπάγεβιτς ο πρόεδρος του ΠΑΟΚ Γιώργος Μπατατούδης.
 Κλίμα αισιοδοξίας δημιουργεί στον Αρη η εμφάνιση της Καλαμάτας. Ο Τενές δηλώνει ότι η ομάδα βρίσκεται σε σωστό δρόμο, ενώ οι παίκτες τονίζουν ότι όσο δεν είναι στο επίκεντρο της δημοσιότητας τόσο καλύτερα μπορούν να δουλέψουν και τ' αποτελέσματα της δουλειάς τους θα φανούν σύντομα.
 Ο Αρης είναι, ίσως, η μόνη ελληνική ομάδα με δύο ξένους παίκτες στις τάξεις της, τον Μπα και τον Ναγκόλι. Ο Μπα «έβγαζε μάτια» στην Καλαμάτα και με την απόδοσή του είχαν οι πάντες να λένε, ενώ ο Ναγκόλι παρ' ότι λέει ότι έρχεται, δεν δίνει ακόμη σημεία ζωής κι είναι αμφίβολο αν και σήμερα θα είναι στη Θεσσαλονίκη. Το ότι οι ξένοι είναι μόνο δύο δεν θεωρείται μειονέκτημα από τους ανθρώπους του Αρη, οι οποίοι έχουν κάνει τις επιλογές τους κι έχουν επενδύσει στο ελληνικό δυναμικό.
 Τώρα, για τον Tεννέ, θα υπάρξουν απουσίες κι αυτό θα βάλει σε δοκιμασία το πρόγραμμα προετοιμασίας του. Στις εθνικές ομάδες πρέπει να δηλώσουν παρών οι: Κυπαρίσσης, Κατεργιαννάκης, Λουμπούτης, Θεοδωρίδης, και Xαριστέας.
 Στον Αρη, όμως, δεν στέκονται μόνο στο έμψυχο υλικό και στην αξιοποίησή του, αλλά βλέπουν και τις υποδομές και κυρίως τα έργα που γίνονται στις εγκαταστάσεις στο Ρύσσιο, για να μπορέσει η ομάδα να δουλέψει απερίσπαστα.
 Ο αγώνας με τον Πανσερραϊκό, στην Καβάλα, είναι η επόμενη αγωνιστική υποχρέωση επίσημου χαρακτήρα για τον Αρη και γι' αυτήν προετοιμάζει από σήμερα την ομάδα του ο Μπάμπης Τεννές.
