Ποιος φιλότεχνος μπορούσε να φανταστεί πριν από μερικά χρόνια ότι η πρόσβασή του στις αγοραπωλησίες μεγάλων οίκων δημοπρασιών θα ήταν εφικτή μέσω on-line σύνδεσης; Κι όμως, η πρόσφατη έκθεση του οίκου Σόθμπις «Το σώμα στην τέχνη», στην οποία δημοπρατούνται μερικές από τις σπουδαιότερες εικαστικές δημιουργίες, που έχουν ως βασικό θέμα τους το γυμνό, έχει μεγάλη επιτυχία, επιβεβαιώνοντας τις νέες, διαδικτυακές συνήθειες για το κοινό των γκαλερί. 
 Οι αγοραπωλησίες έργων τέχνης του Σόθμπις έχουν αποκτήσει, μέσω του Διαδικτύου, ευρύτερο ενδιαφέρον. Ο φημισμένος οίκος έχει καθιερώσει τις εβδομαδιαίες και μηνιαίες δημοπρασίες από την ιστοσελίδα του sotheb ys.com, ώστε όλο και περισσότεροι χρήστες να «μπαίνουν» ενεργά, σε καθημερινή βάση, στο σκληρό παιχνίδι της διεκδίκησης των διακινούμενων έργων τέχνης.
 Η πρόσφατη ηλεκτρονική δημοπρασία «Το σώμα στην τέχνη» περιλαμβάνει έργα που εστιάζονται στο γυμνό - ένα θέμα κοινό και διαχρονικό για τους δημιουργούς, από τα αρχετυπικά είδωλα των αρχαίων Ελλήνων έως τα έργα του επιδραστικού Λούσιαν Φρόιντ. Το εκθετήριο του www.sotheb ys.com περιλαμβάνει μια ευρεία γκάμα επιλογών, όπου κάθε πίνακας ζωγραφικής, φωτογραφία ή γλυπτό αναδεικνύει το ιδανικό του γυμνού ειδωμένο σε οποιαδήποτε διάσταση: πολιτική, ερωτική, διανοουμενίστικη, αμφιλεγόμενη, εσώτερη ή έστω απλά αισθητική. Το γυμνό ως αντικείμενο καλλιτεχνικής διαπραγμάτευσης προσεγγίζεται με ποικίλους, αν όχι αντικρουόμενους τρόπους ανά τους αιώνες. Μέχρι το 17ο αι. πιστευόταν ότι το γυμνό στην τέχνη εξυπηρετούσε αποκλειστικά την ανδρική ηδονοβλεπτική ματιά παρ' ότι, σε αντίθεση, τα ελληνορωμαϊκά γυμνά εξύψωναν σχεδόν αποκλειστικά το κάλλος του ανδρικού σώματος. 
 Η συγκεκριμένη δημοπρασία του Σόθμπις περιλαμβάνει 264 έργα με γυναικείο γυμνό, 90 έργα με ανδρικό και άλλα 36 και με τα δύο φύλα. Οι χρήστες του Διαδικτύου έχουν την ευκαιρία να απολαύσουν (και γιατί όχι, να διεκδικήσουν) εικαστικές δημιουργίες από μεγάλους καλλιτέχνες σαν τον Χένρι Σκοτ Τουκ, με τα
περίφημα γυμνά αγόρια του, τον Γάλλο Ντισέν Αϊν απ' το 18 αι., τον πορτρετίστα
Τζον Σίνγκερ Σάρτζεντ, αλλά και το διάσημο εκφραστή του σουρεαλισμού Σαλβαδόρ Νταλί. Ακόμη, φωτογραφίες με γυμνά μοντέλα από τις αρχές του αιώνα μέχρι σήμερα, καθώς και γλυπτικές κατασκευές, οι οποίες παραπέμπουν στο αρ νουβό και
 Η δημοπρασία θα διαρκέσει δύο εβδομάδες, από τις 30 Αυγούστου έως τις 12 Σεπτεμβρίου. 
