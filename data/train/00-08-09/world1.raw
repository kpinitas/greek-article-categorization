 Μια δίκη μπορεί να κρατήσει χρόνια, μπορεί ακόμα και να μην προλάβει ποτέ να ακούσει την ετυμηγορία, όμως ο Αουγκούστο Πινοσέτ, ο στυγερός δικτάτορας -κατά
την εκτίμηση εκατομμυρίων ανθρώπων σε ολόκληρο τον κόσμο- μπορεί πια να δικαστεί. Το Ανώτατο Δικαστήριο της Χιλής επικύρωσε χθες την απόφαση του Εφετείου του Σαντιάγο για άρση της ασυλίας του ισόβιου γερουσιαστή. Οργανώσεις
ανθρωπίνων δικαιωμάτων και συγγενείς θυμάτων και αγνοουμένων της χιλιανής δικτατορίας εκδήλωσαν με κάθε τρόπο την ικανοποίησή τους. 
 Το Ανώτατο Δικαστήριο είχε ήδη εκδώσει την απόφασή του από την περασμένη Τρίτη, αλλά την ανακοίνωσε χθες. Με ψήφους 14 υπέρ έναντι 6 κατά, αποφάσισε την άρση της ασυλίας του Αουγκούστο Πινοσέτ. Ετσι, ανοίγει ο δρόμος για προσαγωγή του σε δίκη, όπου θα αντιμετωπίσει κατηγορίες για εγκλήματα και παραβιάσεις των ανθρωπίνων δικαιωμάτων που διαπράχθηκαν όταν κυβερνούσε τη χώρα από το 1973 ώς το 1990.
 Μέχρι σήμερα έχουν κατατεθεί εναντίον του Πινοσέτ 157 αγωγές από συγγενείς θυμάτων της δικτατορίας του. Η υπόθεση θα πάει στα χέρια του δικαστή Χουάν Γκούσμαν, ο οποίος θα προεδρεύσει, αν γίνει δίκη. Αν, γιατί θα πρέπει να προηγηθεί ιατρική εξέταση του Πινοσέτ που θα κρίνει αν μπορεί να δικαστεί.
 Ανθρωποι κοντά στο δικτάτορα υποστηρίζουν ότι είναι πολύ άρρωστος και δεν θα αντέξει μια τέτοια διαδικασία.
 Τελευταίως όμως όλο και πληθαίνουν οι πληροφορίες που λένε πως οι συγγενείς του Πινοσέτ θεωρούν ότι μια ιατρική εξέταση που θα δείξει ότι ο Πινοσέτ πάσχει
διανοητικά «θα αμαυρώσει την εικόνα του στην Iστορία» και δεν την επιθυμούν. Ο
γιος του Πινοσέτ έσπευσε χθες να προειδοποιήσει ότι ο πατέρας του δεν θα αντέξει. Αν γίνει η δίκη, μπορεί να κρατήσει χρόνια. Ομως η συμβολική αξία της
στον αγώνα κατά της ατιμωρησίας των δικτατόρων θα είναι τεράστια. 
 Αμέσως μετά την ανακοίνωση του Ανώτατου Δικαστηρίου, τον Πινοσέτ επισκέφτηκε στο σπίτι του ο αρχηγός του γενικού επιτελείου ενόπλων δυνάμεων της Χιλής, δεν
έγινε όμως γνωστό το περιεχόμενο των συνομιλιών τους. 
 Χιλιάδες πολέμιοι του Πινοσέτ βγήκαν χθες στους δρόμους μετά την απόφαση ενώ την ίδια στιγμή διαδήλωση προγραμμάτιζαν και οι φίλοι του στρατηγού. Η κυβέρνηση του Ρικάντο Λάγκος έκανε έκκληση προς όλους να επιδείξουν αυτοσυγκράτηση και να σεβαστούν τις δικαστικές αποφάσεις. 
 Το Ανώτατο Δικαστήριο της Χιλής «επέλεξε τη δικαιοσύνη -σχολίασε η Διεθνής Αμνηστία- και έδειξε σαφώς την επιθυμία να προχωρήσει στην αναζήτηση της δικαιοσύνης και της αλήθειας». Για «θρίαμβο της δικαιοσύνης», έκανε λόγο και ο
παρατηρητής της Αμνηστίας στο Ανώτατο Δικαστήριο Αλεχάντρο Αρτούτσιο. H απόφαση είναι μια «συμβολική νίκη της δικαιοσύνης», ανακοίνωσε η οργάνωση Παρατηρητήριο των Ανθρωπίνων Δικαιωμάτων, αξιώνοντας ταυτόχρονα η διαδικασία που θα ακολουθηθεί για τη διερεύνηση της κατάστασης της υγείας του Πινοσέτ, να
 Ο εκπρόσωπος της Ενωσης υπέρ των Ανθρωπίνων Δικαιωμάτων και κατά της ατιμωρησίας (ADHI), ο Χιλιανός Αλντο Γκονζάλες, μίλησε για «τεράστιο βήμα στην
Iστορία της Χιλής» και πρόσθεσε ότι ήταν «η σημαντικότερη είδηση του αιώνα». Μεγάλη ικανοποίηση εξέφρασαν και δικαστικές πηγές στην Ισπανία, όπου πρωτοξεκίνησε η διαδικασία για την προσαγωγή του Πινοσέτ σε δίκη. 
 Η πρώτη επίσημη αντίδραση διεθνώς ήρθε από το υπουργείο Eξωτερικών της Γαλλίας
που έκανε λόγο για «ιστορική απόφαση της χιλιανής δικαιοσύνης» για την οποία «η Γαλλία χαίρεται». 
