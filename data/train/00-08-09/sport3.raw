 Και νέοι πειραματισμοί του Γιάννη Παθιακάκη στο σχήμα της άμυνας, απόψε στο εθνικό στάδιο του Βόλου (9 μ.μ, SuperSport). Με αντίπαλο τον τοπικό Ολυμπιακό θα διαφοροποιήσει και πάλι τη διάταξη της οπισθοφυλακής, με δεδομένο ότι δεν θα έχει στη διάθεσή του τον Φερούζεμ. Ο Βραζιλιάνος θα μείνει στην Αθήνα, καθώς δεν έχει φτάσει στην ΕΠΟ η μπλε κάρτα του, ενώ για τον ίδιο λόγο αποκλείστηκαν και οι Τσάρτας, Κωστής.
 Πολύ πιθανό ο Παθιακάκης να επαναφέρει το περσινό δίδυμο, με Δέλλα - Καψή, σε σύστημα ζώνης, δίπλα σε Ζαγοράκη και Κασάπη. Εκτός και αν χρησιμοποιήσει από την αρχή τον Ντόντσεφ, που επέστρεψε μεν από τη Βουλγαρία, έχασε όμως προπονήσεις (και ματς) 4 ημερών. 
 Η αποστολή θα αναχωρήσει το πρωί για το Βόλο και θα επιστρέψει μετά τον αγώνα. Εκτός των Φερούζεμ, Τσάρτα, Κωστή, ο Παθιακάκης αφήνει στην Αθήνα για να ξεκουράσει και τους Νικολαΐδη, Νάβας. Εκτός 18άδας ακόμη ο ανέτοιμος Μαλαδένης και ο τερματοφύλακας Χιώτης.
 Ο Παθιακάκης αναμένεται να δώσει την ευκαιρία σε δύο παίκτες που στα πρώτα φιλικά τεστ έδειξαν ότι αποτελούν τις πρώτες εναλλακτικές λύσεις: τον Βασίλη Λάκη και τον Σωτήρη Κωνσταντινίδη. Κατά πάσα πιθανότητα θα παίξει από την αρχή και ο τρίτος της παρέας των Αργεντινών, ο Λουίς Ντάριο Κάλβο. Κλασικός επιτελικός μέσος, που στις προπονήσεις έχει αφήσει άριστες εντυπώσεις και, εκτός των άλλων, ειδικεύται σε εκτελέσεις φάουλ. 
 * Εντός των ημερών θα αποφασίσει ο προπονητής της ΑΕΚ αν θα μεταβεί η ομάδα και στην Ισπανία για φιλικό με τη Σανταντέρ στις 20 Αυγούστου. Για τις 24 έχει οριστικοποιηθεί η διεξαγωγή φιλικού με τη Ρόμα στο «Ολίμπικο». 
 * Εκπρόσωποι της ENIC αναμένονται τις προσεχείς μέρες στην Αθήνα. Θα ενημερωθούν για τη χρήση του ισολογισμού της χρονιάς (30/6/1999 - 30/6/2000) και, απ' ό,τι λένε άνθρωποι της ΑΕΚ, το ζήτημα είναι καθαρά τυπικό.
