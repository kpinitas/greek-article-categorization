Η μανία για τους Μπιτλς, όχι απλώς συνεχίζεται αλλά, όπως επιβεβαιώνεται από τις πωλήσεις των δίσκων τους, τα 31 χρόνια που πέρασαν από τη διάλυσή τους δεν
δείχνουν να έχουν επηρέασει τη δημοτικότητά τους. Δεν λείπουν, όμως, κι εκείνοι που τους μισούν με την ίδια θέρμη που άλλοι τους λατρεύουν.
 Με όπλο τις συνθέσεις αλλά και τη φήμη που τους ακολουθεί απ' τη μακρινή δεκαετία του '60, οι Μπιτλς κατάφεραν να πουλήσουν μόνο μέσα στη δεκαετία του '90, περισσότερο από 30 εκατομμύρια αντίτυπα δίσκους, και να κατακτήσουν την 5η θέση ανάμεσα στην λίστα των πιο δημοφιλών γκρουπ της προηγούμενης δεκαετίας.
 Τα εκατομμύρια των θαυμαστών τους συντηρεί όμως κι ένας ευέλικτος μηχανισμός που διατηρεί την παρουσία του γκρουπ στην επικαιρότητα, με την επανακυκλοφορία
παλαιότερων δίσκων, βιβλίων και δημοπρασιών. Το ενδιαφέρον αναθερμαίνεται δε και από δεκάδες φήμες με θέμα τους Μπιτλς, οι οποίες εμφανίζονται συνεχώς σε δεκάδες ΜΜΕ αλλά και στο Ιντερνετ.
 Πριν από λίγες μέρες, ο αρθρογράφος Μάικλ Σνιντ της εφημερίδας «Chicago Sun-Times» αναφέρθηκε στην πιθανότητα της επανασύνδεσης του θρυλικού γκρουπ με
την παρουσία του Τζούλιαν Λένον στη θέση του δολοφονημένου πατέρα του, για τις
ανάγκες μιας παγκόσμιας περιοδείας των Μπιτλς. Μια ανάλογη είδηση, που ανακοινώθηκε πέρυσι από το πρακτορείο Ασ. Πρες, αναφερόταν στην επανασύνδεση του γκρουπ και την πραγματοποίηση ενός κονσέρτου τους μέσα σ' ένα κίτρινο υποβρύχιο («Yellow Submarine») που θα έπλεε στον ποταμό Μέρσεϊ. Φήμες αντίθετες με τη γνωστή και όπως φαίνεται ακόμα έγκυρη δήλωση του Τζορτζ Χάρισον που έχει πει: «Οι Μπιτλς δεν πρόκειται να επασυνδεθούν όσο ο Τζον Λένον παραμένει νεκρός».
 Πέρα από τις ανεπιβεβαίωτες πληροφορίες, υπάρχει και η πραγματικότητα με την επικείμενη κυκλοφορία (πιθανόν στις 14 Νοεμβρίου) από την ΕΜΙ ένος «Best off» των Μπιτλς με τίτλο «Beatles Οne», στο οποίο θα περιλαμβάνονται και τα 27 σίνγκλ του γκρουπ που ανέβηκαν στην πρώτη θέση στις λίστες επιτυχιών, ξεκινώντας από το «Love me do». Τον Σεπτέμβριο κυκλοφορούν επίσης δυο βιβλία για τον Πολ Μακάρτνεϊ, ένα φωτογραφικό κι ένα άλλο για τις -καλλιτεχνικές του επιδόσεις- ενώ τον Οκτώβριο οι λάτρεις του Τζον Λένον μπορούν να ξαναδιαβάσουν
σε βιβλίο την πλήρη συνέντευξη που είχε δώσει το 1970 ο μουσικός στο περιοδικό
«Ρόλινγκ Στόουν». Και η νοσταλγική «μηχανή» των Μπιτλς συνεχίζει το ταξίδι της
και τους επόμενους μήνες του χειμώνα με την επανέκδοση του πρώτου βιβλίου του Τζον Λένον «In His Οwn Write», συμπληρωμένο από τη Γιόκο Ονο κ.ά.
 Η λατρεία για τους Μπιτλς συμπληρώνεται όμως κι από το αντίθετό της, που είναι
το απροκάλυπτο μίσος για το δημοφιλές γκρουπ όπως αυτό εκφράζεται σε αρκετές ιστοσελίδες στο Ιντερνετ που έχουν δημιουργηθεί από τους εχθρούς του σούπεργκρουπ.
 Με αρκετή κακία θα λέγαμε, οι εχθροί των Μπιτλς που μπορείτε να τους συναντήσετε στην ηλεκτρονική διεύθυνση: http: //www.nuvo.net/hammer/hammer_11_16_95.html. σημειώνουν κάτω από
τον τίτλο «Σφυρί», κι εμείς μεταφέρουμε χωρίς σχόλια: «Οπουδήποτε κι αν κοιτάξεις θα δεις τους Μπιτλς άλλοτε με τη μορφή του Φοίνικα που αναγεννάται από τις στάχτες του και άλλοτε με εκείνη του προέδρου Νίξον που επιστρέφει από
τον τάφο. Αφήστε, δε, που το πιο ταλαντούχο μέλος του γκρουπ, ο Τζον Λένον είναι νεκρός. Οσο για τους τρεις επιζήσαντες Μπιτλς, που ο Θεός άφησε ατυχώς να ξεφύγουν του θανάτου, έχουν την όψη μελών ενός γκρουπ από τους «Ανώνυμους Ναρκομανείς. Είναι καιρός να σηκωθούμε ως άνθρωποι και να φωνάξουμε: Αρκετά. Αρκετά με τη νεκροφιλία! Αφήστε τους Μπιτλς να αναπαυθούν εν ειρήνη». Τέλος, αφού επικεντρώνουν την κριτική τους στην άκρατη εμπορευματοποίηση που ακολουθεί το όνομα Μπιτλς, καταλήγουν: «Οι Μπιτλς πέθαναν οριστικά το 1980 μαζί με τον Τζον Λένον»! 
