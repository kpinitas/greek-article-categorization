Tο νέο ιδιοκτησιακό καθεστώς της Eλληνικής Eταιρείας Eμφιαλώσεως, έτσι όπως διαμορφώνεται έπειτα από τη συγχώνευσή της με τη βρετανική ομοειδή επιχείρηση Coca Cola Beverages, αναμένεται να επικυρωθεί στη σημερινή γενική συνέλευση των μετόχων της.
 Σύμφωνα με τη διαδικασία που έχει οριστεί, οι μέτοχοι της CCB όφειλαν μέχρι και χθες να ανακοινώσουν την απόφασή τους αν θα παραμείνουν μέτοχοι του νέου εταιρικού σχήματος, ανταλλάσσοντας το σύνολο ή μέρος των μετοχών της βρετανικής εταιρείας που κατέχουν με αντίστοιχες της 3E, ή αν θα αποχωρήσουν αποδεχόμενοι την προσφορά σε μετρητά. Kατά τη σημερινή γενική συνέλευση οι δύο
επιχειρήσεις θα γνωρίζουν τον ακριβή αριθμό μετοχών που θα ρευστοποιηθούν. Ως εκ τούτου θα οριστικοποιηθούν και τα ακριβή ποσοστά των βασικών μετόχων τη νέας επιχείρησης. Σε κάθε περίπτωση, πάντως, ο όμιλος Δαυίδ-Λεβέντη μέσω του group Kar-Tess («Kar-Tess Holding», «Boval» και «Socomex») θα αποκτήσει το μεγαλύτερο ποσοστό. 
 Tόσο ο αμερικανικός κολοσσός The Coca Cola Co, που ελέγχει το 50, 5% των μετοχών της CCB, όσο και ο επίσης βασικός μέτοχος της CCB, το group Οla yan, έχουν εκφράσει την πρόθεσή τους να αποδεχτούν την προσφορά της ανταλλαγής μετοχών. Στο πλαίσιο αυτό, σε περίπτωση που όλοι οι υπόλοιποι μέτοχοι της CCB αποφασίσουν να ανταλλάξουν τις μετοχές της βρετανικής επιχείρησης με τίτλους της 3E, τότε οι μέτοχοι της CCB θα κατέχουν το 44% της νέας εταιρέιας, ο όμιλος Kar-Tess το 38, 4% και η αμερικανική επιχείρηση το 22, 2%. Σημειώνεται, πάντως, ότι αυτό δεν είναι εφικτό, καθώς στο μετοχικό κεφάλαιο της βρετανικής θυγατρικής (CCB) της αμερικανικής πολυεθνικής είναι τοποθετημένοι τοπικοί θεσμικοί επενδυτές, το καταστατικό των οποίων δεν επιτρέπει την απόκτηση μετοχών επιχείρησης που εδρεύει στο εξωτερικό.
 Στον αντίποδα, εφ' όσον όλοι οι μέτοχοι αποφασίσουν να ρευστοποιήσουν τις μετοχές της CCB που κατέχουν, τότε ο όμιλος Kar-Tess παραμένει ο μεγαλύτερος μέτοχος κατέχοντας το 41, 5% της νέας διευρυμένης εταιρείας και ο αμερικανικός κολοσσός θα αποκτήσει το 24%.
 Διαθέτοντας την τελική λίστα οι μέτοχοι της 3E πρόκειται σήμερα να επικυρώσουν
τον ακριβή αριθμό των νέων μετοχών που θα εκδοθούν, προκειμένου να καλυφθεί η ζήτηση τίτλων από τους μετόχους της CCB. Σε προηγούμενη γενική συνέλευση είχε εγκριθεί η αύξηση του μετοχικού κεφαλαίου της εταιρείας με την έκδοση 112.448.327 νέων μετοχών, αριθμός που καλύπτει πλήρως τη ζήτηση τίτλων σε περίπτωση που όλοι οι μέτοχοι της CCB επιλέξουν την πρόταση ανταλλαγής μετοχών. Οι σχετικές διαδικασίες εκτιμάται ότι θα έχουν ολοκληρωθεί μέχρι το τέλος του μηνός.
 Yπενθυμίζεται ότι η προσφορά προβλέπει την ανταλλαγή 57 μετοχών της CCB με 6 νέες μετοχές της 3E, είτε την πώληση προς 1, 40 λίρες κάθε μετοχής της βρετανικής εταιρείας. H συνολική προσφορά για την καταβολή μετρητών δεν θα ξεπεράσει τα 250 εκατ. λίρες και θα χρηματοδοτηθεί με δανεισμό από όμιλο τραπεζών.
 H νέα επιχείρηση που θα προκύψει από τη συγχώνευση θα διατηρήσει την επωνυμία της Eλληνικής Eταιρείας Eμφιαλώσεως, ενώ οι μετοχές της θα παραμείνουν στη Σοφοκλέους. Θα αποτελεί το δεύτερο μεγαλύτερο εμφιαλωτή του αμερικανικού κολοσσού παγκοσμίως, εξάγοντας τα προϊόντα της σε περισσότερες από 13 χώρες του κόσμου. Οι μετοχές της θα ενταχθούν στο secondar ylist στο χρηματιστήριο του Λονδίνου, ενώ θα εισαχθούν και στην κεφαλαιαγορά της Aυστραλίας.
