Πραγματικός θησαυρός είναι τα αρχαία νομίσματα που βρέθηκαν στις 25 Ιουλίου από
τον ψαρά Χρήστο Γιαλουζή, σε βάθος 47 μ. στη θαλάσσια περιοχή της Αστυπάλαιας και παραδόθηκαν από τον ίδιο στο Λιμεναρχείο Καλύμνου, μαζί με μία μολύβδινη ρωμαϊκή άγκυρα, έναν αμφορέα του 3ου αι. π.Χ. από την Κω και τρεις μυλόλιθους.
Για «μοναδικό εύρημα» μιλούν και οι αρχαιολόγοι, όχι μόνο λόγω της ποσότητας των νομισμάτων, που μπορεί να υπερβαίνουν τις 35.000 (!), αλλά και λόγω του γεγονότος ότι για πρώτη φορά εντοπίζεται σε ναυάγιο νομισματικός θησαυρός τέτοιου μεγέθους.
 Με μία πρώτη εκτίμηση, οι αρχαιολόγοι μιλούν για νομίσματα διαφορετικής κοπής των αυτοκρατόρων Πρόβου, Καρίνου κ.ά., που προηγήθηκαν κατά τον 3ο αι. μ.Χ. του Διοκλητιανού. Αναγνωρίσθηκαν ακόμη νομίσματα του Μαξιμιανού - τον οποίο ο Διοκλητιανός είχε ορίσει ως συναυτοκράτορά του το 286 μ.Χ. Από το μέγεθος του θησαυρού πιθανολογείται ότι τα νομίσματα προορίζονταν μάλλον για στρατιωτικές δαπάνες. Από τα υπολείμματα ξύλων που ανελκύσθησαν μαζί με τα νομίσματα, εικάζεται επιπλέον ότι μεταφέρονταν μέσα σε ξύλινα κιβώτια.
 Τα νομίσματα μεταφέρθηκαν αρχικά προς φύλαξη στο Μουσείο Καλύμνου, παραδόθηκαν
όμως αργότερα στην Εφορεία Εναλίων Αρχαιοτήτων (που είχε ειδοποιηθεί αμέσως για το εύρημα από την ΚΒ' Εφορεία Προϊστορικών και Κλασικών Αρχαιοτήτων), προκειμένου να καθαριστούν και να συντηρηθούν. Μέχρι την ολοκλήρωση των εργασιών αυτών είναι αδύνατη η ακριβής καταμέτρησή τους. Πάντως το μικτό τους βάρος (μαζί με πέτρες και ιλύ) ανέρχεται στα 182 κιλά.
 Ειδικό καταδυτικό κλιμάκιο της Εφορείας Εναλίων Αρχαιοτήτων, με επικεφαλής τη διευθύντρια της Εφορείας Αικ. Δελαπόρτα, πραγματοποίησε και υποβρύχια αυτοψία επί σειρά ημερών στο χώρο που υπέδειξε ο κ. Γαλουζής, διαπιστώνοντας και τα εξής: 
 _ Δεν πρόκειται για ένα ναυάγιο, αλλά για περισσότερα, διαφορετικών εποχών, που χρονολογούνται, βάσει της κεραμικής, από τον 3ο αι. π.Χ. μέχρι τα νεότερα χρόνια.
 _ Τα ναυάγια δεν είναι ακέραια, αλλά διαλυμένα και συλημένα.
 _ Στην προσπάθειά του να ανελκύσει όσο το δυνατόν περισσότερα νομίσματα, ο υποδείξας έχει, κατά τους αρχαιολόγους, διαταράξει την εικόνα του βυθού, με αποτέλεσμα να έχουν χαθεί πολύτιμες πληροφορίες από τα αρχαιολογικά δεδομένα. Του αξίζει πάντως, ας προσθέσουμε εμείς, ένα μεγάλο «μπράβο» για την έντιμότητά του και την απόφασή του να παραδώσει αμέσως το θησαυρό στο Λιμεναρχείο.
 _ Στο βυθό διαπιστώθηκε επίσης η ύπαρξη μιας ανοικτής μολύβδινης νεκροθήκης με
ορισμένα εναπομείναντα οστά. Δίπλα εντοπίσθηκαν και σιδερένιες άγκυρες πακτωμένες με μεγάλες ξύλα, που εισχωρούν βαθιά στον πυθμένα.
 _ Ο βραχώδης επικλινής βυθός, από το σημείο του ναυαγίου έως τα 20 μ., είναι διάσπαρτος από κεραμικά ρωμαϊκής εποχής. Αντιθέτως, στην περιοχή όπου βρέθηκαν
τα νομίσματα εντοπίστηκαν αμφορείς διαφορετικών τύπων και εποχών.
 Το κλιμάκιο των ειδικών ανέσυρε από το χώρο αυτό δειγματοληπτικά μικρά κομμάτια ξύλου, θραύσματα μολύβδου από τη νεκροθήκη και ελάχιστα δείγματα οστών, καθώς και διάφορα τμήματα των αμφορέων.
