 Λόξυγγα θα είχε ο Αντώνης Φώτσης, εκεί στη Μυτιλήνη που πήγε για να καλμάρει τα νεύρα του. Ολοι, μα όλοι, όσοι βρέθηκαν χθες στο ΟΑΚΑ για την πρώτη συγκέντρωση της Eθνικής ανδρών δεν είχαν άλλο θέμα συζήτησης από τα περίεργα καμώματα του «μικρού» στο Ευρωμπάσκετ Νέων.
 Ταυτόχρονα «σκάλιζαν» και παλιότερες αταξίες του Φώτση (πλούσιο, βλέπετε, το ποινικό μητρώο του), για να καταλήξουν στο συμπέρασμα ότι τίποτα δεν είναι τυχαίο σ' αυτή τη ζωή. 
 Μέχρι και παράγοντες του Παναθηναϊκού ακούσαμε να κατηγορούν τον 20χρονο παίκτη για την εν γένει συμπεριφορά του στα δύο χρόνια που τον έχουν κοντά τους. Κάποιος μάλιστα μνημόνευσε τον Ζέλικο Ομπράντοβιτς, ο οποίος έχει προειδοποιήσει τον Φώτση πως δεν πρόκειται ποτέ να κάνει μεγάλη καριέρα αν δεν αλλάξει τα μυαλά του! 
 Οι πιθανότητες όμως να συμβεί άμεσα κάτι τέτοιο είναι ανύπαρκτες καθώς ο ίδιος ο πατέρας του, ο Βαγγέλης Φώτσης, φανέρωσε σε τηλεοπτική συνέντευξη ότι «σίγουρα δεν τιμάει τον Αντώνη η ενέργειά του σε βάρος ενός συμπαίκτη του, αλλά δεν το φέρει βαρέως ο γιος μου αυτό που έγινε στην Ωχρίδα επειδή έβγαλε από μέσα του αυτό που αισθανόταν»! 
 Αλίμονο δηλαδή σ' εκείνον που θα βρεθεί διαθέσιμος όταν ο Φώτσης θα αισθανθεί την επόμενη φορά την ανάγκη να δώσει όχι χαστούκι, αλλά γροθιές; Ετσι φαίνεται...
 Και ο ομοσπονδιακός τεχνικός, Κώστας Πετρόπουλος, συνειδητοποίησε την ξεροκεφαλιά του Φώτση: «Η σύγκρουσή μου με το παιδί ήταν αναπόφευκτη γιατί, ενώ μίλησα πολλές φορές μαζί του, αρνήθηκε επίμονα να ζητήσει συγγνώμη. Αυτή ακριβώς η επιλογή του καθιστά την αντιαθλητική ενέργειά του ως εντελώς ξεχωριστή από όλα τα επεισόδια του παρελθόντος». 
 Ο «Νουρέγιεφ» συμφωνεί με τα στελέχη της ΕΟΚ ότι το πρόβλημα είναι γενικότερο («είναι ένα φαινόμενο στη δομή του αθλητισμού, οι παίκτες γίνονται πλούσιοι και διάσημοι πριν προλάβουν ν' αντιληφθούν το ρόλο τους μέσα σε ένα πλαίσιο ομαδικότητας και πειθαρχίας») αλλά πιστεύει ότι θα βρεθεί μια άκρη: «Επειδή έχουμε τη δύναμη για να λύσουμε το πρόβλημα, αλλά κι επειδή δεν έχουμε σκοπό να συντρίψουμε κανέναν στο πέρασμά μας». 
 Πέραν του Φώτση, απόντες από τη χθεσινή συγκέντρωση ήταν και οι Τσακαλίδης (άφαντος γενικώς...), Ρεντζιάς (υποβάλλεται σε θεραπεία) και Παπαδόπουλος (πήρε διήμερη άδεια). Απάντηση στο αίτημα δύο άλλων παικτών να απαλλαχτούν (ο Αλβέρτης θέλει να είναι κοντά στην ετοιμόγεννη σύζυγό του, ο Οικονόμου θέλει να προετοιμάσει το γάμο του) δεν δόθηκε ακόμα από τον Πετρόπουλο.
 * Το Περιστέρι έκανε χθες τη διπλή ανακοίνωση που περιμέναμε. Ετσι λοιπόν και τον Μπάιρον Ντίνκινς απέκτησε, αντί 400 χιλιάδων δολαρίων για ένα χρόνο, και τον Αλεξέι Ζεβροσένκο δανείστηκε από τον Ολυμπιακό για ένα χρόνο. Εχοντας κρατήσει και τον Ραϊζενμπούχλερ, ο Πεδουλάκης χρειάζεται τώρα και την υπογραφή του Μίκαελ Αντερσεν για να νιώσει καλυμμένος στις θέσεις των ψηλών. Στο μεταξύ, ο Πανιώνιος κινήθηκε μεθοδικά για την απόκτηση του Μίλαν Γκούροβιτς, που είναι «φευγάτος» από την Μπαρτσελόνα και θέλει να επιστρέψει στη χώρα μας.
