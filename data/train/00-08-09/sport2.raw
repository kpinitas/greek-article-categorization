 Με...μαγνήτες τους Βραζιλιάνους (Ζε Ελίας, Τζιοβάνι, Λουτσιάνο), οι οποίοι θα αγωνιστούν για πρώτη φορά μετά την επιστροφή της ομάδας από τη Γερμανία, ο Ολυμπιακός ελπίζει να προσελκύσει απόψε αρκετό κόσμο στο ΟΑΚΑ στο φιλικό αγώνα (8.30 μ.μ.) με την ολλανδική Βίτεσε. Σε αυτό το φιλικό παιχνίδι ο Γιάννης Μαντζουράκης σκόπευε να προβάρει την ενδεκάδα του νέου Ολυμπιακού, αλλά οι τραυματισμοί του τελευταίου διημέρου του χάλασαν τα σχέδια και θα αρκεστεί μόνο «στο να δω κάποια πράγματα για τον κορμό της ομάδας, ενώ θέλω διάρκεια στο παιχνίδι μας».
 Ο «ερυθρόλευκος» τεχνικός εκτός από τον Ανατολάκη, ο οποίος θα μείνει εκτός αγώνων για δέκα μέρες, δεν υπολογίζει απόψε τον αρχηγό του Ολυμπιακού Δημήτρη Ελευθερόπουλο, ο οποίος ένιωσε χθες το πρωί ενοχλήσεις στη μέση και θα ακολουθήσει θεραπεία για δύο μέρες, αλλά και τον Πρέντραγκ Τζόρτζεβιτς, ο οποίος έπαθε χθες τράβηγμα στους προσαγωγούς. Ετσι, τη θέση του Ελευθερόπουλου θα πάρει ο Γεωργίου κάτω από τα δοκάρια της πειραϊκής ομάδας, αντί του Ανατολάκη θα αγωνιστεί λογικά, ο Αντζας και αντί του Τζόρτζεβιτς θα παίξει στην αριστερή πλευρά ο Λουτσιάνο.
 Ο Ολυμπιακός δηλαδή, θα έχει τουλάχιστον πέντε αλλαγές στη σύνθεσή της, σε σχέση με την ενδεκάδα του ματς Kυπέλλου με τον Πατραϊκό, καθώς εκτός από τους Γεωργίου, Αντζα, Λουτσιάνο, θα αγωνιστούν επίσης και οι Τζιοβάνι, Ζε Ελίας. Οι υπόλοιποι θα είναι εκτός απροόπτου οι Μαυρογενίδης, Γεωργάτος, Πουρσανίδης, Ζέτερμπεργκ, Γιαννακόπουλος και ο Χούτος αντί του Αλβεζ. Ο Μαντζουράκης προτίθεται και σε αυτό τον φιλικό αγώνα, τον πιο σημαντικό για τον Ολυμπιακό επί ελληνικού εδάφους, να χρησιμοποιήσει όλους τους ποδοσφαιριστές που έχει στη διάθεσή του. 
 Η Βίτεσε, που έφθασε χθες στις 5.00 το απόγευμα στην Αθήνα και προπονήθηκε στις 7.00 μ.μ. στου Ρέντη, έχει προπονητή τον Ρόναλντ Κούμαν, γνωστό από την καριέρα του ως ποδοσφαιριστής στον Αγιαξ, την Αϊτχόβεν, την Μπαρτσελόνα, τη Φέγενορντ και την Εθνική Ολλανδίας. Από το ρόστερ της ομάδας ξεχωρίζουν ο γνωστός μας από τη θητεία του στον ΟΦΗ Μοχάμεντ Ντιάρα, αλλά και οι Πιερ Φαν Χόιντονκ, ο Σέρβος Νέναντ Γκρόζντιτς για τον οποίο είχε ενδιαφερθεί ο Ολυμπιακός επί Μπάγεβιτς και οι Μίκαελ Κρεκ, Λουίς Λαρός, Ντέγιαν Στεφάνοβιτς.
 *Αρνητικά απάντησε χθες στο Ολυμπιακό η Ρεάλ Σοσιεδάδ για φιλικό αγώνα στο ΟΑΚΑ στις 20 Αυγούστου. Ο Μαντζουράκης έχει ζητήσει από τη διοίκηση να γίνει ένα φιλικό παιχνίδι την συγκεκριμένη ημερομηνία με ισπανική ή γαλλική ομάδα.
 *Με ενδεκάδα ανάγκης θα παραταχθεί ο Ολυμπιακός στις 17 Αυγούστου στην Καρδίτσα για τον αγώνα Kυπέλλου με την Αναγέννηση, αφού ο Μαντζουράκης δεν θα έχει στην διάθεσή του τους επτά διεθνείς (Ελευθερόπουλο, Μαυρογενίδη, Αμανατίδη, Πουρσανίδη, Πατσατζόγλου, Γεωργάτο, Χούτο) οι κλήθηκαν χθες στην Εθνική Ανδρών και Ελπίδων, αλλά και τους Ζε Ελίας, Τζόρτζεβιτς που θα λείπουν σε Μασσαλία και Μπέλφαστ αντίστοιχα, όπως και τον τραυματία Ανατολάκη.
