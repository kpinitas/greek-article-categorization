 Τις κατά καιρούς επικηρύξεις που αφορούν τη «17 Νοέμβρη» συγκέντρωσε το υπουργείο Δημόσιας Τάξης και χθες, με κοινή απόφαση Μιχάλη Χρυσοχοΐδη και υπουργού Οικονομικών Γιώργου Δρυ, ανακοινώθηκε το ποσόν του 1, 5 δισ. δρχ. ως χρηματική αμοιβή για την παροχή ουσιαστικών πληροφοριών. 
 Η επικήρυξη αυτή, όπως διευκρινίστηκε από πηγές του υπουργείου Δημόσιας Τάξης,
δεν είναι κάποια καινούργια και ουσιαστικά, αποτελεί ένα στρογγυλοποιημένο άθροισμα των επικηρύξεων που έχουν ανακοινωθεί από όλες τις ελληνικές κυβερνήσεις, κατόπιν υπουργικών αποφάσεων, σε όλα τα χρόνια της δράσης της οργάνωσης.
Με αυτήν την κίνηση, η ελληνική κυβέρνηση εκτιμάται πως πετυχαίνει ή ενισχύει
 1 Σε πολιτικό επίπεδο και λόγω της συγκυρίας στην οποία ανακοινώνεται η επικήρυξη, δίνεται ένα σαφές μήνυμα προς τις πλευρές που διοχετεύουν σκόπιμους
υπαινιγμούς για διασυνδέσεις κρατικών αξιωματούχων με την οργάνωση, όπως στο δημοσίευμα του περιοδικού «TIME». Μια ημέρα μετά την ανακοίνωση των δύο τηλεφωνικών αριθμών «1964» και «170» για την ασφαλή παροχή πληροφοριών η υπενθύμιση ουσιαστικά της επικήρυξης δίνει την εικόνα ότι η ελληνική κυβέρνηση
λαμβάνει όσα δυνατά μέτρα στην προσπάθεια για την πάταξη της τρομοκρατίας. 
 2 Και αυτός σε πολιτικό αλλά και επιχειρησιακό - αστυνομικό επίπεδο. Η επικήρυξη εντάσσεται, όπως αναφέρουν οι πληροφορίες μας, στο πλαίσιο της ελληνοβρετανικής συνεργασίας έτσι όπως αυτή διαμορφώθηκε μετά τη δολοφονία του
Στέφεν Σόντερς. Τα θετικά σχόλια της Σκότλαντ Γιαρντ για τη συνεργασία της με τις ελληνικές αρχές Ασφαλείας, που εκφράστηκαν πριν από μερικές ημέρες, χρησιμοποιήθηκαν από την ελληνική κυβέρνηση και συγκεκριμένα από τον κυβερνητικό εκπρόσωπο Τηλέμαχο Χυτήρη ως μέρος της απάντησης στη νέα επίθεση του περιοδικού «TIME». 
 3 Ενα πρόβλημα που είχε να αντιμετωπίσει τα τελευταία χρόνια η πολιτική ηγεσία
του υπουργείου Δημόσιας Τάξης είχε σχέση με την ηθική και ανθρώπινη πλευρά των
επικηρύξεων. Κατά καιρούς, όποτε υπήρχε ανακοίνωση για επικήρυξη που αφορούσε συγκεκριμένο χτύπημα της οργάνωσης εκφράζονταν πικρίες από συγγενικά πρόσωπα θυμάτων της «17Ν», για τα οποία δεν υπήρχε επικήρυξη. Ετσι, λοιπόν, υπήρχε ένα
σοβαρό θέμα ηθικής τάξης αναφορικά με τη σπουδαιότητα των ανθρώπων αυτών που έχασαν τις ζωές τους από τη δράση της οργάνωσης, ενώ φαινόταν ότι λόγω της μη επικήρυξης η ελληνική πολιτεία δεν αξιολογούσε αναλόγως το χαμό τους. Με αυτή την κίνηση και καθώς η επικήρυξη αφορά συνολικά τη δράση της οργάνωσης από επιτελείς του υπουργείου εκφράστηκε η άποψη ότι επιτέλους αποκαθίσταται το μείζον αυτό ηθικό θέμα. 
 Με τη χθεσινή ανακοίνωση του υπουργείου Δημόσιας Τάξης διευκρινίστηκε ότι η αμοιβή που προσφέρεται περιλαμβάνει και τις χρηματικές αμοιβές που έχουν προκηρυχθεί για διάφορες δολοφονίες της οργάνωσης. Το ποσόν των ξεχωριστών προκηρύξεων έφτανε το 1.463.000 δρχ. Πρόκειται για: Τη δολοφονία του Παύλου Μπακογιάννη για την οποία η «17 Ν» επικηρύχθηκε για 200 εκατ. δρχ. Τη δολοφονία του εκδότη της εφημερίδας «Απογευματινή» Νίκου Μομφεράτου. Η οργάνωση επικηρύχθηκε για άλλα 200 εκατ. δρχ. Tην πρόσφατη δολοφονία του Στέφεν Σόντερς για την οποία η ελληνική κυβέρνηση ανακοίνωσε ότι επικηρύσσει τους δράστες για 1 δισ. δρχ. Tα άλλα 63 εκατ. δρχ. είναι από παλαιότερες επικηρύξεις της δεκαετίας του '70. Παράλληλα με το επιπρόσθετο ποσόν επιχειρείται η ικανοποίηση και των συγγενών των θυμάτων, κυρίως αστυνομικών, που έπεσαν νεκροί από τις σφαίρες της οργάνωσης, κυρίως στα χτυπήματά της τη δεκαετία του '70. 
 Από την άλλη πλευρά, ένα αρνητικό σημείο της συνολικής επικήρυξης που επισημαίνεται είναι το αν με τη λογιστική στρογγυλοποίηση της επικήρυξης τα ποσά παύουν να επιμερίζονται ανά περίπτωση, δηλαδή ανά δολοφονία, έτσι όπως αυτά ανακοινώθηκαν κατά καιρούς και μοιράζονται συνολικά. Από πηγές του υπουργείου Δημόσιας Τάξης εκφράστηκε η βεβαιότητα ότι αυτό είναι πρόβλημα που θα μπορέσει εύκολα και χωρίς παρενέργειες να διευθετηθεί, όταν και αν απαιτηθεί. 
 Στην ανακοίνωση επισημαίνεται επίσης ότι για τα πρόσωπα που θα είναι σε θέση να δώσουν ουσιαστικές πληροφορίες και στοιχεία που υπό κατάλληλες συνθήκες θα μπορούσαν να αξιοποιηθούν και να δώσουν θετικά αποτελέσματα θα εξασφαλιστεί η ανωνυμία και γενικά, θα προστατευτούν απέναντι σε κάθε αρχή ή οποιονδήποτε τρίτο. Η προστασία στους ανθρώπους που θα παρέχουν πληροφορίες ήταν τομέας που
αναφέρθηκε επισταμένως και κατά την ανακοίνωση των δύο εμπιστευτικών τηλεφωνικών γραμμών της αντιτρομοκρατικής υπηρεσίας που τέθηκαν από προχθές σε
λειτουργία. Αναφέρθηκε ότι δεν θα υπάρχει δυνατότητα αναγνώρισης κλήσης, οι συνομιλίες δεν θα καταγράφονται και ότι τα περιέχομενά τους θα αξιοποιούνται μόνο από τη συγκεκριμένη υπηρεσία και από ουδεμία άλλη. 
 Η «17 Νοέμβρη» έχει επικηρυχθεί και από τις αμερικανικές υπηρεσίες με το σκεπτικό ότι η οργάνωση επιλέγει και εκτελεί τους στόχους με καθαρά αντιαμερικανικά κριτήρια. Το 1997, η αμερικανική πρεσβεία στην Αθήνα είχε ανακοινώσει ότι η επικήρυξη των τρομοκρατών που έχουν κατά καιρούς χτυπήσει αμερικανικούς στόχους ήταν μέχρι και δύο εκατομμύρια δολάρια για όποιον έδινε πληροφορίες που θα οδηγούσαν στη σύλληψη των τρομοκρατών. Η επικήρυξη αφορούσε
όχι μόνο την παροχή πληροφοριών για όποιον ή όποιους είχαν χτυπήσει αμερικανικούς στόχους, αλλά και όσους σχεδίαζαν να κάνουν κάτι τέτοιο. Η ανακοίνωση της αμερικανικής πρεσβείας ανέφερε, επίσης, ότι από το 1991 και έπειτα η κυβέρνηση των ΗΠΑ είχε δώσει περισσότερα από πέντε εκατομμύρια δολάρια σε πληροφοριοδότες από όλον τον κόσμο που είχαν δώσει ουσιαστικές πληροφορίες και στοιχεία για περισσότερες από 20 υποθέσεις τρομοκρατικών ενεργειών. Ανέφερε ακόμα ότι με το ίδιο σύστημα, της αγοράς πληροφοριών, είχε συλληφθεί ο Ραμζί Αχμέτ Γιουζέφ το 1995, ο οποίος εμπλεκόταν σε βομβιστική επίθεση στη Νέα Υόρκη. 
