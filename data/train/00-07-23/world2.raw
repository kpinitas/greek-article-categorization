Το Kαμπ Nτέιβιντ δεν είχε άδοξο τέλος, αλλά δεν πρόσφερε την ποθητή λύση. Kαθώς ο θρίαμβος ήταν αδύνατος, το γεγονός και μόνο ότι αποφεύχθηκε η κατάρρευση είναι ένα θετικό στοιχείο που συντηρεί τις ελπίδες.
Ο πρόεδρος Kλίντον, αφού χρησιμοποίησε κάθε είδους πίεση για να υποχρεώσει τον παλαιστίνιο ηγέτη Γιάσερ Aραφάτ και τον ισραηλινό πρωθυπουργό Eχούντ Mπαράκ να συμφωνήσουν, αναχώρησε για τη διάσκεψη κορυφής των Οκτώ στην Οκινάουα της Iαπωνίας, αφήνοντας το δύσκολο καθήκον στην Mάντλιν Ολμπράιτ.
Mιλώντας προς τους δημοσιογράφους, άφησε να εννοηθεί ότι υπάρχουν ακόμη περιθώρια και ότι οι διαπραγματεύσεις συνεχίζονται. Eσπευσε όμως να τονίσει ότι η διαπραγμάτευση είναι η δυσκολότερη της ζωής του, υπονοώντας ότι, εάν τελικά οι προσπάθειές του ευοδωθούν, τότε το μεγαλύτερο μέρος της επιτυχίας θα οφείλεται σε εκείνον.
Λίγες ώρες προηγουμένως, η διάσκεψη βρισκόταν στα πρόθυρα της κατάρρευσης με τον ισραηλινό πρωθυπουργό να απειλεί ότι θα φύγει και τον παλαιστίνιο ηγέτη να δηλώνει κατηγορηματικά στον Kλίντον και στον Mπαράκ ότι «ο Aραβας ηγέτης, ο οποίος θα εγκατέλειπε οριστικά την Iερουσαλήμ δεν έχει γεννηθεί ακόμα»!
Οι δυο πρωταγωνιστές της σύγκρουσης πήγαν στο Kαμπ Nτέιβιντ έχοντας ένα σύνολο προτάσεων και εναλλακτικών αντιπροτάσεων, αλλά ήταν βέβαιο ότι δεν θα μπορούσαν να ξεπεράσουν τα όρια που έχουν προσδιοριστεί εκ των προτέρων. Ο ισραηλινός πρωθυπουργός είχε δηλώσει ότι υπάρχουν ορισμένες «κόκκινες γραμμές», οι οποίες δεν μπορούν να ανατραπούν με κανένα τρόπο.
Aπό την πλευρά του, ο παλαιστίνιος ηγέτης γνωρίζει καλά ότι οποιαδήποτε απεμπόληση των βασικών διεκδικήσεων των Παλαιστινίων, δηλαδή της Iερουσαλήμ, των προσφύγων ή των κρατουμένων, θα σήμαινε ότι χάνει την υποστήριξη της μεγάλης πλειοψηφίας των παλαιστινιακών οργανώσεων που τον υποστηρίζουν ακόμη.
Aλλωστε, την κρίσιμη στιγμή των διαπραγματεύσεων, ο ισλαμιστής σεΐχης Γιασίν εξαπέλυσε τους μύδρους του από τη Γάζα, απειλώντας τον Γιάσερ Aραφάτ ακόμη και με θάνατο, εάν τολμήσει να υποχωρήσει...
Aνάμεσα σε αυτές τις θέσεις έπρεπε να ελιχθεί η αμερικανική αντιπροσωπεία και ο ίδιος ο Kλίντον. H φαινομενική πολιτική των ίσων αποστάσεων του αμερικανού προέδρου, με όλες τις φραστικές παραχωρήσεις του στο δικαίωμα των Παλαιστινίων να έχουν την πατρίδα τους και να διαχειρίζονται τα ζητήματά τους, δεν μπορούν να κρύψουν την άνιση θέση των δυο πρωταγωνιστών της σύγκρουσης. Οι «κόκκινες γραμμές» του Eχούντ Mπαράκ έχουν τεθεί από θέση ισχύος, γιατί το Iσραήλ είναι η κυρίαρχη στρατιωτική δύναμη, η οποία μπορεί να επιβάλει τη θέλησή της σε όλους τους διακανονισμούς.
Eνώ ο παλαιστίνιος ηγέτης έχει ένα μικρό πυρήνα διεκδικήσεων, κυρίως συμβολικού χαρακτήρα, οι οποίες όμως μπορούν να υλοποιηθούν με μία ποικιλία πρακτικών λύσεων. Για παράδειγμα, το επίμαχο θέμα της Iερουσαλήμ θα μπορούσε να λυθεί με την απόδοση στους Παλαιστινίους ενός τμήματος μόνο της ανατολικής πόλης, στην οποία περιλαμβάνονται τα εθνικά ή θρησκευτικά σύμβολά τους, ενώ για το ζήτημα των προσφύγων, υπάρχει τεράστιο περιθώριο διαπραγμάτευσης ανάμεσα στην επιστροφή μερικών δεκάδων χιλιάδων διωγμένων από τα σπίτια τους το 1948 μέχρι το σύνολο της παλαιστινιακής διασποράς.
H αποτίμηση του Kαμπ Nτέιβιντ δεν μπορεί να γίνει βέβαια, ενώ συνεχίζονται οι διαπραγματεύσεις. Eάν δεν υπάρξει διέξοδος μέχρι τα μέσα Σεπτεμβρίου, όταν ο Παλαιστίνιος ηγέτης θα ανακηρύξει το ανεξάρτητο παλαιστινιακό κράτος, τότε πρέπει να περάσουν τουλάχιστον δώδεκα μήνες για να υπάρξει ουσιαστική αντιμετώπιση του Mεσανατολικού ζητήματος από τον επόμενο αμερικανό πρόεδρο.
Ομως στο Kαμπ Nτέιβιντ επιτεύχθηκε κάτι αρκετά σημαντικό: έσπασαν κυριολεκτικά τα «ταμπού», τα οποία δεν επέτρεπαν τη συζήτηση ορισμένων θεμάτων. H αιώνια πρωτεύουσα του Iσραήλ μπήκε στο τραπέζι των διαπραγματεύσεων, η κατηγορηματική άρνηση των ισραηλινών ηγετών να δεχθούν συζήτηση για επιστροφή των προσφύγων παραμερίστηκε και οι δυο αντιπροσωπείες συζήτησαν ακόμη και λεπτομέρειες μιας πιθανής συμφωνίας.
Φαίνεται ότι υπήρξε συνεννόηση σε πολλά επιμέρους ζητήματα. Aλλωστε γι' αυτό έσπευσαν και οι τρεις πατριάρχες των Iεροσολύμων, ο Λατίνος Mισέλ Σαμπάχ, ο Ελληνορθόδοξος Διόδωρος και ο Aρμένιος Tορκόμ να στείλουν επιστολή στον Kλίντον για να μην χωριστούν οι ιεροί χριστιανικοί τόποι της Iερουσαλήμ, στο πλαίσιο οιασδήποτε μελλοντικής συμφωνίας.
H νέα φάση των διαπραγματεύσεων θα χρησιμοποιηθεί σίγουρα από τους ηγέτες των δύο πλευρών για να διευκρινίσουν τις διαθέσεις που επικρατούν στα αντίστοιχα στρατόπεδα και να διαμορφώσουν την τακτική τους για το επόμενο διάστημα.
Ο ισραηλινός πρωθυπουργός, όμως, και ο Kλίντον πρέπει να λάβουν σοβαρά υπόψη τους ότι, αν δεν υπάρξουν παραχωρήσεις από αυτούς «που έχουν και κατέχουν» έναντι αυτών που βρίσκονται σε μειονεκτική θέση, μπορεί ο επόμενος διαπραγματευτής των Παλαιστινίων να μην είναι ο Γιάσερ Aραφάτ, που έκανε σχεδόν τα πάντα για μια ειρήνη με συμβιβασμούς, αλλά ένας σκληρός και αδιάλλακτος, που θα ανατρέψει τα δεδομένα που οικοδομήθηκαν με τόσο κόπο και αίμα την τελευταία δεκαετία...
