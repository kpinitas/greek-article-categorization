Οχορός των δισ. στον Παναθηναϊκό άρχισε ξαφνικά, αμέσως μετά το τέλος εποχής του Γιώργου Βαρδινογιάνη. 
Μέσα σε χρόνο ρεκόρ, 7 σύνολο (δισ., εννοείται) έπεσαν στο τραπέζι για να αγοραστούν οι δύο άσοι... πολυτελείας Γκόραν Βλάοβιτς, Πάουλο Σόουζα, και να ανανεωθούν τα συμβόλαια των Νίκου Λυμπερόπουλου και Γιάννη Γκούμα. Από τις κινήσεις αυτές, γρήγορες και αποτελεσματικές, φάνηκε καθαρά ότι το σκηνικό αλλάζει εντυπωσιακά. 
Το παιχνίδι χόντρυνε. Από μια άποψη δεν μπορούσε να γίνει και αλλιώς, όταν το αντίπαλο δέος, ο Ολυμπιακός του Σ. Κόκκαλη, επένδυε κάθε χρόνο σε μεταγραφές ονομάτων τα μισά και πλέον δισ. απ' όσα έβαζε στο ταμείο του από το Τσάμπιονς Λιγκ.
Ο πήχης μπήκε όντως πολύ ψηλά και το... ύψος, εν προκειμένω το ευρωπαϊκό τρόπαιο προκαλεί εκ πρώτης όψεως δέος. Ειδικά όταν αισθάνεσαι ένα με το έδαφος ή έχεις συνηθίσει στις... καρπαζιές.
Ο στόχος του τεχνοκράτη Αγγελου Φιλιππίδη με τα δύο «μάστερ» στη διοίκηση επιχειρήσεων και το μάρκετινγκ, του ανθρώπου δηλαδή που έχει μπει μπροστά και φαίνεται ότι οδηγεί το σκάφος, είναι ένας: να μετατρέψει τον Παναθηναϊκό σε μισ οικονομικά αυτάρκη επιχείρηση. 
Πώς μπορεί να τα καταφέρει άμεσα; Προφανώς, αξιοποιώντας εμπορικά στο έπακρον το γήπεδο της Λεωφόρου Αλεξάνδρας, στο οποίο επιστρέφει η ομάδα ύστερα από χρόνια και, βέβαια, μέσω των χρυσοφόρων ομίλων του Τσάμπιονς Λιγκ. 
Από τα 5.000 εισιτήρια διαρκείας που υπολογίζει να πουλήσει ο Παναθηναϊκός, θα εισπράξει περίπου δύο δισ. Αν μπει σε Ομιλο (ο διακαής πόθος, όχι φυσικά για λόγους εγωισμού και μόνον), θα προσθέσει στο... λογαριασμό του τουλάχιστον άλλα δύο. Διόλου άσχημα για αρχή. 
Γίνεται αντιληπτό πως ο Αύγουστος θα είναι ένας πολύ καυτός μήνας για το τριφύλλι. Το Τσάμπιονς Λιγκ θα αποτελέσει, ούτως ή άλλως, το βαρόμετρο για την απόδοση της ομάδας τη χρονιά που ξεκινάει. 
Η οικονομική αυτοδυναμία μιας ομάδας εξαρτάται άμεσα από τους πόρους που έχει ή μπορεί να δημιουργήσει. Και, σύμφωνα με τα ευρωπαϊκά παραδείγματα και τις σύγχρονες αντιλήψεις του μάρκετινγκ, οι πόροι έρχονται από την εκμετάλλευση κάθε σπιθαμής του ιδιόκτητου γηπέδου κάθε συλλόγου.  Η Λεωφόρος, με τη νέα μορφή της, είναι ένα σημαντικό βήμα προς αυτή την κατεύθυνση.
Η διαφημιστική εκμετάλλευση, πινακίδων (εντός και περιμετρικά του αγωνιστικού χώρου), ηχητικών μηνυμάτων κατά τη διάρκεια των αγώνων, καταχωρίσεων στο ενημερωτικό φυλλάδιο κάθε συνάντησης είναι ένας τομέας, στον οποίο η διοίκηση του ΠΑΟ δίνει ξεχωριστό βάρος. Με τη διαφορά ότι εδώ υπήρξαν ήδη κάποιες αντιδράσεις από διαφημιζόμενους πελάτες, που καλούνται με την επιστροφή στην παραδοσιακή πράσινη έδρα να πληρώσουν αύξηση 50% περίπου, σε σύγκριση με ό,τι πλήρωναν τα τελευταία χρόνια. 
Η αύξηση αποδίδεται από τον υπεύθυνο μάρκετινγκ και μέλος του δ.σ. της πράσινης ΠΑΕ κ. Μυλωνάκη στη νέα πολιτική τιμών της διαφημιστικής εταιρείας «Αντίλαλος», του αείμνηστου αριστερού μπακ Σωτήρη Αγγελόπουλου, μεγάλης δόξας του ΠΑΟ την περίοδο 1955-64. 
Ο Παναθηναϊκός με το τέλος του πρωταθλήματος ανανέωσε τη σύμβαση που είχε με την εν λόγω εταιρεία για έναν ακόμη χρόνο με αυξημένο τίμημα, σε σχέση με πέρσι, κατά 48%. 
Κι εκείνη με τη σειρά της, όπως συμβαίνει πάντα σε τέτοιες περιπτώσεις, «φούσκωσε» τις τιμές, προκειμένου να διατηρήσει το ποσοστό κέρδους της στα ίδια επίπεδα.
Οι θέσεις (μόνο καθημένων πλέον), μετά τις αναγκαίες μετατροπές στο ανακαινισμένο γήπεδο της Λεωφόρου, μειώθηκαν αισθητά. Είναι μόλις 13.000 περίπου, πράγμα που σημαίνει πως το εισιτήριο σε παιχνίδια... ρουτίνας, όχι ντέρμπι, θα αποτελέσει είδος προς... εξαφάνιση για τους οπαδούς, οι οποίοι θα το βλέπουν πλέον με το... κιάλι. 
Αυτός είναι ένας από τους λόγους, που «η τάση», όπως φαίνεται μέχρι τώρα και εκτιμάει ο κ. Μυλωνάκης, «είναι να ξεπεραστεί ο αριθμός των 5.000 εισιτηρίων διαρκείας, που είχε τεθεί ως αρχικός στόχος των πωλήσεων». 
Ηδη, στο κλαμπ των... εκατομμυριούχων της εξέδρας των επισήμων (Θύρα 3Ε, ένα εκατομμύριο η τιμή των διαρκείας), από τα 372 εισιτήρια έχουν διατεθεί πάνω από 270 (ποσοστό 70-75%), στην 3Α (των 500.000 δρχ.) πάνω από τα μισά (450 θέσεις σύνολο), στις θύρες 2 και 4 (των 250.000 δρχ.) εκατέρωθεν της 3Ε δεν υπάρχει ούτε δείγμα, ενώ στην (απέναντι) θύρα 11 (των 250.000 δρχ) που άνοιξε τελευταία έχουν πουληθεί επίσης τα μισά. 
Εξυπακούεται πως πανζουρλισμός γίνεται στο πέταλο των οργανωμένων (θύρες 12, 13, 14) οπαδών, όπου η τιμή είναι πιο προσιτή, 130.000 δρχ., με διευκολύνσεις (πολλές άτοκες δόσεις μέσω πιστωτικών καρτών). 
Λίγο καλά αν πάει αγωνιστικά ο ΠΑΟ, με το... στερητικό σύνδρομο ως προς τα εισιτήρια που θα δημιουργηθεί, πολύ πιθανόν το μισό, ίσως και μεγαλύτερο, μέρος του γηπέδου, να καλυφθεί από διαρκείας. Επ' ευκαιρία αναφέρουμε πως η λύση της διπλής εξέδρας (που υπήρχε ως σκέψη) απορρίφθηκε. Αντίθετα θα καταβληθεί προσπάθεια να υπάρχουν σκεπαστά τμήματα σε όσον το δυνατόν μεγαλύτερη επιφάνεια των κερκίδων.
