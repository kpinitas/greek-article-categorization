Από τις ήπιες δηλώσεις του «αθόρυβου» Κ. Τσάτσου, στις εξόχως πολιτικές βραδιές του Κ. Καραμανλή με τα φλας να αστράφτουν για το ζεύγος Παπανδρέου, αλλά και από τον «στεγνό» Χρ. Σαρτζετάκη μέχρι τον ευγενικό οικοδεσπότη Κ. Στεφανόπουλο, οι ετήσιες δεξιώσεις για την επέτειο αποκατάστασης της Δημοκρατίας αποτελούν σταθερό σημείο αναφοράς. 
Στα 26 χρόνια που μεσολάβησαν πολλά πρόσωπα άλλαξαν, ενώ ορισμένα σημάδεψαν τη «δεξίωση-θεσμό» της πολιτικής ζωής του τόπου.
Ορισμένοι παρατηρούν εσχάτως ότι χάνει τη λάμψη της με την πάροδο του χρόνου, αλλά η ίδια η ιστορία καταδεικνύει το ειδικό βάρος της επετείου. 
Μέσα από τις χειραψίες και τα χαμόγελα, τα πηγαδάκια και τα ανεπίσημα σχόλια στον κήπο του προεδρικού μεγάρου, αλλά ακόμη και από τα «απρόοπτα» μπροστά στο περίφημο κιόσκι ή δίπλα στους μπουφέδες με τα εδέσματα, καταγράφεται με ακρίβεια η ατμόσφαιρα και το κλίμα που επικράτησε στην πολιτική ζωή από το 1975 μέχρι το 2000 - το τελευταίο τέταρτο του αιώνα.
-Ο «θεσμός» της δεξίωσης δεν εγκαινιάστηκε στην Ηρώδου Αττικού, αλλά στο λόφο της Πνύκας απέναντι από την Ακρόπολη. 
Σε μία εποχή ταραγμένη, η εκδήλωση που οργανώθηκε από τον τότε πρόεδρο της Δημοκρατίας, Κ. Tσάτσο, χαρακτηρίστηκε ως «δοκιμασία» και η ομαλή διεξαγωγή της αποτέλεσε από μόνη της σημαντικό γεγονός. 
Η θερμή χειραψία του προέδρου με τον αρχηγό της Ενωσης Κέντρου, Γ. Μαύρο, πέρασε στα πρωτοσέλιδα των εφημερίδων, ενώ πρόσωπο της βραδιάς ήταν ο Μίκης Θεοδωράκης που έδωσε με την παρουσία του λάμψη στην εκδήλωση.
Οι ημέρες ήταν δύσκολες, όμως, καθώς την παραμονή της επετείου (23 Ιουλίου 1975) ξέσπασαν επεισόδια ανάμεσα στη Χωροφυλακή και σε οικοδόμους, που διαδήλωναν επί της Σταδίου με αίτημα την άμεση διεξαγωγή των δικών για όλους τους συνεργάτες της χούντας. 
Το αποτέλεσμα της σύγκρουσης ήταν να τραυματιστούν οκτώ οικοδόμοι και ο πρωθυπουργός, Κ. Καραμανλής, να ματαιώσει την εμφάνισή του στη δεύτερη εορταστική εκδήλωση για την επέτειο, που έγινε στο Καλλιμάρμαρο. 
Η κρατική τηλεόραση μετέδωσε το γεγονός, όμως, με αποτέλεσμα να ξεσπάσει φημολογία -ενδεικτική του κλίματος της εποχής-  για αποσταθεροποίηση του πολιτεύματος...
-Την επόμενη χρονιά ο Κ. Τσάτσος αποφάσισε να παραθέσει δεξίωση (την πρώτη) στον κήπο του προεδρικού μεγάρου και όλα κύλησαν ομαλά. Ετσι εγκαινιάστηκε η ιδέα της «γιορτής της Δημοκρατίας».
-Οι πρώτες πανηγυρικές δεξιώσεις δεν ξεχώρισαν για την λάμψη τους, καθώς είχαν περισσότερο το χαρακτήρα της επιβεβαίωσης μίας νέας πολιτειακής πραγματικότητας. 
Αυτό άλλαξε το 1981, με τον Κ. Καραμανλή στην πρώτη του προεδρική δεξίωση να μαγνητίζει τα φλας των φωτογράφων ως οικοδεσπότης. 
Το γεγονός της βραδιάς, όμως, ήταν η απουσία του αρχηγού της αξιωματικής αντιπολίτευσης που λίγους μήνες αργότερα έγινε και πρωθυπουργός. Ο Α. Παπανδρέου επέλεξε να ταξιδέψει στην Κέρκυρα την ίδια μέρα.
-Κατά τη δεκαετία του '80 η ετήσια δεξίωση στον κήπο του μεγάρου εξελίχθηκε αργά αλλά σταθερά και σε πόλο έλξης της κοσμικής Αθήνας. 
Ο αριθμός των προσκεκλημένων ξεπέρασε τα 1.000 άτομα και οι χειραψίες Καραμανλή-Παπανδρέου έμειναν ιστορικές. Μέχρι το 1989, έτος που σημαδεύτηκε από το σχηματισμό της οικουμενικής κυβέρνησης. 
Ο Χρ. Σαρτζετάκης, νέος οικοδεσπότης του μεγάρου, δηλώνει ότι η Δημοκρατία ισχυροποιήθηκε, αφού «παρά τις αναφανείσες αρχικώς δυσχέρειες κατέστη δυνατός ο σχηματισμός κυβερνήσεως. 
Ομως, ο πρόεδρος δεν διέθετε τη φυσική λάμψη του προκατόχου του, ενώ οι ειδήσεις άρχισαν να βγαίνουν από τις απουσίες - και όχι τις παρουσίες στη «γιορτή της Δημοκρατίας».
Στον κήπο εμφανίζονται όλοι οι πολιτικοί αρχηγοί, μαζί με τον πρωθυπουργό Τζαννή Τζαννετάκη, αλλά όχι και ο Α. Παπανδρέου. 
Ο Χ. Φλωράκης είναι το πρόσωπο της βραδιάς, μετά την απόφαση για συνεργασία του Συνασπισμού με τη Ν.Δ., ενώ στη φωτογραφία της χειραψίας του με το Χρ. Σαρτζετάκη διακρίνεται δίπλα ο «ανύποπτος» ακόμη Κ. Στεφανόπουλος.
-Στις 24 Ιουλίου του 1990 επανεμφανίζεται ο Α. Παπανδρέου, μαζί με τη νέα σύζυγό του Δήμητρα και κλέβουν την παράσταση, ενώ το 1991 βρίσκεται σε εξέλιξη η διαδικασία στο Ανώτατο Ειδικό Δικαστήριο και η δεξίωση «κρύβεται» στις εσωτερικές σελίδες των εφημερίδων. 
Το σκάνδαλο Κοσκωτά είναι το πρώτο θέμα στα πηγαδάκια, ενώ ο πρωθυπουργός Κ. Μητσοτάκης απουσιάζει στη Σοβ. Ενωση.
Ο Κ. Καραμανλής, που επέστρεψε στο μεταξύ στην προεδρία, δηλώνει ότι «η Δημοκρατία δεν απειλείται, αλλά κινδυνεύει να εκφυλιστεί αν δεν μπει φραγμός στα πάθη που δηλητηριάζουν την πολιτική ζωή».
-Ιστορική ήταν η βραδιά του 1994, η τελευταία γιορτή του Κ. Καραμανλή, που συναντά το Φρέντυ Γερμανό σε κάποια γωνιά του κήπου και του ζητά: «να γράψεις και τη δική μου ιστορία». 
Είναι η βραδιά του προέδρου και λίγο αργότερα θα πει μία από τις χαρακτηριστικές φράσεις του, απευθυνόμενος στο συγγραφέα Αντώνη Σαμαράκη: «Εγώ ξέρω τον αγώνα που έκανα για να αποξηράνω την ψυχή μου και να είμαι δίκαιος με όλους».
Ο Κ. Καραμανλής συνομιλεί με τον Α. Σαμαρά, όχι όμως και ο Κ. Μητσοτάκης που τον αγνοεί επιδεικτικά. Στη δεξίωση επιβεβαιώνονται όσοι προβλέπουν τον «πόλεμο μέχρι τελικής πτώσεως» στους κόλπους της Ν.Δ.
-Από το 1995 και εντεύθεν οικοδεσπότης στη «γιορτή της Δημοκρατίας» είναι ο Κ. Στεφανόπουλος. Ο πρόεδρος θεωρείται άνθρωπος χαμηλών τόνων και οι δεξιώσεις του είναι ανάλογες του χαρακτήρα του. 
Κατά ορισμένους, ο εορτασμός έχει χάσει τη λάμψη του, από τη στιγμή που η γενιά των πολιτικών της μεταπολίτευσης περνά σταδιακά στην αποστρατεία. 
Αλλοι προβάλλουν την άποψη ότι θα έπρεπε να επιλεγεί διαφορετικός τρόπος, από μία δεξίωση με πρωταγωνιστές τους κοσμικούς κύκλους και με μόνιμο συνωστισμό μπροστά στους μεζέδες...
Γεγονός είναι ότι τα τελευταία χρόνια οι ειδήσεις βγαίνουν μόνιμα από μεμονωμένα πρόσωπα, που είτε κάνουν την πρεμιέρα τους είτε απουσιάζουν από τον κήπο της Ηρώδου Αττικού. 
Ετσι ο Κ. Στεφανόπουλος εξέφραζε τη λύπη του στις 24 Ιουλίου του '95, επειδή ο Μ. Εβερτ - πρόεδρος της Ν.Δ. τότε- αποχώρησε από τη δεξίωση.
-Τον Ιούλιο του 1996 μοναδικό θέμα συζήτησης ήταν η ημερομηνία διεξαγωγής των εκλογών, που τελικά διεξήχθησαν (πρόωρα) δύο μήνες αργότερα, το Σεπτέμβριο.
-Το 1997 όλοι αισθάνθηκαν ότι υπήρχε ένας μεγάλος απών: ο Α. Παπανδρέου ήταν μία από τις προσωπικότητες που έδιναν αίγλη στον εορτασμό με την παρουσία του. 
Aλλά αυτή τη φορά η Δήμητρα εμφανίστηκε μόνη και αμήχανη. Τελικά, ακολούθησε την πολιτική ηγεσία στον μικρό περίπατό της στον κήπο, ενώ ο Ακης Τσοχατζόπουλος την ασπάστηκε.
-Το 1998 ήταν η πρεμιέρα του Κ. Καραμανλή και της συζύγου του Νατάσας. Είχαν παντρευτεί μόλις πέντε ημέρες νωρίτερα στις Σέρρες και όλα τα φλας άναψαν για χάρη τους. 
Η νεανική παρουσία της καλωσορίστηκε από την πλειοψηφία των προσκεκλημένων. Ανάλογη υποδοχή είχε και η Ντόρα Μπακογιάννη, που εμφανίστηκε με τον Ισίδωρο Κούβελο.
-Στην περυσινή δεξίωση, του 1999, ξεχώρισε πάντως, ένας νέος πόλος ενδιαφέροντος: ο αρχιεπίσκοπος Χριστόδουλος, που κυκλοφόρησε με άνεση στα πηγαδάκια και συζήτησε σχεδόν με όλους, καθιστώντας σαφή τη διαφορά αντιλήψεων από τον προκάτοχό του, τον αείμνηστο Σεραφείμ, που ουδέποτε είχε προσέλθει  στη δεξίωση...
ΦρΕσκΟ και καταπράσινο γρασίδι, λευκά μάρμαρα, καλοσυντηρημένα αγάλματα και εντυπωσιακός φωτισμός είναι τα στοιχεία που αναμένεται να εντυπωσιάσουν αύριο, όσους θα δώσουν το παρών στη «γιορτή της Δημοκρατίας».
Οι προσκεκλημένοι του Κωστή Στεφανόπουλου στην αυριανή δεξίωση για την 26η επέτειό της θα έχουν την ευκαιρία να θαυμάσουν τα αποτελέσματα της «ανακαίνισης» του προεδρικού μεγάρου, που βρίσκεται σε εξέλιξη τους τελευταίους έξι μήνες.
Οι εργασίες στον κήπο δεν έχουν ολοκληρωθεί ακόμη, αλλά η εικόνα απέχει παρασάγγας από αυτή των περασμένων χρόνων, όταν ο χώρος έδινε την αίσθηση των «περασμένων μεγαλείων».
Ο υπεύθυνος μηχανικός, Γ. Παπαγεωργίου, αναγνωρίζει τη μεγάλη βοήθεια που προσέφερε το υπουργείο Περιβάλλοντος, όπως και η κοινοπραξία που έχει αναλάβει το έργο της ανακαίνισης, προκειμένου να παραδώσουν τον κήπο σε εξαιρετική κατάσταση για την αυριανή δεξίωση.
Στις θέσεις τους βρίσκονται ήδη τα νέα φωτιστικά και οι προβολείς, το γρασίδι ενισχύθηκε με νέα σπορά και το γνωστό «κιόσκι» στο βάθος του κήπου ξαναβάφτηκε για να υποδεχθεί τους πολιτικούς αρχηγούς με τον πρόεδρο.
-Οι εργασίες θα συνεχισθούν, όμως, από την Τρίτη κιόλας. Τα σχέδια περιλαμβάνουν πλακόστρωση και στους τελευταίους διαδρόμους με τα χαλίκια, ενώ πρέπει να επισκευασθούν η πισίνα και το σιντριβάνι.
Ο ίδιος ο Κ. Στεφανόπουλος, αναφέρουν πληροφορίες, κατέβηκε ένα από τα απογεύματα της προπερασμένης εβδομάδας, σε μία απροειδοποίητη «έφοδο» για να δει πώς πηγαίνουν τα πράγματα. Δήλωσε ευχαριστημένος και δεν έδωσε το παρών στην «πρόβα τζενεράλε» της αυριανής γιορτής, που έγινε το βράδυ της περασμένης Δευτέρας, προκειμένου να δοκιμαστεί ο νέος φωτισμός σε συνδυασμό με τις αρχιτεκτονικές αλλαγές στο χώρο. Ο φωτογραφικός φακός της «Κ.Ε.» βρισκόταν εκεί, όμως, για να καταγράψει τα αποτελέσματα της προσπάθειας των συνεργείων.
Ο πρόεδρος θα μείνει στην Αθήνα για μία εβδομάδα ακόμη, ενώ θα αναχωρήσει για το Ρίο της Πάτρας στις 4 Αυγούστου. Από εκείνη την ημέρα θα πιάσουν δουλειά στο γραφείο του οι μηχανικοί και οι εργάτες, προκειμένου να ολοκληρώσουν εγκαίρως την ανακαίνισή του. Ταυτοχρόνως, θα αρχίσουν οι εργασίες στο χώρο όπου εργάζεται η γραμματεία του Κ. Στεφανόπουλου και οι άνδρες της ασφάλειάς του.
