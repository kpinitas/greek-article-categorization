 font size=4>«Ούτε βήμα πίσω» δεν κάνει η κυβέρνηση στο θέμα των ταυτοτήτων και περιμένει τις 
επόμενες κινήσεις της Εκκλησίας. Ο πρωθυπουργός λέει κατηγορηματικά «όχι» σε όλες τις υποδείξεις για οποιαδήποτε υποχώρηση και απορρίπτει το αίτημα τριών βουλευτών του ΠΑΣΟΚ», να παραιτηθεί ο υπουργός Δικαιοσύνης για να εκτονωθεί η κατάσταση.
 Συνεργάτες του Κ. Σημίτη εξηγούσαν χθες γιατί «δεν μπορεί να γίνει καμία υποχώρηση στο θέμα αυτό: 
 1. Διότι η κυβέρνηση και προσωπικά ο πρωθυπουργός θα υποστούν «στρατηγική ήττα» και μάλιστα μόλις δύο μήνες μετά τις εκλογές. «Θα ήταν -λένε- σαν να παραδεχόταν ότι η πλειοψηφία του λαού είναι με τον Χριστόδουλο και όχι με την κυβέρνηση, την οποία ανέδειξε με την ψήφο του».
 2. Διότι θα αναγνώριζε στον Αρχιεπίσκοπο πολιτικό ρόλο, δηλαδή θα ήταν σαν να παραδεχόταν ότι ο κ. Χριστόδουλος μπορεί στο εξής να ανατρέπει κυβερνητικές αποφάσεις».
 Ο κυβερνητικός εκπρόσωπος επανέλαβε χθες ότι το θέμα των ταυτοτήτων έχει κλείσει. Μάλιστα, προανήγγειλε ότι σύντομα οι αστυνομικές αρχές θα αρχίσουν να 
εκδίδουν ταυτότητες νέου τύπου, οι οποίες δεν θα περιλαμβάνουν το θρήσκευμα. Η 
κυβέρνηση θεωρεί ότι τα δυο συλλαλητήρια ήταν η κορύφωση του «ανένδοτου» της Εκκλησίας και αναμένει πλέον να πέσουν οι τόνοι. Αλλωστε, πιστεύει ότι με την πάροδο του χρόνου όλο και περισσότεροι Ελληνες θα αντιλαμβάνονται ότι το θέμα δεν έχει τις διαστάσεις που του προσέδωσε ο κ. Χριστόδουλος.
 Σχολιάζοντας την άρνηση του Αρχιεπισκόπου να παραστεί στη χθεσινή δεξίωση του πρωθυπουργού στο Ζάππειο για την ΟΝΕ, κυβερνητικοί παράγοντες έλεγαν ότι ήταν αναμενόμενη, γιατί «εκείνος θα βρισκόταν σε δύσκολη θέση μετά τα όσα είπε εναντίον του πρωθυπουργού στα δυο συλλαλητήρια».
 Ο κ. Ρέππας υπέδειξε χθες στην ηγεσία της Εκκλησίας τον τρόπο επανέναρξης του διαλόγου, επικρίνοντάς την, μάλιστα, διότι εκείνη δεν ανταποκρίνεται. «Παραμένει ακόμη εκκρεμής η επίσκεψη του Μακαριοτάτου στον υπουργό Παιδείας. Η 
πόρτα του είναι ανοιχτή. Και στο πλαίσιο αυτό μπορεί να αντιμετωπιστεί και το θέμα-εφόσον διατυπωθεί αίτημα- συνάντησης με τον πρωθυπουργό». Ο εκπρόσωπος της κυβέρνησης διευκρίνισε ότι η πρόσφατη άρνηση του πρωθυπουργού να δεχθεί αντιπροσωπεία της Ιεράς Συνόδου υπό τον Αρχιεπίσκοπο αφορούσε τη συγκεριμένη μέρα και ώρα κάτω από συγκεκριμένες συνθήκες», εννοώντας ότι ο πρωθυπουργός θεώρησε «εκβιαστικό» τον τρόπο που διατυπώθηκε το αίτημα σε μια διακοπή της συνεδρίασης της Ιεραρχίας.
 Ο κ. Ρέππας ξεκαθάρισε ότι δεν τίθεται θέμα παραίτησης του υπουργού Δικαιοσύνης Μιχ. Σταθόπουλου. Και όταν ρωτήθηκε για την πρόταση του βουλευτή Κίμωνα Κουλούρη, να παραιτηθεί ο υπουργός για να εκτονωθεί η κατάσταση και χωρίς αυτό να θεωρηθεί υποχώρηση του πρωθυπουργού, απάντησε: «Είναι σεβαστή η άποψή του. Ομως, ο κ. Σταθόπουλος απολαμβάνει της εμπιστοσύνης του πρωθυπουργού και συνεχίζει να ασκεί κανονικά τα καθήκοντά του». Για το ίδιο θέμα ο υφυπουργός Τύπου Τηλέμαχος Χυτήρης είπε: «Πρωθυπουργός είναι ο κ. Σημίτης, όχι ο κ. Κουλούρης».
 Aλλοι δύο βουλευτές του ΠΑΣΟΚ, οι κ.κ. Παπαθεμελής και Δασκαλάκης ζητησαν την παραίτηση του υπουργού Δικαιοσύνης. «Θα ήταν μια διευκόλυνση για τον πρωθυπουργό», είπε ο κ. Δασκαλάκης.
 «Ενα τμήμα της Ιεραρχίας θέλει να παίξει πολιτικό ρόλο», είπε η υπουργός Εσωτερικών Bάσω Παπανδρέου. «Η Εκκλησία μάς είχε συνηθίσει να μην παρεμβαίνει στην πολιτική, ακόμη κι όταν είχαμε αυτή τη δυσάρεστη περιπέτεια της δικτατορίας. Σήμερα το ερώτημα είναι αν όλη αυτή η κινητοποίηση θέλει να περιφρουρήσει τα κεκτημένα η αναζητεί έναν εθναρχικό ρόλο», δήλωσε ο πρώην υπουργό Γρ. Νιώτης. «Ντρέπομαι για όσα ανίερα έγιναν χθες» είπε ο πρώην υπουργός Φοίβος Ιωαννίδης.
