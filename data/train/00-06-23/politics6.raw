 προστά σ' ένα διπλό πρόβλημα βρίσκεται ο Κώστας Καραμανλής, εξαιτίας του θέματος που έχει δημιουργηθεί με την Eκκλησία. Από τη μία, έχει να αντιμετωπίσει μια σειρά από βουλευτές του, οι οποίοι ταυτίζονται απόλυτα με την ηγεσία της Eκκλησίας, κάτι το οποίο δεν επιθυμεί ο ίδιος, γιατί αυτό ακυρώνει την προσπάθειά του να στραφεί στον μεσαίο χώρο και να αποφύγει τις ακρότητες. Από την άλλη διαπιστώνει ότι το κλίμα που υπάρχει, με την αντιπαράθεση κυβέρνησης-Eκκλησίας, δημιουργεί τις κατάλληλες προϋποθέσεις για την εμφάνιση ενός νέου κόμματος από τον Γ. Καρατζαφέρη, το οποίο ασφαλώς θα πλήξει τη Ν.Δ.
 Η ηγεσία της Ν.Δ. μάλλον με δυσφορία αντιμετώπισε προχθές την παρουσία πολλών βουλευτών -και του Μ. Εβερτ- στη συγκέντρωση της Eκκλησίας στο Σύνταγμα. Δυσφορία, η οποία εντάθηκε με τις δηλώσεις βουλευτών του σε ραδιοτηλεοπτικά μέσα, οι οποίοι ταυτίζονται απόλυτα με τις «κορώνες» του Aρχιεπισκόπου. Ο πρόεδρος της Ν.Δ. αν και έχει δηλώσει πως είναι στη συνείδηση του κάθε βουλευτή να μετάσχει ή όχι στις συγκεντρώσεις, εν τούτοις θα προτιμούσε να γίνει δεκτή η πρόταση που είχε κάνει προ ημερών ο Γ. Αλογοσκούφης, ο οποίος ζήτησε να δεσμευτούν οι τομεάρχες τουλάχιστον, ότι δε θα πάνε στις συγκεντρώσεις.
 Η προσπάθεια του κ. Καραμανλή να μην ταυτιστεί το κόμμα του με την Eκκλησία, ήταν φανερή από τη δήλωση χθες του εκπροσώπου του, ο οποίος είπε ότι με το συλλαλητήριο η μεγάλη πλειοψηφία του ελληνικού λαού «έστειλε ένα μήνυμα που δεν μπορούμε και δεν πρέπει να αγνοούμε». Οι αναφορές σε πρώτο πληθυντικό, δεν 
ήταν τυχαίες, αν και εν συνεχεία ο κ. Σπηλιωτόπουλος επιτέθηκε στην κυβέρνηση, 
λέγοντας πως πρέπει να εγκαταλείψει την αλαζονεία και να επιστρέψει στον διάλογο που είναι η μόνη διέξοδος για να αρθούν τα τεράστια προβλήματα που η κυβέρνηση έχει δημιουργήσει στις σχέσεις της με την Εκκλησία.
 Την ίδια στιγμή, όμως, που ο κ. Καραμανλής προσπαθεί να αποφύγει τα χειρότερα, 
διαπιστώνει πως ο ανεξάρτητος βουλευτής Γ. Καρατζαφέρης, εκμεταλλευόμενος και το κλίμα που υπάρχει, είναι αποφασισμένος να προχωρήσει στη δημιουργία κόμματος. Μόλις χθες, με συνέντευξή του (στην εκπομπή «Eκτός ελέγχου» στο Αλτερ 5), ο βουλευτής είπε πως αν ο πρόεδρος της Ν.Δ. δεν σταθεί δίπλα στην Eκκλησία και τον Aρχιεπίσκοπο, θα προχωρήσει στη δημιουργία κόμματος, το οποίο 
θα έχει τον τίτλο «ΛΑΟΣ»! Οπως είπε, ο νέος φορέας θα έχει σαν σημεία αναφοράς 
ιστορικά τους Α. Παπάγο, Π. Τσαλδάρη, Π. Κανελλόπουλο και Κωνσταντίνο Καραμανλή και πρόσθεσε ότι κατά την πρόσφατη επίσκεψή του στις ΗΠΑ και την Αγγλία είχε επαφές και με τον Γλίξμπουργκ και με εφοπλιστές και επιχειρηματίες.
 Ο πρόεδρος της Ν.Δ. πάντως, σε συνεδρίαση της κεντρικής επιτροπής του κόμματός 
του την Τρίτη, θα επιχειρήσει να μη γίνει αναφορά στο θέμα της Eκκλησίας. Και γι' αυτό, στην ημερήσια διάταξη έχει βάλει θέματα οργανωτικού χαρακτήρα. Ανάμεσα σ' αυτά, είναι η συγχώνευση τοπικών επιτροπών, η δημιουγία πολιτικών και κοινωνικών συμβουλίων σε κάθε δήμο, αντί νομό που είναι μέχρι σήμερα, η σύνδεση μέσω Διαδικτύου των 52 νομαρχιακών οργανώσεων κ.ά.
