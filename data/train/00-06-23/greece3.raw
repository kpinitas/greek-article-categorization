 εγάλη πρόοδος έχει συντελεσθεί τις δύο τελευταίες δεκαετίες στην αντιμετώπιση της λευχαιμίας στην παιδική ηλικία, με αποτέλεσμα να θεραπεύονται 7-8 παιδιά από τα 10 που προσβάλλονται από τη νόσο, ενώ πριν τη δεκαετία του '70 δεν μπορούσε να θεραπευθεί σχεδόν κανένα περιστατικό. Κάθε χρόνο παρουσιάζονται στη χώρα μας 100-130 νέα περιστατικά σε παιδιά ηλικίας κάτω των 15 ετών.
 Τα παραπάνω στοιχεία μας έδωσε χθες η Επιμελήτρια Α' Σοφία Πολυχρονοπούλου-Ανδρουλακάκη, από το Τμήμα Παιδιατρικής Αιματολογίας-Ογκολογίας του ΕΣΥ του Νοσοκομείου Παίδων Αγία Σοφία, με αφορμή την Ευρωπαϊκή Εβδομάδα Λευχαιμίας, όπως έχει οριστεί το διάστημα 21-28 Ιουνίου. Στο τμήμα παρακολουθούνται σήμερα περισσότερα από 1.000 παιδιά απ' όλη τη χώρα, υπό θεραπεία ή θεραπευμένα.
 Διευκρίνισε ότι οι λευχαιμίες αποτελούν σήμερα το 40% των παιδικών καρκίνων, ενώ η οξεία λεμφοβλαστική λευχαιμία καλύπτει το 80% του συνόλου των λευχαιμιών 
και η οξεία μυελογενής λευχαιμία το 15%. Το 60% των περιστατικών οξείας λεμφοβλαστικής αναιμίας χαρακτηρίζεται «καλής πρόγνωσης» και τα ποσοστά θεραπείας στη χώρα μας, όπως και στις προηγμένες χώρες του εξωτερικού, είναι 70-80%. Το υπόλοιπο 40% χαρακτηρίζεται «κακής πρόγνωσης», αλλά και σε αυτές τις περιπτώσεις το ποσοστό θεραπείας είναι σήμερα υψηλό, καθώς φτάνει το 40%.
 Πρέπει να περάσει το μήνυμα ότι οι οξείες λευχαιμίες της παιδικής ηλικίας είναι ένα νόσημα που μπορεί να θεραπευθεί, αν και χρειάζεται σκληρός αγώνας και επώδυνη θεραπεία, τονίζει η κ. Πολυχρονοπούλου, σημειώνοντας ότι το μεγαλύτερο ποσοστό των παιδιών επανέρχεται πλήρως στις δραστηριότητές του μετά 
τη θεραπεία και ζει μία απολύτως φυσιολογική ζωή.
 Τέλος, η κ. Πολυχρονοπούλου τόνισε την ανάγκη να αυξηθούν οι δότες αίματος και 
μυελού των οστών στη χώρα μας. Ειδικά όσον αφορά τους δότες μυελού των οστών, η χώρα μας είναι τελευταία στην Ευρώπη. Και όμως, κάθε υγιής άνθρωπος 18-50 ετών μπορεί εύκολα και ανώδυνα να γίνει δότης μυελού των οστών, ενώ την ποσότητα που θα του αφαιρεθεί θα την αναπληρώσει σε μόλις 10 ημέρες! Ομως, με αυτήν μπορεί να σωθεί μία ζωή...
