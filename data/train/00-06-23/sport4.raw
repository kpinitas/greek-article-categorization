Κατ' αρχήν, εδώ που έφτασε το EURΟ 2000 πλέον, η υπενθύμιση των κανόνων του παιγνιδιού για τις νοκ-άουτ φάσεις του τουρνουά: 
 Παντού στο εξής (και στους τέσσερις προημιτελικούς και στους δύο ημιτελικούς, φυσικά και στον τελικό) καλώς ή κακώς ισχύει ο κανονισμός του Χρυσού Γκολ στην 
ενδεχόμενη παράταση. Κι ύστερα, βεβαίως, αν αυτό δεν μπει σε τριάντα λεπτά, τα 
πέναλτι. Ο διαχρονικός εφιάλτης των Αγγλων που έφυγαν, αλλά και των Ιταλών που 
είναι ακόμη εδώ, των Ολλανδών επίσης, οπωσδήποτε και (αν θυμηθούμε πώς αποκλείστηκαν στο EURΟ '96) των Ισπανών ή των Γάλλων.
 Προσέξτε λεπτομέρεια που, για τούτη τη διαδικασία, έχουν προβλέψει: Αν οι ομάδες φτάσουν στα πέναλτι, θα μπουν να παίξουν στη ρουλέτα με τον ίδιο αριθμό 
παικτών. Τι σημαίνει αυτό; Εφόσον, δηλαδή, ολοκληρωθούν τα 120 λεπτά με έντεκα 
ποδοσφαιριστές από τη μία εναντίον δέκα από την άλλη (ή έντεκα εναντίον εννέα, 
ή δέκα εναντίον εννέα κ.ο.κ.), τότε η ομάδα που έχει το αριθμητικό πλεονέκτημα 
«βγάζει», εξαιρεί από τα πέναλτι, τον ποδοσφαιριστή ή τους ποδοσφαιριστές που έχει παραπανίσιο (παραπανίσιους). Γιατί; Για ν' αποφευχθεί η αδικία που θα υποστεί, στην ακραία περίπτωση κατά την οποία οι αντίπαλοι συμβεί να φτάσουν στο ενδέκατο πέναλτι. Διότι (διαφορετικά) τότε, κατά τεκμήριο τουλάχιστον, η ομάδα με τους έντεκα θα βάλει τον χειρότερο να εκτελέσει. Ενώ η ομάδα με τους δέκα, αφού θα τους έχει εξαντλήσει όλους, θα βάλει (ξεκινώντας πάλι από την αρχή) τον καλύτερο! 
 Ως τότε, τα στρογγυλά τραπέζια βρίσκουν αντικείμενο φιλολογικής συζήτησης να επιδοθούν. Χρειάζεται εξάσκηση στα πέναλτι; «Ναι, εμείς ασκούμαστε. Ολοι δοκιμάζουμε μερικά, στο τέλος κάθε προπόνησης» απαντά ο Γιάαπ Σταμ. «Κι αν δεν 
με ξέρετε για σπεσιαλίστα, σας πληροφορώ ότι τα βάζω! Αλλά εκεί σίγουρα δεν έχεις την πίεση. Τους 60.000 θεατές που θα σε βλέπουν και θα φωνάζουν. Πάντως, 
αν με χρειαστούν και γι' αυτή τη δουλειά, εγώ είμαι πανέτοιμος».
 Στα πέναλτι, ισχυρίζονται άλλοι, δεν χωρεί προπόνηση. Ο Χοντλ ήταν αυτής της λογικής, κι άκουσε πολλά όταν το '98 η Αγγλία αποκλείστηκε από την Αργεντινή. Οσα άκουσε (προκαταβολικά!) και ο Κίγκαν όταν, προ καιρού, τοποθετήθηκε στο ίδιο μήκος κύματος: «Δεν νοείται να προπονηθείς στα πέναλτι. Είναι το πιο άγριο πράγμα, πάντοτε θυμόμαστε ποιος το έχασε, ποτέ ποιος το έβαλε. Αλλά πώς μπορείς στην προπόνηση ν' αναπλάσεις τις πραγματικές συνθήκες του αγώνα; Πώς μπορείς να ξέρεις εκ των προτέρων με ποιους παίκτες θα έχεις τελειώσει το ματς 
ή ποιοι θα είναι, εκείνη τη στιγμή, στην καλύτερη ψυχολογική κατάσταση; »
 Ο Μπόμπι Ρόμπσον όμως, που κι αυτός βίωσε αποκλεισμό στα πέναλτι με την Αγγλία 
 (στον ημιτελικό του Μοντιάλε '90), εκπροσωπεί άλλη σχολή: «Πρέπει να το δουλεύει κανείς. Το πέναλτι δεν είναι τύχη. Είναι νεύρα, είναι μενταλιτέ, είναι ποιότητα στο σουτ, ν' αποφασίζεις και να μην αλλάζεις την απόφασή σου στη μέση του δρόμου, να κρατάς το κεφάλι κάτω και να στέλνεις την μπάλα μέσα». 
Μάλλον γερμανοπρεπής εκδοχή; Σωστά. Γιατί κι ο Φραντς Μπεκενμπάουερ κάτι ανάλογο επισημαίνει: «Είναι καλύτερο ο παίκτης να εθίζεται στη διαδικασία. Οι κόουτς ας μην το αφήνουν στην τύχη».
 Τους Αγγλους και τους Γερμανούς η υπόθεση μπορεί να τους απασχολήσει κάποια άλλη φορά, πάντως όχι εδώ. Κι αν στις 2 Ιουλίου είναι να μάθουμε τη νέα πρωταθλήτρια Ευρώπης που θα διαδεχθεί στο θρόνο για τα επόμενα τέσσερα χρόνια τη Γερμανία, εκείνο που ξέρουμε κιόλας πριν από τα νοκ-άουτ παιγνίδια (με το που ολοκληρώθηκε η φάση των ομίλων στο τουρνουά) είναι ποια έχει ήδη αναδειχθεί μεγάλη θριαμβεύτρια της διοργάνωσης: 
 Η τεχνική, ασφαλώς. Η μπάλα θαρρείς πως εκδικήθηκε όσους την κλωτσάνε μόνο και 
μόνο για να την κλωτσήσουν (ή όσους ξέρουν μονάχα να την καταπονούν με «γεμάτες» κεφαλιές) και πήρε την εκδίκησή της με το ν' ανταμείψει όσους παίζουν μαζί της σαν κατοικίδιο ζώο και τη σέβονται σαν θεά, όσους θέλουν να την έχουν στα πόδια για να τη θωπεύουν. Αυτοί προχωρούν, οι άλλοι (Σκανδιναβοί, Αγγλογερμανοί, Βέλγοι) γύρισαν σπίτι. Και μόνο για την Τσεχία, ή 
και τη μικρούλα Σλοβενία, μπορεί να πει κανείς πως είναι αδικία ότι τσουβαλιάστηκαν μαζί με τις υπόλοιπες έξι αποκλεισμένες. Μα το καλάθι των προημιτελικών χωρούσε οκτώ, όχι περισσότερους. Και κανείς από τους οκτώ που πρόλαβαν να μπουν στο νυμφώνα δεν είναι ανάξιος.
 Ισα-ίσα, για τέσσερις από τους οκτώ (κυρίως για την Ισπανία και την Τουρκία που ξεκίνησαν με ήττα, αλλά ακόμη και για τη Γιουγκοσλαβία ή τη Ρουμανία που άργησαν ν' ανεβάσουν στροφές) η συμμετοχή στους προημιτελικούς είναι και μπόνους για το χαρακτήρα που, στην πορεία, κράτησαν. Σε κάθε Ευρωπαϊκό Πρωτάθλημα, αν πιάσουμε τα τελευταία πέντε, το παρατηρεί κανείς αυτό. Το '84 η 
Ισπανία ξεκίνησε με δύο ισοπαλίες, κι όμως έπαιξε τελικό. Το '88 η Ολλανδία με 
ήττα, και παρά ταύτα πήρε το τρόπαιο. Το '92 η Δανία μπήκε στη μάχη με μία ισοπαλία και μία ήττα, αλλά έφυγε πρωταθλήτρια. Το '96 οι Τσέχοι ηττήθηκαν στο 
πρώτο παιγνίδι τους, αλλά έφτασαν κι αυτοί ώς τον τελικό. Η καλή μέρα, καμιά φορά, δεν φαίνεται από πρωί πρωί.
