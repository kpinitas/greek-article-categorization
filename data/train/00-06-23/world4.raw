 Το Βέλγιο παραδέχτηκε χθες ότι διενεργεί μόνο τυπικούς ελέγχους στα φορτηγά που αναχωρούν από τα λιμάνια του για να διαπιστώσει αν μεταφέρουν λαθρομετανάστες, απαντώντας ουσιαστικά στις επικρίσεις που δέχθηκε για παραλείψεις στο θέμα των Κινέζων μεταναστών που βρέθηκαν νεκροί σε ολλανδικό φορτηγό στο Ντόβερ, το οποίο προερχόταν από βελγικό λιμάνι.
 Η ομιλία στο Κοινοβούλιο, του Βέλγου υπουργού Eσωτερικών Αντουάν Ντουκέσν, έδειξε ότι οι Βρυξέλλες αφήνουν κυρίως στη Βρετανία το περιθώριο να ελέγξει τα 
φορτηγά που μπαίνουν στο έδαφός της αν μεταφέρουν λαθραίους. Οπως είναι γνωστό 
η Βρετανία -μαζί με τη Δανία, την Ιρλανδία, τη Σουηδία και τη Φινλανδία- δεν μετέχουν στη συμφωνία ανοιχτών συνόρων της Ευρωπαϊκής Ενωσης.
 Το Βέλγιο δέχτηκε επικρίσεις για ανεπαρκείς ελέγχους και στην περίπτωση της σύλληψης 60 Κινέζων μεταναστών πριν από δύο μήνες, που αφέθηκαν στη συνέχεια ελεύθεροι, χωρίς να είναι γνωστό αν μέλη εκείνης της ομάδας ήταν μεταξύ των ανθρώπων που κατέληξαν νεκροί στο ολλανδικό φορτηγό με τις ντομάτες στο Ντόβερ.
 Η λαθρομετανάστευση είναι όμως ένα πρόβλημα που «καίει» και τη γειτονική μας Ιταλία, όπου οι αρχές σταμάτησαν 108 στην πλειοψηφία τους Αλβανούς επίδοξους μετανάστες και συνέλαβε εννέα υπεύθυνα για τη διακίνησή τους άτομα, σε διάφορες επιχειρήσεις κατά μήκος της νοτιοανατολικής ακτής της χώρας.
 Η διακίνηση λαθρομεταναστών, που προέρχονται κυρίως από το Κοσσυφοπέδιο, την Τουρκία και τη Βόρεια Αφρική είναι πρόβλημα με μεγάλες διαστάσεις κατά μήκος των ιταλικών ακτών.
