Την επέκταση των δραστηριοτήτων της ΕΥΔΑΠ και εκτός των τομέων ύδρευσης και αποχέτευσης ανακοίνωσε χθες ο διευθύνων σύμβουλος της εταιρείας Δ. Ξένος. Στην ετήσια συνέλευση προανήγγελε ότι η ΕΥΔΑΠ, μέσω του δικτύου της, είναι έτοιμη να αποκτήσει συστήματα τηλεφωνίας με οπτικές ίνες, ενώ με τις εγκαταστάσεις στην Ψυττάλεια, που προβλέπεται να λειτουργήσουν σύντομα, θα μπει και στην παραγωγή ενέργειας.
Επεκτείνει παράλληλα το πεδίο δράσης της και εκτός λεκανοπεδίου, ενώ αναλαμβάνει ρόλο συμβούλου σε ομόλογες εταιρείες στα Βαλκάνια. Ως το τέλος του 2001 θα έχει απορροφήσει δημοτικά δίκτυα -κυρίως στις παραθεριστικές περιοχές της Αττικής, που βρίθουν από αυθαίρετα κτίσματα- και θα εξυπηρετεί άλλα 250.000 νοικοκυριά. Σχεδιάζει επίσης να επεκταθεί στην Εκάλη και την Πολιτεία, που σήμερα εξυπηρετούνται από ιδιωτικά δίκτυα.
Ο πρόεδρος της εταρείας Γ. Παπαβασιλείου ανακοίνωσε ότι τα καθαρά κέρδη της ΕΥΔΑΠ κατά το 2000, που χαρακτήρισε χρονιά-σταθμό, ξεπέρασαν κάθε πρόβλεψη και έφτασαν τα 21,18 δισ. δραχμές, έναντι 19 που είχαν προβλεφθεί. Ανακοίνωσε επίσης τη χορήγηση μερίσματος 43 δραχμών ανά μετοχή.
Η αύξηση των κερδών της εταιρείας κατά 5,1 δισ. δραχμές, προ φόρων, αποδίδεται στη βελτίωση του λειτουργικού κατά 43%, των έκτακτων αποτελεσμάτων κατά 25% και των χρηματοοικονομικών δεικτών κατά 2%. Η κατανάλωση νερού αυξήθηκε με ετήσιο ρυθμό 5,1% και τα έσοδα της εταιρείας από τις κύριες δραστηριότητές της αυξήθηκαν κατά 4,7%. Ο κύκλος εργασιών παρουσίασε άνοδο κατά 4,7%, ποσοστό που οφείλεται κυρίως στους νέους πελάτες. Στη χθεσινή Γ.Σ. ήταν παρών και ο αρμόδιος υφυπουργός ΠEXΩΔE N. Aλευράς.
