Γαλλίας, που σε μεγάλη διοργάνωση είχε να υποστεί ήττα (ήττα κανονική, όχι ισοπαλία κι αποκλεισμό στα πέναλτι, ήττα-ήττα) απ' το... EURΟ '92 με τον Μισέλ 
Πλατινί στον πάγκο, κι έκτοτε μετρούσε πέντε ματς το '96 στην Αγγλία, εφτά το '98 στην έδρα της κι άλλα δύο τώρα στις Κάτω Χώρες, το όλον 14, με ισοπαλίες και νίκες. Ηττα, ωστόσο, σαν νίκη. 
 Γιατί η εμφάνιση της «France B» τρόμαξε τους εχθρούς πιο πολύ απ' όσο θα τους έβαζε σε σκέψεις μια νίκη ρουτίνας της «France A». Οι Ολλανδοί, την ίδια στιγμή, έπαιξαν με... μόλις τρεις αναπληρωματικούς, τους δύο ακραίους μπακ και 
τον γκολκίπερ. Εκ των οποίων τριών, ο ένας μπορεί στο εξής να γίνει βασικός και να μην ξαναβγεί, ο Αρτουρ (ή «Τούουρ») Νούμαν. 
 Ο Ράικααρντ καιγόταν «ν' αποδείξουμε στο κοινό και στον Τύπο πως μπορούμε, επιτέλους, να παίξουμε το ποδόσφαιρο που ξέρουμε», κι οπωσδήποτε να μείνουν σε 
ολλανδικό έδαφος για τον προημιτελικό και (είθε!) τον ημιτελικό. «Η Ολλανδία είναι χώρα με 15 εκατομμύρια κατοίκους, άρα με 15 εκατομμύρια ομοσπονδιακούς προπονητές». Στο τέλος της νύχτας, άπαντες έφυγαν απ' το Αμστερνταμ Αρένα (κι ανανέωσαν το ραντεβού για τον τελικό, στο Ντε Κάιπ του Ρότερνταμ) χαμογελαστοί, κεφάτοι, έτοιμοι να πειράξουν ο ένας τον άλλον, αισιόδοξοι, φίλοι. Συμπαίκτες, άλλωστε, πολλοί, στους συλλόγους.
 Μοναδική εξαίρεση στο κλίμα ευθυμίας ο θλιμμένος Κλάρενς Σέιντορφ, που πριν καν ξεκινήσει το τουρνουά έλεγε πως ο τελικός θα 'ναι Ολλανδία-Γαλλία και επιμένει σ' αυτό («είναι οι δύο ισχυρότερες ομάδες, εμείς με το πλεονέκτημα έδρας, αυτοί παγκόσμιοι πρωταθλητές»), όμως όλα ετούτα τα φανταζόταν με τον εαυτό του πρωταγωνιστή.
 Αλλά από τη στιγμή που αντικαταστάθηκε στην ανάπαυλα του πρώτου ματς με την Τσεχία, έκτοτε δεν ξανάπαιξε ούτε λεπτό. Δεξιά, στη μεσαία γραμμή, χρησιμοποιήθηκαν διαδοχικά ο Ρόναλντ Ντε Μπουρ, οι... αριστεροπόδαροι Ζέντεν και Οφερμαρς, εκείνος όμως μονίμως στον πάγκο. Προ ημερών έδωσε μια συνέντευξη 
στην εφημερίδα Het Parool, είπε το παράπονό του ότι «όλοι μπορεί να έχουν μια κακή βραδιά, μια κακή απόδοση, αλλά μόνο η δική μου θα γίνει θέμα» και εμφανώς 
απογοητευμένος, κατέληξε: «Ποτέ δεν θα γίνω αποδεκτός απ' τους Ολλανδούς, ως 100% Ολλανδός! ». Ο Σέιντορφ έχει δηλώσει, σε ανύποπτους καιρούς, ότι πατρίδα του είναι το Σουρινάμ. Σήμερα, μολονότι ο Ράικααρντ έχει μιλήσει κατ' ιδίαν μαζί του, ο χαφ της Ιντερ είναι το κρυφό (μοναδικό, προς το παρόν) αγκάθι στην 
 Οι Γάλλοι δεν έχουν, φαίνεται, ούτε ένα τέτοιο. Ως και ο βετεράνος πορτιέρο Μπερνάρ Λαμά, που, ενώ στο EURΟ '96 ήταν βασικός, στο France '98 μονίμως μουρμούριζε εις βάρος του Ζακέ («είμαι άνθρωπος κι έχω το δικαίωμα να νιώθω στενοχωρημένος»), ότι δεν του έδωσε ούτε μισό λεπτό συμμετοχής, τώρα με τον Λεμέρ δείχνει να έχει μαλακώσει.
 «Υπάρχει ανταγωνισμός, κι αυτό οφείλω να το αποδεχθώ». Τουλάχιστον έπαιξε, σ' αυτό το EURΟ 2000, ένα ολόκληρο ενενηντάλεπτο. «Κάποτε είχα δηλώσει ότι θα σταματούσα στα 35, αλλά έκλεισα τα 37 κι είμαι ακόμη εδώ, δίχως να αισθάνομαι τελειωμένος. Η ηλικία κάποια στιγμή έρχεται και σου δείχνει τα όρια της φύσεως, αλλά υπάρχουν και τα όρια του μυαλού. Κι εκεί παραμένω μαχητής. Απ' την Παρί Σεν Ζερμέν με απέλυσαν, όμως δεν είμαι ζητιάνος, είμαι ελεύθερος σαν τον αέρα, και φιλοδοξώ να γίνω ο Ντίνο Τζοφ της Γαλλίας! Εδώ, στο Ευρωπαϊκό Πρωτάθλημα, έχουμε την ονειρεμένη ευκαιρία να αποδείξουμε πως δεν γίναμε τυχαία παγκόσμιοι πρωταθλητές».
 Ο Ντιγκαρί, σκόρερ του πρώτου γκολ: «Μας βολεύει ότι θα μείνουμε στο Βέλγιο για τα επόμενα δύο παιχνίδια, αλλά να είστε σίγουροι πως δεν αφήσαμε τους Ολλανδούς να μας βάλουν τα γκολ. Στο Αρένα, με 50.000 θεατές και με την Ολλανδία αντίπαλο, κανείς ποδοσφαιριστής στον κόσμο δεν κάθεται να χάσει. Ούτε 
σε φιλικό. Τώρα, πάντως, δεν χρειάζεται να στενοχωριόμαστε και να φέρουμε τα πάνω-κάτω. Στον αθλητισμό, άλλωστε, όποιος νομίζει πως είναι ανίκητος, είναι σαν να ετοιμάζει κιόλας την πτώση του». 
 Ο Φρανκ Λεμπέφ, ακόμη ένας αναπληρωματικός πολυτελείας, είχε να λέει για το πνεύμα της ομάδας: «Είναι απίστευτο. Το '98 ζούσαμε επί δύο μήνες κάθε μέρα μαζί και δεν καυγαδίσαμε ποτέ. Τώρα, το ίδιο». 
 Κι η Ολλανδία; «Νεαρός, ήμουν φαν. Και τώρα τους θαυμάζω. Διαθέτουν εκτυφλωτική ποιότητα, κατά τη γνώμη μου ο Ντάβιντς είναι αυτή τη στιγμή ο κορυφαίος ποδοσφαιριστής στον κόσμο. Κι εδώ βρίσκονται, με τον κόσμο δικό τους, στη θέση που ήμασταν εμείς το '98. Τότε, που βγάλαμε στα Ηλύσια Πεδία ένα εκατομμύριο χαρούμενους ανθρώπους να πανηγυρίσουν και δεν μας έλεγαν «μπράβο», μας έλεγαν «ευχαριστώ». Να δούμε τι θα καταφέρουν, τώρα, οι Ολλανδοί». 
