 «Φτάσαμε δώδεκα δευτερόλεπτα μακριά από τους προημιτελικούς. Νομίζαμε πως ήμασταν στους οχτώ, εγώ ακόμη βρισκόμουν στον αγωνιστικό χώρο, ώσπου κάποια στιγμή είδα στην κερκίδα των δημοσιογράφων έναν Ισπανό να πανηγυρίζει. Κατάλαβα ότι είχε έρθει το τέλος μας». Η περιγραφή του Νορβηγού εκλέκτορα Σεμπ 
είναι ο τέλειος ορισμός για το άκρον άωτον της απογοητεύσεως.
 Ο Φλο, στη θέα του ίδιου δημοσιογράφου, ήπιε την τελευταία γουλιά του αναψυκτικού και πέταξε το μπουκάλι στον πάγκο. Οι φαν, που ως τότε χόρευαν, τραγουδούσαν, χειροκροτούσαν ανυποψίαστοι, αίφνης έκρυψαν τα πρόσωπα μες στις παλάμες τους. «Δεν μας φταίει κανείς, μόνο ο εαυτός μας», είπε ο Μίκλαντ.
 «Βγήκαμε νοκ άουτ, απλούστατα επειδή δεν δημιουργήσαμε αρκετές ευκαιρίες». Ή, όπως το έθεσε ο Φλο πιθανόν και για να εξηγήσει γιατί δεν έχει σκοράρει για την Εθνική από τον περασμένο Οκτώβριο και δώθε, «σ' αυτό το τουρνουά περισσότερο πάλεψα παρά έπαιξα ποδόσφαιρο».
 Οι εξηγήσεις του Σεμπ: «Το είπαμε στους παίκτες από τον πάγκο ότι η Γιουγκοσλαβία προηγείται, είναι αλήθεια. Ξέραμε ότι η ισοπαλία θα μας ήταν αρκετή, και παίξαμε γι' αυτήν στα τελευταία 20-25 λεπτά. Ενενήντα εννέα στις εκατό πιθανότητες, ήταν να περάσουμε. Πέσαμε στη μία».
 Ο Σρέτσκο Κάτανετς αποχαιρέτησε το EURΟ 2000 με ευχαριστίες για τη συμπαράσταση των Σλοβένων στην ομάδα («7.500 στο Αμστερνταμ, 3.000 σήμερα εδώ, 
είναι αριθμοί-ρεκόρ αν τους διαιρέσετε με το συνολικό πληθυσμό της χώρας, που δεν ξεπερνάει τα δύο εκατομμύρια»), επίσης με συγχαρητήρια στους ποδοσφαιριστές («ξεπέρασαν κι αυτά που πίστευα, αν με τη Γιουγκοσλαβία είχαμε το 50% της σημερινής αυτοσυγκέντρωσης ίσως τώρα να ήμασταν στους προημιτελικούς, αλλά δεν μετανιώνω για τίποτα, το ποδόσφαιρο είναι γεμάτο από "αν" κι εμείς εδώ μάθαμε, αποκτήσαμε εμπειρίες, ανακαλύπταμε από παιχνίδι σε παιχνίδι όλο και περισσότερες δυνατότητες»), στο κάτω κάτω η Σλοβενία μάζεψε πιο πολλούς πόντους από τους Σουηδούς, τους Γερμανούς, τους Δανούς.
 Ο Κάτανετς δεν έκρυψε, πάντως, και κάποιες φοβίες για το μέλλον: «Θέλουμε να διατηρηθούμε σ' αυτό το επίπεδο, μα ειλικρινά θα 'ναι πολύ δύσκολο να προκριθούμε και στο Παγκόσμιο Κύπελλο το 2002. Για μένα το πιο εύκολο θα 'ταν να παραιτηθώ τώρα, αλλά δεν θα το κάνω».
 Στο Μπριζ, την ίδια ώρα, οι Ισπανοί (αφού για δεύτερη σερί φορά στο τουρνουά έβαλαν γκολ μόλις ένα λεπτό αφότου δέχτηκαν γκολ) εν τέλει παραληρούσαν για το 
 Ο Καμάτσο, κάποτε παίκτης στη Ρεάλ με προπονητή τον Μπόσκοβ, μιλούσε για την ωραιότερη ημέρα της προπονητικής καριέρας του και σφιχταγκάλιαζε τον MVP του, τον Γκουαρδιόλα. «Δεν μπορώ να σας απαντήσω γιατί ανέκαθεν η Ισπανία τη ζωή της την έκανε πάντοτε δύσκολη. Ξέρω μόνο ότι ως ποδοσφαιριστής έχω ζήσει πολλές μεγάλες στιγμές, αλλά ως κόουτς καμία σαν κι αυτήν εδώ».
 Κι ο Γκουαρδιόλα: «Ολοι μάς ξέγραψαν με το 0-1 από τη Νορβηγία, είπαν ότι κάνουμε πάλι το ίδιο λάθος όπως κάθε φορά, αλλά από τελευταίοι στον όμιλο τότε, βγαίνουμε πρώτοι τώρα! Εδώ είδαμε τη λεπτή γραμμή που χωρίζει Παράδεισο και Kόλαση. Δεν σας κρύβω ότι είχα αρχίσει να σκέφτομαι τον πικρό δρόμο της επιστροφής, κι ύστερα όλοι νιώσαμε αυτή την ανεπανάληπτη χαρά που ελπίζω να μας ταξιδέψει ώς τον τελικό».
 Ο Μπόσκοβ, στην αίθουσα Τύπου, ήταν έτοιμος να δώσει τις δικές του εξομολογήσεις: «Στο 3-3 ανησύχησα, έτρεξα στην πιο κοντινή στον πάγκο μας τηλεόραση, είδα ότι Νορβηγία-Σλοβενία είχε λήξει 0-0 και μόνο τότε ηρέμησα. Δεν είναι και πολύ ωραίο ότι δεχτήκαμε δύο γκολ στις καθυστερήσεις, μα ελπίζω να μας συγχωρήσουν οι φαν, άλλωστε προκριθήκαμε, έστω κι έτσι. Για την Ισπανία, πριν από δέκα μέρες σας είχα πει ότι είναι το φαβορί του ομίλου, κι όπως βλέπετε δικαιώθηκα».
 Καμιά ομάδα, σε κανέναν όμιλο, δεν έβαλε στα τρία ματς πιο πολλά γκολ από τους 
«πλάβι», μα και μόνο η Δανία δέχτηκε περισσότερα απ' αυτούς. Ακόμη πιο πολύ ωστόσο εκείνο που πρέπει ν' απασχολεί τους Σέρβους είναι το βεβαρημένο μητρώο τους. Εχουν ήδη πληρώσει πολλά σε πρόστιμα για τις κάρτες (έξι κόκκινες σ' όλο 
το τουρνουά, οι τρεις δικές τους, 89 κίτρινες, οι 12 επίσης δικές τους) και θα 
κληθούν να πληρώσουν κι άλλα, πιο πολλά, για την εισβολή δύο οπαδών τους στο τερέν με διαθέσεις επιθετικές κατά του διαιτητή. Του Γάλλου Βεϊσιέρ, που κατευθυνόμενος προς τα αποδυτήρια τραυματίστηκε από αντικείμενο, κι έτρεχε ο Σάβο Μιλόσεβιτς να τον προστατεύσει. Οπως τον προστάτευσε, στη δεύτερη εισβολή, κι ο Ισπανός Αλφόνσο! 
