 Η Γιάννα Αγγελοπούλου παίζει από χθες στο δικό της γήπεδο την υπόθεση των Ολυμπιακών Αγώνων του 2004. Η πρόεδρος της Οργανωτικής πέρασε τις θέσεις της στον πρωθυπουργό Κώστα Σημίτη, ο οποίος διόρισε στη νέα πενταμελή επιτροπή (την εκτελεστική γραμματεία) τέσσερα πρόσωπα της απολύτου εμπιστοσύνης της, ενώ παράλληλα έκανε αποδεκτή την εισήγησή της για άμεση απομάκρυνση του Κώστα Μπακούρη! 
 Ο Πέτρος Συναδινός, ο Μάρτον Σίμιτσεκ, ο Κώστας Λιάσκας (όλοι, μέλη της Eπιτροπής Διεκδίκησης) και ο αναβαθμισμένος Σπύρος Καπράλος παίρνουν από σήμερα στα χέρια τους την οργάνωση του εγχειρήματος. Και οι τέσσερις προτάθηκαν από τη Γιάννα Αγγελοπούλου κι έγιναν αποδεκτοί από τον πρωθυπουργό, 
όπως είχε συμφωνηθεί προ καιρού στις δύο κατ' ιδίαν συναντήσεις τους στο Μέγαρο Μαξίμου, πριν η «σιδηρά κυρία» επιστρέψει στην...ενεργό δράση. Αντίθετα, στη νέα πενταμελή επιτροπή δεν εμφανίστηκε ούτε ένα πρόσωπο από το περιβάλλον του πρωθυπουργού, όπως διαδιδόταν το τελευταίο διάστημα.
 Η καθυστέρηση στην ανακοίνωση των ονομάτων δεν οφείλεται σε προστριβές του Κ. Σημίτη με τη Γ. Αγγελοπούλου για τη σύνθεση της επιτροπής, αλλά, στις ρυθμίσεις που έπρεπε να γίνουν ώστε να επιτευχθεί η «αναίμακτη» απομάκρυνση του Κ. Μπακούρη, με τον οποίο η πρόεδρος του «Αθήνα 2004» επικοινωνούσε διά αλληλογραφίας ή μέσω του Μάρτον Σίμιτσεκ. Ανάμεσα στην κυβέρνηση και στον Κ. Μπακούρη επήλθε συμβιβασμός. Ο τέως διευθύνων σύμβουλος θα εισπράξει ένα τμήμα 
της αποζημίωσής του (περίπου 150 εκ. δραχμές από τα 350 εκ. δρχ. που δικαιούται, σύμφωνα με το ισχυρό συμβόλαιό του), και μία θέση σε ένα δημόσιο οργανισμό...
 Ο Μπακούρης αντιλήφθηκε ότι ερχόταν το τέλος, μόλις πάτησε το πόδι της στην εταιρεία η νέα πρόεδρος. Του χρεώθηκαν πολλά. Το έδαφος για την απομάκρυνσή του είχε καλλιεργήσει πρώτος ο Χρήστος Βερελής, από την εποχή της προεδρίας του Στράτη Στρατήγη. Η διαμάχη τους (έφτασε μέχρι τον πρωθυπουργό) αφορούσε στο ποιος θα αναλάμβανε να κατασκευάσει τα μεγάλα ολυμπιακά έργα. Η διένεξή τους κράτησε δύο και πλέον χρόνια. Ωσπου ο ίδιος ο Κ. Σημίτης αποφάσισε να μοιράσει τη δουλειά στους αρμόδιους φορείς και στα υπουργεία. Ακολούθησε το φιάσκο του αρχιτεκτονικού διαγωνισμού για το Ολυμπιακό Χωριό και τέλος οι ενέργειές του στο ζήτημα του διαγωνισμού για τα ραδιοτηλεοπτικά, γεγονός που έβγαλε τη Γιάννα Αγγελοπούλου έξω από τα ρούχα της! 
 Ο Μπακούρης απέφυγε να κάνει το παραμικρό σχόλιο χθες. Οταν πιέστηκε από δυο-τρεις ρεπόρτερ τηλεοπτικών συνεργείων δέχθηκε να πει τα τυπικά. Οτι έχει γίνει έργο -το οποίο σε λίγο καιρό θα αναγνωριστεί- στα διόμισι χρόνια της θητείας του στην επιτροπή κι ότι η προσπάθεια συνεχίζεται. Παραδέχθηκε ότι η καρέκλα είναι «ηλεκτρική» και θα παραμείνει τέτοια για το διάδοχό του..
 Τη θέση του ανέλαβε ο Πέτρος Συναδινός. Ο άνθρωπος... όλων των καταστάσεων. Βασικό στέλεχος στην Eπιτροπή Διεκδίκησης και ο πρώτος (πριν από δυόμισι χρόνια) υποψήφιος για να αναλάβει τη θέση του διευθύνοντος συμβούλου.
 Η ομάδα της Γιάννας έπιασε δουλειά από χθες, παρότι επισήμως από τον «Αθήνα 2004» δηλωνόταν ότι η πρώτη συνεδρίαση θα γίνει σήμερα. Στο εξής, πάντως, θα είναι εξαιρετικά δύσκολη η πληροφόρηση καθώς το τιμ γνωρίζει ότι η πρόεδρος αντιπαθεί ιδιαιτέρως όσους έχουν καλές σχέσεις με τους δημοσιογράφους και λειτουργεί με στεγανά. Γι' αυτό, φροντίζει να λαμβάνει τα μέτρα της...
 Ο πρώτος στόχος είναι να διαχωριστούν οι τομείς αρμοδιότητας του καθενός. Μετά 
θα γίνουν εκκαθαρίσεις στα στελέχη της εταιρείας. Αρχής γενομένης από τους γενικούς διευθυντές, οι οποίοι αποτελούν προσωπικές επιλογές του Κ. Μπακούρη. Και το «νυστέρι» θα φτάσει ώς το κόκαλο! 
 Εκτός του Κ. Μπακούρη και του νομικού συμβούλου του πρωθυπουργού Γ. Παπαδημητρίου, που παραιτήθηκε, παρελθόν από την Οργανωτική Επιτροπή αποτελεί ο Γιάννης Θεοδωρακόπουλος. Είναι πολύ πιθανόν να θεωρήθηκε από τη Γ. Αγγελοπούλου ως συνυπεύθυνος στην ιστορία με το διαγωνισμό για τα ραδιοτηλεοπτικά. Ο ίδιος αρνήθηκε να κάνει το παραμικρό σχόλιο.
 Νέα πρόσωπα στο 17 μελές (πια) συμβούλιο είναι ο Χρ. Πολυζωγόπουλος (πρόεδρος της ΓΣΣΕ), ο Δημήτρης Γκλαβάς (πρόεδρος ΠΟΕΣΥ) και ο Κώστας Γεωργιάδης (κοσμήτορας της Διεθνούς Ολυμπιακής Ακαδημίας). Στην επιτροπή παραμένουν ο Δημήτρης Αβραμόπουλος, ο Λάμπης Νικολάου (του δόθηκε ο άτυπος τίτλος του αντιπροέδρου), ο Νίκος Φιλάρετος, ο Γ. Παπαδογιαννάκης, ο Δημ. Διαθεσόπουλος, ο Π. Τζαννίκος (δήμαρχος Αμαρουσίου), ο Γ. Σγουρός, ο Γιάννης Μάνος και ο Γ. Πυργιώτης. Οσοι δηλαδή προβλέπεται από τη σύμβαση της πόλης με τη ΔΟΕ για την ανάθεση των Ολυμπιακών Αγώνων και δεν θα μπορούσαν να αποκλειστούν...
 «Η επιλογή αποτελεί εκδήλωση του ενδιαφέροντος της κυβέρνησης να επιταχύνουμε τις προσπάθειες και να είμαστε πιο αποτελεσματικοί», δήλωσε ο Δημήτρης Ρέππας και συμπλήρωσε: «Αυτό δεν σημαίνει αποτυχία. Δεν ομολογούμε κάτι τέτοιο. Γνωρίζετε πολύ καλά ποια είναι η διεθνής εμπειρία. Σε άλλες πόλεις που διοργανώθηκαν Ολυμπιακοί Αγώνες είχαμε αλλαγή του διευθυντικού σχήματος πάρα πολλές φορές. Σε κάποιες περιπτώσεις, πάνω από δέκα...».
