 Κατηγορία για πολλαπλό φόνο εξ αμελείας απήγγειλε η βρετανική αστυνομία στον Ολλανδό οδηγό του φορτηγού-φερέτρου, Πέρι Γουόκερ. «Για τους 58 θανάτους των νεαρών λαθρομεταναστών που βρέθηκαν τη Δευτέρα στο φορτηγό του στο Ντόβερ, θα λογοδοτήσει ο Γουόκερ την Παρασκευή το πρωί σε βρετανικό δικαστήριο», ανακοίνωσε ο εκπρόσωπος της αστυνομίας ενώ πρόσθεσε ότι τον 32χρόνο Γουόκερ βαραίνει επίσης η κατηγορία για συνέργια σε παράνομη είσοδο στη Μ. Βρετανία για δύο νεαρούς Kινέζους που επέζησαν. 
 Η κυβέρνηση της Κίνας ανακοίνωσε ότι πρόκειται να συνεργαστεί με τις βρετανικές αρχές στο θέμα της λαθρομετανάστευσης ενώ ακόμη βρίσκονται υπό κράτηση ένας άνδρας και μία γυναίκα κινεζικής καταγωγής για ανάμιξη στην υπόθεση των 58 λαθρομεταναστών. 
 Εκπρόσωπος της αστυνομίας ανακοίνωσε ότι μέχρι και χθες προσπαθούσαν να αναγνωρίσουν τους νεκρούς και έκανε έκκληση σε όποιους γνωρίζουν και την παραμικρή λεπτομέρεια να παρουσιαστούν να καταθέσουν. 
 Αστυνομικοί στο Βέλγιο και τη Μ. Βρετανία ελέγχουν τα αποτυπώματα των νεκρών και βιντεοταινία αλλά ακόμη δεν έχει διαπιστωθεί αν οι 58 Kινέζοι ανήκαν στην ομάδα των παράνομων μεταναστών που είχαν διωχτεί από το Βέλγιο τον Απρίλιο. «Δεν είναι οι ίδιοι άνθρωποι», δηλώνει ο δικηγορός Γο-Πιο Ταν, που εκπροσωπεί τις 5 κινεζικές οικογένειες που πιστεύουν ότι συγγενείς τους βρίσκονται ανάμεσα στα θύματα. «Εχω έρθει σε επαφή με έναν από αυτούς που έφυγαν από το Βέλγιο. Βρίσκεται στη Βρετανία, παράνομα, βέβαια, αλλά βεβαιώνει ότι δεν πρόκειται για τους ίδιους», υποστηρίζει ο Ταν που μίλησε στα βρετανικά μέσα για 8 τυχερούς που δεν ανέβηκαν ποτέ στο φορτηγό-φέρετρο.
 «Επικοινώνησε μαζί μου η οικογένεια ενός από τους 8 Kινέζους που δεν ταξίδεψαν 
στο φορτηγό. Δεν τους άφησαν να ανεβούν γιατί δεν υπήρχε χώρος. Οι τυχεροί είναι στη Γερμανία ή το Βέλγιο και τηλεφώνησαν στις οικογένειές τους να παραπονεθούν που δεν τα κατάφεραν. Δεν μπορούν να πιστέψουν την τύχη τους όταν 
 Ενας από τους παράνομους μετανάστες που εκπροσωπεί ο Ταν υποστηρίζει ότι υπάρχουν συγγενείς των θυμάτων που γνωρίζουν στοιχεία, αλλά δεν παρουσιάζονται 
γιατί φοβούνται ότι θα τους απελάσουν. «Αν θέλετε να λυθεί η υπόθεση υποσχεθείτε αμνηστία στους συγγενείς των θυμάτων», ζήτησε ο Ταν από τον υπουργό Eσωτερικών Τζακ Στρο. 
