 Η Αμερικανίδα υπουργός Eξωτερικών Μάντλεν Ολμπράιτ κάλεσε χθες τον πρόεδρο της 
Κίνας Τζιάνγκ Ζεμίν να «αδράξει την ευκαιρία» για να διεξαγάγει η χώρα του συνομιλίες «συμφιλίωσης» με την Ταϊβάν, ο Κινέζος ηγέτης όμως απέκλεισε ένα τέτοιο ενδεχόμενο αν προηγουμένως η Ταϊβάν δεν αναγνωρίσει ότι υπάρχει μία και 
μόνη Κίνα. Στις επαφές της στο Πεκίνο η Ολμπράιτ συζήτησε επίσης τις τελευταίες θετικές εξελίξεις στην κορεατική χερσόνησο. 
 Η υπουργός κάλεσε την κινεζική ηγεσία να συνομιλήσει με το νέο πρόεδρο της Ταϊβάν, Τσεν Σούι-Mπιαν, στη συνέντευξη Tύπου όμως παραδέχτηκε ότι οι Κινέζοι τον αντιμετωπίζουν με καχυποψία. Το Πεκίνο επέμεινε ότι η ηγεσία της Ταϊβάν θα 
πρέπει πρώτα να αποδεχτεί ότι η Κίνα είναι μία και ενιαία. Kάλεσε επίσης τις ΗΠΑ να σταματήσουν τις πωλήσεις όπλων προς το νησί. 
 Κατά την εκτίμηση της Ολμπράιτ, οι περισσότερες επαφές της ήταν σε θετικό κλίμα, με «δύσκολες» στιγμές για την Κίνα όταν αναφέρθηκε στα πεπραγμένα της στον τομέα των ανθρωπίνων δικαιωμάτων και την υπόθεση του Θιβέτ. Κινεζική και αμερικανική αντιπροσωπεία έκριναν θετική την επαναπροσέγγιση Βόρειας και Νότιας Κορέας αν και η Ολμπράιτ αναφερόμενη στη συνάντηση των δύο ηγετών της κορεατικής χερσονήσου τόνισε: «Οσο αληθές είναι ότι επρόκειτο για ιστορική σύνοδο... τόσο θα ήταν αφελές να πιστέψει κανείς ότι όλα λύθηκαν». Πρόσθεσε μάλιστα ότι η αποχώρηση των 37.000 Αμερικανών στρατιωτών που σταθμεύουν στη Νότια Κορέα δεν είναι στην ημερήσια διάταξη.
 Χθες, η Νότια Κορέα συναίνεσε στην πρόταση της Βόρειας να γίνουν σε ορεινή τοποθεσία εντός της επικράτειας της Β. Κορέας συνομιλίες αξιωματούχων του Ερυθρού Σταυρού με θέμα την επανένωση κορεατικών οικογενειών. Σήμερα, ζουν στη 
