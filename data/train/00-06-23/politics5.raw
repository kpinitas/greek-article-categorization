 Ο πρωθυπουργός Κώστας Σημίτης και ο Πρόεδρος της Δημοκρατίας Κωστής Στεφανόπουλος ήταν ιδιαίτερα ευδιάθετοι. 
 Ο Κώστας Καραμανλής εμφανίστηκε με επισημάνσεις για τα επόμενα βήματα, αφού όμως προηγουμένως είπε ότι «όλοι μαζί τα καταφέραμε». 
 Πολιτικό νόημα, όμως, είχαν και οι μη προσελεύσεις: 
 - Ο αρχιεπίσκοπος Χριστόδουλος δεν μπόρεσε υπό τον ηθικό φόρτο των λαοσυνάξεων.
 - Η γεν. γραμματέας του ΚΚΕ Αλέκα Παπαρήγα και ο πρόεδρος του ΔΗΚΚΙ Δημήτρης Τσοβόλας, γιατί δεν θέλουν την ΟΝΕ.
 - Οσο για τον Νίκο Κωνσταντόπουλο, απλώς διότι ήταν στην Πάτρα, λόγω προγραμματισμένης, εδώ κι ένα μήνα, προσυνεδριακής εκδήλωσης. 
 Εκατοντάδες ήταν οι προσωπικότητες που ανταποκρίθηκαν στην πρόσκληση του πρωθυπουργού. Ολο το υπουργικό συμβούλιο, πολλοί βουλευτές όχι μόνο του ΠΑΣΟΚ αλλά και της Ν.Δ. και του ΣΥΝ (μόνο το ΚΚΕ έλειπε), άνθρωποι των γραμμάτων και 
της τέχνης, επιχειρηματίες, ο πρώην Πρόεδρος Χρ. Σαρτζετάκης, η Γιάννα Αγγελοπούλου. 
 Ο Κώστας Καραμανλής προσήλθε στις 9.25, συνοδευόμενος από τους Α. Σπηλιωτόπουλο, Πρ. Παυλόπουλο, Δ. Σιούφα και Β.Μεϊμαράκη. «Επιτέλους, έστω και 
με καθυστέρηση καταφέραμε όλοι μαζί να εκπληρώσουμε την εθνική επιταγή της ένταξης στην ΟΝΕ», δήλωσε. «Δεν είναι ώρα ούτε για πανηγυρισμούς ούτε για θριαμβολογίες. Είναι ώρα προβληματισμού, προγραμματισμού και συντονισμού δράσης», είπε.
 Λίγο αργότερα προσήλθε ο Δημήτρης Αβραμόπουλος. «Η είσοδός μας στην ΟΝΕ σηματοδοτεί ένα καινούργιο ξεκίνημα, μια καινούργια εποχή», είπε. «Kαι καλά θα 
κάνουμε όλοι να συνεργαστούμε, να δουλέψουμε μαζί, εγκάρδια και αλληλέγγυα, ώστε να κάνει η πατρίδα μας συνολικά ένα βήμα μπροστά».
 Πρόεδρος και πρωθυπουργός περπάτησαν για λίγο μαζί, χαιρετώντας προσκεκλημένους. Ο Μιλτιάδης Εβερτ είπε στον Κώστα Σημίτη «συγχαρητήρια, πρόεδρε, για το επίτευγμα», πολλά συγχαρητήρια έπαιρνε και ο Γιάννος Παπαντωνίου, ο οποίος έκανε σε «πηγαδάκι» και την εξής αποκάλυψη: «Η γυναίκα μου είναι γυναίκα της ΟΝΕ. Γνωριστήκαμε το '93, όταν άρχιζε η μεγάλη προσπάθεια της σύγκλισης».
 Νωπή η επικαιρότητα από τις χριστοδουλικές λαοσυνάξεις, αρκετά και τα σχόλια που ακούγονταν. «Αφήστε τους να πιέζουν», είπε κάποια στιγμή ο υπουργός Δικαιοσύνης Μιχάλης Σταθόπουλος. Με χιούμορ παρενέβη και η αν. υπουργός Εξωτερικών Ελισάβετ Παπαζώη: «Εγώ θα στείλω στον αρχιεπίσκοπο τη διακυβερνητική να μου κάνει λαοσύναξη». Οσο για τον Πέτρο Ευθυμίου είπε «ο αρμόδιος υπουργός δεν μιλά, σιωπά».
 Η «Ε», όμως, δεν σιώπησε και λόγω της θέσης που πήρε, ο διευθυντής της Σεραφείμ Φυντανίδης δέχθηκε πολλά συγχαρητήρια από βουλευτές όλων των κομμάτων. 
 Κάποια στιγμή σε πηγαδάκι του πρωθυπουργού με τον Πρόεδρο και τον Μίκη Θεοδωράκη, ο Κ. Σημίτης είπε στο μεγάλο μουσικό: «Μίκη, στο Σύνταγμα έπαιζαν πολλά τραγούδια σου». «Πραγματικά», απάντησε εκείνος. «Παρά τις δηλώσεις που έχω κάνει κατά καιρούς για την Εκκλησία». Ο Κωστής Στεφανόπουλος δήλωσε: «η Εκκλησία ανταποδίδει τα πάντα με αγάπη», χωρίς όμως να παίρνει θέση για τις ταυτότητες στη συνέχεια.
 - Στις 10 το βράδυ, ενώ αποχωρούσαν ο Πρόεδρος της Δημοκρατίας και το ζεύγος Σημίτη, προσερχόταν στο Ζάππειο ο Γιώργος Σουφλιάς. Αντάλλαξε θερμή χειραψία και με τους δύο άνδρες και άρχισαν να αναβοσβήνουν τα φλας των φωτορεπόρτερ. «Πω, πω τι θα γράφουν αύριο», σχολίασε ο Σαρακατσάνος. Ο Σημίτης χαμογέλασε και ο Πρόεδρος τους έβγαλε από τη αμηχανία λέγοντας στον Γιώργο Σουφλιά: «Γιατί δεν ήρθες να με δεις; Σε περιμένω».
 - Νίκος Μπίστης και Ντόρα Μπακογιάννη βρέθηκαν κάποια στιγμή τετ α τετ. «Εγώ το διαζύγιο το πήρα», της είπε. «Εσύ πότε; ». «Εγώ ακόμη περιμένω...», του απάντησε υπό το βλέμμα του Ισίδωρου Κούβελου, που ευτυχώς έπιασε αμέσως το πολιτικό νόημα της συζήτησης.
