 Στον ηλεκτρονικό κλοιό της Eφορίας μπαίνει η ακίνητη περιουσία των Ελλήνων, με 
την ολοκλήρωση μέσα στο καλοκαίρι του περιουσιολογίου (μηχανογράφηση έντυπου Ε9).
 Aό το 2001 καταργείται η δήλωση Φόρου Μεγάλης Ακίνητης Περιουσίας (ΦΜΑΠ). Η επίσπευση της ολοκλήρωσης του περιουσιολογίου, που αποφασίσθηκε σε χθεσινή ευρεία σύσκεψη υπό τον υπουργό Εθνικής Οικονομίας και Οικονομικών Γιάννο Παπαντωνίου, στοχεύει στη σύλληψη της φορολογητέας ύλης της ακίνητης περιουσίας.
 Σύμφωνα με πληροφορίες, η Γενική Γραμματεία Πληροφορικών Συστημάτων του υπουργείου ανέλαβε να ολοκληρώσει μέσα στο καλοκαίρι τη διαδικασία καταγραφής των στοιχείων από τις τροποποιητικές και τις δηλώσεις μεταβολής του Ε9, που υπεβλήθησαν την τελευταία τριετία.
 Το επόμενο βήμα είναι η on-line σύνδεση των εφοριών, οι οποίες πλέον θα έχουν στη διάθεσή τους ανά πάσα στιγμή όλα τα στοιχεία για τα περισσότερα από 22 εκατ. ακίνητα των φορολογουμένων.
 Η εξέλιξη αυτή, όπως σημείωνε κορυφαίος παράγοντας του υπουργείου, παρέχει τη δυνατότητα στις εφορίες να ελέγχουν τις μεταβιβάσεις ακινήτων και να προσδιορίζουν αυτόματα τη φορολογητέα αξία των ακινήτων περιορίζοντας τις πιθανότητες φοροδιαφυγής στον τομέα αυτό.
 Από την άλλη, όμως, ανοίγει ο δρόμος και για την παροχή καλύτερων υπηρεσιών προς τους φορολογούμενους, όπως: 
  Το 2001 ξεκινάει η αυτόματη εκκαθάριση των περίπου 40.000 δηλώσεων Φόρου Μεγάλης Ακίνητης Περιουσίας (ΦΜAΠ) από φυσικά και νομικά πρόσωπα. Ετσι, οι μεγαλοϊδιοκτήτες (σ.σ. πέραν των αφορολόγητων ορίων 69 εκατ. δρχ. για τον άγαμο και 138 εκατ. δρχ. για τον έγγαμο) ακινήτων δεν θα είναι υποχρεωμένοι πλέον να υποβάλλουν κάθε χρόνο τη σχετική δήλωση ή να ελέγχουν αν η αξία της περιουσίας τους ξεπερνά τα αφορολόγητα όρια, αλλά θα λαμβάνουν κάθε χρόνο ένα εκκαθαριστικό -ειδοποιητήριο, προκειμένου να περάσουν από την Eφορία για την πληρωμή του φόρου ακίνητης περιουσίας.
  Εξετάζεται δε και η παροχή καλύτερων υπηρεσιών σε φορολογούμενους -ιδιοκτήτες, όπως η ηλεκτρονική (μέσω Internet) έκδοση της βεβαίωσης δήλωσης ακινήτου στο φορολογούμενο, κατά τη μεταβίβαση του περιουσιακού του στοιχείου. 
Ενώ δεν αποκλείεται ακόμα και το ενδεχόμενο να ισχύσει κάτι ανάλογο με την έκδοση αποδεικτικού φορολογικής ενημερότητας, δηλαδή ο φορέας (στη συγκεκριμένη περίπτωση ο συμβολαιογράφος) να λαμβάνει τη βεβαίωση για λογαριασμό του φορολογούμενου μέσω του Διαδικτύου, χωρίς να θίγεται το προσωπικό απόρρητο.
 Η ολοκλήρωση του περιουσιολογίου αποτελεί τη 16η εφαρμογή του μηχανογραφικού συστήματος Taxis, η οποία και θα αποτελέσει τη βάση για το Εθνικό Κτηματολόγιο. Με την ολοκλήρωση της 16ης εφαρμογής περί ακινήτων αναμένεται να 
τεθεί σε λειτουργία και η τελευταία 17η εφαρμογή, που αφορά το φορολογικό προφίλ του Ελληνα φορολογούμενου. 
 Στη χθεσινή σύσκεψη αποφασίσθηκε ακόμα, από τα 4, 2 δισ. δρχ., που θα αντληθούν 
από το Γ' Κοινοτικό Πλαίσιο Στήριξης (ΚΠΣ) για το μηχανογραφικό σύστημα Taxis, 
να χρηματοδοτηθεί η επέκτασή του στις υπόλοιπες 57 εφορίες (σ.σ. συμπεριλαμβάνονται και οι ΔΟΥ πληρωμών) της χώρας (σ.σ. εισφέρουν περίπου 8% των φόρων και διαχειρίζονται 64.800 δηλώσεις ΦΠΑ και 321.000 δηλώσεις εισοδήματος) μέχρι το τέλος του έτους, καθώς και η μηχανογράφηση του Σώματος Δίωξης Οικονομικού Εγκλήματος (ΣΔΟΕ), του Εθνικού Ελεγκτικού Κέντρου (ΕΘΕΚ), των Περιφερειακών Ελεγκτικών Κέντρων (ΠΕΚ) και των κεντρικών υπηρεσιών του υπουργείου Οικονομικών.
