Χρηματιστηρίου Αθηνών από τον εισαγγελέα Δημ. Ασπρογέρακα για παράβαση καθήκοντος, κορύφωσε το χρηματιστηριακό δράμα που παίζεται εδώ και μήνες στη Σοφοκλέους.
Η αιφνίδια άσκηση ποινικής δίωξης κατά των εποπτικών και διοικητικών αρχών του 
Χρηματιστηρίου Αθηνών από τον εισαγγελέα Δημ. Ασπρογέρακα για παράβαση καθήκοντος, κορύφωσε το χρηματιστηριακό δράμα που παίζεται εδώ και μήνες στη Σοφοκλέους. 
Ανοιξε, παράλληλα, τον ασκό του Αιόλου από πλευράς αντιπολίτευσης πρωτίστως κατά του Σταύρου Θωμαδάκη, προέδρου της Επιτροπής Κεφαλαιαγοράς και, δευτερευόντως, κατά του Σπύρου Κουνιάκη, προέδρου του ΧΑΑ.
 Οι πληγές που είχαν ανοίξει προεκλογικά με την οξύτατη αντιπαράθεση μεταξύ κυβέρνησης και αξιωματικής αντιπολίτευσης γύρω από τη χρηματιστηριακή «κατρακύλα» αναζωπυρώθηκαν, με τη Νέα Δημοκρατία να επιτίθεται μετωπικά, ζητώντας την «κεφαλή επί πίνακι» του κ. Θωμαδάκη και την κυβέρνηση να αμύνεται, προασπίζοντας την ανεξαρτησία της δικαιοσύνης.
 «Ποτέ δεν σχολιάζουμε θέματα ή υποθέσεις που αποτελούν αντικείμενο δικαστικής έρευνας» δήλωνε στο πρες ρουμ ο κυβερνητικός εκπρόσωπος Δημήτρης Ρέππας.
 Για τον ίδιο τον πρόεδρο της Επιτροπής Κεφαλαιαγοράς δεν τίθεται, φυσικά, θέμα, αφού, κατά πληροφορίες, έχει εξασφαλίσει την πλήρη στήριξη της κυβέρνησης και δεν προτίθεται, βεβαίως, να υποβάλει παραίτηση. Αλλωστε, τυχόν απομάκρυνση του κ. Θωμαδάκη από τη θέση του στην παρούσα φάση θα συνεπάγονταν και την αποδοχή ευθυνών από πλευράς κυβέρνησης στη διαχείριση του θέματος με τις μετοχές «φούσκες» και κάτι τέτοιο είναι αδύνατον να συμβεί.
 Η κάλυψη του κ. Θωμαδάκη ήρθε και από τον κυβερνητικό εκπρόσωπο που, απαντώντας σε σχετική ερώτηση, διευκρίνισε ότι ο επικεφαλής της Επιτροπής Kεφαλαιαγοράς απολαμβάνει της εμπιστοσύνης της κυβέρνησης.
 Για τη Νέα Δημοκρατία, που επιδιώκει να κρατά ανοιχτή την υπόθεση «Σοφοκλέους» 
-ιδιαίτερα σε μια περίοδο που το Xρηματιστήριο δεν έχει εξεύρει ισορροπίες και 
παραμένει ευάλωτο σε κάθε είδους σκοπιμότητες και κερδοσκοπικά παιχνίδια (ενδεικτική είναι η «αναμπουμπούλα» που επικράτησε χθες με την απίθανη δήλωση του Γερμανού Χανς Ρέκερς -η εισαγγελική εξέλιξη με τις μετοχές «φούσκες» τής έδωσε μια λαμπρή αφορμή για μια ολόπλευρη επίθεση.
 «Η ποινική δίωξη σε βάρος μελών των θεσμικών οργάνων του Χρηματιστηρίου υποδηλώνει τις πραγματικές αιτίες της βαθείας κρίσης της κεφαλαιαγοράς τους τελευταίους 7 μήνες. Αναδεικνύει σε όλο τους το μέγεθος τις αιτίες και τους βασικούς υπεύθυνους που οδήγησαν στην απώλεια κεφαλαιακής αξίας της τάξης των 30 τρισ. δρχ.», υποστήριξε ο εκπρόσωπος Tύπου της Ν.Δ., Αρης Σπηλιωτόπουλος.
 Κατά την άποψη της Ν.Δ., η 10μηνη έρευνα του εισαγγελέα κ. Ασπρογέρακα αποδεικνύει τη «βασιμότητα των ανησυχιών που είχε έγκαιρα επισημάνει», ενώ στην ίδια ανακοίνωση εκφράζεται «έκπληξη» γιατί «ούτε για λόγους στοιχειώδους ευθιξίας δεν υπήρξε ακόμη η αναμενόμενη παραίτηση του προέδρου της Επιτροπής Κεφαλαιαγοράς κ. Θωμαδάκη». Η κυβέρνηση ας αναλάβει τις ευθύνες της, καταλήγει 
 Στο θέμα παρενέβη και ο Μιλτιάδης Εβερτ, που ζήτησε, πέραν της παραίτησης των χρηματιστηριακών αρχών, να επιμεριστούν ευθύνες και σε κυβερνητικούς παράγοντες και διοικητές τραπεζών, οι οποίοι ενέκριναν την εισαγωγή στο Xρηματιστήριο των συγκεκριμένων εταιρειών, με τις μετοχές «φούσκες».
 Από την πλευρά τους οι επικεφαλής των χρηματιστηριακών αρχών Στ. Θωμαδάκης και 
Σπ. Κουνιάκης δεν θέλησαν χθες να προβούν σε προσωπικές τοποθετήσεις απέναντι στις κατηγορίες του εισαγγελέα Δημ. Ασπρογέρακα. Παρέμειναν σιωπηλοί στα γραφεία τους, συσκεπτόμενοι.
 Η Επιτροπή Κεφαλαιαγοράς, όμως, εξέδωσε ανακοίνωση με την οποία εκφράζει «την εύλογη απορία της για την άσκηση ποινικής δίωξης για παράβαση καθήκοντος κατά των οργάνων της». Στην ίδια ανακοίνωση προστίθεται ότι «η διοίκηση της Επιτροπής, σεβόμενη το έργο της δικαιοσύνης και την ανάγκη να διατηρηθεί η ομαλότητα της αγοράς σε μια ευαίσθητη περίοδο, δεν σχολιάζει επί του παρόντος το θέμα, καθώς η εισαγγελία δεν έχει προσδιορίσει συγκεκριμένες πράξεις και πρόσωπα για τα οποία αποδίδει ευθύνες».
 Για ανεπάρκεια του θεσμικού πλαισίου ελέγχου και εποπτείας της κεφαλαιαγοράς μίλησε ο Γιάννης Δραγασάκης, υπεύθυνος του Συνασπισμού για θέματα οικονομικής πολιτικής. Οι όποιες ευθύνες αποδειχθούν θα πρέπει να αποδοθούν όχι στα όργανα 
διαχείρισης, αλλά στις πολιτικές αρχές που ευθύνονται για την ελλιπή θωράκιση του Xρηματιστηρίου και την αποτελεσματική προστασία των επενδυτών, προσέθεσε.
 Την πλήρη αντίθεσή της στην καθιέρωση «λευκής Bίβλου» για τη δεοντολογία της χρηματιστηριακής ειδησεογραφίας, με θεσμοθέτηση ποινών για δημοσιογράφους, εκφράζει με επιστολή προς τον πρόεδρο της Επιτροπής Κεφαλαιαγοράς το Δ.Σ. της ΕΣΗΕΑ. Οι δημοσιογράφοι λειτουργούν σύμφωνα με τους δικούς τους κώδικες αρχών και για οποιαδήποτε παράβαση της δεοντολογίας αρμόδια να επιλαμβάνονται είναι τα πειθαρχικά όργανα του Σώματος, επισημαίνεται.
