Εμφανώς επηρεασμένος από την πεντάμηνη απουσία του από τους αγωνιστικούς χώρους, ο Τζιοβάνι αγωνίστηκε χθες για 35 λεπτά στο φιλικό ματς με το Αιγάλεω (4-2), αλλά έδειξε ότι δύσκολα θα προλάβει το παιχνίδι με τον Ιωνικό.*
Ο Βραζιλιάνος κινήθηκε στο χώρο του κέντρου (ως 10άρι), αρκέστηκε σε πάσες στους 
συμπαίκτες του (είχε μόνο ένα σουτ στο 72', που απέκρουσε ο Κόης) και γενικά πρόσεχε πολύ τα πόδια του. 
 Με την απόδοσή του ο Τζιοβάνι ανάγκασε τον Γιάννη Μαντζουράκη να δηλώσει ότι «είναι δικό του θέμα πότε θα επιστρέψει, έχουμε μία εβδομάδα ακόμα μέχρι τον Ιωνικό, θα δούμε», αλλά προέκυψε πρόβλημα με τον Γκόγκιτς. Ο επιθετικός του Ολυμπιακού έπαθε θλάση βαριάς μορφής στο δικέφαλο στο δεξί πόδι και θα μείνει εκτός γηπέδων για τρεις εβδομάδες! 
 Ο Χούτος δεν έπαιξε στο φιλικό, καθώς κάνει θεραπεία (στο δεξί αστράγαλο), αλλά ο «Ρουμάνος» τεχνικός έμεινε ικανοποιημένος από τον Καραπιάλη, που πέτυχε 
δύο γκολ (σουτ στο 20' και το 54'), αλλά και τον Οφορίκουε, ο οποίος επέστρεψε 
χθες το μεσημέρι από την Γκάνα, αγωνίστηκε στο φιλικό και μάλιστα σκόραρε (πλασέ στο 48'). Ο Γιαννακόπουλος με πέναλτι στο 32' ήταν ο τρίτος σκόρερ του Ολυμπιακού, ενώ για το Αιγάλεω σκόραραν οι Κόγιογλου (29'), Κατσαρός (52'). 
