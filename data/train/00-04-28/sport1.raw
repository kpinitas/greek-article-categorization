ην ώρα που στο Αρνεμ έληγε 0-0 το φιλικό Ολλανδίας-Σκωτίας, δηλαδή το ματς που η ελληνική δημόσια τηλεόραση επέλεξε να προβάλει σε μαγνητοσκόπηση τις πρώτες πρωινές ώρες σήμερα, τις ίδιες στιγμές από το κρύο και βροχερό Δουβλίνο (23.157 θεατές) η εγκαταλειμμένη από την TV Εθνική Ανδρών έστελνε ακόμη ένα μήνυμα ότι αξίζει τον κόπο, το ενδιαφέρον και την προσοχή όλων μας: 0-1 στην, επί διετία αήττητη, έδρα της Ιρλανδίας. Ενθαρρυντικό αποτέλεσμα με αξιόπιστη εμφάνιση.
 Και με σκόρερ, όχι για πρώτη φορά, τον Βασίλη Λάκη που σε ρόλο δεξιού χαφ-εξτρέμ δέχθηκε κλασική πάσα ρεπερτορίου Τσάρτα από απόσταση 35 μέτρων, πριν χορέψει το βετεράνο Στόντον και εκτοξεύσει από πλάγια τη βολίδα με το αριστερό πόδι. Η πορεία της μπάλας ξεγέλασε τον γκολκίπερ της Νιουκάσλ, Σέι Γκίβεν, που έδωσε στο σώμα του την ανάποδη κατεύθυνση, οπότε ήταν αδύνατο ν' αποφύγει το... πεπρωμένο (16').
 Το αντιπροσωπευτικό συγκρότημα, δίχως ήττα από τις αρχές του περασμένου Σεπτεμβρίου σ' αυτό το σερί των φιλικών και επίσημων (άνευ, όμως, βαθμολογικής σημασίας) αναμετρήσεων, σε ακόμη μία βραδιά ήταν ομάδα με σφραγίδα. Τη ρεαλιστική σφραγίδα του εκλέκτορα Βασίλη Δανιήλ. Καλοστημένη, οργανωμένη και σοβαρή, απ' άκρου εις άκρον του τερέν. Ομοιογενής, ακόμη κι όταν (στο β' μέρος) οι αλλαγές θα μπορούσαν να επηρεάσουν το συμπαγές του σχήματος. Ποιοτική στον κεντρικό άξονά της. Ικανή να ελέγχει το ρυθμό και να κρατάει την μπάλα στην κατοχή της, ώς και στα διαστήματα της οπισθοχώρησης και σύμπτυξης στο ήμισυ του αγωνιστικού χώρου. Το κυριότερο, συνειδητοποιημένη τι, πώς και γιατί παίζει (3-4-3) υπεράνω προσώπων. Πέρα από παρόντες και απόντες. 
 Οι Ιρλανδοί, αντιθέτως, φάνηκε ότι επηρεάστηκαν από τις δικές τους απώλειες. Η συνέπεια ήταν ότι, αντί να παρουσιάσουν ομάδα, στηρίχθηκαν κατά κόρον σε ατομικές ενέργειες των καλύτερων παικτών τους, του Κίνσελα και του (αστεριού της επίθεσης της Κόβεντρι) Ρόμπι Κιν. Τι κατάφεραν; Να πλησιάσουν, σε ενενήντα τόσα λεπτά, τέσσερις φορές με αξιώσεις τον Νικοπολίδη. Στη μία, σε τετ α τετ, ο Φίναν σούταρε άουτ (62'). Στις άλλες τρεις, ο 29χρονος πορτιέρο θύμισε το νεαρό εαυτό του στην Εθνική Ελπίδων κατά τις αρχές της δεκαετίας του '90. Αντέδρασε σαν τέλειος φύλακας άγγελος. Στο 27' έβγαλε την κεφαλιά του Κιλμπέιν, στο 45' το σουτ του Κίνσελα, στο 66' έκανε την απόκρουση-όνειρο. Διπλή, σε εξ επαφής κεφαλιά κι αμέσως μετά σουτ του Κίνσελα.
 Ο Σκωτσέζος ρέφερι Χιου Ντάλας παρατήρησε με κίτρινη κάρτα τον Νταμπίζα.
 ΙΡΛΑΝΔΙΑ: Γκίβεν (46' Κίλι), Κάνινγκαμ, Στόντον, Νταν, Μπριν, Κουίν (33' Ντελάπ), Φίναν (71' Ντόχερτι), Κίνσελα, Κόνολι (55' Μάον), Κιν, Κιλμπέιν. 
 ΕΛΛΑΔΑ: Νικοπολίδης, Μπασινάς (75' Γκούμας), Βενετίδης, Νταμπίζας, Ουζουνίδης, Πουρσανίδης, Γεωργιάδης (88' Νινιάδης), Αμανατίδης, Λυμπερόπουλος (90' Ναλιτζής), Τσάρτας (58' Κυπαρίσσης), Λάκης (64' Ζήκος).
