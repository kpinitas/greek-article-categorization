Τις ανησυχίες του για την πορεία της ελληνικής προετοιμασίας, αλλά και την πεποίθησή του ότι η Αθήνα δεν πρόκειται να χάσει τους Ολυμπιακούς Αγώνες, εξέφρασε σε τηλεοπτική συνέντευξη ο Ζακ Ρογκ. Οι δηλώσεις του Βέλγου προέδρου της Συντονιστικής Επιτροπής της ΔΟΕ μεταδόθηκαν χθες στην εκπομπή «Μαύρο Κουτί» στο «Mega». * «Δεν επιθυμούμε ειδικά έναν υπουργό, αρμόδιο για τους Ολυμπιακούς Αγώνες. Εκείνο που επιθυμούμε είναι να υπάρχει ένα αρμόδιο πρόσωπο στην ελληνική κυβέρνηση που να μπορεί να εξασφαλίσει το συντονισμό των υπουργείων. Μια προσωπικότητα της εμβέλειας του κ. Πάγκαλου μπορεί να κάνει κάτι τέτοιο», τόνισε σε ένα σημείο της αναφοράς του.
 Για τον Βέλγο πρόεδρο, τα σημαντικότερα προβλήματα εντοπίζονται στην ξενοδοχειακή υποδομή και στην εταιρεία για τα ραδιοτηλεοπτικά. Ακόμη ζήτησε την όσο το δυνατόν εγκαιρότερη στελέχωση της Οργανωτικής Επιτροπής.
 «Δεν γνωρίζουμε, χαρακτηριστικά, πού θα γίνουν οι αγώνες τοξοβολίας και ξιφασκίας», είπε σε ένα άλλο σημείο των δηλώσεών του ο Ζακ Ρογκ όταν ρωτήθηκε γιατί αναγκάστηκε ο Χουάν Αντόνιο Σάμαρανκ να βγάλει «κίτρινη κάρτα» στην ελληνική επιτροπή.
 Ο Zαν Pογκ πραγματοποίησε χθες βράδυ ταξίδι-αστραπή στην Aθήνα, όπου συναντήθηκε με τον πρωθυπουργό, παρουσία του κ. Πάγκαλου. Ο Zαν Pογκ επισήμανε 
τις ανησυχίες της ΔΟE, αλλά τόσο ο πρωθυπουργός όσο και ο υπουργός Πολιτισμού τον διαβεβαίωσαν πως η χώρα μας θα κάνει ό,τι είναι δυνατό για να διοργανώσει την πλέον άρτια Ολυμπιάδα.
 Στο μεταξύ, ο Θεόδωρος Πάγκαλος συνεχίζει τις επαφές του με τα μέλη της Οργανωτικής Επιτροπής. Προχθές είχε συνεργασία με τον Κώστα Μπακούρη και χθες συναντήθηκε με τη Νίκη Τζαβέλλα. Οι πληροφορίες θέλουν την αντιπρόεδρο του «Αθήνα 2004» να αναλαμβάνει ακόμη μεγαλύτερες αρμοδιότητες, με τη νέα τάξη πραγμάτων στην υπόθεση των Ολυμπιακών Αγώνων. Είναι γνωστό επίσης, ότι η ίδια έχει στείλει τις προτάσεις της για την αναβάθμιση του σχήματος στον πρωθυπουργό Κώστα Σημίτη.
 Ο Κώστας Μπακούρης διέψευσε χθες ότι υφίσταται θέμα παραίτησής του από τη θέση 
του διευθύνοντος συμβούλου. Οταν ρωτήθηκε για τις τελευταίες εξελίξεις, υποστήριξε ότι απαιτείται «πολλή δουλειά», ενώ δήλωσε άγνοια για τα όσα ακούγονται περί απομάκρυνσής του με πρωθυπουργική απόφαση.
