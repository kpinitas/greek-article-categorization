Ηρθε η ώρα και της παραμελημένης Ελευσίνας. Δημιουργείται αρχαιολογικός περίπατος έξω από την περίφραξη του αρχαιολογικού χώρου Ελευσίνας σε πεζοδρόμιο, πλάτους 4, 8 μ.*
Ο χώρος άνοιξε μετά το γκρέμισμα και των τελευταίων 
απαλλοτριωμένων σπιτιών της οδού Νικολαΐδου, που βρίσκεται στο πλάι του αρχαιολογικού χώρου. Για τη δημιουργία του περιπάτου χρειάζεται να μπει σε ένα 
σημείο μέσα η περίφραξη του αρχαιολογικού χώρου αποδίδοντας μια μικρή ζώνη 2 μέτρων και κάτι στο δήμο. Η παραχώρηση αυτή έγινε αντικείμενο μακράς συζήτησης 
 «Με ελάχιστο κόστος θα κάνουμε το πρώτο βήμα για την ανάδειξη των αρχαιοτήτων, 
που ήταν το ζητούμενο από τη δεκαετία του '60», είπε ο προϊστάμενος της Διεύθυνσης Αναστήλωσης Αρχαιοτήτων Δημοσθένης Ζιρώ στην προχθεσινή συζήτηση του θέματος.
 Είναι αλήθεια πως το 1961 έγινε η πρώτη απαλλοτρίωση ακινήτου στην οδό Νικολαΐδου και μόλις προ μηνών γκρεμίστηκε και το τελευταίο σπίτι. Ολα αυτά επιτεύχθηκαν όχι δίχως διαμαρτυρίες και παράπονα εκ μέρους των πολιτών που έπρεπε να ξεσπιτωθούν. Τα μόνα κτίσματα που έμειναν είναι το παλιό δημαρχείο και ένα ωραίο κτίριο στην άλλη άκρη του δρόμου διατηρητέα και τα δύο που θα ανακαινιστούν και θα χρησιμοποιηθούν από την αρχαιολογική υπηρεσία.
 «Για 100 χρόνια τα αρχαία αυτά ήταν κρυμμένα. Τώρα φάνηκαν. Πρέπει να συμφιλιωθούμε με την πόλη. Να κάνουμε προσιτή την πρόσβαση στην παραλία. Δεν μας παίρνει κανείς την ιδιοκτησία. Παραμένει ο χώρος του Eλληνικού Δημοσίου», υποστήριξε και ο γεν. διευθυντής Αναστήλωσης Ιορδ. Δημακόπουλος απαντώντας στις επιφυλάξεις των αρχαιολόγων σχετικά με τη νομιμότητα μιας τέτοιας «εκχώρησης γης» που έχει απαλλοτριωθεί για αρχαιολογικούς σκοπούς στο Δήμο Ελευσίνας.
 Το Συμβούλιο ενέκρινε τη δημιουργία του αρχαιολογικού περιπάτου για την ανάδειξη των αρχαιοτήτων και μετάθεση της περίφραξης του αρχαιολογικού χώρου στα σημεία που χρειαζόταν για να ευθυγραμμιστεί ο περίπατος. Απαγορεύει όμως την οποιαδήποτε επαγγελματική εκμετάλλευση του χώρου αυτού και την τοποθέτηση τραπεζοκαθισμάτων. Θα υπάρξει διαγράμμιση του περιπάτου για να είναι φανερή η ιδιοκτησία του υπουργείου Πολιτισμού που αποδίδεται στο κοινό.
 Τώρα, θα πρέπει να αρχίσει να γίνεται πράξη η ανάπλαση του ιστορικού κέντρου της πόλης, που είναι ένα παλιό όνειρο των κατοίκων της, ενώ παράλληλα να αρχίσει η ανάδειξη των αρχαιοτήτων με την έναρξη του μεγάλου αναστηλωτικού προγράμματος που έχει ενταχθεί στο Γ' ΚΠΣ.
