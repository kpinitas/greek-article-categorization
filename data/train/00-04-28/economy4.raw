Ενα ακόμη καρφί...στο «σταυρό» του ευρώ έβαλε χθες ο Χανς-Γιούργκεν Κέμπνικ, μέλος του συμβουλίου της Μπουντεσμπανκ.
 Ο Κέμπνικ, με δηλώσεις του νωρίς χθες το πρωί, υποστήριξε ότι η πτώση ρεκόρ του 
ευρώ δεν είναι λόγος για την ΕΚΤ να αυξήσει τα επιτόκια. Δήλωση που ήλθε να εντείνει τη σύγχυση για το τι είδους ευρώ επιθυμεί η Ε.Ε. και η ΕΚΤ.
 Το ευρωπαϊκό νόμισμα δέχεται αλύπητα το μαστίγωμα των διεθνών αγορών, που ήδη από την αργία του Πάσχα των Kαθολικών, την προηγούμενη εβδομάδα, είχαν αρχίσει 
την ενορχήστρωση νέων μαζικών επιθέσεων κατά του ευρώ.
 Το ευρώ κατρακύλησε απότομα κι έφτασε να υποχωρεί προχθές κάτω από τα 92 σεντς, έως τα 91, 60, για να ανακάμψει χθες πάνω από τα 92 σεντς. Μέχρι μερικούς μήνες πριν, η ισοτιμία 1 προς 1 με το δολάριο θεωρούνταν η «γραμμή Μαζινό», γύρω από την οποία το νέο νόμισμα θα έδινε μάχη. Σήμερα τα 90 σεντς φαντάζουν πολύ κοντά και ήδη ακούγονται εκτιμήσεις για πτώση έως και τα 85 σεντς.
 Οι απώλειες του ευρώ φτάνουν το 22% από την 1/1/1999 και το 8% από την αρχή της φετινής χρονιάς. Σε επίπεδα ρεκόρ έχει υποχωρήσει και έναντι του γεν, στερλίνας και ελβετικού φράγκου, ενώ το δολάριο έχει ξεπεράσει τα 2, 12 μάρκα και βρίσκεται στο υψηλότερο επίπεδο από το 1986.
 Η κατρακύλα των τελευταίων ημερών ενισχύει την πιθανότητα η ΕΚΤ να αυξήσει σήμερα τα επιτόκιά της, από το 3, 5%, αν και είναι αμφίβολο αν μία τέτοια κίνηση θα καταφέρει να αντιστρέψει το αρνητικό κλίμα.
 Ενα κλίμα που οφείλεται κυρίως στην ψυχολογία και όχι στα θεμελιώδη οικονομικά 
δεδομένα, αφού οι προοπτικές της ευρωπαϊκής οικονομίας παραμένουν καλές, παρά τους σαφώς πολύ υψηλότερους ρυθμούς ανάπτυξης της αμερικανικής οικονομίας. 
 Κατά τον Κέμπνικ, η πτώση του ευρώ οφείλεται στο δυναμισμό της αμερικανικής οικονομίας και στην πολιτική αστάθεια στην Ιταλία -η οποία πάντως έχει από χθες νέα κυβέρνηση.
 Ο Γερμανός αξιωματούχος, που δεν είναι μέλος του συμβουλίου της ΕΚΤ, προέτρεψε, μέσω ραδιοφώνου, την ευρωτράπεζα να εξετάσει προσεκτικά τα κριτήρια 
 «Η ισοτιμία του δολαρίου δεν ανήκει στα κριτήρια αυτά, μόνον ο πληθωρισμός. Δεν υπάρχει λόγος να αυξηθούν τα επιτόκια λόγω της εξασθένισης του ευρώ», τόνισε ο Κέμπνικ.
 Δήλωση που ενισχύει τις υποψίες ότι η Γερμανία πριμοδοτεί τη διολίσθηση του ευρώ, προκειμένου να ενισχύσει τις εξαγωγές της και την οικονομία της, η οποία 
 Σύμφωνα, ωστόσο, με δηλώσεις του προέδρου των Γερμανών βιομηχάνων Χανς-Ολαφ Χένκελ, η πτώση του ευρώ οφείλεται στις αμφιβολίες των αγορών για την πορεία των μεταρρυθμίσεων στη Γερμανία, την Ιταλία και τη Γαλλία.
 «Οι κεφαλαιαγορές δεν έχουν μεγάλη εμπιστοσύνη στη δυνατότητα μεταρρυθμίσεων των τριών κυριότερων χωρών της Ευρωλάνδης, της Γερμανίας, της Ιταλίας και της Γαλλίας», υποστήριξε ο Χένκελ.
 Η Ευρωπαϊκή Επιτροπή πάντως επανέλαβε χθες την πλήρη εμπιστοσύνη της στο νέο νόμισμα. «Δεν σχολιάζουμε σε αυτή τη φάση. Υπάρχει επίτροπος (νομισματικών υποθέσεων) και όταν ο επίτροπος θελήσει να κάνει σχόλιο θα το κάνει», ανέφερε η ανακοίνωση της Κομισιόν.
 Σε φραστική παρέμβαση υπέρ του ευρώ προέβησαν και ο Γερμανός καγκελάριος Γκέρχαρντ Σρέντερ (βλέπε διπλανή στήλη), ο Γάλλος υπουργός ευρωπαϊκών υποθέσεων Πιέρ Μοσκοβισί και ο διοικητής της Τράπεζας της Αυστρίας Κλάους Λίμπσχερ.
 Από λόγια για τις προοπτικές του ευρώ πάμε καλά... Από έργα πάσχει η Ε.Ε., καθώς έχει εγκαταλείψει το νόμισμα της στις τύχες του και τα αδηφάγα σαγόνια της αγοράς.
