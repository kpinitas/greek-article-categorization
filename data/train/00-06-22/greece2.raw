 Την ανεξέλεγκτη λειτουργία του ιδωτικού τομέα στην Υγεία, αλλά και το ανεξέλεγκτο εμπόριο υγείας με αλλοδαπούς ασθενείς που νοσηλεύονται παράνομα σε 
ελληνικά νοσοκομεία με πλαστά βιβλιάρια, παραδέχτηκε χθες ο υπουργός Υγείας Αλέκος Παπαδόπουλος, μετά τη διήμερη επίσκεψή του στη Θεσσαλονίκη. 
 Ο υπουργός ανακοίνωσε τη σύνταξη νέου θεσμικού πλαισίου για τη λειτουργία του ιδιωτικού τομέα υγείας, ώστε να λειτουργεί με βάση τις αρχές και τις προδιαγραφές της πολιτείας. Υπογράμμισε ότι το ΕΣΥ ήταν μια μεγάλη κατάκτηση το 1983 και ότι παρά τα σοβαρά προβλήματα που αντιμετωπίζει, προσφέρει σημαντικές υπηρεσίες, αλλά χρειάζεται ενίσχυση και να γίνει ακόμα πιο αποτελεσματικό. Με τη μεταρρύθμισή του θα κατασφαλιστεί ο δημόσιος χαρακτήρας του, ο οποίος δεν διασφαλίζεται σήμερα. Υπογράμμισε ότι ο σχεδιασμός για τη μεταρρύθμιση του ΕΣΥ θα ολοκληρωθεί στο τέλος του καλοκαιριού, ότι δεν θα γίνουν οβιδιακές μεταμορφώσεις και ότι θα απαιτηθεί βάθος χρόνου και βασανιστική πορεία.
 Στη Θεσσαλονίκη, ο υπουργός διαπίστωσε σοβαρά προβλήματα, κυρίως στην κτιριακή 
υποδομή, παρόμοια με αυτά που συναντώνται και στην υπόλοιπη Ελλάδα και όχι τόσο σημαντικά όπως της Αθήνας. Χαρακτήρισε την κατάσταση θετικότερη και τα λειτουργικά προβλήματα περισσότερο ευδιάκριτα. Προβλήματα, τα οποία όμως δεν απαλύνονται με τη λειτουργία του νοσοκομείου «Παπαγεωργίου», το οποίο χαρακτήρισε υπερσύγχρονο και ένα από τα καλύτερα της Ευρώπης. Οπως είπε, το «Παπαγεωργίου» λειτουργεί ήδη κατά 60%, ενώ σε δύο χρόνια και με τις απαραίτητες προσλήψεις προσωπικού, θα επιτευχθεί το 100% της λειτουργίας του. Επιβεβαίωσε ακόμη ότι το Ιατρικό Διαβαλκανικό Κέντρο, που εγκαινιάστηκε την περασμένη Παρασκευή στη Θεσσαλονίκη, δεν διαθέτει άδεια λειτουργίας, αλλά παρέπεμψε στη Νομαρχία Θεσσαλονίκης.
 Για τη Θεσσαλονίκη προτεραιότητες για την ηγεσία του υπουργείου Υγείας αποτελούν οι προσλήψεις σε ιατρικό και νοσηλευτικό προσωπικό, η λειτουργία εξειδικευμένων μονάδων και όπου χρειαστεί η πρόσληψη διοικητικού προσωπικού. 
 Ο Α. Παπαδόπουλος ανακοίνωσε ότι θα συνταχθεί νέος υγειονομικός χάρτης για την 
περιοχή της Κεντρικής Μακεδονίας, ο οποίος θα περιλαμβάνει μετατροπές και μεταφορές κλινικών, προσδιορισμό και εξειδίκευση των νοσοκομείων για πιο ορθολογική οργάνωση και εξυπηρέτηση αναγκών, όπως είναι η επαρκής υγειονομική κάλυψη τουριστικών περιοχών στη διάρκεια του καλοκαιριού, που αυξάνεται κατακόρυφα ο πληθυσμός (Χαλκιδική, Πιερία κ.ά.). Σε πανελλαδική κλίμακα θα διατεθούν στα νοσοκομεία 3.000 άτομα στο πλαίσιο του ενδεκάμηνου προγράμματος «STARΤ» και το μεγαλύτερο ποσοστό αυτών θα κατανεμηθεί στα νοσηλευτικά ιδρύματα της Αθήνας και της Θεσσαλονίκης. 
 Ιδιαίτερη σημασία θα δοθεί στον τομέα της πρόληψης με την ενίσχυση του ΕΚΑΒ και τη δημιουργία τραυματιολογικών κέντρων σε διάφορα σημεία της χώρας. Σύντομα θα είναι σε θέση να χρησιμοποιηθούν τα ελικόπτερα του ΕΚΑΒ και αναμένεται να ολοκληρωθεί ο διαγωνισμός για τα 200 ασθενοφόρα, ο οποίος εκκρεμεί επί 2, 5 χρόνια. 
