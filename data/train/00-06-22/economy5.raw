Οι παπάδες στη συγκέντρωση και οι ...παπατζήδες της Σοφοκλέους να προσπαθούν, έστω και με το ζόρι, να ρίξουν το Χρηματιστήριο.
Και ώς ένα σημείο τα κατάφεραν, μ' ένα ελληνικό Xρηματιστήριο να προσπαθεί ακόμη να αυτοπροσδιοριστεί και να αναζητά την «ταυτότητά» του μέσα στη νέα πραγματικότητα της μετα-ΟΝΕ εποχής.
Ανασύροντας ξανά τον «μπαμπούλα» της Morgan Stanley και των εκτιμήσεών της για δήθεν υπερτιμημένη αγορά, εκείνοι που ονειρεύονται χαμηλότερα επίπεδα για το Xρηματιστήριο φρόντισαν να εκμεταλλευτούν με τον καλύτερο τρόπο την αρνητική ψυχολογία που δημιούργησε στο πλήθος των επενδυτών η ψυχρή και ανάποδη υποδοχή της ΟΝΕ στη Σοφοκλέους.
Αλλοι ενεργητικά, ρευστοποιώντας αδιακρίτως blue chips και περιφερειακές μετοχές και άλλοι ­θεσμικοί, κατά βάση, επενδυτές­ παθητικά, απέχοντας επιδεικτικά από κάθε πράξη αγοράς και στήνοντας τα «δόκανα» σε χαμηλότερα επίπεδα τιμών, συνέτειναν σε μια νέα, παντελώς αναίτια, όπως απεδείχθη και στη συνέχεια, πτώση, που λίγο έλειψε να πάρει καταστροφικές διαστάσεις.
Δευτερόλεπτα πριν συμβεί αυτό κι ενώ ο δείκτης κατέγραφε απώλειες κοντά στο 2,5% μέσα σ' ένα ασφυκτικό κλίμα ανασφάλειας, οι ίδιοι που προηγουμένως επιδίδονταν σε ασκήσεις υποτιμητικής κερδοσκοπίας -και φυσικά δεν αναφερόμαστε στους εγκλωβισμένους και σφόδρα απογοητευμένους μικροεπενδυτές- αποφάσισαν να βάλουν φρένο, προχωρώντας σε αγορές.
Ετσι, λίγο μετά τη μία το μεσημέρι, οι αρχικές απώλειες του δείκτη άρχισαν σταδιακά να «ψαλιδίζονται», για να περιοριστούν στο -1,15% με τη λήξη της συνεδρίασης.
Οπως φαίνεται, τα επίπεδα των 4.200-4.250 μονάδων έχουν δικαίως καταγραφεί ως ο «πάτος του βαρελιού» για τη χρηματιστηριακή αγορά, αφού κάθε φορά που ο δείκτης τα προσεγγίζει, δεν αργεί να αναπτυχθεί αγοραστικό ενδιαφέρον, που, συνήθως, συνεχίζεται μέχρις ότου η αγορά σκαρφαλώσει πάνω από τις 4.500 μονάδες, εσχάτως τουλάχιστον.
Για πρώτη φορά, πάντως, μετά την τελευταία ανοδική αντίδραση της αγοράς ο δείκτης διέσπασε στην καθοδική πορεία του το φράγμα των 4.250 μονάδων, έστω και προσωρινά εντός της συνεδρίασης, γεγονός που προκάλεσε προβληματισμό μεταξύ των αναλυτών της αγοράς.
Σε τούτο συνέτεινε και το γεγονός ότι η αξία των συναλλαγών -αν και αυξήθηκε σε σχέση με προχθές- παρέμεινε σε χαμηλά επίπεδα, αφού μόλις ξεπέρασε τα 100 δισ. δρχ., ενώ οι πιέσεις που εκδηλώθηκαν «γκρέμισαν» και ισχυρές βάσεις τιμών σε αρκετά βαριά χαρτιά, κάτι που δεν είχε παρατηρηθεί σε παρόμοιες προηγούμενες πτώσεις.
Παρ' όλα αυτά, το «γύρισμα» της αγοράς προς το τέλος της συνεδρίασης και η επανάκτηση του οχυρώματος των 4.250 μονάδων σε επίπεδο δείκτη κάνει τις εκτιμήσεις των αναλυτών πιο αισιόδοξες.
Επισημαίνουν ειδικότερα ότι ακόμη και μια περαιτέρω ελαφρά υποχώρηση από τα παρόντα επίπεδα θα πρέπει να θεωρείται «εντελώς παροδική», με πιθανότερη μια μάλλον «βίαιη» αντίδραση της αγοράς προς τα πάνω, ευθέως ανάλογη με τις πιέσεις που θα έχει δεχτεί. Στα πρότυπα, δηλαδή, της θεωρίας του ελατηρίου.
Εν κατακλείδι, η Σοφοκλέους, παρά το θετικό οικονομικό περιβάλλον που έχει αναπτυχθεί, δείχνει ακόμη εμφανή συμπτώματα αδυναμίας να εισέλθει σε φάση ουσιαστικής ανάκαμψης, όχι τόσο ελλείψει εξελίξεων όσο κυρίως εξαιτίας της ανυπαρξίας προθέσεων να επενδυθεί «φρέσκο» χρήμα στην αγορά.
Kαι όσο αυτό διαρκεί, το παιχνίδι θα συνεχίσει να παίζεται στο στενό γήπεδο των 4.250 έως 4.650 μονάδων, προσφέροντας ευκαιρίες γρήγορων κερδών (και αυτές με μπόλικο ρίσκο) μόνο στους επαγγελματίες και τους τρέιντερ, αλλά παρέχοντας ταυτοχρόνως και τη δυνατότητα στους επενδυτές που βλέπουν «μπροστά», να τοποθετηθούν σε ελκυστικά επίπεδα τιμών, αναμένοντας τη βελτίωση του χρηματιστηριακού κλίματος, που αργά ή γρήγορα θα γίνει πραγματικότητα.
