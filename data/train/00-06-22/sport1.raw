Τέτοιο θρίλερ είχαμε χρόνια να δούμε στα ποδοσφαιρικά γήπεδα: Γιουγκοσλαβία-Ισπανία 3-4, ερήμην της Νορβηγίας! Το συγκλονιστικότερο παιχνίδι 
του EURΟ 2000 κρίθηκε στις καθυστερήσεις, είχε ευτυχή κατάληξη για Σέρβους και 
Ισπανούς και άφησε στα κρύα του λουτρού τους Νορβηγούς που στο μεταξύ έμειναν στο 0-0 με τη Σλοβενία.
 Η Γιουγκοσλαβία, που βολευόταν και με ισοπαλία για να πάρει το εισιτήριο για τους οκτώ της διοργάνωσης, προηγήθηκε 3-2 στο 75'. Με το σκορ αυτό η Ισπανία, που ήθελε μόνο νίκη για να προκριθεί και αυτή, έμενε έξω από τους προημιτελικούς και το εισιτήριο έπαιρναν οι Νορβηγοί. Οταν το παιχνίδι Γιουγκοσλαβίας-Ισπανίας στο Μπριζ έφθασε στο 89', το ματς Νορβηγίας-Σλοβενίας έληξε 0-0. 
 Στο Μπριζ, ο τέταρτος διαιτητής έδειξε πέντε λεπτά καθυστερήσεων και αμέσως ήλθαν τα πάνω-κάτω! Ο Γάλλος ρέφερι Ζιλ Βεσιέρ έκανε αρχικά δώρο ένα πέναλτι στους Ισπανούς στο 93', με το οποίο ισοφάρισαν 3-3, αλλά δεν τους έφθανε για να προκριθούν. Και στο 95' προς 96' έγινε το μπαμ: γκολ ο Αλφόνσο, 4-3 η Ισπανία και πρόκριση για νικητές και χαμένους! 
 Στο Αρνεμ, οι Νορβηγοί, που άκουγαν στα ραδιόφωνα τι γίνεται στο Μπριζ, έπαθαν 
έμφραγμα. Το γκολ του Αλφόνσο τούς έβγαλε από τα ρούχα τους και άρχισαν να πετούν ό,τι έβρισκαν μπροστά τους.
 Στον Δ' όμιλο, η Ολλανδία πήρε τη νίκη 3-2 σε ένα ανοιχτό παιχνίδι από τους Γάλλους, που έπαιξαν με πολλές αλλαγές, και μαζί την πρώτη θέση του ομίλου, ενώ στο ματς των αποκλεισμένων η Τσεχία νίκησε 2-0 τη Δανία.
