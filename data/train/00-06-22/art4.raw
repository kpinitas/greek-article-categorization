Σήμα κινδύνου εκπέμπεται για το σπίτι του Καβάφη στην Αλεξάνδρεια, το οποίο κινδυνεύει να πουληθεί ή ακόμη και να κατεδαφιστεί, εάν πολύ σύντομα δεν ανανεωθεί το μισθωτήριο συμβόλαιο ή δεν αγοραστεί.
 Σημαντικό σημείο αναφοράς του Eλληνισμού της Αλεξάνδρειας (και όχι μόνον) το σπίτι αυτό, στο οποίο έζησε ο Καβάφης την τελευταία 20ετία της ζωής του, λειτουργούσε εδώ και μερικά χρόνια ως Μουσείο Καβάφη. Πρωτοστάτης στις προσπάθεις για τη διατήρηση του οικήματος ως είχε και για τη λειτουργία του ως 
μουσείου ήταν, ως γνωστόν, ο μορφωτικός ακόλουθος της ελληνικής πρεσβείας στην 
Αίγυπτο, Κωστής Μοσκώφ. Χάρη σ' αυτόν «επιστρατεύτηκε» ο Ελληνας επιχειρηματίας Στρατής Στρατηγάκης, που με δικά του χρήματα νοίκιασε ολόκληρο το τριώροφο οίκημα για δέκα χρόνια, βόηθησε στην ανακαίνισή του και συνέβαλε στη συγκέντρωση εκεί προσωπικών αντικειμένων του ποιητή.
 Το μισθωτήριο συμβόλαιο όμως λήγει το 2000 και οι Αιγύπτιοι ιδιοκτήτες, όχι μόνον δεν φαίνονται διατεθειμένοι να ανανεώσουν το συμβόλαιο, αλλά σχεδιάζουν επιπλέον να γκρεμίσουν το οίκημα, ώστε στη θέση του να ανεγερθεί πολυώροφη οικοδομή. Κι αυτό θα κάνουν, εκτός εάν κάποιος ενδιαφερόμενος ή το επίσημο ελληνικό κράτος αγοράσει ολόκληρο το κτίριο (καθώς οι ιδιοκτήτες αρνούνται να πουλήσουν μεμονωμένο το διαμέρισμα) έναντι ενός εκατομμυρίου δολαρίων. 
 Τον κώδωνα του κινδύνου έκρουσε πρώτος, στις 15 Οκτωβρίου 2000, ο Τάσος Μιχαηλίδης στο τοπικό έντυπο της Θεσσαλονίκης ο «Εξώστης». Αμεσα ανταποκρίθηκε 
ο πρόεδρος του Συνδέσμου Εκδοτών Βορείου Ελλάδας, Μπάμπης Μπαρμπουνάκης, που με επιστολή του (29/11/99) προς την πρώην υπουργό πολιτισμού Ελισάβετ Παπαζώη και τον πρέσβη της Ελλάδας στην UNESCΟ Βασίλη Βασιλικό, ζητούσε την παρέμβασή τους, «ώστε να αναληφθεί από ελληνικής πλευράς κάθε δυνατή πρωτοβουλία...».
 Στην επιστολή του ΣΕΚΒΕ δεν απάντησε ούτε η πρώην υπουργός Πολιτισμού ούτε ο νυν υπουργός Θεόδωρος Πάγκαλος. Αντιθέτως, ο Βασίλης Βασιλικός απάντησε ταχύτατα με επιστολή του (17/12/99) στον κ. Μπαρμπουνάκη, στην οποία τόνιζε ότι έχει βρεθεί χορηγός (το όνομα του οποίου επρόκειτο να ανακοινωθεί αργότερα) που θα μπορούσε να ενοικιάσει ή και να αγοράσει το κτίριο, εφόσον βεβαίως το ποσόν δεν είναι απαγορευτικό. Ο κ. Βασιλικός, για να μάθει όλες τις 
λεπτομέρειες του θέματος, επικοινώνησε και με τον Γιάννη Μελαχρινούδη, σύμβουλο επί των πολιτιστικών θεμάτων της ελληνικής πρεσβείας στο Κάιρο, ο οποίος του είπε ότι «τα πράγματα με τους ιδιοκτήτες είναι διαφορετικά και το ποσόν που απαιτούν λιγότερο υψηλό απ' ό,τι πληροφορήθηκα στη Θεσσαλονίκη».
 Ενδιαφέρον έχουν εκδηλώσει και πολλοί πανεπιστημιακοί καθηγητές της Θεσσαλονίκης. Ο καθηγητής του Αριστοτέλειου Πανεπιστημίου Θεσσαλονίκης, Τρύφων 
Μ. Καλαμίτσης, παρενέβη μάλιστα με ανοιχτή επιστολή του, που δημοσιεύτηκε στην 
εφημερίδα «Θεσσαλονίκη», προτείνοντας τη μετατροπή του μουσείου Καβάφη σε «Διεθνές Κέντρο Καβαφικών Μελετών». Την πρότασή του υποστηρίζουν 21 ακόμη συνάδελφοί του, πανεπιστημιακοί από την Ελλάδα και την Κύπρο.
