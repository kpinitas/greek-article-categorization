Κοινή εταιρεία που θα δραστηριοποιείται στο ηλεκτρονικό εμπόριο και σε παρόμοιες υπηρεσίες ίδρυσαν η ΕΤΒΑ και ο όμιλος ΑΣΠΙΣ. Η νέα εταιρεία, με την επωνυμία, «e-v@lley» θα έχει μετοχικό κεφάλαιο 1 δισ. δραχμές και ως μετόχους την ΑΣΠΙΣ με 62,5%, την ΕΤΒΑbank με 15% και τον ιδιώτη επιχειρηματία Αλέξανδρο Γαρύφαλλο με 22,5%.
Οι δύο τραπεζικοί όμιλοι προχώρησαν στη συνεργασία αυτή, προκειμένου να αξιοποιήσουν το εκτεταμένο πελατολόγιο της ΑΣΠΙΣ που περιλαμβάνει 500.000 φυσικά και νομικά πρόσωπα και τη σωρευμένη εμπειρία της ΕΤΒΑbank στη μακροπρόθεσμη πίστη προς μεγάλο αριθμό επιχειρήσεων βιομηχανικών και παροχής υπηρεσιών.
Οπως είπαν στην παρουσίαση της «e-v@lley» οι πρόεδροι των δύο ομίλων, κ. Παύλος Ψωμιάδης και Γιώργος Κασμάς, η νέα εταιρεία θα δραστηριοποιηθεί στη δημιουργία του κατάλληλου περιβάλλοντος στις ενδιαφερόμενες επιχειρήσεις, ώστε να μπορούν να προβαίνουν σε συναλλαγές μέσω του Διαδικτύου, ενώ θα προσφέρει και τα συστήματα ηλεκτρoνικών συναλλαγών, δηλαδή βάσεις δεδομένων, ψηφιακή πιστοποίηση, διασφάλιση πληρωμών.
Οι ίδιοι, τέλος, θεωρούν ότι το ύψος των 100 δισ., που υπολογίζεται ότι θα φτάνει ο τζίρος του ηλεκτρονικού εμπορίου στο τέλος της επόμενης τριετίας, είναι ιδιαίτερα συντηρητικό, καθώς το e-business παρουσιάζει δυναμική που αυξάνει τα μεγέθη του με γεωμετρική πρόοδο.
