 Τον Ολλανδό ιδιοκτήτη του φορτηγού μέσα στο οποίο ανακαλύφθηκαν τα πτώματα 58 λαθρομεταναστών κινεζικής καταγωγής συνέλαβε τελικά η ολλανδική αστυνομία, με την κατηγορία ότι εμπλέκεται στην υπόθεση.
 Βρετανικές και βελγικές αρχές συνεχίζουν τις προσπάθειες για να συνθέσουν το παζλ του απίστευτου μαρτυρίου των λαθρομεταναστών, ενώ έκπληξη προκαλεί η προβολή από το BBC βίντεο που δείχνει δεκάδες Kινέζους λαθρομετανάστες στο Βέλγιο να χαμογελούν και να χαιρετούν. Το ΒΒC ανέφερε ότι ο αριθμός τους ταιριάζει με εκείνον των τραγικών λαθρομεταναστών. Οι βελγικές αρχές ανάγκασαν 
πριν από δύο μήνες τους μετανάστες να φύγουν από τη χώρα, αλλά μετά «δεν ξέρουμε τι συνέβη» είπε ο εκπρόσωπος του υπουργείου Eσωτερικών του Βελγίου, χώρας που δεν ανήκει στη Συνθήκη Σένγκεν.
 Ο εκπρόσωπος εξανέστη μάλιστα λέγοντας ότι το Βέλγιο «δεν είναι αστυνομικό κράτος και δεν βάζει αστυφύλακες να παρακολουθούν κάθε άνθρωπο κατά βήμα». Οι δύο επιζώντες της τραγωδίας, επιβάτες της νταλίκας, παραμένουν υπό κράτηση και 
οι μαρτυρίες τους θα είναι σημαντικές για να δοθεί φως στην υπόθεση. Με τη σύλληψη του ιδιοκτήτη του φορτηγού, γίνονται τρεις οι άνθρωποι που βρίσκονται στα χέρια των αρχών. Οι Ολλανδοί κρατούν τον ιδιοκτήτη και έναν 55χρονο, αγνώστων λοιπών στοιχείων και οι Βρετανοί τον οδηγό.
 Προκειμένου να αποφευχθούν στο μέλλον τραγωδίες όπως αυτή του Ντόβερ, απαιτείται «αποτελεσματική δράση σε ευρωπαϊκό επίπεδο» σχολίασε χθες ο υπουργός Eσωτερικών της Γαλλίας Ζαν Πιερ Σεβενμάν.
 Επείγοντα μέτρα για την αντιμετώπιση της λαθρομετανάστευσης ζήτησε κατά τη διάρκεια της συνόδου κορυφής στη Φέιρα και ο Ισπανός πρωθυπουργός Χοσέ Μαρία Αθνάρ, η χώρα του οποίου αντιμετωπίζει τεράστιο πρόβλημα. Στην αρχή του 21ου αιώνα θα είναι το νούμερο ένα πρόβλημα της Ισπανίας, είπε χαρακτηριστικά ο αρμόδιος για την αντιμετώπιση της λαθρομετανάστευσης στην Ανδαλουσία Μιγκέλ Οσούνα. Ο Οσούνα κατήγγειλε χθες ότι το «εμπόριο» λαθρομεταναστών μοιράζονται 15-20 μικρές μαφιόζικες οργανώσεις που «ψαρεύουν πελάτες» στο Μαρόκο και μετά τους προωθούν προς την Ισπανία. Ποσοστό 30-40% των λαθρομεταναστών μένουν τελικά στη χώρα της Ιβηρικής διότι δεν έχουν χρήματα να συνεχίσουν το ταξίδι τους.
 Χθες, 36 λαθρομετανάστες που συνελήφθησαν προχθές στη νότια Ανδαλουσία επαναπατρίστηκαν στο Μαρόκο. 
