 Η Γαλλία έχει το καλύτερο σύστημα υγείας στον κόσμο, διαπιστώνει συγκριτική μελέτη της Παγκόσμιας Οργάνωσης Υγείας (ΠΟΥ), η οποία αφορά τα 191 κράτη-μέλη της. Η Ελλάδα βρίσκεται στην 14η θέση, τέσσερις κλίμακες πάνω από τη Βρετανία και εντυπωσιακά ψηλότερα από τις ΗΠΑ (37η), όπου οι κατά κεφαλήν δαπάνες για την υγεία -3.724 δολάρια- είναι οι υψηλότερες στον κόσμο. Στον πυθμένα του καταλόγου είναι η Σιέρα Λεόνε. Η έκθεση της ΠΟΥ για την κατάσταση των συστημάτων υγείας συντάσσεται για πρώτη φορά και παρότι ως προσπάθεια επιβραβεύεται, πολλοί είναι εκείνοι που αμφισβητούν τη συλλογιστική και τα συμπεράσματά της. 
 Στον κατάλογο των 191 χωρών παίρνει πρωτιά η Γαλλία ακολουθούμενη από την Ιταλία, ενώ η Ιαπωνία, οι κάτοικοι της οποίας είναι πρωταθλητές στην υγιεινή ζωή μέχρι τα βαθιά γεράματα, είναι μόλις 10η. Στη δεκάδα «φιγουράρει» και το μικρό κράτος του Ομάν όπου για την υγεία κάθε κατοίκου του ξοδεύονται μόλις 334 δολάρια. Η Ελλάδα από την άλλη κερδίζει κατά κράτος το Ηνωμένο Βασίλειο, όπου οι Ελληνες έχουν καταθέσει περιουσίες ολόκληρες για να γιατρευτούν, επικρατεί όμως και του Καναδά, που μαζί με τις σκανδιναβικές χώρες θεωρούνται πρότυπα στον τομέα της δημόσιας περίθαλψης. Η Κύπρος βρίσκεται στην 24η θέση αμέσως πάνω από τη Γερμανία και 13 κλίμακες πάνω από τις ΗΠΑ.
 Ενδιαφέρον παρουσιάζει η διαπίστωση ότι το 56% των Αμερικανών πληρώνουν για να 
γιατρευτούν, ενώ ο μέσος όρος στα βιομηχανικά κράτη είναι 25%.
 Η έκθεση της ΠΟΥ εξετάζει τη δυνατότητα μιας χώρας να αξιοποιήσει αποτελεσματικά τα μέσα που έχει στη διάθεσή της και αναδεικνύει εκείνα τα συστήματα υγείας που «αξιοποιούν λίγα μέσα, πολύ καλά».
 Η ΠΟΥ συνέκρινε τη γενική εικόνα υγείας του πληθυσμού με τις δημόσιες δαπάνες για την υγεία, μελέτησε την ικανότητα των δημοσίων συστημάτων υγείας να προλαμβάνουν ασθένειες και πόσο δίκαια είναι τα συστήματα αυτά απέναντι σε μειονεκτούσες ομάδες πληθυσμού. Επίσης εξέτασε πόσο δίκαια κατανέμονται οι εισφορές για την υγεία.
 H γενική διευθύντρια της ΠΟΥ Γκρο Mπρούτλαντ καταγράφει με έμφαση τη διαπίστωση ότι «η μεταχείριση των φτωχών είναι χειρότερη και με λιγότερο σεβασμό από ό,τι άλλων... Πληρώνοντας από την τσέπη τους για να βελτιώσουν την 
 Ορισμένες φωνές επιστημόνων αμφισβήτησαν τα κριτήρια που χρησιμοποιήθηκαν για τη σύνταξη της έκθεσης της ΠΟΥ. Οπως ο καθηγητής πολιτικής υγείας στο Ιμπέριαλ 
Κόλετζ του Πανεπιστημίου του Λονδίνου, ο οποίος εκτίμησε ότι η έκθεση αφορά περισσότερο την υγεία του πληθυσμού σε κάθε χώρα παρά την ποιότητα των παρεχομένων υπηρεσιών.
