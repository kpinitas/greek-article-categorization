Η Νεμέα δεν έχει πια λιοντάρι. Πάει καιρός που το σκότωσε ο Ηρακλής. Στην ήσυχη όμως κοιλάδα της, όπου δεσπόζει ο ναός του Νεμείου Διός με τα καταπράσινα χωράφια των κατοίκων της πλάι στον αρχαιολογικό χώρο, έφτασε προχθές σύσσωμο το Κεντρικό Αρχαιολογικό Συμβούλιο για να «εξευμενίσει» τους φόβους του ή να διαπιστώσει ιδίοις όμμασι το «ασεβές» που συνέβη στη δοκιμαστική αναστήλωση δύο κιόνων του ναού. Ενός ναού που χτίστηκε το 330 π.Χ. και θεωρείται σπουδαίο 
έργο τέχνης εξαιτίας των λεπτών αναλογιών της εξωτερικής δωρικής κιονοστοιχίας 
του, (συνδυάζει τρεις ρυθμούς: τον κορινθιακό στους εσωτερικούς κίονες και τον 
 Τα μέλη του ΚΑΣ μπαίνοντας αντίκρισαν με έκπληξη έναν υποδειγματικά φροντισμένο αρχαιολογικό χώρο με δέντρα, λουλούδια, μονοπάτια, παγκάκια και αρχαία ερείπια, πεντακάθαρο. 
 Οικοδεσπότης αυτού του χώρου ένας Αμερικανός, ο καθηγητής Αρχαιολογίας στο Πανεπιστήμιο Μπέρκλεϊ της Καλιφόρνιας Στέφανος Μίλερ, που αφιέρωσε τη ζωή του «στην αγαπημένη του Ελλάδα». 
 Από το 1973, που ορίστηκε από την Αμερικανική Σχολή Κλασικών Σπουδών διευθυντής των ανασκαφών της Νεμέας, αποκάλυψε το Αρχαίο Στάδιο, σχεδίασε και κατασκεύασε το Μουσείο που στέγασε τα ευρήματα της ευρύτερης περιοχής, προστάτευσε με μια μοντέρνα στέγη τα αρχαία «Λουτρά» (4ου π.Χ.) κι έβαλε πλώρη 
για την αναστήλωση εφτά κιόνων του ναού, αρχίζοντας από τη δοκιμαστική αναστήλωση των δύο πρώτων, με στόχο το 2004 να έχει το μνημείο μαζί με τους τρεις όρθιους, συνολικά δέκα κίονες. 
 Η επέμβαση άρχισε το 1984 υπό την εποπτεία του αρχιτέκτονα Ουίλιαμ Ντίνσμουρ με βοηθό την Κατερίνα Σκλήρη (που ανέλαβε από πέρσι την αποκλειστική ευθύνη) και επιβλέποντα τον αείμνηστο αρχιτέκτονα Ιω. Τραυλό. Το '84 βρέθηκε από λατομείο της περιοχής ο πωρόλιθος για τις συμπληρώσεις των αρχαίων σπονδύλων (απ' όπου έπαιρναν και οι αρχαίοι το υλικό τους). Η αναστήλωση όμως για οικονομικούς λόγους δεν προχώρησε. Οι δύο άνδρες πέθαναν και έμεινε το όνειρο ανεκπλήρωτο. 
 Τελευταία βρέθηκαν τα χρήματα από χορηγίες -κυρίως Αμερικανών- και πέρσι με νέα απόφαση του ΚΑΣ άναψε το πράσινο φως για τη δοκιμαστική αναστήλωση των δύο 
κιόνων με τις προϋποθέσεις που είχαν τεθεί και το 1984, δηλαδή να προσκομισθούν οι συνοδευτικές μελέτες (τεκμηρίωσης, στατική, γεωλογική κ.λπ.) οι οποίες δεν κατατέθηκαν ποτέ στη Διεύθυνση Αναστήλωσης Αρχαίων, όπως τόνισε ο προϊστάμενός της Δημ. Ζιρώ. 
 Πέρσι (25/7/99), παρουσία του προέδρου της Δημοκρατίας Κωστή Στεφανόπουλου, έγινε η συμβολική έναρξη της αναστήλωσης με την τοποθέτηση ενός σπονδύλου. Φέτος οι θεατές των Αγώνων και οι επίσημοι (3/6/2000) είδαν αναστηλωμένους τους δύο κίονες με εμφανείς κακοτεχνίες. Γι' αυτό έγινε η προχθεσινή αυτοψία του ΚΑΣ και διαπιστώθηκε «δίγλωσσο λεξικό στη γεωμετρία και στα υλικά. Αλλού εξέχει ο σπόνδυλος, αλλού μπαίνει μέσα συμπληρωμένος με νέο υλικό. Υπάρχει πολυγλωσσία αισθητική», σύμφωνα με το γεν. διευθυντή Αναστήλωσης Ιορδ. Δημακόπουλο. Τα στοκαρίσματα με κονίαμα σε πολλά σημεία «τρέχουν» και η υπηρεσία αγνοεί τη σύνθεσή τους. 
 «Εχουμε να κάνουμε με ανθρώπους καλών προθέσεων, αλλά έχουν γίνει τεράστια λάθη», είπε ο καθηγητής κ. Χαρ. Μπούρας αργότερα στη συνεδρίαση του Συμβουλίου, επισημαίνοντας τις σοβαρές ελλείψεις, στη σωστή οργάνωση του εργοταξίου, σε ανθρώπινο δυναμικό και μηχανολογικό εξοπλισμό. Ο κ. Μίλερ απάντησε: «Θέλω να κάνω την καλύτερη δουλειά και θέλω βοήθεια», την οποία ζήτησε από τη ΔΑΑΜ χωρίς ανταπόκριση, όπως δήλωσε. Ο στόχος του ήταν μέχρι το τέλος του Ιουλίου να τοποθετήσει στους κίονες το επιστήλιο, αφού βέβαια τοποθετήσει άλλους δύο σπονδύλους στο δεύτερο κίονα και τα κιονόκρανα.
 Υστερα από πολύωρη συζήτηση, εκτιμώντας τις καλές προθέσεις του κ. Μίλερ, το ΚΑΣ αποφάσισε να ζητήσει από τους αναστηλωτές τη στατική μελέτη των δύο κιόνων, την ολοκλήρωση της επέμβασης (πρέπει να γίνουν οι ραβδώσεις πάνω στο νέο υλικό που εξέχει, η χρωματική εξομοίωση αρχαίου, νέου υλικού και κονιαμάτων για την αισθητική αποκατάσταση των κιόνων) έτσι που όταν θα τις εξετάσει εκ νέου το Συμβούλιο να κρίνει -από την ποιότητα της δουλειάς- τη συνέχιση της αναστήλωσης. Ζήτησε επίσης να στεγασθούν οι μετακινηθέντες σπόνδυλοι για να μη διαβρωθούν εφόσον δεν βρίσκονται πλέον μέσα στο χώμα που τις προστάτευε. Ορισε επιβλέποντα τον Δημ. Ζιρώ και αποφάσισε τη συμπλήρωση του συνεργείου με πεπειραμένο προσωπικό και την ανταλλαγή τεχνογνωσίας του υπάρχοντος με το εργοτάξιο της Ακρόπολης.
