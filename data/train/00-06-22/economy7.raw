Την ολική ανακαίνιση του ξενοδοχείου «Χίλτον» των Αθηνών ανακοίνωσαν σε κοινή συνέντευξη Tύπου ο πρόεδρος της Alpha Bank Γιάννης Κωστόπουλος και ο Jurgen Fischer, προέδρος της Hilton International στην Ευρώπη, τη Μέση Ανατολή και την Αφρική.
 Η διάρκειας δέκα ετών ανακαίνιση προβλέπεται στο πλαίσιο των δύο συμφωνιών διαχείρισης μεταξύ της Hilton International και της Ιονικής Ξενοδοχεία και Επιχειρήσεις, μέλος του ομίλου Alpha Bank και αναμένεται να κοστίσει 20 δισ. δραχμές περίπου. H επένδυση θα καλυφθεί με αύξηση μετοχικού κεφαλαίου και δανεισμό.
 Η δεύτερη συμφωνία διαχειρίσεως αναφέρεται στο ξενοδοχείο της Ρόδου, το οποίο φεύγει από τα χέρια της Grecotel, περνάει στη διαχείριση των δύο εταιρειών και μετονομάζεται από Rhodes Imperial Hotel σε Hilton Rhodes Resort.
 Οσον αφορά το χρόνο πραγματοποίησης της ανακαινίσεως του «Χίλτον» Αθηνών προγραμματίζεται να ξεκινήσει από την 1η Ιανουαρίου του 2001 και να διαρκέσει δυόμισι έτη. Το σχέδιο περιλαμβάνει την ολική αναβάθμιση των 453 δωματίων, των 
δημόσιων χώρων, των εστιατορίων, μπαρ, αιθουσών διασκέψεων και εγκαταστάσεων αναψυχής.
 Στόχος, σύμφωνα με δήλωση του κ. Κωστόπουλου, είναι να αποκτήσει την παλιά αίγλη του και να προσφέρει μια υψηλής ποιότητας επιλογή για τους επισκέπτες και του Αθηναίους, τόσο εν όψει της Ολυμπιάδας του 2004 όσο και γενικότερα.
