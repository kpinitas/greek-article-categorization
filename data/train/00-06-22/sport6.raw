Tην ίδια ώρα που η ULEB πανηγύριζε απτόητη στο Μιλάνο για «τη γέννηση μιας ελεύθερης Λίγκας» (λόγια του... θρυλικού Πορτέλα αυτά), οι λιγότερο φανατικοί εκ των ανταρτών σκέφτονται ν' αλλάξουν στρατόπεδο. Ο ΠΑΟΚ ετοιμάζεται να πηδήξει απ' το τρένο...
 Η συνάντηση του Γ. Βασιλακόπουλου με τα αφεντικά του «δικέφαλου» έφερε σε πρώτη φάση το αποτέλεσμα που ήθελε ο πρόεδρος της ΕΟΚ. Μπατατούδης και Ακριβόπουλος πήραν ικανοποιητικές απαντήσεις σε όλες τις απορίες που είχαν και 
υποσχέθηκαν να στείλουν εκπρόσωπο στο σημερινό προσκλητήριο της ΦΙΜΠΑ (τον Σάκη Λάιο, σε ρόλο παρατηρητή). Τα 3, 5 εκατομμύρια δολάρια που υπολόγισαν ότι θα βάλει ο ΠΑΟΚ στα ταμεία του αν συμμετάσχει στη Σουπρολίγκα ήταν αυτά που άλλαξαν το κλίμα. Θα ακολουθήσει νέα συνάντηση με τον πρόεδρο σήμερα και ίσως άλλη μία με τον ίδιο τον Στάνκοβιτς την Κυριακή, αλλά ο κύβος μοιάζει έτοιμος να πέσει. Θα είναι ασφαλώς πλήγμα στα σχέδια της ULEB η φυγή μίας ακόμα ελληνικής ομάδας.
 Ο Ολυμπιακός, όμως, δείχνει ανυποχώρητος. Και το δήλωσε με τον πιο επίσημο τρόπο, διά χειλέων του ίδιου του Σωκράτη Κόκκαλη: «Το ευρωπαϊκό μπάσκετ με την 
έναρξη της νέας Ευρωλίγκας μπαίνει σε μια νέα εποχή», είπε το αφεντικό του «θρύλου». Και πρόσθεσε: «Τα όσα σημαντικά συνέβησαν τον τελευταίο καιρό στην Ευρώπη και στο χώρο του μπάσκετ σηματοδοτούν την αλλαγή και τη συγκρότηση ενός 
επαγγελματικού πρωταθλήματος που θα φέρει τις καλύτερες ομάδες της ηπείρου σε μια εντελώς διαφορετική, από τα ώς τώρα δεδομένα, αγωνιστική διοργάνωση. Ο Ολυμπιακός, υπέρμαχος της κίνησης αλλά και της προοπτικής της κλειστής ευρωπαϊκής λίγκας, αισθάνεται δικαιωμένος από τη σημερινή ιστορική ημέρα στο Μιλάνο.Πιστεύω ότι ακόμη και τώρα τόσο η FIBA όσο και οι εθνικές ομοσπονδίες μπορούν να συνεργαστούν με τους συλλόγους προς όφελος της νέας διοργάνωσης και 
βελτίωσης του συγκεκριμένου πλάνου. Δίνω συγχαρητήρια σε όλους εργάστηκαν για την επίτευξη των σχεδίων και κυρίως στον πρόεδρο της ULEB κ. Εντουάρντο Πορτέλα»! 
 Παρόμοιο με του ΠΑΟΚ δασκάλεμα δέχθηκαν προχθές βράδυ και οι άνθρωποι της Τσιμπόνα από τους υψηλά ιστάμενους του κροατικού μπάσκετ. Ομως η ομάδα του Ζάγκρεμπ εκπροσωπήθηκε κανονικά στο χθεσινό μίτινγκ του Μιλάνου και ο Ιβο Νάκιτς απέκλεισε το ενδεχόμενο να ταξιδέψει σήμερα στο Μόναχο, όταν το ρώτησαν 
οι υπόλοιποι. Το όνομα της Τσιμπόνα ήταν ανάμεσα στα 20 που ανακοίνωσε χθες η ULEB, αλλά στην ίδια λίστα διαβάσαμε και αυτό του ΠΑΟΚ, καθώς και δύο που περιλαμβάνονται στον κατάλογο που έδωσε στη δημοσιότητα η ΦΙΜΠΑ: Λόντον Τάουερς (αυτοί φαίνεται ότι έβαλαν την υπογραφή τους παντού) και Βιλερμπάν. Οι 
εκπρόσωποι της γαλλικής ομάδας ενημέρωσαν τον Πορτέλα ότι δέχονται άγριες απειλές από την ομοσπονδία τους: «Θα σας στείλω να παίξετε στα ερασιτεχνικά πρωταθλήματα», γράφει το τελεσίγραφο που τους έστειλε ο Ιβάν Μαϊνινί. 
 Οι πρωτεργάτες του σχίσματος (στους οποίους προστέθηκε και το Περιστέρι, μαζί με τη Χάποελ Ιερουσαλήμ) έδωσαν νέο ραντεβού στη Θεσσαλονίκη για τις 11 και 12 
Ιουλίου. «Εκεί θα γίνει η κλήρωση του νέου πρωταθλήματος, ενώ θα δώσουμε και όλες τις λεπτομέρειες για τα θέματα που εκκρεμούν, όπως αυτό των κοινοτικών β' 
ζώνης», υποσχέθηκε χθες ο Πορτέλα. Δίπλα του καθόταν ο Κώστας Ρήγας, ο οποίος θα έχει διοικητικό πόστο στην οργανωτική αρχή της νέας Λίγκας («τεχνικός διευθυντής διαιτησίας»). Η ULEB υποσχέθηκε αγώνες με 3 διαιτητές από φέτος κιόλας, αλλά δυσκολεύεται να τους βρει, αφού αυτοί ανήκουν στην αιγίδα της ΦΙΜΠΑ. Χρειάζεται τουλάχιστον 36 και μάλλον θα καταφύγει σε συνταξιούχους.
 Για τη μοιρασιά των εσόδων υπάρχει συμφωνία; Κατ' αρχάς ναι, μέχρι αποδείξεως του αντιθέτου! Χθες, η Ολύμπια ζήτησε «εξίσου διανομή», επειδή «έφυγε από τη μέση ο πρωταθλητής Παναθηναϊκός και δεν υπάρχει λόγος να πάρει κάποια άλλη ομάδα τη μερίδα του λέοντος». Δέχθηκε λοξές ματιές και σώπασε ο Σλοβένος, αλλά 
 Εφτά ακόμα ομάδες ερίζουν για τέσσερις θέσεις στη νέα Λίγκα. Η επιλογή θα γίνει μες στις επόμενες 3-4 ημέρες. Τι θα γίνει, όμως, αν αρχίσουν οι διαρροές; Υπάρχει περίπτωση να καθήσουν ξανά στο ίδιο τραπέζι οι επικεφαλής των δύο... εκκλησιών; «Η ΦΙΜΠΑ φταίει για όλα, αφού δεν έκανε το παραμικρό βήμα, την παραμικρή υποχώρηση», είπε χθες ο Πορτέλα. Πριν μπει ο Ιούλιος, το τοπίο θα έχει ξεκαθαρίσει. 
