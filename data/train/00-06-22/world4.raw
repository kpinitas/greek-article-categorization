 Το επιβλητικό Παλάσιο ντα Μπόλσα όπου λειτούργησε το πρώτο χρηματιστήριο του Πόρτο (1848), και τώρα έχει διαμορφωθεί σε μουσείο, και το κάστρο της Σάντα Μαρία ντα Φέιρα (977 μ.Χ.) που μαρτυρεί το πέρασμα των Ρωμαίων, των Βησιγότθων 
και των Αράβων, άνοιξαν τις πύλες τους για να φιλοξενήσουν το δείπνο που παρέθεσε η απερχόμενη πορτογαλική προεδρία προς τους 15 Ευρωπαίους ηγέτες και τη δεξίωση προς τους 3.500 δημοσιογράφους που κάλυψαν τη Σύνοδο Κορυφής της 19-20 Ιουνίου.
 Στο Παλάσιο ντα Μπόλσα οι ηγέτες και οι επίσημες αντιπροσωπείες πήραν γεύση πορτογαλικής κουζίνας και έζησαν...χίλιες και μια νύχτες στην αίθουσα Σαλάο Αράμπε-αραβικού στιλ, όπως δείχνει και τ' όνομα της. 
 Στο κάστρο, για τις ανάγκες της ειδικής βραδιάς προς τιμήν των ΜΜΕ, το ρολόι γύρισε αιώνες πίσω. Στην είσοδο, αγόρια και κορίτσια έντυναν όλους τους δημοσιογράφους με παραδοσιακές ενδυμασίες που παρέπεμπαν στην εποχή των ιπποτών και κρεμούσαν στο λαιμό τους ένα πήλινο κύπελλο για να πίνουν κρασί. Σύγχρονος φωτισμός δεν υπήρχε, μόνο κεριά. Πολλά κεριά που δημιουργούσαν μια μυσταγωγία. Ιππότες έδιναν συνεχώς παραστάσεις με ξιφομαχίες. Nτυμένοι με ρούχα εποχής, ήταν ακόμη και οι ψήστες. Το μενού είχε μόνο κρέας που το έψηναν 
σε κάρβουνα, χωριάτικο ψωμί και ντόπιο κρασί. Δεν υπήρχαν ούτε καν οι σύγχρονες χαρτοπετσέτες.
 Τι ιστορικό βάρος που έχει όλη αυτή η περιοχή της Πορτογαλίας, την οποία διάλεξε η πορτογαλική κυβέρνηση για την τελευταία Σύνοδο της προεδρίας της στην Ενωση, η οποία σημαδεύτηκε και από την ιστορική ένταξη της Ελλάδας στο κλειστό κλαμπ των 12 της Ευρώπης (ΟΝΕ).
 Η οικονομική λιτότητα της χώρας -και όχι μόνο λόγω ΟΝΕ που είναι υπόθεση των τελευταίων χρόνων- ήταν η αιτία το 70% των σπιτιών του Πόρτο, πολλά από τα οποία χτίστηκαν το 19ο αιώνα να μην έχουν γκρεμιστεί. Κι όταν θ' αρχίσουν ν' αναπαλαιώνονται, τούτος ο τόπος της Ευρώπης θα είναι από τους ευεργετημένους σε ομορφιά και ιστορική διαχρονική αξία.
 Με πληθυσμό 300.000 κατοίκους, το Πόρτο φτάνει το ένα εκατομμύριο με την περιφέρειά του και είναι πρωτεύουσα της περιοχής Ντούρο (από το όνομα του ποταμού που τη διασχίζει) ή αλλιώς Κόστα Βέρντε. Οι βιομηχανίες διαμόρφωσαν το 
χαρακτήρα της περιοχής. Μια πορτογαλική παροιμία λέει «όταν η Κόιμπρα τραγουδά 
και η Μπράγα προσεύχεται, το Πόρτο δουλεύει». Ο κόσμος, όμως, την ξέρει για την ομώνυμη ποδοσφαιρική ομάδα της και βεβαίως το διάσημο ποτό της, Πόρτο. Κι αν οι κάτοικοι της Λισαβόνας αποκαλούνται alfacinhas (μαρουλάκια), οι κάτοικοι 
του Πόρτο είναι οι tripeiros, λόγω της περίφημης ντόπιας σπεσιαλιτέ τρίπα α λα 
μόντα ντε Πόρτο που φτιάχνεται από τα εντόσθια που τόσο δεινοπαθούν από απαγορεύσεις στην Ευρωπαϊκή Ενωση.
 Στις όχθες του ποταμού Ντούρου, του οποίου τα νερά αντανακλώνται στη γραφική πόλη Βίλα Νόβα ντα Γκάια, οι Ρωμαίοι είχαν χτίσει δύο πόλεις: την Πόρτους και τη Γάλε. Ενωσαν τα ονόματά τους και η περιοχή μπορεί να καυχιέται ότι υπήρξε όχι μόνο η κοιτίδα, αλλά έδωσε και τ' όνομά της στην Πορτογαλία όταν απέκτησε την ανεξαρτησία της (1140).
 Αρχαιολογικές μαρτυρίες δείχνουν ότι το Πόρτο κατοικήθηκε από τον 8ο αιώνα μ.Χ. Σημάδια της ρωμαϊκής και γοτθικής εποχής αλλά και της Αναγέννησης και του 
Μπαρόκ συναντάς στο ιστορικό του κέντρο. Αυτή η ιστορική παρακαταθήκη του το έχει αναδείξει σε μία από τις εννέα πολιτιστικές πρωτεύουσες της Ευρώπης για το 2001 με προϋπολογισμό ύψους 215 εκατομ. ευρώ. Ενα «σεντόνι πολιτισμού» χιλιάδων τετραγωνικών μέτρων υφάσματος που διακοσμούσαν όλες αυτές τις ημέρες Πορτογάλοι μαθητές, άνοιξε την Κυριακή το βράδυ, παραμονή της Συνόδου, σε μια πανηγυρική τελετή, με στόχο να βάλει την Πορτογαλία στο βιβλίο Γκίνες και να διαφημίσει το Πόρτο ως πολιτιστική πρωτεύουσα.
 Φωταγωγημένα λόγω της Συνόδου ήταν πολλά σημεία της πόλης. Οι Πορτογάλοι πρόβαλλαν από τα μπαλκόνια των σπιτιών τους όπου πολλοί είχαν απλωμένα πλυμμένα ρούχα. Tα ιστορικά μνημεία της πόλης συμμετείχαν στον εορτασμό λόγω Συνόδου Kορυφής, με σημαίες. 
 Οι Πορτογάλοι οικοδεσπότες μπορεί να μη φρόντισαν η περιοχή που θα φιλοξενούσε 
τη Σύνοδο Κορυφής ν' αστράφτει (παντού έβλεπες σκουπίδια), αλλά διοργάνωσαν σειρά πολιτιστικών εκδηλώσεων. Το φεστιβάλ «7 ήλιοι, 7 φεγγάρια» ξεκίνησε στις 
14 Ιουνίου και τελειώνει σήμερα. Σε ό,τι αφορά τις συναυλίες, ξεχωριστή μνεία έγινε από τον πορτογαλικό Tύπο στους Ράο Κιάο και Αλά ντος Ναμοράδος, στους Ιρλανδούς Ντέρβις και στη Μαρία Φαραντούρη, την Ελλη Πασπαλά και τη Σαβίνα Γιαννάτου, στο κάστρο Σάντα Μαρία ντα Φέϊρα (22/6). 
 Μπορεί οι ηγέτες των «15» ν' ατένιζαν το μέλλον της Ευρώπης μέσα από το συνεδριακό κέντρο του Γιουροπάρκε, αλλά περπατώντας στο κέντρο της πόλης συναντούσες ιππότες, στρατιώτες, ζητιάνους και ταχυδακτυλουργούς μιας άλλης εποχής.
 Τι πλούσιο κράμα ιστορίας και πολιτισμού αυτή η Ευρώπη! 
