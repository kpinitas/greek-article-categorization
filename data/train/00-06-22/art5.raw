Η ιδιότητα του πολίτη με ενεργό ρόλο και αυτή του συγγραφέα ήταν και είναι ταυτόσημες στη ζωή και το έργο του Αντώνη Σαμαράκη. Γι' αυτό δεν ήταν περίεργο 
το ότι η παρουσίαση ενός βιβλίου που τον αφορά, όπως οι «Μαρτυρίες για τον Αντώνη Σαμαράκη» (εκδόσεις Καστανιώτη) 58 ανθρώπων του πνεύματος, των γραμμάτων και των τεχνών, με πρώτους πρώτους τον Οικουμενικό Πατριάρχη και τον 
Πρόεδρο της Δημοκρατίας, συμπεριέλαβε κρίσεις και αιχμηρά σχόλια για τη σύγχρονη κοινωνία γενικώς και για την εικόνα της σύγχρονης Ελλάδας ειδικώς. 
 Αλλωστε, αυτή η, αφιερωμένη στον Σαμαράκη, «λαοσύναξη» όπως χαρακτηρίστηκε, προηγήθηκε κατά λίγες ώρες της άλλης. Συνεπώς και νά 'θελε κανείς να... αγιάσει, δεν τον άφηνε η κινητοποίηση στο κέντρο της Αθήνας.
 «Ασχολούμαστε με τις ταυτότητες, λες και δεν έχουμε άλλα θέματα να ασχοληθούμε, σαν την ανεργία, την περίθαλψη που νοσεί, την ασυνεννοησία των πολιτικών», ξέσπασε και ο ίδιος ο τιμώμενος όταν πήρε τον λόγο μετά τους ομιλητές και τους φιλοξενούμενους στον τόμο-αφιέρωμα, Μανώλη Γλέζο, Γεώργιο-Αλέξανδρο Μαγκάκη, Γιώργο Μιχαηλίδη, Κώστα Μουρσελά, Σεραφείμ Φυντανίδη.
 Είχε προηγηθεί ο οξύτατος λόγος του Σεραφείμ Φυντανίδη, ο οποίος παρακινημένος 
από την παρουσία του Σαμαράκη αλλά και του Μανώλη Γλέζου και του Γεώργιου-Αλέξανδρου Μαγκάκη, μίλησε «για ανθρώπους σαν κι αυτούς, που ανάλωσαν 
τη ζωή τους για να αποκτήσει ο τόπος ελευθερία και που τώρα αμφισβητούνται από 
μία δράκα ρασοφόρων, οι οποίοι παρασύρουν το ποίμνιο σε αναχρονιστικές κατευθύνσεις, με σύνθημα το "όχι στην ταυτότητα του σατανά". Και νά 'ταν μόνον 
αυτό; Ο κ. Φυντανίδης στρέφοντας προς τον Μανώλη Γλέζο μνημόνευσε και τον μαθητή, που απάντησε πρόσφατα πως τη σημαία από την Ακρόπολη την κατέβασε ο... 
Απόστολος Γκλέτσος! «Τελικά μήπως πήραμε τη ζωή μας λάθος; », αναρωτήθηκε, για να καταλήξει με μία πρόσκληση για τη διοργάνωση μίας «μεγαλύτερης ακόμη λαοσύναξης για να βροντοφωνάξουμε Ναι στη δημοκρατία, Οχι στη θεοκρατία». 
 Και ο ίδιος ο Σαμαράκης τάχθηκε στο πλευρό των αγνώστων που «θυσιάστηκαν για τις ιδέες τους με αγνότητα προθέσεων», διεκδικώντας για τον εαυτό του «μία ταυτότητα που να γράφει μόνο ένα πράγμα: προσπάθησε...».
 - «Χαίρομαι γιατί επέζησες και παρέμεινες πραγματικός άνθρωπος σε μια γη όπου οι άνθρωποι έχουν αποδειχτεί ο καρκίνος της», του είπε ο Μανώλης Γλέζος, ορίζοντας ως «καρκινώματα» την εικόνα των «κατεψυγμένων» στο Ντόβερ, το θέμα των τσιγγάνων στη Νέα Κίο, όλες τις εικόνες φρίκης και παραλογισμού. 
 - «Αν το δυσκολότερο επίτευγμα στη ζωή είναι η εκτίμηση των συνανθρώπων σου, τότε Αντώνη Σαμαράκη είσαι πάμπλουτος. Ο πλούτος σου δεν ήταν δωρεάν. Είχε αντίκρυσμα μία πλούσια πνευματική προσφορά», είπε ο κ. Μαγκάκης, που για να τονίσει τη διαχρονικότητα του λόγου του συγγραφέα διάβασε ένα διήγημα από το «Διαβατήριο».
 - «Μία από τις σπάνιες συνειδήσεις αυτού του τόπου», ο Σαμαράκης είναι, κατά τον Γιώργο Μιχαηλίδη, μία «λογοτεχνική μηχανή τέλεια κουρδισμένη», ένας «αιμοδότης και υμνητής της ζωής».
 - Ο Σαμαράκης, «αγωνιστής και συγγραφέας είναι», κατά τον Κώστα Μουρσελά, «ο άνθρωπος για τον οποίο η ζωή και το έργο είναι έννοιες ταυτόσημες».
 Γι' αυτό και οι «Μαρτυρίες» ήταν η ανταπόδοση μίας «οφειλόμενης τιμής» κατά τον Θανάση Νιάρχο, που εκπροσωπώντας τον εκδοτικό οίκο είχε και μία απάντηση για τις «γκρίνιες» που δημιούργησε αυτός ο τόμος-αφιέρωμα: «αν σήμερα», είπε «είχαμε τέτοιους τόμους και για το Βουτυρά, τον Πολίτη ή τον Μπεράτη, όχι μόνο 
θα ήμασταν ευτυχείς, αλλά θα είχαμε και εργαλεία αναφοράς». 
 _ Στη χθεσινή εκδήλωση παραβρέθηκε, μεταξύ άλλων, και ο υπουργός στον πρωθυπουργό Μιλτιάδης Παπαϊωάννου, καθώς και οι Αν. Πεπονής, Γ. Φαράκος, Ιακ. Καμπανέλλης, Aλκη Zέη, Zυράννα Zατέλλη, Γ. Κοντός, Αδ. Πεπελάσης, Αγγ. Δεληβοριάς, Γ. Ξανθούλης κ.ά.
