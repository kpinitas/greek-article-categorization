και σε άλλες ευρωπαϊκές μητροπόλεις, όπου τα ακίνδυνα χάπενινγκ στους δρόμους εξελίχθηκαν σε αιματηρές συγκρούσεις με τις δυνάμεις καταστολής, προκάλεσαν την προσοχή του Tύπου. Κι ενώ τα ρεπορτάζ επικεντρώνονταν στις καταστροφές και 
τις συλλήψεις, οι κριτικοί τέχνης άρχισαν να κάνουν λόγο για την κυριαρχία μιας νέας αντίληψης, όπου η καλλιτεχνική δραστηριότητα αναμιγνύεται με την πολιτική δράση σαρώνοντας τη μικροαστική νοοτροπία.
 Με αφορμή τις ταραχές, εξαίρουν τις νέες μορφές τέχνης που τις ονομάζουν «τέχνη της κοινότητας». Σύμφωνα με αυτήν, νέοι καλλιτέχνες προχωρούν σε εξόχως 
πρωτοποριακά έργα με συμμετοχή του κοινού, έρευνα, συζήτηση, ώστε να παρέμβουν 
σε κοινωνικά ζητήματα. Κάτω από όρους που βρίθουν από κοινοτοπίες, το συμπέρασμα είναι ότι σε αντίθεση με τους αναιδείς χούλιγκαν, για τους οποίους η τέχνη είναι απλώς πρόσχημα για φασαρίες, υπάρχουν και οι υπόλοιποι που λειτουργούν με υπόγειο τρόπο.
 Κάπως έτσι έρχεται στο φως ο συγγραφέας -τώρα πια- Στιούαρτ Χομ και τα σκάνδαλα που προκάλεσε στη βρετανική πρωτεύουσα τη δεκαετία του '80. Ή οι Inventor y, μια ομάδα που τη δεκαετία του '90 επιθυμούσε, όπως άλλες πρωτοπορίες στο παρελθόν, να ερευνήσει τις οικονομικές συνθήκες σε συνάρτηση με το κοινωνικοπολιτικό σύστημα, σε μια εποχή που η λέξη σοσιαλισμός ήταν ταμπού. Η πιο φημισμένη παρέμβασή τους ήταν οι πινακίδες στο Γουέστ Εντ του Λονδίνου, διασκορπισμένες στις άκρες των δρόμων σαν απειλή, ανάμεσα στις βαριεστημένες πόρνες και τα κακόφημα στέκια, που απαιτούσαν «Κατάστρεψε αυτήν την καχεκτική ύπαρξη».
 Αυτοί οι καλλιτέχνες προσπαθούσαν να φέρουν την πολιτική στην τέχνη, να δημιουργήσουν ένα νέο κύμα διαμαρτυρίας, ώστε να απεγκλωβιστούν από το «μηδενισμό και την ποπ ελαφρότητα», που έσπερναν τύποι όπως ο Χιρστ, που βαλσάμωνε πρόβατα και καρχαρίες. Φυσικά η προσπάθεια εξελίχθηκε σε πρόκληση για την πρόκληση. Για παράδειγμα, ο Στέφαν Κάλμαρ άνοιξε την έκθεσή του με ένα 
απόσπασμα από το «Κομμουνιστικό Μανιφέστο». Eνώ η Τζάνις Κέρμελ στο δικό της πρότζεκτ, 15 Lombard Street, έδινε ακριβείς οδηγίες για μια ένοπλη ληστεία στην τράπεζα που βρισκόταν σ' αυτή τη διεύθυνση. Τέλος, «το μέλλον της τέχνης», κατά το λάιφσταϊλ Στιβ Ράμνεϊ γέμισε ένα καλάθι σουπερμάρκετ με πλαστικές κούκλες του Μίστερ Μπλόμπι, μιας ροζ κούκλας που δυο-τρία χρόνια πριν μονοπωλούσε το ενδιαφέρον των πιτσιρικιών. Και το εξέθεσε μαζί με ένα λίβελο κατά «της παράνοιας της σύγχρονης εμπορευματοποίησης και ενός πολιτισμού που βασίζεται αποκλειστικά στον υλισμό».
 Ψήγματα πολιτικοποιημένης τέχνης, πολύ μακριά από το συγκρότημα των KLF, που στις αρχές του '90, κατά τη διάρκεια μιας συναυλίας στο κλαμπ του Αμστερνταμ «Παραντίσο», απαλλοτρίωσαν όλο το ηχητικό σύστημα και το παρέδωσαν στο τυχερό κοινό. Ή από την παραφροσύνη της ομάδας King Mob, που ανατίναξε έναν καταρράχτη στην αγγλική ύπαιθρο, για να εκδηλώσει την αντίθεσή της στην παθητικότητα των χίπις.
 Τα πρόσφατα έργα διαμαρτυρίας μοιάζουν με παλιά κόλπα σε νέα συσκευασία. Λίγη από την ντανταϊστική θρασύτητα, λίγη στράτευση, που θυμίζει σουρεαλισμό και αρκετή σάλτσα από το κίνημα του «πολιτικά ορθού», φτάνουν για να τραβήξουν την 
προσοχή των μίντια. Αφού οι ακτιβιστές ως καλλιτέχνες απέδειξαν ότι είναι απρόβλεπτοι, ήταν καιρός να βαπτιστούν καλλιτέχνες οι ακτιβιστές. Για τον Tύπο 
είναι σημαντικό το ότι η τέχνη βγαίνει στους δρόμους, τοποθετείται σε κοινωνικά ζητήματα, απαιτεί τη συμμετοχή του κοινού να προβοκάρει τους απαθείς 
θεατές. Το επίφοβο σημείο είναι όταν οι καλλιτέχνες παρεκτρέπονται σε αντικοινωνικές εκδηλώσεις.
 Το νόημα είναι σαφές. Κανείς δεν ξεχνά ότι οι βάνδαλοι διαδηλωτές τού σήμερα ήταν κάποτε διοργανωτές παράνομων πάρτι στο κέντρο των μητροπόλεων. Ο Στιούαρτ 
Χομ, παλαίμαχος τέτοιων πρακτικών, εξηγεί: «Ο κίνδυνος γίνεται ορατός όταν οι ενέργειες στους δρόμους διαχωρίζονται από την πολιτική τους υπόσταση και βαφτίζονται τέχνη. Είναι πολύ εύκολο για την εξουσία να μας ελέγχει, όταν μας αντιμετωπίζει ως περιθωριακούς και γραφικούς καλλιτέχνες».
