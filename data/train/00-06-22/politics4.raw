«Νόβα Μακεντόνια», με αφορμή τη νέα συνάντηση που έγινε την περασμένη εβδομάδα 
στη Νέα Υόρκη για το θέμα του ονόματος, από την οποία όμως δεν προέκυψε κανένα 
 Σε δημοσίευμά της με τίτλο «Mέχρι πότε θα παζαρεύουμε για το όνομά μας», η εφημερίδα αναφέρει συγκεκριμένα ότι οι διαπραγματευτές Γούναρης και Τόσεφσκι συναντήθηκαν την περασμένη Πέμπτη, αλλά αρνήθηκαν μετά τη λήξη της συνάντησης να κάνουν οποιαδήποτε δήλωση και μόνο ο διαμεσολαβητής του ΟΗΕ Μάθιου Νίμιτς περιορίστηκε να πει στους δημοσιογράφους ότι η συνάντηση αυτή θα επαναληφθεί, αποφεύγοντας όμως να διευκρινίσει πότε θα γίνει αυτό.
 Η «Νόβα Μακεντόνια» γράφει ωστόσο ότι μια νέα συνάντηση δεν μπορεί να πραγματοποιηθεί μέσα σ' αυτόν το χρόνο, καθώς αρχίζουν ήδη οι θερινές διακοπές, ενώ το ερχόμενο φθινόπωρο θα πρέπει να διεξαχθούν οι δημοτικές εκλογές στα Σκόπια, οπότε δεν αποκλείεται, όπως συμπεραίνει, το θέμα του ονόματος να παραταθεί μέχρι τη λήξη της ενδιάμεσης συμφωνίας το 2002.
 Στο μεταξύ όμως, συμπληρώνει, η ελληνική πλευρά ασκεί έντονες πιέσεις στα Σκόπια με σκοπό μια υποχώρησή τους στο θέμα του ονόματος.
 Οπως αναφέρει, «η Ελλάδα έχει την υποχρέωση από την ενδιάμεση συμφωνία να βοηθήσει τα Σκόπια στην ένταξή τους στους διάφορους διεθνείς οργανισμούς, αντί 
γι' αυτό όμως οι Ελληνες εκπρόσωποι κάνουν ό,τι μπορούν για να εμποδίσουν την προβολή της Μακεδονίας στους οργανισμούς αυτούς, ενώ διάφορα μέσα ενημέρωσης κατηγορούν τον πρωθυπουργό Κώστα Σημίτη ότι δεν πιέζει τα Σκόπια να αλλάξουν όνομα».
 Προσθέτει ότι οι δύο χώρες έχουν υπογράψει μεν 35 συμφωνίες, αυτές όμως μένουν 
ανενεργές επειδή δεν μπορούν να επικυρωθούν από την ελληνική Bουλή εξαιτίας του ονόματος, «που σημαίνει ότι το ίδιο θα γίνει και σε κάθε συμφωνία που θα υπογράψει η "Μακεδονία" με το Σύμφωνο Σταθερότητας, με την Ευρωπαϊκή Ενωση, ή με άλλον οργανισμό, η οποία θα πρέπει να επικυρωθεί και από την ελληνική Bουλή».
 Το δημοσίευμα της «Νόβα Μακεντόνια» αναφέρεται επίσης στις ελληνικές ανησυχίες 
για τους κινδύνους που αντιμετωπίζουν τα Σκόπια για τη σταθερότητά τους και ακόμα για την κρατική τους υπόσταση, τις οποίες όμως εμφανίζει σαν μη πειστικές, γράφοντας: 
 «Οι Ελληνες δείχνουν εξαιρετικά μεγάλο ενδιαφέρον για την ύπαρξη της "Μακεδονίας" και για την εμπόδιση της δημιουργίας μιας μεγάλης Αλβανίας, ή μιας μεγάλης Βουλγαρίας, πράγμα που δεν είναι δυνατό να γίνει, ή προβλέπουν ομοσπονδοποίηση της "Μακεδονίας". Αυτά όμως όχι μόνο δεν θίγουν αλλά ίσως είναι προς όφελος των ελληνικών συμφερόντων, οπότε η ελληνική κυβέρνηση δεν έχει κανένα λόγο να εμποδίσει κάτι τέτοιο, αν και βεβαίως δεν θα είναι εκείνη που θα βοηθήσει τέτοιες εξελίξεις».
 Επίσης τονίζει ότι «κατηγορούν τη "Μακεδονία" ότι χρησιμοποιεί τον κίνδυνο αποσταθεροποίησης σαν διπλωματικό όπλο» και ακόμα ότι «ενώ κανείς δεν παίρνει σοβαρά υπόψη του τις παρατηρήσεις που γίνονται εδώ για το αντίτιμο με το οποίο 
η Ελλάδα έγινε ένας από τους κύριους αγοραστές των μεγάλων "μακεδονικών" επιχειρήσεων, μας ζητούν επιπλέον να πληρώσουμε και για τις καλές σχέσεις φιλίας».
 Tέλος, η εφημερίδα αναρωτιέται αν όλα αυτά που εμφανίζονται σε διάφορα δημοσιεύματα των ελληνικού Tύπου ανταποκρίνονται στις σκέψεις και της ελληνικής κυβέρνησης, τονίζοντας παράλληλα ότι «η μακεδονική διπλωματία πρέπει 
να είναι πολύ προσεκτική στις σχέσεις με την Ελλάδα, ανεξάρτητα αν αυτές δείχνουν να βρίσκονται σε άνοδο».
