 Σαν σήμερα, 29 χρόνια πριν, στις 2 Ιουνίου 1971, ο Παναθηναϊκός έφθανε στο απόγειο της δόξας του, πατώντας το χορτάρι του ναού του ευρωπαϊκού ποδοσφαίρου, του Γουέμπλεϊ, στον αξέχαστο κι ανεπανάληπτο τελικό με τον Αγιαξ. 
Από τη μία ο Φέρεντς Πούσκας με Μίμη Δομάζο, Αντώνη Αντωνιάδη, Κώστα Ελευθεράκη, Αριστείδη Καμάρα, Ανθιμο Καψή, Χάρη Γραμμό, Τότη Φυλακούρη και την 
Ελλάδα ολόκληρη στο πλευρό τους κι από την άλλη ο Ρίνους Μίχελς με Γιόχαν Κρόιφ, Πιτ Κάιζερ, Αρι Χάαν, Γιόχαν Νέεσκενς, στο ξεκίνημα της μεγαλειώδους πορείας τους. 
 Τα προγνωστικά ήταν υπέρ των Ολλανδών, ο Πούσκας ωστόσο επαναλάμβανε σε κάθε ευκαιρία το...δόγμα του, «έντεκα εμείς, έντεκα αυτοί». Το Λονδίνο θύμιζε ελληνική πόλη, ενώ στο Χάιντ-Παρκ, δίπλα από το ξενοδοχείο όπου είχε καταλύσει 
η ελληνική ομάδα, είχαν...στρατοπεδεύσει 3.500 περίπου Ελληνες προερχόμενοι από κάθε άκρη της Γης. Εκείνη την ημέρα η Αθήνα είχε παραλύσει από το πρωί και 
τα μαγαζιά έκλεισαν πριν καλά καλά ανοίξουν. Ολοι ετοιμάζονταν για τον βραδινό 
αγώνα, που θα μετέδιδε (όπως άλλωστε όλα τα ματς της πορείας προς τον τελικό) η κρατική τηλεόραση, το EΪΡ, όπως λεγόταν τότε η ΕΡΤ.
 Ο Παναθηναϊκός είχε κάνει την καλύτερη δυνατή προετοιμασία, με έξοδα της χούντας, που ήταν αρωγός της όλης προσπάθειας από την αρχή και είχε δώσει τα...ρέστα της. Οι αλλεπάλληλες επιτυχίες ήταν η αποτελεσματικότερη προπαγάνδα στο εξωτερικό για να καλυφθούν τα εντός συνόρων...αμαρτήματα. Δεκαπέντε ημέρες φιλοξενήθηκε στη Μαδρίτη στις εγκαταστάσεις της Ρεάλ, με την οποία έπαιξε κι ένα φιλικό παιχνίδι. Μπροστά σε 90.000 κόσμο, εναντίον των μεγάλων άσων της εποχής Πίρι, Χέντο, Βελάσκεθ, είχε αποσπάσει ισοπαλία 1-1 (το γκολ ο Τότης Φυλακούρης), αποτέλεσμα που θεωρήθηκε καλός οιωνός. Ο Πούσκας εκμεταλλεύτηκε το γεγονός για να ανεβάσει το ηθικό των παικτών του, σ' αυτόν τον τομέα άλλωστε είχε...διδακτορικό.
 Η περιοχή Ρόαγιαλ Γκάρντεν του Λονδίνου είχε γίνει...καταπράσινη, ενώ, πέρα από τους απλούς φιλάθλους, την εμφάνισή τους παραμονές του μεγάλου αγώνα έκαναν γνωστοί καλλιτέχνες, όπως οι Βίκυ Μοσχολιού, Ρένα Βλαχοπούλου, Μαίρη Χρονοπούλου, Γιώργος Κατσαρός, Γιώργος Μουζάκης κ.ά.
 «Το κλίμα ήταν καλό», αναφέρει στο βιβλίο του «25 χρόνια ρεπορτάζ Παναθηναϊκού» ο δημοσιογράφος Γιώργος Δόγας, ο οποίος έζησε από κοντά τη μεγαλειώδη πορεία και ήταν ο μόνος που μπήκε μαζί με τους ποδοσφαιριστές του Παναθηναϊκού στο Γουέμπλεϊ, φορώντας στον λαιμό μια φωτογραφική μηχανή και παριστάνοντας τον φωτορεπόρτερ. Ο Δομάζος, όπως πάντα, συμπεριφερόταν σαν να επρόκειτο να αντιμετωπίσει τον...Ηλυσιακό και πρωταγωνιστούσε στις πλάκες που 
γίνονταν στο ξενοδοχείο. Μία απ' αυτές, αξίζει να αναφερθεί, όπως ακριβώς την εξιστορεί ο καλός συνάδελφος.
 «Μεταξύ των πολυάριθμων δημοσιογράφων που είχαν βρεθεί στο Λονδίνο για να καλύψουν τον τελικό, ήταν κι ένας από τη Θεσσαλονίκη, ύψους ενός μέτρου και κάποιων...εκατοστών, πιο κοντός από τον Δομάζο, πράγμα που...εκμεταλλεύτηκε ο στρατηγός. Από την πρώτη στιγμή που τον συνάντησε, τον έκανε κολλητό του. Μαζί πήγαιναν παντού, κάθε φορά δε που τον έχανε, άρχιζε να του φωνάζει: Κοντέ, που είσαι; ».
 Για τον Γιώργο Δόγα, που παρακολούθησε τον τελικό μαζί με τους Ολλανδούς φωτογράφους πίσω από την εστία του τερματοφύλακα Στούι, η φάση που καθόρισε το 
αποτέλεσμα (2-0, ως γνωστόν υπέρ του Αγιαξ) έγινε στο 25', «όταν ο Δομάζος πραγματοποίησε θαυμάσια σέντρα, ο Αντωνιάδης σηκώθηκε ψηλά και παρά την πίεση του Χουλσόφ έπιασε την κεφαλιά, η μπάλα όμως έφυγε λίγο άουτ». Ο Μίμης Δομάζος, γι' αυτή την ευκαιρία συγκεκριμένα, είχε πει πριν από λίγο καιρό στο «Εξτρα Σπορ» της «Ε»: 
 «Αν ισοφαρίζαμε το τυχερό γκολ του μακαρίτη Βαν Ντάικ που είχαμε δεχτεί μόλις στο 5', όλα πλέον ήταν πιθανά. Μπορούσαμε κάλλιστα να κερδίσουμε τον Αγιαξ, που τον βρήκαμε στο ξεκίνημα της μεγάλης πορείας του, πριν δείξει τις μεγάλες του δυνατότητες που ξεδίπλωσε τα επόμενα χρόνια, οπότε και κυριάρχησε πλήρως...».
