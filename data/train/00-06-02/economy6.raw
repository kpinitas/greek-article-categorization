Θολώνει το τοπίο όσο πλησιάζει η ώρα της τελικής διαπραγμάτευσης ανάμεσα στην ελληνική κυβέρνηση και την Μπρίτις Εργουεϊς με αντικείμενο την ιδιωτικοποίηση της Ολυμπιακής Αεροπορίας.
 Σήμερα έρχεται στην Αθήνα αντιπροσωπεία από τη βρετανική εταιρεία υπό τον αντιπρόεδρο Π. Μέιναρντ, αρμόδιο για θέματα διεθνών συμμαχιών. Ο κ. Μέιναρντ αναμένεται να συναντηθεί με τους υπουργούς Εθνικής Οικονομίας και Μεταφορών, Χρ. Βερελή και Γ. Παπαντωνίου, αλλά εκτιμάται ότι και οι δύο πλευρές θα διστάσουν να ανοίξουν τα χαρτιά τους. Ωστόσο, οι διαπραγματεύσεις φαίνεται πως 
ξεκινούν μέσα σε αρνητικό κλίμα, καθώς η ελληνική πλευρά είτε διατυπώνει είτε υπαινίσσεται όρους που καθιστούν δυσχερέστατη την επίτευξη συμφωνίας. Υπενθυμίζεται ότι: 
  Υπάρχει συμβόλαιο με το οποίο η θυγατρική της Μπρίτις Speedwing έχει αναλάβει τη διαχείριση της Ο.Α. Περιλαμβάνει επίσης τη δυνατότητα να αγοράσει η Μπρίτις ποσοστό έως 20% της Ο.Α.
  Το δικαίωμα αυτό μπορεί να ασκηθεί έως τις 28 Ιουνίου. Ομως οι συναρμόδιοι υπουργοί ζητούν από τους Βρετανούς να επισπεύσουν την κατάθεση προσφοράς. Δηλώνουν επίσης ότι αυτή τη στιγμή θα αξιολογήσουν μόνο το ύψος της προσφοράς και δεν θα συζητήσουν τους όρους της μετέπειτα συνεργασίας. Αυτός ο περιορισμός θέτει ήδη ένα σημαντικό εμπόδιο καθώς οι Βρετανοί τον αντιλαμβάνονται ως αρνητική στάση εκ μέρους της Ελλάδος.
 - Στα σχέδια της κυβέρνησης περιλαμβάνεται η διεύρυνση της ιδιωτικοποίησης της 
Ο.Α. Στόχος δηλαδή είναι η πώληση ποσοστού μεγαλύτερου του 20% -ενδεχομένως και της πλειοψηφίας- με τη συμμετοχή Ελλήνων επενδυτών. 
 Το ερώτημα είναι εάν θα είναι οι Βρετανοί που θα διαχειριστούν τις διαπραγματεύσεις με τους ενδιαφερόμενους Ελληνες (ακούγονται ονόματα σημαντικών ομίλων, όπως Λαμπράκη, Παναγόπουλου, Αγγελόπουλου, Κόκκαλη, Συγγελίδη, Κοπελούζου κ.ά.). Η κυβέρνηση έχει δηλώσει ότι εάν η προσφορά της Μπρίτις δεν είναι συμφέρουσα, θα ακολουθήσει διεθνής ανοιχτός διαγωνισμός, οπότε οι χειρισμοί θα γίνουν από την ίδια την κυβέρνηση.
