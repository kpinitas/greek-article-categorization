 Πέντε χρόνια μετά τη διεθνή διάσκεψη του Πεκίνου, που πρέσβευε την πλήρη ισότητα των δύο φύλων στις σύγχρονες κοινωνίες, μια πρώτη αποτίμηση των Ηνωμένων Εθνών δείχνει ότι παρά το ενθαρρυντικό γεγονός της αύξησης του αριθμού των κοριτσιών που πηγαίνουν σχολείο και των γυναικών που εργάζονται, έχουν αυξηθεί δραματικά τα κρούσματα ενδοοικογενειακής βίας. Τόσο οι ενήλικες γυναίκες όσο και τα ανήλικα κορίτσια αντιμετωπίζουν, σύμφωνα με στοιχεία που περιέχονται σε δύο σχετικές εκθέσεις του ΟΗΕ, μια πρωτοφανή έξαρση βίας παγκοσμίως.
 Τα στοιχεία του Οργανισμού Ηνωμένων Εθνών αναφέρουν ότι παρ' όλο που οι γυναίκες έχουν καταφέρει να μειώσουν αριθμητικά τη διαφορά τους με τους άνδρες 
στο επίπεδο της εργατικής δύναμης, φαίνεται ότι αδυνατούν ή αντιμετωπίζουν εξαιρετικές δυσκολίες στο να καταλάβουν ανώτατα αξιώματα τόσο στις επιχειρήσεις όσο και στις κυβερνήσεις. Από τον εργασιακό χώρο έως την εκπαίδευση, την υγεία, τα ανθρώπινα δικαιώματα και τη λήψη αποφάσεων σε πολιτικό επίπεδο, η ισότητα δείχνει ένας μακρινός στόχος.
 Αν και οι γυναίκες παντρεύονται σε μεγαλύτερη ηλικία σε σύγκριση με παλαιότερες εποχές, έχουν λιγότερα παιδιά και ζουν περισσότερο, εξακολουθούν να αποτελούν τα 2/3 των αναλφάβητων παγκοσμίως, αλλά και το 50% των θυμάτων του ιού HIV και της ασθένειας AIDS.
 Η έκτασης 180 σελίδων έκθεση των Ηνωμένων Εθνών, που δόθηκε στη δημοσιότητα υπό τον τίτλο «Οι Γυναίκες του Κόσμου 2000», είναι προϊόν της εργασίας του Τμήματος Στατιστικών Ερευνών του ΟΗΕ, ενώ η 21 σελίδων έκθεση για την «Ενδοοικογενειακή Βία ενάντια σε γυναίκες και κορίτσια», εκπονήθηκε από το Ιδρυμα του ΟΗΕ για τα Παιδιά. Οι δύο εκθέσεις δημοσιοποιήθηκαν ξεχωριστά την Τετάρτη, πέντε μέρες πριν από την έναρξη των εργασιών της μεγαλύτερης συνδιάσκεψης γυναικών, η οποία γίνεται υπό την αιγίδα του Οργανισμού των Ηνωμένων Εθνών.
 Υπουργοί από 188 έθνη σε όλο τον κόσμο αναμένεται να συναντηθούν τη Δευτέρα στη Νέα Υόρκη, όπου θα παραμείνουν για πέντε μέρες, με σκοπό να αξιολογήσουν την πρόοδο που έχει σημειωθεί τα τελευταία χρόνια στο θέμα της ισότητας των δύο φύλων, αλλά και στην εφαρμογή των αποφάσεων που υιοθετήθηκαν το 1995 από τη Συνδιάσκεψη του Πεκίνου.
 Κατά τη διάρκεια της διάσκεψης του Πεκίνου οι συμμετέχουσες κάλεσαν τις κυβερνήσεις να αναθεωρήσουν τους νόμους με τέτοιο τρόπο, ώστε να διασφαλίζονται τα ίσα δικαιώματα μεταξύ των δύο φύλων, να υπάρχει ισότιμη πρόσβαση των κοριτσιών σε όλες τις βαθμίδες της εκπαίδευσης, αλλά και να διασφαλιστεί το δικαίωμα των γυναικών να αποφασίζουν για θέματα υγείας και αναπαραγωγής. Επί πλέον παρότρυναν τις κυβερνήσεις και τις επιχειρήσεις να τοποθετούν σε υψηλές θέσεις τις γυναίκες, ενώ κάλεσαν τον καθέναν να εργαστεί προς τον περιορισμό της άσκησης βίας εναντίον των γυναικών.
 Πέντε χρόνια αργότερα, η έκθεση της UNICEF αναφέρει ότι «η βία εναντίον των γυναικών και των κοριτσιών εξακολουθεί να αποτελεί παγκόσμια επιδημία που σκοτώνει, βασανίζει και ακρωτηριάζει -φυσικά, ψυχολογικά, σεξουαλικά και οικονομικά». Μάλιστα, τα στοιχεία που έχει στη διάθεσή της η UNICEF και αφορούν την άσκηση βίας εναντίον των γυναικών δεν είναι μόνο συντηρητικά, αλλά 
