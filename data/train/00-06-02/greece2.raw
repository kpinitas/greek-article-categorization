«Χαστούκι», στις υπερβολές και στις αντιδράσεις υψηλών τόνων πολλών ιεραρχών έριξε η Επιστημονική Επιτροπή της Νομικής Υπηρεσίας της Εκκλησίας της Ελλάδας, 
που συνεδρίασε προχθές το βράδυ υπό την προεδρία του αρχιεπισκόπου Χριστόδουλου. Ομόφωνα, η επιτροπή κατέληξε στην απόφαση ότι η προαιαρετική αναγραφή του θρησκεύματος, που προτείνει η Ιερά Σύνοδος, είναι αντισυνταγματική. Τα μέλη της επιτροπής έκαναν τρεις προτάσεις στον Αρχιεπίσκοπο. Σύμφωνα με αυτές: 
 - Η Εκκλησία δεν πρέπει να προσφύγει στο Συμβούλιο της Επικρατείας ή στα Ευρωπαϊκά Δικαστήρια.
 - Η αναγραφή του θρησκεύματος είναι στο όριο ευθύνης της πολιτείας αποκλειστικά.
 - Τέλος, έκαναν την ευχή να βρεθεί ένας τρόπος για να αποθερμανθεί η κόντρα που έχει ξεσπάσει μεταξύ Εκκλησίας και πολιτείας. Οι τρόποι αυτοί πρέπει να αναζητηθούν από τα μέλη της Ιεραρχίας την ερχόμενη Τρίτη, όταν θα γίνει η συνεδρίαση.
 Σύμφωνα με πληροφορίες από μέλη της επιτροπής, ο Αρχιεπίσκοπος ζητούσε από τον 
καθένα ξεχωριστά υπόμνημα με τις θέσεις του για το θέμα. Τα μέλη, ωστόσο, επέμειναν στα τρία σημεία της απόφασής τους και δεν έδωσαν κάποιο υπόμνημα. Δεν έκανε το ίδιο όμως και ο πρώην αντιπρόεδρος του Συμβουλίου της Επικρατείας, Μιχάλης Δεκλερής, που παρέδωσε στον Αρχιεπίσκοπο μια γνωμοδότηση που ανέφερε ότι υπάρχουν δυνατότητες να στηριχτεί η προαιρετική αναγραφή του θρησκεύματος. Ο κ. Δεκλερής όμως δεν είναι μέλος της επιτροπής.
 Ο Αρχιεπίσκοπος άκουσε όλα τα μέλη της επιτροπής και κρατούσε σημειώσεις όλων όσα είπαν. Kι όλα αυτά, λίγες ώρες μετά τη συνέντευξη Tύπου που έδωσε στους ξένους ανταποκριτές, όπου εμφανίστηκε με δύο ταυτότητες.
 Η επιτροπή αποτελείται από 11 μέλη και προεδρεύει ο Αρχιεπίσκοπος Χριστόδουλος. Τα άλλα μέλη είναι ο καθηγητής Nομικής του πανεπιστημίου Αθηνών Απόστολος Γεωργιάδης, ο δικηγόρος παρ' Αρείω Πάγω Ηλίας Παπανικολάου, ο Φίλιππος Σπυρόπουλος, καθηγητής Nομικής Πανεπιστημίου Αθηνών, ο Αγησίλαος Μπακόπουλος, αντιπρόεδρος του Αρείου Πάγου ε.τ., ο Παναγιώτης Μπερνίτσας, καθηγητής Nομικής Σχολής Δημοκρίτειου Πανεπιστημίου Θράκης, ο Σπύρος Τρωιάνος, 
καθηγητής Nομικής Σχολής Πανεπιστημίου Αθηνών, ο Αντώνης Ρουπακιώτης, πρόεδρος 
Δικηγορικού Συλλόγου Αθηνών, ο Ανδρέας Λιώνης, δικηγόρος παρ' Αρείω Πάγω και ο 
Ιωάννης Κονιδάρης, καθηγητής της Nομικής Σχολής του Πανεπιστημίου Αθηνών και ο 
 Στο μεταξύ, χθες ο Αρχιεπίσκοπος παραβρέθηκε στη Μονή Αγίου Ιωάννη του Ρώσου στο Προκόπι Ευβοίας, όπου μίλησε σε συνέδριο με θέμα την εξομολόγηση. Ηταν ιδιαίτερα προσεκτικός και δεν αναφέρθηκε καθόλου στο θέμα των ταυτοτήτων. 
