Δυνάμεις της Aστυνομίας του Λουξεμβούργου εισέβαλαν χθες το βράδυ σε παιδικό σταθμό της πόλης Βάσερμπίλιγκ, θέτοντας τέρμα στην ομηρία 25 μικρών παιδιών και τριών εκπαιδευτικών, που κρατούνταν αιχμάλωτοι από έναν ένοπλο άνδρα επί 28 ώρες. Ο δράστης που τραυματίστηκε σοβαρά στο κεφάλι από τα πυρά των αστυνομικών. Σύμφωνα με επίσημες δηλώσεις, όλοι οι όμηροι είναι σώοι και αβλαβείς.
 Ολα ξεκίνησαν το απόγευμα της Τετάρτης, όταν ένας 40χρονος άνδρας εισέβαλε στον παιδικό σταθμό αιχμαλωτίζοντας 37 παιδιά και 3 ενηλίκους. Οπλισμένος με μία καραμπίνα, ένα μαχαίρι και μία χειροβομβίδα, ο δράστης ζήτησε από τις αρχές λύτρα 3 δισεκατομυρίων δρχ., από τα οποία παραιτήθηκε αργότερα, και ένα αεροπλάνο για να μεταβεί στη Λιβύη. Κάποια από τα παιδιά φαίνεται ότι φυγαδεύτηκαν από τους δασκάλους λίγο μετά την εισβολή του δράστη, ενώ τέσσερα ακόμη απελευθερώθηκαν από τον ίδιο, στη διάρκεια διαπραγματεύσεων με την Aστυνομία. 25 ακόμη παιδιά παρέμεναν στα χέρια του μέχρι χθες το βράδυ, 8.30 περίπου ώρα Ελλάδας, οπότε ξεκίνησε η αστυνομική επιχείρηση.
 Οι ολοήμερες διαπραγματεύσεις με την Aστυνομία δεν έδειχναν να έχουν αποτέλεσμα. Τελικώς, δύο περίπου ώρες πριν από την εισβολή των αστυνομικών στο 
κτίριο, ο υπουργός Εσωτερικών της χώρας ανακοίνωσε ότι ένα αεροσκάφος ήταν έτοιμο για απογείωση από το αεροδρόμιο του Λουξεμβούργου και στη διάθεση του δράστη. Δεν ήταν ξεκάθαρο για ποιο λόγο εκείνος επιθυμούσε να φτάσει στη Λιβύη. Οι αρχές δεν αποκάλυψαν την ταυτότητά του, οι πληροφορίες κάνουν όμως λόγο για έναν 40χρονο άνδρα αλγερινής ή τυνησιακής καταγωγής. Οσον αφορά τα αίτια της ενέργειάς του, εικάζεται ότι συνδέονται με τη διαμάχη μεταξύ του ιδίου και της γυναίκας του για την κηδεμονία των δύο παιδιών τους, που πήγαιναν επίσης στο συγκεκριμένο σταθμό. Από την Aστυνομία έγινε ακόμη γνωστό ότι ο δράστης έπασχε από ψυχολογικά προβλήματα.
