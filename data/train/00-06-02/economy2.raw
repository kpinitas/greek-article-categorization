 Ηκοινοτική επίτροπος για την ενέργεια, Λογιόλα ντε Παλάθιο, παραδέχτηκε και αυτή ότι στην Ευρώπη δεν λειτουργεί ο ανταγωνισμός στο εμπόριο των καυσίμων. Οι τιμές στα βενζινάδικα διαφέρουν λίγα «σαντίμ», είπε χαρακτηριστικά η επίτροπος, για να συνεχίσει ότι ενώ θεωρητικά η αγορά των καυσίμων είναι απελευθερωμένη, στην ουσία ο ανταγωνισμός υπάρχει δυσκολία να εφαρμοστεί.
 Τις δηλώσεις τις έκανε η επίτροπος χθες στη Βουλιαγμένη και σε κοινή συνέντευξη που παραχώρησε με τον υπουργό Ανάπτυξης Νίκο Χριστοδουλάκη, στο περιθώριο της υπουργικής συνδιάσκεψης των χωρών της Μεσογείου και της Μαύρης Θάλασσας για την ενέργεια. Η κ. Παλάθιο υπογράμμισε επίσης ότι η έρευνα που ξεκίνησε, με πρωτοβουλία του επιτρόπου για τον ανταγωνισμό Μάριο Μόντι, για τη 
λειτουργία του ανταγωνισμού στα καύσιμα, θα γίνει σε κάθε χώρα ξεχωριστά.
 Οσο για την απελευθέρωση της αγοράς ηλεκτρισμού, η επίτροπος τόνισε ότι η απόφαση για το μεγαλύτερο δυνατό άνοιγμα, το συντομότερο δυνατό, είναι ειλημμένη. Μέχρι το τέλος του χρόνου οι υπηρεσίες της θα εισηγηθούν στο Συμβούλιο και το Ευρωκοινοβούλιο τροποποίηση της οδηγίας για την απελευθέρωση της αγοράς ηλεκτρισμού. Σε ερωτήσεις δε για το πώς θα αντιμετωπίσει «δύστροπες» χώρες, όπως η Γαλλία, η απάντηση ήταν «παραπομπή στο Ευρωπαϊκό Δικαστήριο».
 Ο κ. Χριστοδουλάκης αναφερόμενος στην ελληνική ενεργειακή αγορά είπε ότι η πολιτική του υπουργείου Ανάπτυξης οδηγεί στον τριπλασιασμό του μεγέθους της αγοράς φυσικού αερίου μέσα στην επόμενη πενταετία (περίπου 1, 8 δισ. κυβικά μέτρα το 2000) και στην πλήρη αξιοποίηση της δυναμικότητας κεντρικού αγωγού. Eπανέλαβε ότι η απελευθέρωση της αγοράς ηλεκτρισμού θα εφαρμοστεί κανονικά στις 19 Φεβρουαρίου του 2001, ενώ θα λειτουργήσει μέσα στο χρόνο η προθεσμιακή 
αγορά ενέργειας με πεδίο εφαρμογής τα υγρά καύσιμα.
 Στην υπουργική διάσκεψη υπέγραψε χθες η Ελλάδα τη συμφωνία για τη συμμετοχή στην κοινοτική πρωτοβουλία ΙΝΟGATE, που αφορά στη συνεργασία Ε.Ε. και χωρών της Ανατολικής Ευρώπης στα ενεργειακά θέματα, ενώ οι εργασίες της διάσκεψης θα 
ολοκληρωθούν σήμερα με την υπογραφή μνημονίου για τη δημιουργία μιας περιφεριακής αγοράς ηλεκτρικής ενέργειας στην περιοχή, που μελλοντικά θα ενσωματωθεί στην Ε.E..
