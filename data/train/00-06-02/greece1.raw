 Στο «μικροσκόπιο» των εποπτικών και χρηματιστηριακών αρχών θα τεθεί -με το νομοσχέδιο για το χρηματιστήριο- η συμπεριφορά των μεγαλομετόχων πριν και μετά 
τις εισαγωγές εταιρειών στο ΧΑΑ και τις αυξήσεις μετοχικού κεφαλαίου.
 Eπίσης, με τσουχτερά πρόστιμα έως και 200 εκατ. δρχ. θα τιμωρούνται όσοι εξ αυτών παραβαίνουν τον «Κανονισμό Συμπεριφοράς», που θα διέπει στο εξής όλες τις εισηγμένες στη Σοφοκλέους εταιρείες. 
 Ακόμη, με το σχέδιο νόμου που κατατέθηκε χθες στη Βουλή προβλέπεται ότι δεν φέρουν αστική ή ποινική ευθύνη ο πρόεδρος και το Δ.Σ. του ΧΑΑ καθώς και ο αρμόδιος προϊστάμενος του ΥΠΕΘΟ σε ό,τι αφορά τις αποζημιώσεις επενδυτών που απορρέουν από τις αρμοδιότητές τους. Επίσης τα αρμόδια όργανα της Επιτροπής Κεφαλαιαγοράς δεν θα υπέχουν αστικές ευθύνες για πράξεις ή παραλείψεις τους, εκτός και αν πρόκειται για τα αδικήματα της κατάχρησης εμπιστευτικής πληροφόρησης και της παραβίασης του χρηματιστηριακού απορρήτου. Μάλιστα εκκρεμείς δίκες αναντίον τους καταργούνται. 
  H υποχρεωτική προαναγγελία από τους βασικούς μετόχους εισηγμένων εταιρειών, των προθέσεων απόκτησης ή διάθεσης σημαντικών ποσοστών του μετοχικού κεφαλαίου. Η Επιτροπή Κεφαλαιαγοράς θα ορίσει το ύψος των ποσοστών της υποχρεωτικής προαναγγελίας, που δεν αποκλείεται να είναι και χαμηλότερο του 3%. 
  Η υποχρέωση των εισηγμένων εταιρειών να γνωστοποιούν πέραν των προβλεπόμενων 
οικονομικών καταστάσεων επιπλέον στοιχεία για την κατάσταση και την εξέλιξη της δραστηριότητάς τους. 
  Η κατάρτιση Κανονισμού Συμπεριφοράς στον οποίο θα περιγράφονται λεπτομερώς οι υποχρεώσεις των εταιρειών για τη διασφάλιση της ίσης μεταχείρισης των μετόχων, για τη διαφάνεια ως προς τα χρηματοοικοικονομικά μεγέθη και τις αποδόσεις, τη διοικητική και μετοχική σύνθεση της εταιρείας, και τις υποχρέωσεις των διοικούντων απέναντι στην ίδια την εταιρεία και τους μετόχους.
  Η διοίκηση του Χρηματιστηρίου θα μπορεί να αναβάλλει για διάστημα έως και έξι μηνών την έγκριση των ενημερωτικών δελτίων που αφορούν εισαγωγές στο ΧΑΑ ή 
αυξήσεις μετοχικού κεφαλαίου, ενώ η Επιτροπή Κεφαλαιαγοράς από την πλευρά της θα μπορεί και αυτή να αναβάλλει μέχρι και έξι μήνες την έγκριση για δημόσιες εγγραφές. Η ρύθμιση αυτή κρίνεται αναγκαία, προκειμένου να διασφαλιστεί η ομαλή ροή προσφοράς τίτλων στη χρηματιστηριακή αγορά και να αποφευχθούν οι αγκυλώσεις του παρελθόντος. 
  Κλείνει η στρόφιγγα για την αθρόα εισαγωγή νέων εταιρειών στο ΧΑΑ και τις δυσανάλογα μεγάλες αυξήσεις κεφαλαίου των εισηγμένων εταιρειών, καθώς Χρηματιστήριο και Επιτροπή Kεφαλαιαγοράς θα μπορούν πλέον να θέτουν προϋποθέσεις και περιορισμούς που έχουν να κάνουν με το ύψος των κεφαλαίων που 
πρόκειται να αντληθούν, την πληρότητα της πληροφόρησης προς το επενδυτικό κοινό και ως προς τη συχνότητα των αυξήσεων. Θα καθορισθούν επιπλέον όροι και προϋποθέσεις για τη χρηματιστηριακή συμπεριφορά εταιρειών, μετόχων και διοικούντων μετά την ολοκλήρωση των αυξήσεων μετοχικού κεφαλαίου. Δεν αποκλείεται στο πλαίσιο αυτό να δεσμεύονται για ένα χρονικό διάστημα, πριν και 
μετά τις αυξήσεις, τα μερίδια των μεγαλομετόχων, ώστε να εκλείψουν φαινόμενα μαζικών ρευστοποιήσεων, προκειμένου να καλύψουν με τον τρόπο αυτό την ίδια συμμετοχή τους στις αυξήσεις. 
