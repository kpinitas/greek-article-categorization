 Εν αναμονή της προγραμματισμένης για σήμερα τα ξημερώματα απόβασης -μέρος του σεναρίου της ΝΑΤΟϊκής άσκησης «Νταϊνάμικ Μιξ»- έχει στηθεί ένα σκηνικό μάλλον ασυνήθιστο για την καθημερινότητα των κατοίκων της Κυπαρισσίας και των Καλών Νερών.
 Τουριστικά ξενοδοχεία έως ασφυξίας κατειλημμένα από αξιωματικούς του ΝΑΤΟ. Λίγοι ειρηνιστές (προσκείμενοι στο KKE) επίσης έως ασφυξίας αστυνομευόμενοι από τις τοπικές αστυνομικές δυνάμεις και ακόμη πιο λίγοι, αν και συνεπείς στη δουλειά τους οικολόγοι, που φρουρούν μέρα-νύχτα την παράκτια περιοχή ωοτοκίας της χελώνας καρέτα καρέτα, η οποία είναι δίπλα στην παραλία της ΝΑΤΟϊκής απόβασης. 
 «Δεν υπήρχε λόγος να τους το κάνουν αυτό»: Με αυτά τα λόγια, Ελληνες αξιωματικοί που υπηρετούν στο ΝΑΤΟ μας εξέφραζαν χθες σε κατ' ιδίαν συζήτηση δυσαρέσκεια και στενοχώρια για τον τρόπο που οι τοπικές αστυνομικές αρχές έχουν αντιμετωπίσει τις αντιδράσεις στην παρουσία του ΝΑΤΟ στην περιοχή. Οχτώ άτομα, υποστηρικτές της ΕΕΔΥΕ, συνελήφθησαν προχθές και έπειτα από επίμονες παρεμβάσεις των δημοτικών αρχών, αφέθηκαν ελεύθεροι. Κατηγορία; Ανέγερση αυθαιρέτου οικοδομήματος και παράνομη διαφήμιση. Αιτία; Εστησαν στο δρόμο για την Κυπαρισσία ένα μικρό κιόσκι με κόκκινες σημαίες και την ελληνική και ένα πανό με αντιNATΟϊκά συνθήματα.
 Χθες το βράδυ, τα λίγα άτομα που παρέμεναν στο κιόσκι, αυτό το μόνο που έβλεπαν μπροστά τους, εκτός από διερχόμενα αυτοκίνητα, ήταν περιπολικά της Aστυνομίας. 
  Συλλαλητήριο μπροστά στο μνημείο των 149 θυμάτων του Ολοκαυτώματος θα κάνουν 
στις 8.00 απόψε κάτοικοι του Xορτιάτη. Tο συλλαλητήριο οργανώνει η συντονιστική επιτροπή συλλόγων και φορέων σε ένδειξη διαμαρτυρίας για την εγκατάσταση γερμανικής στρατιωτικής μονάδας (συμμετέχει στην άσκηση του NATΟ D ynamic Mix) στην περιοχή, που φέρνει στις μνήμες τους τις θηριωδίες του ναζισμού.
