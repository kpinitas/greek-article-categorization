 Σε τρία τρισ. δραχμές -και, με μια αυστηρότερη ιεράρχηση, σε 2 τρισ. δραχμές- υπολογίζονται οι επενδύσεις που πρέπει να γίνουν στην Αττική με χρονικό ορίζοντα το 2020 για την κάλυψη των κυκλοφοριακών και συγκοινωνιακών αναγκών.
 Τα κονδύλια αυτά αφορούν τις νέες επεκτάσεις του Mετρό, την κατασκευή δίκτυου τραμ και προαστιακού, καθώς και την κατασκευή των μεγάλων οδικών έργων στο Λεκανοπέδιο.
 Το πρόγραμμα αυτό παρουσίασε χθες ο υπουργός ΠΕΧΩΔΕ, στο πλαίσιο ημερίδας που οργάνωσαν η «Αττικό Μετρό» και ο Σύλλογος Συγκοινωνιολόγων. Ο Κώστας Λαλιώτης διευκρίνισε ότι για τις βασικές επεκτάσεις του Mετρό, που έχουν χρονικό ορίζοντα το 2006 και είναι προγραμματισμένες στις διαδρομές προς Περιστέρι, Αιγάλεω και Ηλιούπολη, έχουν εξασφαλιστεί κοινοτικοί και εθνικοί πόροι. Για τα 
υπόλοιπα προγράμματα (Mετρό, προαστειακό, τραμ, κ.λπ.) έκανε λόγο, για πρώτη φορά, για συμμετοχή ιδιωτών και τραπεζών μέσα από αυτοχρηματοδοτικά ή συγχρηματοδοτικά σχήματα.
 Με τις επενδύσεις αυτές θα αυξηθούν οι επιβάτες των μέσων μαζικής μεταφοράς από 800 χιλιάδες (στοιχεία 1996) σε 2, 65 εκ. το 2020, με αντίστοιχη μείωση της 
χρήσης των Ι.Χ. Η προοπτική αυτή σημαίνει αύξηση της μέσης ταχύτητας κίνησης από 18 σε 30 χιλιόμετρα την ώρα και συντόμευση του χρόνου διαδρομής από 41 σε 32 λεπτά. 
 Ιδιαίτερη αναφορά έκανε ο υπουργός ΠΕΧΩΔΕ στα πρώτα αποτελέσματα από τη λειτουργία του Mετρό στις γραμμές Σύνταγμα-Eθνική Αμυνα και Σύνταγμα-Σεπόλια, τονίζοντας ότι στους τέσσερις μήνες λειτουργίας έχει μεταφέρει 24 εκ. επιβάτες. Στη γραπτή του ομιλία υπήρχε εκτενής αναφορά στην ανάγκη δημιουργίας 
μητροπολιτικού φορέα ανάπτυξης των μεταφορών στην Αττική, την οποία όμως δεν διάβασε, όπως έκανε και με άλλες αναφορές.
 Από τα στοιχεία που παρουσιάστηκαν στην ημερίδα προκύπτουν τα εξής στοιχεία: 
 - Ως το 2020 το Mετρό θα έχει αναπτυχθεί κατά 66 χιλιόμετρα και θα φθάνει συνολικά τα 106. Εκτός από τις επεκτάσεις από τα Σεπόλια ώς την οδό Θηβών, από 
το Βοτανικό ώς το Αιγάλεω και το σταθμό Εθνική Αμυνα ώς το Σταυρό Αγίας Παρασκευής, συνολικού μήκους 13 χιλιομέτρων, που έχουν ενταχθεί στο Γ' ΚΠΣ, προβλέπονται επεκτάσεις προς Γλυφάδα, Πετρούπολη και προς το νέο αεροδρόμιο, στα Σπάτα. Επίσης η γραμμή από το Αιγάλεω θα συνεχίσει ώς τον Πειραιά, μέσω Κορυδαλλού και Νίκαιας. Σχεδιάζεται επίσης νέα διακλάδωση από το σταθμό της Πανόρμου ώς τον Παράδεισο Αμαρουσίου, μέσω της λεωφόρου Κηφισίας. 
 - Το τραμ προβλέπεται να αναπτυχθεί σε τέσσερις διαδρομές, συνολικού μήκους 46 
χιλιομέτρων, προς Ζωγράφου-Παγκράτι-Νέα Σμύρνη-Παλιό Φάληρο, προς Πατήσια, προς Κερατσίνι-Πέραμα-Σαλαμίνα και προς τους δυτικούς δήμους.
 - Το δίκτυο του προαστιακού θα έχει μήκος 214 χιλιόμετρα και θα δημιουργηθεί στη σημερινή σιδηροδρομική γραμμή Πειραιά-Μενιδίου, από όπου στη συνέχεια θα διακλαδώνεται προς Χαλκίδα και Λουτράκι, καθώς και κατά μήκος της Αττικής Οδού 
 - Το οδικό σύστημα θα περιλαμβάνει τέσσερις δακτυλίους, τον σημερινό εσωτερικό, τον υπό διαμόρφωση εξωτερικό, τον ενδιάμεσο, που θα συνδέσει την Κατεχάκη με την Πικροδάφνης, καθώς και τον περιφερειακό που θα ξεπερνά τα όρια 
του Λεκανοπεδίου. Το συνολικό μήκος των νέων αξόνων ανέρχεται σε 264 χιλιόμετρα.
 Οι εργασίες της ημερίδας άνοιξαν με ομιλία του προέδρου της «Αττικό Μετρό» Λ. Κίκηρα, καθώς και χαιρετισμούς του υφυπουργού Μεταφορών Αλ. Βούλγαρη και του προέδρου των συγκοινωνιολόγων Γ. Γιαννή.
