 Επί 78 ημέρες το ΝΑΤΟ βομβάρδιζε το Κοσσυφοπέδιο και τη Σερβία, όμως τα αποτελέσματα πολύ απέχουν από αυτά που προσπάθησαν να παρουσιάσουν οι υπηρεσίες του και το αμερικανικό Πεντάγωνο, το οποίο προσπάθησε να «θάψει» τις αναφορές για πενιχρά αποτελέσματα, σύμφωνα με έρευνα του αμερικανικού περιοδικού «Νιούσγουικ».
 Αρχικά, το ΝΑΤΟ και το Πεντάγωνο ισχυρίζοταν ότι καταστράφηκαν πάνω από 120 άρματα μάχης του γιουγκοσλαβικού στρατού, 220 θωρακισμένα οχήματα μεταφοράς προσωπικού και 450 πυροβόλα.
 «Θέσαμε εκτός μάχης τις γιουγκοσλαβικές ένοπλες δυνάμεις στο Κοσσυφοπέδιο, καταστρέφοντας πάνω από το ήμισυ του πυροβολικού τους και το ένα τρίτο των θωρακισμένων οχημάτων τους», δήλωνε ο Αμερικανός υπουργός Αμύνης, Ουίλιαμ Κοέν.
 Ομως, σύμφωνα με το «Νιούσγουικ», οι ειδικές ομάδες που εστάλησαν στο Κοσσυφοπέδιο μετά τη λήξη των συγκρούσεων, διαπίστωσαν ότι τα άρματα μάχης που καταστράφηκαν δεν ξεπερνούσαν τα 14 από τα 350 που διέθετε στην περιοχή ο γιουγκοσλαβικός στρατός, μόνο 18 θωρακισμένα οχήματα μεταφοράς προσωπικού και 20 πυροβόλα. Σε έκθεσή τους προς το αμερικανικό Πεντάγωνο παρατήρησαν ότι αυτή η αποτυχία στην καταστροφή κινητών στόχων (σε αντίθεση με την επιτυχία στην καταστροφή σταθερών εγκαταστάσεων) οφείλεται στο μεγάλο ύψος ασφαλείας στο οποίο πετούσαν τα αεροσκάφη και στα παραπλανητικά ομοιώματα που είχαν κατασκευάσει οι Σέρβοι.
 Η αντίδραση του ανώτατου διοικητή των ΝΑΤΟϊκών δυνάμεων στην Ευρώπη, στρατηγού Ουέσλι Κλαρκ, ήταν οργισμένη. «Αδύνατον. Δεν μπορώ να το πιστέψω...», αναφώνησε όταν έλαβε την έκθεση την οποία έσπευσε να θάψει.
 Το Πεντάγωνο διέταξε τη διεξαγωγή νέας έρευνας, η οποία κατέληξε σε αποτελέσματα που, αν και υπολείπονται των αρχικών προσδοκιών, πλησιάζουν περισσότερο σ' αυτές. Η νέα έκθεση ανέφερε ότι καταστράφηκαν 93 άρματα μάχης και 153 θωρακισμένα οχήματα μεταφοράς προσωπικού.
 Ομως, σύμφωνα με το αμερικανικό περιοδικό ο Βρετανός στρατηγός Ρούπερτ Σμιθ και ο Γερμανός αρχηγός του επιτελείου του Κλαρκ, Ντίτερ Στόκμαν, συμβούλευσαν τον Αμερικανό στρατηγό να μη δώσει αξία στη νέα έκθεση. Παρόμοιες επιφυλάξεις είχαν και οι αμερικανικές υπηρεσίες πληροφοριών.
 Οπως σχολιάζει το «Νιούσγουικ» με την τακτική αυτή «υπάρχει ο κίνδυνος, οι διαμορφωτές της στρατηγικής και αυτοί που παίρνουν τις πολιτικές αποφάσεις να καταστούν όμηροι μύθων, όπως αυτός των "χειρουργικών πληγμάτων". Το μάθημα του Κοσσυφοπεδίου είναι ότι ο βομβαρδισμός των πολιτικών στόχων αποδίδει, έστω και αν αυτό είναι ηθικά κατακριτέο και ανεπαρκές για την εκδίωξη από την εξουσία τυράννων όπως ο Μιλόσεβιτς. Ομως εναντίον στρατιωτικών στόχων η αποτελεσματικότητα των βομβαρδισμών από μεγάλο ύψος έχει σε μεγάλο βαθμό υπερτονισθεί».
 Το αμερικανικό υπουργείο Αμύνης διέψευσε πάντως ότι υπήρξε οποιαδήποτε παρέμβαση, υπερεκτίμηση ή υποτίμηση των αποτελεσμάτων των βομβαρδισμών στο Κοσσυφοπέδιο και ανακοίνωσε ότι η ανάλυση των αποτελεσμάτων αυτών δεν έχει ακόμη ολοκληρωθεί.
 Δεν διέψευσε όμως τα στοιχεία που ανέφερε το «Νιούσγουικ», εκτιμώντας ότι αυτά που αναφέρονται στο δημοσίευμα «είναι μια προσωρινή έκθεση προς μελέτη».
 «Ξέρετε πώς προχωράμε: στέλνουμε μιά ομάδα στο έδαφος, επιστρέφει με τα πρώτα αποτελέσματα και συνεχίζουμε την ανάλυση», είπε ο στρατηγός Κόρλεϊ, ο οποίος είχε τεθεί επικεφαλής της δεύτερης ομάδας, αυτής που ανέφερε ότι επλήγησαν 93 άρματα μάχης.
