 αφού η φωτιά στο εσωτερικό της Νέας Δημοκρατίας φούντωσε για τα καλά, ο Κώστας Καραμανλής, σε ρόλο πυροσβέστη πια, επιχειρεί να σβήσει τις εστίες που έχουν δημιουργηθεί, αλλά και προληπτικά να αντιμετωπίσει τα ενδεχόμενα αναζωπύρωσης! 
 Ετσι, συναντάει κορυφαία στελέχη, αναζητεί συμμάχους, προσπαθεί να χαμηλώσουν οι τόνοι και παράλληλα επιδιώκει να ακυρώσει τις εντυπώσεις που έχουν δημιουργηθεί. Ομως, οι κινήσεις του Κώστα Καραμανλή δεν είναι ικανές να ξεπεράσουν την κρίση στο εσωτερικό του κόμματός του, αφού πολλά μέλη της Kοινοβουλευτικής Ομάδας πνέουν μένεα για τους χειρισμούς του στο θέμα Καρατζαφέρη κι εκτιμούν πως ο πρόεδρος της Ν.Δ. πρέπει να κάνει κάποιες θεαματικές κινήσεις που θα του δώσουν και πάλι την πρωτοβουλία.
 Σε συνέχεια της προχθεσινής συνάντησής του με τον Απ. Ανδρεουλάκο, χθες, ο Κ. Καραμανλής συνάντησε τον Πάνο Καμμένο, μια συνάντηση προειδοποιητικού χαρακτήρα, μη τυχόν και ο βουλευτής εκφράσει δημόσια απόψεις ανάλογες με αυτές του Γ. Καρατζαφέρη. Πάντως, στην παρούσα τουλάχιστον φάση, ο Π. Καμμένος δεν έχει τέτοια διάθεση και αυτό διαμήνυσε και στον πρόεδρο του κόμματος. Ο K. Καραμανλής, εξάλλου, προσπαθεί να δώσει προς τα έξω την εικόνα του αρχηγού που θεωρεί το θέμα Καρατζαφέρη λήξαν και σκοπεύει να ασχοληθεί από εδώ και στο εξής με το έργο της κυβέρνησης και τον έλεγχό της. Ετσι, συνάντησε χθες την Ντόρα Μπακογιάννη, τομεάρχη για θέματα άμυνας και εξωτερικών και με την παρουσία του Π. Μολυβιάτη και Γ. Βαληνάκη συζήτησαν τα θέματα αυτά.
 Ανάλογη συνάντηση είχε και με τον τομεάρχη Β. Πολύδωρα και από Δευτέρα θα ακολουθήσουν ανάλογες συναντήσεις με τους υπόλοιπους τομεάρχες με θέματα πάντα της αρμοδιότητάς τους.
 Η προσπάθεια αυτή του προέδρου της Ν.Δ., όμως, δεν είναι ικανή από μόνη της να αντιμετωπίσει το πρόβλημα, το οποίο για πολλούς στη Ν.Δ. εστιάζεται στο πρόσωπο του εκπροσώπου του κόμματος, ο οποίος στην προκειμένη περίπτωση λειτουργεί ως «σάκος του μποξ». Ακόμη και για θέματα που δεν έχει ευθύνη, δέχεται ισχυρότατες βολές. Ετσι, βρέθηκε στο στόχαστρο κάποιων βαρόνων, όχι μόνο για επικοινωνιακά λάθη και λάθη τακτικής, όχι μόνο επειδή θεωρούν ότι έχει αναχθεί σε νούμερο δύο του κόμματος, αλλά του χρεώνουν ακόμη και την κίνηση Καραμανλή με την τηλεοπτική αποπομπή Καρατζαφέρη. Μια προσωρινή διέξοδος για τον πρόεδρο της Ν.Δ. είναι ο «τεμαχισμός» των αρμοδιοτήτων Σπηλιωτόπουλου.
 Αυτό σημαίνει ότι ο κάθε τομεάρχης θα κάνει δημόσιες δηλώσεις για θέματα της αρμοδιότητάς του και ο εκπρόσωπος θα περιοριστεί να εκφράζει τις θέσεις του προέδρου του κόμματος.
 Ο πρωταγωνιστής της υπόθεσης, πάντως, Γ. Καρατζαφέρης συνεχίζει την αντιπαράθεσή του με την ηγεσία του κόμματος και χθες βράδυ προχώρησε και σε μια απρέπεια. Απαντώντας στις βολές που δέχθηκε από τον Μ. Εβερτ, αναφέρθηκε στο πρόβλημα υγείας του πρώην προέδρου της Ν.Δ. με το γνωστό ειρωνικό ύφος του! 
 Νηνεμία πάντως, προς το παρόν, επικρατεί στα άλλα δύο μέτωπα που άνοιξαν με αφορμή την υπόθεση αυτή. Αυτό των βαρόνων κι εκείνο του Κ. Μητσοτάκη. Οι βαρόνοι-μέλη του Πειθαρχικού δεν έδωσαν προς το παρόν συνέχεια στο θέμα, εν τούτοις η ενόχλησή τους για τους χειρισμούς Καραμανλή είναι πασιφανής. Θεωρούν απαράδεκτο ο πρόεδρος της Ν.Δ. να αποπέμπει από τηλεοράσεως το βουλευτή και μετά να τους καλεί να τον διαγράψουν και εκεί εστιάζεται η διαφωνία τους. Η πλευρά του επίτιμου προέδρου του κόμματος, με εξαίρεση τα δύο περιστατικά που σημειώθηκαν στη Βουλή, τηρεί σιωπή προς το παρόν, εντούτοις παραμένει στις πάγιες θέσεις της, ότι η υπόθεση των διαγραφών μπορεί να δημιουργήσει ένα κόμμα στα μέτρα του Κ. Καραμανλή, εν τούτοις θα ελαχιστοποιήσει τις ελπίδες για μελλοντική ανάληψη της διακυβέρνησης της χώρας.
 Συνάντηση με τον K. Mητσοτάκη επεδίωξε να έχει χθες στη Bουλή ο διαγραφείς από τη N.Δ., ανεξάρτητος πλέον, βουλευτής Γ. Kαρατζαφέρης. Ο βουλευτής μπήκε στο γραφείο τυο επίτιμου στη Bουλή, αλλά δεν έμεινε περισσότερο από δύο λεπτά αφού, σύμφωνα με πληροφορίες, ο κ. Mητσοτάκης του είπε πως δεν είχε χρόνο να συζητήσουν.
 Ωστόσο, φραστικός διαπληκτισμός σημειώθηκε στο καφενείο του Kοινοβουλίου μεταξύ του K. Mητσοτάκη και του βουλευτή της N.Δ. Γ. Kαλατζή, με αφορμή επικριτικές δηλώσεις του τελευταίου σχετικά με τη θέση του επίτιμου για τη διαγραφή Kαρατζαφέρη.
 Ο K. Mητσοτάκης φέρεται να είπε στον βουλευτή: «κ. Γιώργο δεν σας επιτρέπω να μιλάτε έτσι για μένα. Mην ξεχνάτε τι έχω κάνει εγώ για σας στο παρελθόν» (σ.σ. 
εννοούσε προφανώς ότι τον είχε διορίσει νομάρχη επί πρωθυπουργίας του). Ο επίτιμος αποχώρησε και η Nτόρα Mπακογιάννη, που ήταν παρούσα, είπε στον κ. Kαλατζή: «Στο έλεγα ότι θα σε καταδικάσει».
