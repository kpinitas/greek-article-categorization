 Τη γλώσσα των συναινέσεων, των συμμαχιών και των νέων συσπειρώσεων μίλησε χθες στην Κεντρική Επιτροπή του ΠΑΣΟΚ ο Κώστας Σημίτης, εκφράζοντας τις σκέψεις και τους προβληματισμούς του και τα σχεδιά του για τη μελλοντική πορεία του κόμματος.
 Mίλησε για ένα σύγχρονο συνασπισμό εξουσίας των δυνάμεων του σοσιαλισμού και της Kεντροαριστεράς, εξήγγειλε διάλογο με την κοινωνία προς την κατεύθυνση των συναινέσεων και προϊδέασε για ριζικές αλλαγές στο ΠΑΣΟΚ σε πρόσωπα και πολιτικές.
 Ο πρωθυπουργός μίλησε για ανανέωση και διεύρυνση του κόμματος, υπεραμύνθηκε της αντιμετώπισης των «παθογενειών» του, των «φατριασμών, των συντεχνιασμών και των αντιλήψεων επετηρίδας» ενώ καθόρισε ως ζωτική ανάγκη τη διαμόρφωση της ιδεολογικής και πολιτικής φυσιογνωμίας του. 
 Οπως είπε, η διαδικασία οργανωτικής και πολιτικής μετεξέλιξης και επανίδρυσης του ΠΑΣΟΚ θα ολοκληρωθεί το 2002 στο συνέδριο, προσδιόρισε όμως ως μαγικές λέξεις για την επίτευξη αυτού του στόχου την «αναβάθμιση, τη διεύρυνση και τη συνεχή ανανέωση σε στελέχη».
 Αυτοί είναι οι οροι -είπε- που θα εξασφαλίσουν στο ΠΑΣΟΚ τη νίκη και στις επόμενες εκλογικές αναμετρήσεις, αλλά και τη συνέχιση της ύπαρξής του ως «ενιαίο μεγάλο και πλειοψηφικό ΠΑΣΟΚ» γιατί «η αδράνεια είναι φθορά και συνταγή ήττας» και ένα «κίνημα αλλαγής δεν μπορεί να παρουσιάζει συνεχώς το ίδιο πρόσωπο». 
 Ο K. Σημίτης καθόρισε ως μια ακόμη ζωτική ανάγκη για το ΠΑΣΟΚ «τη συνδιαμόρφωση ενός σύγχρονου συνασπισμού εξουσίας όλων των δυνάμεων του δημοκρατικού σοσιαλισμού, της Kεντροαριστεράς, του εκσυγχρονισμού και της ευρωπαϊκής προοπτικής» και προσδιόρισε ως ουσία της επιδίωξης του κόμματος «να εκφράσει εμπλουτισμένο με ιδέες, στελέχη και πολιτική και σε μια ευρύτερη κοινωνική προοδευτική πλειοψηφία τις δυνάμεις της εργασίας, της παραγωγής, της διανόησης, του πολιτισμού και της οικολογίας και να οικοδομήσει νέες συσπειρώσεις». Προς αυτή την κατεύθυνση κήρυξε επί της ουσίας την έναρξη ενός διαλόγου με την κοινωνία σε όλα τα επίπεδα για τη διαμόρφωση -όπως είπε- των αναγκαίων συσπειρώσεων, συμμαχιών και συναινέσεων.
 Ολα αυτά όμως υπό την ηγεμονικό ρόλο του ΠΑΣΟΚ καθώς θεωρεί ως απαραίτητο συστατικό επιτυχίας αυτών των διαδικασιών όχι μόνο τη διατήρηση, αλλά και την «ενίσχυση της ηγεμονικής πολιτικής θέσης του ΠΑΣΟΚ με συνεχή διαμόρφωση της ιδεολογίας του, πολιτική συζήτηση και αναζήτηση νέων λύσεων».
 Επίσης, μίλησε για παθογένειες στο κόμμα που εμποδίζουν την πολιτική να έρθει στο προσκήνιο και τον κομματικό μηχανισμό να διαδραματίσει το ρόλο του και τόνισε ότι πρέπει να αντιμετωπισθούν δημοσιοϋπαλληλικές αντιλήψεις, αντιλήψεις επετηρίδας και καταστάσεις που παραπέμπουν σε κατεστημένες νοοτροπίες. Υποστήριξε δηλαδή ότι στην εκλογική μάχη φάνηκαν οι αδυναμίες του ΠΑΣΟΚ που είναι η εσωστρέφεια, η απόσταση από τα προβλήματα της κοινωνίας, η φθορά που έχει η διαχείριση της εξουσίας, οι προσωπικές στρατηγικές, οι άγονες προσωπικές αντιπαραθέσεις, τα συμπτώματα αλαζονείας ορισμένων στελεχών. 
 -Επιτέθηκε στη Ν.Δ. ότι προσπάθησε προεκλογικά να παραπλανήσει το λαό ότι είναι ένα κόμμα του μεσαίου χώρου σαν να μην υπήρξε ποτέ Δεξιά στην Ελλάδα.
 -Αμφισβήτησε τον όρο «μεσαίος χώρος», καθώς είπε ότι δεν είναι πολιτικός όρος. Στην ελληνική πολιτική ζωή -είπε- υπήρχε και υπάρχει το πολιτικό κοινωνικό Kέντρο με το οποίο η Δεξιά με τις διάφορες μορφές της είχε πάντα συνεχή αντιπαράθεση και διαμάχη.
 - Eπισήμανε ότι η κατάργηση των διαχωριστικών γραμμών που εξήγγειλε ο κ. Καραμανλής σκοντάφτει στους νεοφιλελεύθερους, στους φιλοβασιλικούς και ακροδεξιούς, στους ρεβανσιστές της Δεξιάς.
 Το ΠΑΣΟΚ πρέπει να ανοίξει από τώρα το «πελώριο θέμα» της ανασύνθεσης του ευρύτερου προοδευτικού χώρου, είπε στην ομιλία του ο γραμματέας της Κ.Ε. Κώστας Σκανδαλίδης. Τόνισε ότι απέναντι στο «δικομματισμό» και τη θεωρία της εναλλαγής δυο μεγάλων κομμάτων η απάντηση του ΠΑΣΟΚ πρέπει να είναι η διαμόρφωση μιας νέας προοδευτικής πολιτικής και κοινωνικής πλειοψηφίας που: Δεν θα διακατέχεται από το σύνδρομο της μονοκομματικής αντίληψης. Διευρύνει συνεχώς τη βάση της. Οροθετείται με σαφήνεια απέναντι στην συντηρητική πρόταση. Διασφαλίζει τη συνύπαρξη διαφορετικών τάσεων στο εσωτερικό της. Ο κ. Σκανδαλίδης, είπε ότι η διπολική αντιπαράθεση δεν σημαίνει κατ' ανάγκη δικομματικό σύστημα ούτε μονοκομματική αντίληψη στην άσκηση της εξουσίας, αλλά γίνεται με την συμβολή των δυνάμεων που συστρατεύονται στις σύγχρονες ανάγκες. 
  Την κατοχύρωση και λειτουργία τάσεων στο ΠΑΣΟΚ ζητεί με την παρέμβασή του στην Κ.Ε. το μέλος της Αντώνης Κοτσακάς. Είναι η μόνη απόφαση -σημειώνει - που μπορεί να ενεργοποιήσει τους αδιάφορους πολίτες και να οδηγήσει σε συνθέσεις.
