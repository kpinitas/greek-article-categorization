 Κονταίνουν οι νέες οικοδομές, κυρίως στα προάστια, όπου ίσχυε το λεγόμενο «πανταχόθεν ελεύθερο» σύστημα δόμησης. Το υπουργείο ΠΕΧΩΔΕ, σύμφωνα με πληροφορίες, έχει επεξεργαστεί ρύθμιση με την οποία θα μειώνονται τα ύψη των νέων κτιρίων κατά 10%, κατά μέσο όρο.
 Οι σχετικές διατάξεις βρίσκονται στην τελική επεξεργασία, με στόχο να ενταχθούν ως τροπολογία στο νομοσχέδιο για το Γενικό Οικοδομικό Κανονισμό (ΓΟΚ), που έχει κατατεθεί για ψήφιση στη Βουλή. Δεν αποκλείεται όμως να ενσωματωθούν σε επόμενο νομοσχέδιο του ίδιου υπουργείου, πιθανότατα σε αυτό που θα ρυθμίζει ζητήματα μεταφοράς συντελεστή δόμησης.
 Μείωση του ύψους γίνεται εμμέσως και σε περιοχές του κέντρου των πόλεων, αφού το νομοσχέδιο για τον ΓΟΚ προβλέπει περιορισμούς και για ακίνητα που βρίσκονται γύρω από παραδοσιακά ή διατηρητέα, σε μια προσπάθεια να υπάρχει καλύτερη, κατά το δυνατόν ενιαία, εικόνα. Θεσπίζεται η δυνατότητα μεταφοράς συντελεστή δόμησης και για όμορα κτίρια, με στόχο να μη χτίζονται μεγαθήρια δίπλα σε παραδοσιακά και διατηρητέα κτίρια, τα οποία συνήθως έχουν δύο ορόφους.
 Με βάση το σημερινό σύστημα υπολογισμού, το ύψος μιας νέας οικοδομής υπολογίζεται από δύο παραμέτρους: 
 _ Το πλάτος του δρόμου όπου βρίσκεται η πρόσοψη του κτιρίου. Το τελικό ύψος της οικοδομής είναι 1, 5 φορά μεγαλύτερο από το πλάτος του δρόμου, περιλαμβανομένου και του πεζοδρομίου. Οταν το σχέδιο προβλέπει προκήπιο, τότε το πλάτος του προσμετράται στο συνολικό πλάτος. Για παράδειγμα, αν το πλάτος του δρόμου είναι 10 μέτρα και τα δύο (δεξιά και αριστερά) πεζοδρόμια 2 μέτρα, τότε το ύψος της οικοδομής ορίζεται στα 18 μέτρα. Αν υπάρχει και προκήπιο πλάτους 4 μέτρων, τότε η οικοδομή θα έχει ύψος 24 μέτρα. Αξίζει να σημειωθεί ότι το ύψος αυτό αναφέρεται στην πρόσοψη του κτιρίου. Στην πράξη υπάρχει η δυνατότητα να αυξηθεί νόμιμα το ύψος, αν η νέα οικοδομή δεν ακουμπά στην οικοδομική γραμμή, αλλά έχει τραβηχτεί λίγο πιo μέσα.
 _ Το συντελεστή δόμησης που έχει καθοριστεί για κάθε περιοχή. Υπάρχει πίνακας (βλέπε δίπλα) με τα επιτροπόμενα ύψη σε συνάρτηση με το συντελεστή δόμησης.
 Η πρώτη παράμετρος υπολογισμού με τις νέες ρυθμίσεις θα παραμείνει ως έχει. Θα απαλειφθεί η δυνατότητα αύξησης του ύψους για κτίρια που οικοδομούνται μέσα από την οικοδομική γραμμή. Στη δεύτερη, όμως, θα υπάρχει γενική μείωση από 5 έως και 15%, που μεταφράζεται σε 10% κατά μέσο όρο.
 Στη μείωση του ύψους των νέων οικοδομών αποβλέπει και το άρθρο 5 του νομοσχεδίου για τον ΓΟΚ, το οποίο ορίζει ότι το υπόγειο ή ο λεγόμενος «ηλεκτρομηχανολογικός όροφος» -το «παραθυράκι» που επέτρεπε τη νόμιμη αύξηση της οικοδομής κατά έναν όροφο- δεν μπορεί να υπερβαίνει τα 3 μέτρα. Για ειδικά κτίρια, για τα οποία απαιτείται άδεια φορέα για τη λειτουργία τους, το ύψος αυτού του ορόφου δεν θα μπορεί να υπερβαίνει τα 2, 2 μέτρα και αυτό ύστερα από εισήγηση του αρμόδιου συμβουλίου και απόφαση του περιφερειάρχη.
 Με άλλη διάταξη τροποποιείται το άρθρο 9 του σημερινού ΓΟΚ και ορίζεται ότι το μέγιστο ύψος του κτιρίου σε κάθε σημείο των όψεών του μετριέται από την οριστική στάθμη του εδάφους του οικοπέδου ή από τη στάθμη του πεζοδρομίου, αν το κτίριο έχει χτιστεί επί της ρυμοτομικής γραμμής και αυτή ταυτίζεται με την οικοδομική γραμμή. Ειδική μνεία γίνεται για την μέτρηση του ύψους κτιρίων που έχουν εσοχή (ρετιρέ). Με αυτές τις ρυθμίσεις κλείνουν τα «παραθυράκια» που επέτρεπαν στους κατασκευαστές να αυξάνουν τους ορόφους εκμεταλλευόμενοι την κλίση του εδάφους.
