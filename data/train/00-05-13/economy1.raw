 Τα επίπεδα των 4.600 μονάδων διερεύνησε χθες η χρηματιστηριακή αγορά και, όπως εκτιμούν οι αναλυτές, στην περίπτωση που συνεχιστεί το καλό κλίμα, ενδέχεται τα όρια αυτά να αποτελέσουν μια καλή βάση για ανέλιξη προς τις 5.000 με 5.200 μονάδες. 
 Οι ίδιοι παράγοντες υπογραμμίζουν ότι εάν δεν υφίσταντο πιέσεις οι μετοχές του ΟΤΕ και της Εθνικής Τράπεζας, εξαιτίας της διαφοράς τιμής μεταξύ των αγορών της Αθήνας και της Νέας Υόρκης και των κινήσεων εξισορρόπησης που γίνονται (arbitrage), τότε ο γενικός δείκτης θα είχε ήδη διασφαλίσει τα επίπεδα των 4.800 μονάδων. 
 Η διαμόρφωση του δείκτη, πάντως, έχει περάσει αυτές τις ημέρες σε δεύτερη μοίρα, καθώς τα κέρδη που δεν μπορούν να του προσφέρουν τα blue chips αντικαθίστανται και με το παραπάνω από εκείνα που δίδει η θεαματική ανάκαμψη των μετοχών της μικρής και μεσαίας κεφαλαιοποίησης. 
 Είναι ενδεικτικό ότι την εβδομάδα που ολοκληρώθηκε χθες χρηματιστηριακά, μετοχές με σημαντικό ειδικό βάρος στη διαμόρφωση του γενικού δείκτη, όπως αυτές των Ελληνικών Πετρελαίων, του ΟΤΕ, της Πάναφον, αλλά και άλλοι τίτλοι της υψηλής κεφαλαιοποίησης, όπως η ΕΤΒΑ, η ΕΤΕΒΑ, η Τράπεζα Ελλάδος κ.ο.κ, εμφάνισαν μικρές απώλειες, αφήνοντας όλο το ζωτικό χώρο σε περιφερειακές μετοχές. 
 Στην πρώτη «πεντάδα» των καλύτερων αποδόσεων ξεχωρίζει κανείς την Εσκιμό (+
58%), τους Κυλινδρόμυλους Παπαφίλη (49%), την Ευρωπαϊκή Τεχνική (47%), και τη Ρεμέκ (40%), μετοχές δηλαδή που καθόλο το προηγούμενο διάστημα είχαν δεχθεί ισχυρές πιέσεις, με τις απώλειές τους να φθάνουν έως και το 70% ή 80% της αξίας τους. 
 Δεδομένης της ολοένα και μεγαλύτερης ενίσχυσης του τζίρου των ημερήσιων συναλλαγών, που αισίως ξεπέρασε χθες τα 220 δισ. δρχ., παρατηρητές της αγοράς εκτιμούν ότι έχει αναπτυχθεί δυναμική ανόδου, η οποία είναι πολύ πιθανόν από την ερχόμενη εβδομάδα να διαχυθεί και σε κλάδους οι οποίοι δεν συμμετείχαν ενεργά στην άνοδο, όπως ο τραπεζικός, ο βιομηχανικός και αυτός της πληροφορικής. 
 Μια τέτοια μετατόπιση του ενδιαφέροντος, πάντως, θα λειτουργούσε ως ασφαλιστική δικλίδα για τη διακράτηση των κερδών του δείκτη σε επίπεδα άνω των 4.600 μονάδων, δημιουργώντας παράλληλα προϋποθέσεις για περαιτέρω ενίσχυση. 
 Σε μια τέτοια πορεία, βέβαια, δεν αποκλείεται καθόλου ένα «κράτημα» της αγοράς, εξέλιξη την οποία θεωρούν ως περίπου αναγκαία οι αναλυτές, προκειμένου να ενισχυθούν όσο το δυνατόν περισσότερο τα θεμέλια της όποιας μελλοντικής ανέλιξης. 
 Από τη Δευτέρα πάντως τίθεται σε ισχύ το 10λεπτο για τη διαμόρφωση των τελικών τιμών των μετοχών, μέτρο το οποίο εκτιμάται ότι θα λειτουργήσει θετικά στην παρούσα περίοδο, δεδομένου ότι η ανοδική κίνηση των μετοχών θα μπορεί να επιτυγχάνεται από πλευράς επενδυτών και επιχειρηματιών που θέλουν να στηρίξουν τις δικές τους μετοχές, με λιγότερα κεφάλαια από ό,τι σήμερα. 
 Τέλος, την ερχόμενη εβδομάδα αναμένεται να κατατεθούν στη Βουλή οι νομοθετικές διατάξεις που έχει εξαγγείλει η Επιτροπή Kεφαλαιαγοράς για τη θωράκιση του Xρηματιστηρίου.
