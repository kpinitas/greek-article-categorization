 Ο ΓEPMANΟΣ υπουργός Eξωτερικών εκφράζει το «προσωπικό του όραμα»
 Μια «Ευρωπαϊκή Ομοσπονδία» με πυρήνα «τις χώρες της πρωτοπορίας», με δικό της Σύνταγμα, κυβέρνηση και Kοινοβούλιο παρουσίασε χθες ως «προσωπικό όραμα» ο Γερμανός υπουργός Εξωτερικών, Γιόσκα Φίσερ. Γερμανός διπλωμάτης όμως επισήμανε ότι το θέμα αυτό συζητείται εδώ και ένα χρόνο με τη Γαλλία και ότι το Παρίσι ήταν ενημερωμένο εκ των προτέρων για τις χθεσινές δηλώσεις του Φίσερ.
 «Οι φόβοι και οι συνταγές του 19ου αιώνα δεν μπορούν να λύσουν τα προβλήμστα του 21ου αιώνα», είπε ο Φίσερ κατά τη διάρκεια ομιλίας του στο Πανεπιστήμιο Χούμπολτ του Βερολίνου.
 Κατά τον Γερμανό υπουργό Εξωτερικών, μια Ευρωπαϊκή Ομοσπονδία θα επιτρέψει την επέκταση προς Ανατολάς, η οποία είναι απαραίτητη για την ειρήνη στην Ευρώπη. Οπως τόνισε, αυτό δεν σημαίνει μια πλήρη εγκατάλειψη της εθνικής κυριαρχίας, καθώς το Σύνταγμα της ομοσπονδίας θα προσδιορίζει με σαφήνεια ποιο είδος αποφάσεων θα λαμβάνεται σε ευρωπαϊκό και ποιο σε εθνικό επίπεδο.
 Προκειμένου να εκφράζει τις εθνικές ιδιαιτερότητες, το Kοινοβούλιο θα αποτελείται από δύο σώματα: το ένα θα αποτελείται από βουλευτές που θα προέρχονται από τα εθνικά κοινοβούλια και το άλλο, ως ένα είδος Γερουσίας, θα αποτελείται από εκπροσώπους των χωρών - μελών, οι οποίοι θα διαθέτουν αριθμό ψήφων ανάλογα με τον πληθυσμό των χωρών που εκπροσωπούν.
 Ο Φίσερ μίλησε ακόμη για έναν πυρήνα της Ε.Ε. στον οποίο θα ανήκουν τα κράτη - μέλη «της πρωτοπορίας» τα οποία έχουν τη βούληση να προχωρήσουν ταχύτερα στην ευρωπαϊκή ολοκλήρωση. Γερμανοί διπλωμάτες δήλωσαν σχετικά ότι θα είναι μια λέσχη εθελοντικής συμμετοχής, η οποία θα είναι ανοιχτή για όλα τα μέλη.
 Ο Γερμανός υπουργός τόνισε ότι οι θέσεις του δεν αποτελούν θέση της γερμανικής κυβέρνησης αλλά αποτελούν συμβολή στον προβληματισμό για την ευρωπαϊκή ολοκλήρωση. Πρόκειται για προτάσεις σχετικά με τις μακροπρόθεσμες προοπτικές «πολύ πέραν της επόμενης δεκαετίας και της διακυβερνητικής διάσκεψης», είπε.
 Παρατήρησε ακόμη ότι «όπως μέχρι τώρα, μετά το τέλος του τελευταίου Παγκοσμίου Πολέμου -που κατέστη, όπως σχεδόν πάντα, ένας γαλλογερμανικός πόλεμος, εναπόκειται στη Γαλλία και τη Γερμανία να οικοδομήσουν αυτή τη νέα φάση της Eυρωπαϊκής Eνωσης, τη φάση της διεύρυνσης προς Aνατολάς και της επίτευξης πολιτικής ολοκλήρωσης».
 Σε συνέντευξη που δημοσιεύεται στη γερμανική εφημερίδα «Φρανκφούρτερ Αλγκεμάινε Τσάιτουνγ», ο πρώην πρόεδρος της Ευρωπαϊκής Επιτροπής, Ζακ Ντελόρ, δήλωσε ότι η Γερμανία, η Γαλλία, η Ιταλία, το Λουξεμβούργο, το Βέλγιο και η Ολλανδία αποτελούν την «εμπροσθοφυλακή της Ευρώπης» σε ό,τι αφορά την επιτάχυνση της διαδικασίας πολιτικής ολοκλήρωσης.
