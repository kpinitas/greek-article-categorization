 Ο νεοφιλελευθερισμός είναι το όραμα του Βλαντιμίρ Πούτιν για τη ρωσική οικονομία, σύμφωνα με το οικονομικό του πρόγραμμα που έχει στόχο τον «εκσυγχρονισμό», καθώς και τη «διασφάλιση του δικαιώματος της ιδιοκτησίας και ίσων όρων ανταγωνισμού για όλους».
 Αποσπάσματα του προγράμματος δημοσιεύτηκαν χθες σε όλο το ρωσικό Τύπο. Δίνοντας τον τόνο του φιλελευθερισμού, η εφημερίδα «Κομερσάντ» έγραψε ότι στόχος του προγράμματος είναι «να αρθούν όλα τα διοικητικά εμπόδια που φρενάρουν τις επιχειρήσεις». Αποκλείονται οι «άγριες εθνικοποιήσεις» ενώ «τα προνόμια που έχουν δοθεί στα φυσικά μονοπώλια πρέπει να μειωθούν και στη συνέχεια να καταργηθούν», έγραψε η εφημερίδα. Σύμφωνα με το κείμενο που δημοσιεύτηκε για το πρόγραμμα «η εκτελεστική εξουσία δεν πρέπει να παίρνει το μέρος υπέρ ορισμένων οικονομικών παραγόντων» και το κράτος θα πρέπει «να απομακρυνθεί σταδιακά από την πρακτική υπερβολικής επέμβασης στον κόσμο των επιχειρήσεων».
 Για τη μεταρρύθμιση του τραπεζικού συστήματος, θα πρέπει «να περιοριστούν γρήγορα όλοι οι πιστωτικοί οργανισμοί» που είναι σε καθεστώς ημιπτώχευσης και «αυτοί που δίνουν ψεύτικες πληροφορίες για την οικονομική κατάσταση», να μειωθεί δραστικά ο αριθμός των τραπεζών που μπορούν να λειτουργούν με ξένο συνάλλαγμα και να γίνει πλήρης επαλήθευση της οικονομικής κατάστασης των 100 μεγαλύτερων τραπεζών της χώρας. Στο φορολογικό τομέα το πρόγραμμα προβλέπει ενιαίο φόρο εισοδήματος φυσικών προσώπων 12%, μείωση του φόρου κύκλου εργασιών και αντιστοίχως αναδιάρθρωση του φόρου κερδών (ενώ προβλέπονται πρόσθετες μειώσεις για τα έξοδα διαφήμισης και εκπαίδευσης προσωπικού) καθώς και μείωση του φόρου εισαγωγών - εξαγωγών. Από το πρόγραμμα αναμένεται να προκύψει ετήσια αύξηση 5-6% του ΑΕΠ, επί δέκα χρόνια. Η τελική μορφή του προγράμματος δεν θα είναι έτοιμη παρά στα τέλη Μαΐου με τη νέα κυβέρνηση, δήλωσε στην «Κομερσάντ» ο Γκουέρμαν Γκρεφ, διευθυντής του Κέντρου Στρατηγικών Μελετών, το οποίο εκπόνησε το οικονομικό πρόγραμμα για λογαριασμό του Πούτιν. Οι αναλυτές εκτιμούν ότι παρά τις όποιες αλλαγές γίνουν ακόμη στο πρόγραμμα, δεν θα χαθεί ο φιλελεύθερος χαρακτήρας του.
 Ο ρωσικός Τύπος εξέφρασε χθες την εκτίμηση ότι οι κινήσεις με τις οποίες το Κρεμλίνο ξαναπήρε τον έλεγχο ορισμένων περιοχών, δεν είναι παρά η αρχή. Ο Πούτιν με διατάγματα ανέστειλε αποφάσεις που είχαν πάρει οι τοπικές αρχές στην Ινγκουσετία, στο Μπαρτσκορτοστάν, καθώς και στην περιοχή του Αμούρ, ως αντίθετες με την ομοσπονδιακή νομοθεσία. Ο Πούτιν πάντως δήλωσε ότι θα σεβαστεί την ελευθερία του Τύπου. Εκανε τη δήλωση, μετά τις επιθέσεις που δέχτηκε από τα μέσα ενημέρωσης για τις διώξεις εναντίον εφημερίδων και φρόντισε να ξεκαθαρίσει ότι δεν θεωρεί διώξεις τις αποφάσεις των δικαστηρίων, γιατί μπορεί να είναι αναφαίρετο το δικαίωμα ελευθερίας του λόγου, αλλά και όλοι είναι ίσοι έναντι του νόμου.
