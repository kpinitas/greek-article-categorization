 Στο...φιλότιμο και τον πληγωμένο εγωισμό των ποδοσφαιριστών του Ολυμπιακού «για την ήττα του πρώτου γύρου», ώστε να «δείξουμε ποια είναι η καλύτερη ομάδα», «χτύπησε» χθες ο Γιάννης Μαντζουράκης στην ομιλία του στου Ρέντη, εν όψει του αγώνα με τον ΟΦΗ. Ο προπονητής της πειραϊκής ομάδας αντιμετωπίζει το ματς «σαν τελικό», καθώς θεωρεί πως αν ο Ολυμπιακός φύγει την Κυριακή το βράδυ από το ΟΑΚΑ με τους τρεις βαθμούς, τότε ουσιαστικά θα έχει αγκαλιάσει το τρόπαιο του πρωταθλητή και θέλει να περάσει το ίδιο μήνυμα και στους παίκτες.
 Οι «ερυθρόλευκοι» πάντως δείχνουν να έχουν συνειδητοποιήσει την κρισιμότητα του ματς και όπως έλεγαν χθες: «Ο ΟΦΗ έχει βρει πάλι το ρυθμό του τις τελευταίες αγωνιστικές και θα έρθει στην Αθήνα να μας κάνει τη ζημιά. Λίγο έλειψε να κόψει βαθμούς από τον Παναθηναϊκό, εμάς δεν θα κυνηγήσει; ».
 Ο Μαντζουράκης γι' αυτό το λόγο ζήτησε χθες από τους ποδοσφαιριστές να παίξουν «με αποφασιστικότητα, αυτοσυγκέντρωση, ομαδικό πνεύμα και αν μπορέσουμε ένα γρήγορο γκολ, για να μας φύγει το άγχος και να κάνουμε ένα καλό ξεκίνημα». Οι «ερυθρόλευκοι» σε αυτό το προτελευταίο εντός έδρας παιχνίδι αναμένεται να έχουν στο πλευρό τους περίπου 25.000 οπαδούς του Ολυμπιακού, οι οποίοι θα επιδιώξουν να ντοπάρουν ψυχολογικά τους ποδοσφαιριστές.
 Ο «Ρουμάνος» τεχνικός του Ολυμπιακού προβληματίζεται για μία θέση στην ενδεκάδα μετά την απουσία του τιμωρημένου Λουτσιάνο, ενώ θα περιμένει μέχρι την τελευταία στιγμή και τον τραυματία Ανατολάκη. Ο Μαντζουράκης λογικά θα χρησιμοποιήσει δύο παίκτες στην επίθεση (Αλεξανδρή-Χούτο) και τέσσερις στα χαφ (θα λείπει ο Λουτσιάνο), ενώ αν δεν αγωνιστεί ο Ανατολάκης, τη θέση του στο κέντρο της άμυνας θα πάρει ο Αντζας.
 Ο 52χρονος προπονητής, εκτός απροόπτου, θα κρατήσει τον Τζιοβάνι στον πάγκο και θα του δώσει χρόνο συμμετοχής στο δεύτερο ημίχρονο, όπως και στον Καραπιάλη.
 Ο Ολυμπιακός αναμένεται να ξεκινήσει τον αγώνα με τους Ελευθερόπουλο, Αμανατίδη, Καραταΐδη, Ανατολάκη, Τζόρτζεβιτς, Πουρσανίδη, Μαυρογενίδη, Γιαννακόπουλο, Νινιάδη, Αλεξανδρή και Χούτο.
 Ο Μαντζουράκης υπολογίζει ακόμα τους Οφορίκουε, Τοχούρογλου, Αντζα και Τζιωρτζιόπουλο.
 _ Την προσεχή εβδομάδα θα ξεκινήσει η διοίκηση της επαφές με τους ποδοσφαιριστές των οποίων τα συμβόλαια λήγουν τον Ιούνιο και θέλει να τους τα ανανεώσει. Οι πρώτες επαφές αναμένεται να γίνουν με τους Καραταΐδη, Καραπιάλη και θα ακολουθήσουν οι Αλεξανδρής, Τοχούρογλου.
 Στα μέσα της επόμενης εβδομάδας αναμένεται και η συνάντηση του προπονητή με τον Σωκράτη Κόκκαλη και τον Γιώργο Λούβαρη για τα μεταγγραφικά που αφορούν την εγχώρια, αλλά και ξένη αγορά. Πληροφορίες που διέρρευσαν χθες θέλουν τον Ολυμπιακό να ολοκληρώνει όλες του τις μεταγγραφικές κινήσεις το αργότερο έως τις 20 Ιουνίου.
 _ Η ΠΑΕ Ολυμπιακός και η «Θρύλος ΑΕ» ευχαριστούν τους χρήστες του καρτοκινητού Θρύλος Α la Carte της Panafon για το ποσόν που έχει συγκεντρωθεί και πρόκειται να διατεθεί για την ανακατασκευή του Σταδίου Καραϊσκάκη.
