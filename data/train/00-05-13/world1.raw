 Σε πύρινο κλοιό συνεχίζει να βρίσκεται στο Λος Αλαμος στο Νέο Μεξικό για τρίτη ημέρα, ενώ κρίσιμη παραμένει η κατάσταση γύρω από τα πυρηνικά εργαστήρια, μετά μάλιστα την πληροφορία, που δεν επιβεβαιώθηκε επισήμως, ότι τη νύχτα της Τετάρτης προς Πέμπτη σημειώθηκαν εκεί δύο ισχυρές εκρήξεις. Περίπου χίλιοι πυροσβέστες συνεχίζουν να δίνουν άνιση μάχη με την τεράστια πυρκαγιά, που έχει αποτεφρώσει τριακόσια σπίτια και δεκάδες χιλιάδες στρέμματα γης κι έχει αναγκάσει 20.000 άτομα να εγκαταλείψουν τις εστίες τους. 
 Αυτήκοοι μάρτυρες ανέφεραν ότι άκουσαν δύο ισχυρές εκρήξεις από το σημείο όπου βρίσκονται τα πυρηνικά εργαστήρια, εκεί όπου κατασκευάστηκε η πρώτη ατομική βόμβα. Οι αρμόδιοι δεν επιβεβαίωσαν την πληροφορία και περιορίστηκαν για μία ακόμα φορά να τονίσουν ότι οι εγκαταστάσεις είναι ασφαλείς.
 Η φωτιά έκαψε ήδη λυόμενα κτίσματα των εγκαταστάσεων και χθες είχε ζώσει ένα κτίριο των εργαστηρίων, ενώ άλλες εστίες βρίσκονταν σε απόσταση τριακοσίων μέτρων από μια αποθήκη πλουτωνίου. Εκεί και σε πολυάριθμα άλλα σημεία του Λος Αλαμος συνολικά πάνω από χίλιοι πυροσβέστες κατέβαλαν τιτάνιες προσπάθειες να δημιουργήσουν αντιπυρικές ζώνες και να θέσουν υπό έλεγχο τη φωτιά, όπου μπορούσαν. Παράλληλα, συνεχιζόταν η ρίψη επιβραδυντικού υγρού υπό αντίξοες συνθήκες, καθώς η ταχύτητα των ανέμων έφτανε μέχρι και τα 100 χλμ. την ώρα.
 Η πυρκαγιά όμως έχει ήδη μετατρέψει τεράστιες εκτάσεις σε κρανίου τόπο. Από το Λος Αλαμος και τις γύρω περιοχές έχουν απομακρυνθεί πάνω από 20.000 πολίτες, οι οποίοι έχουν καταλύσει σε πρόχειρες εγκαταστάσεις του Ερυθρού Σταυρού, σε ξενοδοχεία και σε φίλους. 
 Η αμερικανική κυβέρνηση εν τω μεταξύ έδωσε χθες εντολή να γίνουν ανακρίσεις, για να διαπιστωθεί πώς τέθηκε εκτός ελέγχου η μικρή φωτιά που μπήκε για λόγους αποψίλωσης από τους αρμόδιους του Εθνικού Πάρκου κοντά στο Μπάντελιερ. Ο Μπιλ Κλίντον δήλωσε ότι οι ανακρίσεις θα βοηθήσουν να διαπιστωθεί αν υπάρχουν κυβερνητικές ευθύνες. Εξαιρετικό ενδιαφέρον παρουσιάζει η πληροφορία του «Ασοσιέιτεντ Πρες» ότι πριν οι αρμόδιοι βάλουν φωτιά για την αποψίλωση, η Εθνική Μετεωρολογική Υπηρεσία είχε στείλει φαξ στο Πάρκο, όπου αναφερόταν ότι ο κίνδυνος για να φουντώσει μια φωτιά ήταν ο μεγαλύτερος δυνατός. Ο διευθυντής του Πάρκου, Ρόι Γουίβερ, ανέλαβε την ευθύνη, αν και διευκρίνησε ότι οι αρχικές συνθήκες ήταν καλές, αλλά ξαφνικά οι άνεμοι δυνάμωσαν και η φωτιά επεκτάθηκε. Πάντως χθες ο Γουίβερ πήρε κανονική άδεια και δεν ήταν διαθέσιμος να απαντήσει αν είχε φτάσει στα χέρια του το επίμαχο φαξ. 
