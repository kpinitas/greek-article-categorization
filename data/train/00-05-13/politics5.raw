 Η κυβέρνηση παραδέχτηκε χθες ότι η Λήμνος δεν έχει περιληφθεί στη NATΟϊκή άσκηση που θα διεξαχθεί στο Αιγαίο, αλλά επιμένει ότι κάτι τέτοιο δεν δημιουργεί πρόβλημα διότι η άσκηση θα διεξαχθεί στο Νότιο Αιγαίο.
 Παρά ταύτα, αξιόπιστες πληροφορίες από NATΟϊκές πηγές αναφέρουν ότι στην ίδια NATΟϊκη άσκηση Νταϊνάμικ Μιξ, στο βόρειο Αιγαίο, έχει περιληφθεί η Ιμβρος με το ραντάρ της, ενώ αντιθέτως η γειτονική Λήμνος δεν υπάρχει. Το στοιχείο αυτό περιλαμβάνεται στο εγχειρίδιο Air Supplement, το οποίο επισήμως θα φθάσει στην Αθήνα τη Δευτέρα. 
 Ομοίως, σύμφωνα με τις ίδιες πηγές, η άσκηση περιλαμβάνει μεγάλα τμήματα της ηπειρωτικής βόρειας Ελλάδας (π.χ. χρησιμοποιείται το αεροδρόμιο της Χρυσούπολης) ενώ περιλαμβάνει θαλάσσιο χώρο που περικλείεται (με απόκλιση ορίων) από τη χερσόνησο της Kασσάνδρας, στη Xαλκιδική, τη Σκύρο, την Ιμβρο και τη Χρυσούπολη, κατά τρόπο όμως που να αποκλείεται πραγματικώς η Λήμνος και το ραντάρ της από την άσκηση, όχι όμως και η Ιμβρος...
 Σύμφωνα με τις υπάρχουσες πληροφορίες, το θέμα της ελληνικής στάσης στην NATΟϊκή άσκηση ήταν αντικείμενο μεγάλου προβληματισμού στο υπουργείο Αμύνης. Αν αληθεύουν οι πληροφορίες, το Επιτελείο του υπουργού Αμύνης εγγράφως είχε εκφράσει τη θέση του στο ΓΕΕΘΑ ότι η Λήμνος πρέπει απαραιτήτως να περιληφθεί στη NATΟϊκη άσκηση. Η απάντηση όμως του ΓΕΕΘΑ ήταν ότι η ένταξη της Λήμνου «....δεν κρίνεται πολιτικά σκόπιμη...», άποψη που επικράτησε τελικώς, αφήνοντας έτσι και την πολιτική ευθύνη στο ΓΕΕΘΑ.
 Η ελληνική κυβέρνηση επιμένει ακόμα ότι τα τουρκικά αεροσκάφη που θα πάρουν μέρος στην άσκηση υποβάλλουν σχέδια πτήσης τους, ύστερα από την έκδοση της νέας ελληνικής ΝΟΤΑΜ στις 11 Mαΐου, με την οποία χαρακτηρίζεται ως μη ισχύουσα η προηγούμενη τουρκική, που ανήγγειλε τη μη υποβολή σχεδίων πτήσεων των τουρκικών αεροσκαφών στο Αιγαίο κατά την άσκηση.
 Προχθές όμως η Αγκυρα επανέλαβε μια κίνηση «από τα παλιά», υπενθυμίζοντας ότι δεν έχει ξεχάσει την πάγια τακτική της στο Αιγαίο έστω και αν χρησιμοποιεί «ελαφρότερες» διαδικασίες και εκφράσεις. 
 Ετσι προχώρησε σε προφορικό διάβημα (σ.σ. παλιά θα ήταν γραπτό) προς τον Eλληνα πρέσβη στην Αγκυρα, το οποίο είχε δύο σκέλη.
 Η Αγκυρα διαμαρτυρήθηκε για τη συνεχιζόμενη στρατιωτική και οικονομική δραστηριότητα της Ελλάδας σε διάφορες «γεωγραφικές περιοχές» στο Αιγαίο. Επί της ουσίας πρόκειται για την ίδια τουρκική συμπεριφορά που οδήγησε στα γεγονότα των Ιμίων: Και τότε, όπως και τώρα, η ελληνική κυβέρνηση εξαγγέλλει προγράμματα για την ανάπτυξη της οικονομικής ζωής σε νησιά του Αιγαίου. (Ετσι βρίσκει αφορμή η Αγκυρα να αναζωπυρώσει μόνη της τους φόβους της ότι η Αθήνα έχει «επιτελικό σχέδιο» να δώσει οικονομική ζωή σε νησίδια και βραχονησίδες, που αυτομάτως θα αποκτήσουν υφαλοκρηπίδα, αυξάνοντας τη συνολική έκταση της ελληνικής υφαλοκρηπίδας...). Στην προχθεσινή διαμαρτυρία, η Αγκυρα περιορίστηκε να αναφερθεί σε «γεωγραφικές περιοχές», τις οποίες δεν κατονόμασε, και όχι «σε αμφισβητούμενες περιοχές», όπως έκανε στο παρελθόν...
 Το δεύτερο σκέλος της τουρκικής διαμαρτυρίας αφορούσε την αναγγελία από τον υφυπουργό Αμυνας, Δ. Αποστολάκη, περί υπηρεσιακής ετοιμότητας των πυραυλικών συστημάτων S 300, που θα καλύπτουν την ελληνική επικράτεια.
 Η ελληνική πλευρά και στα δύο σκέλη του τουρκικού διαβήματος απάντησε αρνητικώς, επιμένοντας ότι δεν συζητά θέματα που άπτονται της εθνικής κυριαρχίας της.
 Tη στιγμή που η ελληνική κυβέρνηση εξαντλεί κάθε όριο επίδειξης καλής θέλησης στο πλαίσιο της E.E. με την υποβοήθηση της τουρκικής υποψηφιότητας, η Aγκυρα προχωρεί σε αμφισβήτηση ελληνικών κυριαρχικών δικαιωμάτων, όταν η ίδια διατηρεί τόσο το casus belli όσο και τη «Στρατιά του Aιγαίου» έναντι των ελληνικών νήσων. H απόρριψη του διαβήματος της Aγκυρας δεν αρκεί. Aναμένουμε ουσιαστικότερη αντίδραση της ελληνικής κυβέρνησης, που θα πρέπει να περιλαμβάνει ενημέρωση της E.E., καθώς και τη σαφή προειδοποίηση ότι η Tουρκία θα βρεθεί αντιμέτωπη με καίρια ερωτήματα σχετικά με το πώς αντιλαμβάνεται τις αποφάσεις του Eλσίνκι. H N.Δ. θα φέρει το θέμα ενώπιον του Eυρωπαϊκού Kοινοβουλίου το συντομότερο δυνατόν».
