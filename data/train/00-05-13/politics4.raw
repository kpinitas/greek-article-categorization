 Από την κεντρική πύλη και χωρίς να σπάσουν τις αλυσίδες η Αλέκα Παπαρήγα, βουλευτές και στελέχη του ΚΚΕ μπήκαν χτες το πρωί στο λιμάνι της Θεσσαλονίκης, όπου τον τελευταίο χρόνο έχει μετατραπεί σε χώρο-σύμβολο των αντιπολεμικών κινητοποιήσεων.
 Ο λόγος της επίσκεψης ήταν η ενημέρωση για το ζήτημα της μετοχοποίησης και τα άλλα θέματα του Οργανισμού Λιμένος (ΟΛΘ), αλλά η κ. Παπαρήγα βρήκε την ευκαιρία να διαμαρτυρηθεί για το γεγονός ότι ένα μέρος του λιμανιού έχει μετατραπεί σε βάση του ΝΑΤΟ. «Πουλιούνται τα αεροδρόμια, πουλιούνται και τα λιμάνια, η Ελλάδα τίθεται σε αποκλεισμό, όχι με τα όπλα αλλά με χρηματιστηριακές διαδικασίες», σχολίασε στη συνάντηση που είχε με το γενικό διευθυντή του ΟΛΘ Δ. Παπαδόπουλο.
 Λίγο αργότερα, μιλώντας στους δημοσιογράφους, αναφέρθηκε στην άσκηση του ΝΑΤΟ «D ynamic mix». «Οι ΗΠΑ, το ΝΑΤΟ και οι Ευρωπαίοι σύμμαχοί τους -είπε- θέλουν ένα πολιτικό σκηνικό στην Ελλάδα -και κυρίως το ΠΑΣΟΚ και τη Ν.Δ.- προσαρμοσμένο πλήρως στη νέα τάξη πραγμάτων, ώστε να μην αντιδράσει στις εντάσεις και τις αντιθέσεις που θα εκδηλωθούν στα Βαλκάνια τα επόμενα χρόνια».
 Η γ.γ. του ΚΚΕ επιτέθηκε και εναντίον των «διαφημιστών» και «τραγουδιστών» της νέας τάξης πραγμάτων -που βρίσκονται στη χώρα μας- τους οποίους εντόπισε σε μέσα μαζικής ενημέρωσης, μη κυβερνητικές οργανώσεις, επιτροπές, επικοινωνιολόγους και εξαγορασμένους θύλακες.
 Παρουσίασε, επίσης, δύο απόρρητους χάρτες, που δείχνουν τις εταιρείες στις οποίες έχουν εκχωρηθεί δικαιώματα έρευνας και εκμετάλλευσης πετρελαίων στο Αιγαίο και την Αδριατική από την Ελλάδα και την Αλβανία αντιστοίχως. Για το Αιγαίο οι ελληνικές κυβερνήσεις έχουν εκχωρήσει δικαιώματα με βάση του νόμο 98 του 1975.
