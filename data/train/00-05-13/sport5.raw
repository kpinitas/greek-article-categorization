 Μπροστά στην ταραχή που πέρασε ο Ντε Μιγκέλ χθες τα ξημερώματα, ο αποψινός πρώτος μικρός τελικός της Α1 μπάσκετ, μεταξύ Ολυμπιακού - ΑΕΚ στο ΣΕΦ, θα μοιάζει στα μάτια του περισσότερο με παιχνιδάκι για μικρά παιδιά! 
 Αϋπνο, που λέτε, άφησε όλη νύχτα τον Ισπανό φόργουορντ του Ολυμπιακού η βόμβα που έσκασε στο υπόγειο γκαράζ της πολυκατοικίας του, στη Γλυφάδα. «Ξεκαθάρισμα λογαριασμών με τον ιδιοκτήτη του κτιρίου» ήταν το πόρισμα της Αστυνομίας για την επίθεση αυτή, που προκάλεσε μόνο υλικές ζημιές σε ορισμένα αυτοκίνητα και στα διαμερίσματα του πρώτου ορόφου.
 Αλλά ο Ντε Μιγκέλ τα «χρειάστηκε», έστω κι αν δεν ήταν αυτός ο στόχος των βομβιστών: «Αν και, ως Ισπανός, ξέρω καλά από τέτοιες βομβιστικές επιθέσεις, ομολογώ ότι δυσκολεύτηκα πολύ να ξεπεράσω αυτό το σοκ»! 
 Ξεχάστηκε μόνο όταν πήγε στο γήπεδο για την τελευταία διπλή προπόνηση του Ολυμπιακού πριν από το πρώτο «μπρα ντε φερ» με την ΑΕΚ για μια θέση στη Σουπρολίγκα της επόμενης σεζόν. Περιπέτεια θα 'ναι κι αυτή για τον Ντε Μιγκέλ, χωρίς όμως να τον κάνει να αισθάνεται ότι κινδυνεύει η ζωή του. Στη χειρότερη περίπτωση να βλάψει το ίματζ του Ολυμπιακού και το ταμείο του. Διότι ξέρετε όλοι σας πόσα λεφτά θα χαθούν για την ομάδα που θα μείνει τελικά έξω από το χορό των «μεγάλων» της Ευρώπης, έτσι δεν είναι; 
 Ο (άνευ Βούκσεβιτς) Ολυμπιακός, νικητής και στους δύο αγώνες της κανονικής περιόδου με την ΑΕΚ (θα θυμάστε βέβαια ότι το ματς του ΟΑΚΑ παρ' ολίγο να μην τελειώσει ποτέ, λόγω των επεισοδίων που προκάλεσαν οι οπαδοί του «δικεφάλου»), ποντάρει πολύ στο πλεονέκτημα έδρας που έχει σε αυτή τη σειρά αγώνων. Μα πιο πολύ ποντάρει στο γεγονός ότι οι περισσότεροι παίκτες του έχουν μάθει φέτος να σηκώνονται γρήγορα από το καναβάτσο στο οποίο τους έριξε ο προηγούμενος αντίπαλός τους.
 Η ΑΕΚ, από την πλευρά της, ψάχνει να βρει τον αγωνιστικό ρυθμό που έκανε κάποια στιγμή τους περισσότερους φιλάθλους να λένε ότι αυτή έπαιξε φέτος το καλύτερο μπάσκετ στην Ελλάδα. Ο Ιβκοβιτς, που μέχρι πριν από λίγες ημέρες προτιμούσε να έχει τους παίκτες του χαλαρούς, προσπαθεί από την Πέμπτη να τους «στριμώξει» λιγάκι παραπάνω για να τους επαναφέρει στην τάξη. Και περιμένει να του το δείξουν αυτό από το πρώτο κιόλας παιχνίδι.
 Ο αποψινός αγώνας θα αρχίσει στις 9 μ.μ. και θα μεταδοθεί απ' ευθείας από το Supersport. Ο δεύτερος αγώνας θα γίνει την Τρίτη στο ΟΑΚΑ. Το τρίτο ματς θα γίνει το άλλο Σάββατο, πάλι στο ΣΕΦ, και η σειρά θα επιστρέψει στο ΟΑΚΑ μόνο αν δεν έχει ήδη συμπληρώσει μια ομάδα τις απαιτούμενες 3 νίκες.
