Πόλεμο ανακοινώσεων, αντεγκλήσεις ακόμη και απειλές για προσφυγή στα αρμόδια όργανα θα προκαλούσαν σε άλλες εποχές οι δηλώσεις του προέδρου (και γενικού διευθυντή) του ΟΤΕ περί δωρεάν πρόσβασης στο Internet για τους συνδρομητές του οργανισμού.
Φαίνεται όμως πως οι σχέσεις τού εν Ελλάδι τηλεπικοινωνιακού γίγαντα με τις εταιρείες που δραστηριοποιούνται στην αγορά του Διαδικτύου έχουν περάσει σε περίοδο ύφεσης. Βέβαια για όσους θυμούνται τις  ενστάσεις που είχαν προκαλέσει η δημιουργία της ΟTEnet και ο ενιαίος πανελλαδικός αριθμός κλήσης (γνωστός και ως 0965) αυτή η ηρεμία μοιάζει παράξενη. Από την άλλη πλευρά, όμως, λίγα πράγματα έχουν μείνει ίδια από το 1996, όταν η θυγατρική του ΟΤΕ ξεκίνησε τη δραστηριότητά της.
Η δήλωση του Ν. Μανασή στην αρμόδια επιτροπή της Βουλής σχετικά με την παροχή δωρεάν σύνδεσης με το Internet στους πελάτες του ΟΤΕ γίνεται δεκτή από τις εταιρείες του χώρου με ...ολύμπια ψυχραιμία. Στελέχη της αγοράς που ρωτήθηκαν για το θέμα, εξέφρασαν επιφυλάξεις σχετικά με το κατά πόσον ο οργανισμός μπορεί να προχωρήσει άμεσα στην υλοποίηση μιας τέτοιας υπηρεσίας. Ορισμένοι μάλιστα πηγαίνουν τη σκέψη τους λίγο πιο μακριά, λέγοντας πως η δωρεάν πρόσβαση θα παρασχεθεί κατά πάσα πιθανότητα από την ΟTEnet, η οποία όμως θα πρέπει να στραφεί σε νέες πηγές εσόδων για να καλύψει τις απώλειες από τις συνδρομές.
Θεωρητικά τουλάχιστον, ένα τέτοιο ενδεχόμενο θα επηρέαζε πρώτα απ' όλους τη FΟRTHnet. Η εταιρεία, εκτός του ότι αποτελεί το βασικό ανταγωνιστή της θυγατρικής του ΟΤΕ, ετοιμάζεται και για την είσοδό της στη Σοφοκλέους, που πιθανολογείται να πραγματοποιηθεί στα μέσα του καλοκαιριού. Απ' αυτή την άποψη τι πιο φυσιολογικό για την FΟRTHnet από το να ζητήσει διευκρινίσεις απ' το νέο ισχυρό άνδρα του ΟΤΕ; Ωστόσο, τα πράγματα εξελίσσονται διαφορετικά, παρά το γεγονός πως η υλοποίηση των δηλώσεων του κ. Μανασή μεταφράζεται σε άμεση πρόσβαση στο Internet για το σύνολο των ελληνικών νοικοκυριών. 
Οι ...φιλύποπτοι πιθανώς να θεωρήσουν πως η μη αντίδραση της FΟRTHnet οφείλεται στις πρόσφατες διεργασίες με θέμα την ενδεχόμενη συγχώνευση της εταιρείας με την ΟΤΕnet. Πιο ρεαλιστική, πάντως, φαίνεται να είναι η άποψη που στηρίζεται στη μαγική λέξη: απελευθέρωση. «Νομίζω πως η δωρεάν πρόσβαση στο Internet θα μπορεί να γίνει πραγματικότητα ύστερα από 1,5 ή 2 χρόνια», δηλώνει ο Κ. Τσολάκης, υπεύθυνος δημοσίων σχέσεων της FΟRTHnet. 
Σε διεθνές επίπεδο η δωρεάν πρόσβαση θεωρείται αποτέλεσμα της απελευθέρωσης του συνόλου των τηλεπικοινωνιακών υπηρεσιών. Οσο για το τι σημαίνει δωρεάν πρόσβαση, αυτή αφορά τόσο το μηδενισμό του κόστους των συνδρομών όσο και την κατάργηση των τελών των τηλεφωνικών συνδιαλέξεων. Μπορεί να δούμε μια παρόμοια κατάσταση στη χώρα μας; Φαίνεται πως η αγορά σταδιακά κινείται προς αυτή την κατεύθυνση. Τους τελευταίους μήνες οι τιμές των συνδρομών έχουν μειωθεί σημαντικά. Οι μεγαλύτερες εταιρείες του χώρου συχνά - πυκνά προχωρούν σε προσφορές με εκπτώσεις που φτάνουν ώς και 25%.
Την ίδια στιγμή, στο παρασκήνιο διεξάγονται πυρετώδεις διαπραγματεύσεις, καθώς, εν όψει της απελευθέρωσης της αγοράς, οι εταιρείες του χώρου αναζητούν συμμάχους και στρατηγικούς συνεργάτες. Η είσοδος της Altec με την ACN, η οποία διαθέτει παρουσία σε 25 νομούς της χώρας και διεθνή σύνδεση με το Internet χωρητικότητας 35 Mbps, αποτελεί άλλη μια ένδειξη της κινητικότητας που επικρατεί στο χώρο. Οι προετοιμασίες περιλαμβάνουν ακόμη και αλλαγές στη μετοχική σύνθεση ή στην ομάδα διοίκησης. Τις τελευταίες εβδομάδες πυκνώνουν και οι αναφορές που κάνουν λόγο για αλλαγή στην ηγεσία της ΟTEnet. 
Ενα «μυστήριο» που βρίσκει σιγά σιγά τη λύση του έχει να κάνει με την εταιρεία που στις αρχές της χρονιάς είχε εκδηλώσει ενδιαφέρον για την εγκατάσταση ενός δικτύου υψηλής ταχύτητας στην Ελλάδα. Σύμφωνα με σχετικό τηλεγράφημα του πρακτορείου Reuters, πρόκειται για τη Silk Route Holdings, εταιρεία που εδρεύει στο Λουξεμβούργο και ανήκει στο Βρετανό Alan Robinson, που θεωρείται ένας από τους πρωτοπόρους της καλωδιακής τηλεόρασης. 
Πρόθεση της εταιρείας είναι η πραγματοποίηση επενδύσεων συνολικού ύψους 600 εκατ. δολαρίων (περίπου 230 δισ. δρχ.) για την εγκατάσταση ενός δικτύου διακίνησης δεδομένων, φωνής και video στην περιοχή των Βαλκανίων και της Ανατ. Ευρώπης. Η Silk Route προτίθεται να εγκαταστήσει οπτικές ίνες εντός των ελληνικών χωρικών υδάτων και κατά το Reuters έχει ήδη λάβει σχετική άδεια από την κυβέρνηση. 
H εταιρεία προτίθεται να προχωρήσει στην παροχή τηλεπικοινωνιακών υπηρεσιών στην Eλλάδα, επωφελούμενη και από τους Ολυμπιακούς Aγώνες του 2004. Tο σύνολο των υπηρεσιών θα παρέχεται σε συνεργασία με ελληνικές εταιρείες, με τις οποίες η Silk Route βρίσκεται ήδη σε διαπραγματεύσεις. Eνδιαφέρον παρουσιάζει επίσης το γεγονός ότι το σύνολο των υπηρεσιών θα παρέχεται στους συνδρομητές μέσω ασύρματων δικτύων και όχι καλωδιώσεων. Aλλωστε το να... σκάψεις εκ νέου την Aθήνα είναι κάτι που θα αποφύγουν στο μέτρο του δυνατού όλοι όσοι θέλουν να δραστηριοποιηθούν στην απελευθερωμένη τηλεπικοινωνιακή αγορά. Σχετικά με την Silk Route υπάρχουν, τέλος, πληροφορίες που αναφέρουν πως η χωρητικότητα του δικτύου της θα ξεπερνά τα 8 Gbps. Στην πράξη αυτή η χωρητικότητα μεταφράζεται σε απρόσκοπτη σύνδεση με το Internet. Παράλληλα ανοίγει το δρόμο για την παροχή υπηρεσιών τηλεεργασίας και καλωδιακής τηλεόρασης.
Yστερα απ' όλ' αυτά, η δήλωση του κ. Μανασή μπορεί να περνά σε δεύτερο πλάνο. Η είσοδος νέων ονομάτων στον κατάλογο των εταιρειών που ενδιαφέρονται για την παροχή τηλεπικοινωνιακών υπηρεσιών αλλάζει τους όρους του παιχνιδιού. Το Internet και η δωρεάν πρόσβαση σε αυτό αποτελούν τελικά μόνο ένα κομμάτι του παζλ. Τόσο οι «παραδοσιακές» εταιρείες του Διαδικτύου όσο και οι νέες θα επιχειρήσουν να αντλήσουν έσοδα από την παροχή υπηρεσιών προστιθέμενης αξίας και όχι από τις συνδρομές. Σε αυτό το πλαίσιο η δωρεάν πρόσβαση στο Internet είναι μόνο ένα κομμάτι του παζλ και σε σχετικά σύντομο χρονικό διάστημα θα αποτελεί μάλλον κοινό τόπο...
