Τα περιθώρια για περαιτέρω πτώση της ελληνικής χρηματιστηριακής αγοράς είναι σχετικά περιορισμένα, ενώ είναι πολύ πιθανόν να εκδηλωθεί το προσεχές διάστημα ανοδική αντίδραση που θα μπορούσε να οδηγήσει την αγορά μέχρι τα τέλη Ιουνίου στις 5.100 μονάδες. Ο μεγάλος άγνωστος είναι η συμπεριφορά των ξένων αγορών και του πετρελαίου, ενώ ανασταλτικά θα μπορούσε να επιδράσει βραχυπρόθεσμα και το κλείσιμο των ανοικτών θέσεων καθώς πλησιάζει το τέλος του μήνα. Αυτό το συμπέρασμα προκύπτει με βάση τις απόψεις ανθρώπων της αγοράς που μίλησαν στην Οικονομική «E». 
«Είμαι θετικός για την πορεία της αγοράς. Πιστεύω ότι η αγορά μπορεί να πάει σταδιακά στις 5.100 μονάδες με  πιο μεγάλη βοήθεια από τα βαριά χαρτιά», λέει στην Οικονομική «Ε» ο Κώστας Καρύδης, χρηματιστηριακός εκπρόσωπος της DF Χρηματιστηριακής που διαπίστωσε αγορές θεσμικών επενδυτών στη συνεδρίαση της Τρίτης. 
«Οι θεσμικοί που ρευστοποίησαν θέσεις την Παρασκευή και τη Δευτέρα ξαναβγήκαν αγοραστές σήμερα, ενώ μειώθηκε και ο αέρας». 
Ο κ. Καρύδης θεωρεί ότι τα περιθώρια περαιτέρω υποχώρησης της αγοράς είναι περιορισμένα και ισχυρίζεται ότι η αγορά μπορεί να είδε το χαμηλότερο σημείο της γύρω στις 4.630 μονάδες, αλλά δεν παραλείπει να τονίσει το ρόλο των ξένων αγορών στην πορεία της Σοφοκλέους.
Ο Κώστας Ξένος, επικεφαλής της ανάλυσης στην Εγνατία Χρηματιστηριακή συμφωνεί ότι μεγάλο κομμάτι του αέρα έφυγε, αλλά επισημαίνει ότι πλησιάζει το τέλος του μήνα και οι χρηματιστηριακές είναι υποχρεωμένες να κοιτάξουν το δείκτη φερεγγυότητάς τους, ενώ δεν διακρίνει έντονη παρουσία θεσμικών επενδυτών στην αγορά, που εχει ζωντανέψει χάρις στην παρουσία των μικροεπενδυτών.
Του επισημαίνουμε ότι πλέον ο αέρας έχει νομιμοποιηθεί, αλλά ο ίδιος παρατηρεί ότι επισήμως αυτό δεν είναι τόσο ξεκάθαρο.
«Το κλίμα έχει βελτιωθεί και οι μικροεπενδυτές φαίνεται να έχουν όρεξη, αλλά όχι και οι θεσμικοί», προσθέτει. «Η ρευστότητα τροφοδότησε το πρόσφατο ράλι και όχι κάποια αλλαγή των οικονομικών δεδομένων», δηλώνει ο κ. Ξένος που επισημαίνει ότι το εξωτερικό περιβάλλον θα παίξει σημαντικό ρόλο στην πορεία της Σοφοκλέους.
Το ρόλο των διεθνών αγορών στην πορεία της Σοφοκλέους επισημαίνει και ο Κώστας Θεοδωρόπουλος, διευθυντής επενδύσεων στην ALLIANZ ΑΕΔΑΚ.
«Δεν μπορεί να λειτουργούμε σαν να είμαστε μέσα σε γυάλα. Η πορεία των διεθνών αγορών και του πετρελαίου θα παίζει ολοένα και πιο σημαντικό ρόλο στη διαμόρφωση της τάσης στη Σοφοκλέους», λέει στην «Ε» ο κ. Θεοδωρόπουλος. «Ιδίως το πετρέλαιο είναι ένας τελείως αστάθμητος παράγοντας που επηρεάζει τον πληθωρισμό και έχει εκπλήξει τους πάντες με τη συμπεριφορά του».
Ο ίδιος πιστεύει ότι η Σοφοκλέους, που τη χαρακτηρίζει αγορά δύο ταχυτήτων με τα μικρά και μεσαία χαρτιά από τη μια και τα βαριά χαρτιά από την άλλη, βρίσκεται σε φάση συγκέντρωσης (CΟNSΟLIDATIΟN).
«Δεν έχει τόση σημασία αν η αγορά κινηθεί μεταξύ 4.200 και 4.900 ή 5.100 μονάδων. Εκείνο που έχει σημασία είναι ότι η αγορά έχει μπει σε φάση συγκέντρωσης  και αυτό δεν είναι κακό αφού πήγε σε 2-3 χρόνια από τις 900 στις 5.000 μονάδες», προσθέτει. «Θα πρέπει να κινηθεί έτσι για ένα διάστημα πριν ξαναφύγει με νέα δυναμική». 
Ο ίδιος θεωρεί ότι η αγορά μπορεί να πάρει κατεύθυνση αν η κυβέρνηση προχωρήσει στην υλοποίηση ουσιαστικών διαρθρωτικών αλλαγών σε τομείς όπως το ασφαλιστικό, οι εργασιακές σχέσεις και μεγάλης κλίμακας ιδιωτικοποιήσεις  που δεν φαίνεται να συμβαίνει πριν τα τέλη του 2000 ή το πρώτο τρίμηνο του 2001.
 «Η ΟΝΕ τέλειωσε. Eκείνο που έχει σημασία από εδώ και πέρα είναι η πορεία μέσα στην ΟΝΕ», λέει.  
Ο κ. Θεοδωρόπουλος επίσης δεν πιστεύει ότι η αναβάθμιση της αγοράς σε ώριμη θα φέρει τις εισροές που πολλοί νομίζουν ενώ δεν αποκλείει και καθαρές εκροές. «Η Τουρκία θα είναι ο μεγάλος ευνοημένος της ελληνικής αναβάθμισης», προσθέτει. 
Αναλυτής γνωστού ευρωπαϊκού οίκου στο Λονδίνο με έντονη παρουσία στο Eλληνικό Xρηματιστήριο σημειώνει προς την «Ε» ότι η ψυχολογία των Eλλήνων επενδυτών έχει αλλάξει προς το καλύτερο και ότι ευρωπαϊκά θεσμικά χαρτοφυλάκια δείχνουν σιγά σιγά ενδιαφέρον για την Ελλάδα εν όψει της απόφασης του Ιουνίου για ένταξη της  χώρας στην ΟΝΕ.
«Ξέρουν όπως και εμείς ότι  η Ελλάδα θα μπει στην ΟΝΕ και θέλουν να μάθουν περισσότερα, παρακολουθώντας την ελληνική αγορά  πιο στενά», είπε. «Υπάρχουν ενδείξεις ενδιαφέροντος».
Στέλεχος ξένης ΑΕΔΑΚ στη χώρα μας που θέλει να παραμείνει ανώνυμο συντάσσεται με την άποψη  ότι η αγορά μπορεί να ανεβεί προς τις 5.000-5.100 μονάδες.
«Πιστεύω ότι μπορούμε να πάμε σε επίπεδο δείκτη στις 5.000-5.100 μονάδες μέχρι το τέλος Ιουνίου. Σε αυτό βοηθά ότι έχουμε πολλές γενικές συνελεύσεις το προσεχές διάστημα και οι ιδιοκτήτες σπεύδουν να αγοράσουν μετοχές των εταιρειών τους  για να εμφανιστούν με μεγαλύτερα ποσοστά στις γενικές συνελεύσεις», προσθέτει.
Ο ίδιος θεωρεί ως θετικό την αύξηση του όγκου των συναλλαγών που τη συνδέει με την ανοδική κίνηση του γενικού δείκτη από τις 4.000 στις 4.800 μονάδες.
 Ομως το μεγαλύτερο μέρος της συναλλακτικής δραστηριότητας συνεχίζει να επικεντρώνεται στις μετοχές μικρής και μεσαίας κεφαλαιοποίησης και όχι στα χαρτιά μεγάλης κεφαλαιοποίησης του δείκτη FTSE/ASE-20, παρατηρεί ο Σάμης Δαυίδ της Ελληνικής Χρηματιστηριακής.
«Αυτό σημαίνει ότι τα χαρτιά του FTSE/ASE-20 δεν αφήνουν την αγορά να φύγει», λέει ο κ. Δαυίδ, επικεφαλής του τμήματος παραγώγων της Ελληνικής Χρηματιστηριακής, που επισημαίνει ότι τους μεγαλύτερους τζίρους έκαναν στο χρηματιστήριο παραγώγων τελευταία τα συμβόλαια μελλοντικής εκπλήρωσης (ΣΜΕ) στον υποκείμενο δείκτη FTSE/ASE-40.
Ο κ. Δαυίδ επιπλέον αναφέρει ότι τα ΣΜΕ τόσο του  FTSE/ASE-20 όσο και του FTSE/ASE-40 συνεχίζουν να διαπραγματεύονται σε τιμές χαμηλότερες των θεωρητικά «σωστών» τιμών (DISCΟUNT) που δείχνει ότι η αγορά εξακολουθεί να έχει μια έφεση προς τα κάτω.
«Αυτό ισχύει εδώ και ένα 4μηνο και δεν έχει αλλάξει. Το DISCΟUNT είναι μεγαλύτερο στα ΣΜΕ του FTSE/ASE-40 από ό,τι στο δείκτη FTSE/ASE-20».
