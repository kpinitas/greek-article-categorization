 Η ραγδαία κατάρρευση του φιλοϊσραηλινού στρατού του Νοτίου Λιβάνου ανάγκασε το 
Ισραήλ να επισπεύσει την ήδη αποφασισθείσα αποχώρησή του από τον Νότιο Λίβανο και ήδη χθες το μεγαλύτερο μέρος των δυνάμεών του πέρασε τα ισραηλινά σύνορα. 
 Καθώς οι θέσεις που εγκαταλείφθηκαν από το στρατό του Νοτίου Λιβάνου καταλήφθηκαν αμέσως από την οργάνωση «Χεζμπολάχ», το Ισραήλ κάλεσε την κυβέρνηση της Δαμασκού να στείλει το στρατό του Λιβάνου ώστε να προστατεύσει την κυριαρχία της στην περιοχή.
 Το Ισραήλ είχε προγραμματίσει την αποχώρηση των δυνάμεών του από το Νότιο Λίβανο για τις 7 Ιουλίου. Ενώ οι ισραηλινές δυνάμεις άρχισαν να προετοιμάζονται για την αποχώρησή τους, πανικός κατέλαβε τους άνδρες του στρατού του Νοτίου Λιβάνου που από την περασμένη Κυριακή άρχισαν να εγκαταλείπουν τις θέσεις τους και να αναζητούν άσυλο μαζί με τις οικογένειές τους στο Ισραήλ. Οι θέσεις που εκκένωσαν καταλήφθηκαν αμέσως από αντάρτες της οργάνωσης «Χεζμπολάχ» που κατέλαβε τα δύο τρίτα της ζώνης A', κάτι που ανάγκασε τους Ισραηλινούς να επισπεύσουν την αποχώρησή τους.
 Ετσι από χθες τα ξημερώματα, φάλαγγες Iσραηλινών στρατιωτών συνωθούνται στα μεθοριακά περάσματα με άλλες φάλαγγες προσφύγων από το Νότιο Λίβανο που, λόγω της συνεργασίας τους με τους Ισραηλινούς, αναζητούν άσυλο στο ισραηλινό έδαφος. Χθες το απόγευμα οι πρόσφυγες βρέθηκαν παγιδευμένοι σε ανταλλαγή πυροβολισμών ανάμεσα στους Ισραηλινούς και αγνώστους, κατά πάσα πιθανότητα άνδρες της «Χεζμπολάχ».
 Οπως δήλωσε ο Iσραηλινός πρωθυπουργός, Εχούντ Μπάρακ, η αποχώρηση θα ολοκληρωθεί μέσα σε 10 μέρες, δηλαδή πάνω από ένα μήνα νωρίτερα απ' ό,τι είχε προγραμματισθεί.
 Προκειμένου να καθησυχάσει τον πληθυσμό των ισραηλινών παραμεθόριων περιοχών, που συχνά δέχονται τα πυρά της «Χεζμπολάχ», το Ισραήλ ενίσχυσε τα σύνορά του με το Λίβανο ενώ ζητήθηκε από τους κατοίκους των παραμεθόριων οικισμών να παραμείνουν προληπτικά στα καταφύγια.
 Ο Ισραηλινός υπουργός Εξωτερικών, Νταβίντ Λεβί, κάλεσε την κυβέρνηση του Λιβάνου να στείλει τα στρατεύματά της στο νότιο Λίβανο προκειμένου να ανακτήσουν την κυριαρχία της επί της περιοχής. «Η λιβανική κυβέρνηση πρέπει να 
αναλάβει τις ευθύνες της, διότι, στην αντίθετη περίπτωση, θα δείξει ότι άλλα στοιχεία τής υπαγορεύουν τη συμπεριφορά της και θα ήταν υπεύθυνη», είπε. Κάλεσε ακόμα τη Συρία «να μην παίζει με τη φωτιά», τονίζοντας ότι «πρόκειται για μία προειδοποίηση και όχι για απειλή».
 «Επιθυμούμε την ειρήνη και δεν πρόκειται να αποδεχθούμε οποιαδήποτε πρόφαση για επιθέσεις κατά του Ισραήλ μετά την αποχώρηση των στρατευμάτων μας. Νομίζω πως η Συρία έχει αποδεχθεί να συμβάλει στην εξομάλυνση της κατάστασης», είπε.
 Είπε ακόμα ότι το Ισραήλ συντόνισε τις κινήσεις του για αποχώρηση από το Νότιο 
Λίβανο με το γενικό γραμματέα του ΟΗΕ, Κόφι Ανάν.
 Τουλάχιστον 1.600 μέλη του στρατού του Νοτίου Λιβάνου, ακολουθούμενα από τις οικογένειές τους, είχαν ζητήσει μέχρι χθες το μεσημέρι άσυλο στο Ισραήλ και μεταφέρθηκαν σε ειδικό κέντρο υποδοχής στη θάλασσα της Γαλιλαίας. Εκατοντάδες άλλοι συνωστίζονται στα μεθοριακά περάσματα, έχοντας εγκαταλείψει πίσω τους ατέλειωτες φάλαγγες αυτοκινήτων. Οι πρόσφυγες υποχρεούνται να παραδώσουν τον οπλισμό τους πριν περάσουν στο Ισραήλ.
 Οι περισσότεροι θεωρούν ότι οι Ισραηλινού σύμμαχοί τους τους εγκατέλειψαν και δεν πείθονται από τις διαβεβαιώσεις της «Χεζμπολάχ» ότι δεν θα ασκηθεί βία εναντίον τους.
