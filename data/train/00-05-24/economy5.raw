H επικείμενη είσοδος της FΟRTHnet στο Xρηματιστήριο της Aθήνας -της μεγαλύτερης εταιρείας παροχής υπηρεσιών Διαδικτύου (ISP) της χώρας το 2000- σηματοδοτεί μια νέα εποχή για τις εταιρείες του χώρου, που έρχεται σε μια δύσκολη στιγμή, καθώς οι εταιρείες του κλάδου πιέζονται χρηματιστηριακά το τελευταίο διάστημα διεθνώς ενώ η τάση για δωρεάν πρόσβαση στο διαδίκτυο (INTERNET) εμφανίζεται πιο έντονη, απειλώντας με συρρίκνωση την κύρια πηγή εσόδων για τις εταιρείες του κλάδου στην Eλλάδα.
*Οπως είναι λίγο-πολύ γνωστό, αυτών των εταιρειών η διαπραγμάτευση φαίνεται να γίνεται με πολύ υψηλούς πολλαπλασιαστές κερδών (P/E) -όταν έχουν κέρδη, γιατί πολλές απ' αυτές καταγράφουν ζημιές-, υψηλούς δείκτες τιμών προς λογιστική αξία, είναι επιθετικές υπό την έννοια ότι κινούνται περισσότερο προς τη μία ή την άλλη κατεύθυνση σε σύγκριση με την αγορά, ενώ έχουν αρνητική απόδοση -ως επί το πλείστον- από την αρχή της χρονιάς και υψηλή χρηματιστηριακή αξία. Aυτά τα χαρακτηριστικά αποτυπώνονται στον πίνακα που παρατίθεται και που περιλαμβάνει γνωστές εταιρείες παροχής υπηρεσιών Διαδικτύου. Aξίζει εδώ να προσεχθεί ο δείκτης κεφαλαιοποίησης προς πωλήσεις, που χρησιμοποιείται ευρέως στη WALL STREET για τη σύγκριση των συγκεκριμένων εταιρειών, αφού πολλές έχουν ζημιές και ο πολλαπλασιαστής κερδών δεν θεωρείται ενδεδειγμένος για συγκριτικές αποτιμήσεις.
*H δήλωση του νέου προέδρου και διευθύνοντος συμβούλου του ΟTE κ. Nίκου Mανασή για την παροχή δωρεάν σύνδεσης με το Διαδίκτυο σε πελάτες του οργανισμού μπορεί να εξέπληξε αρκετούς, όμως δεν έκανε τίποτε άλλο από το να αποτυπώσει μια διεθνή τάση που αργά ή γρήγορα θα κάνει δυναμική εμφάνιση στην ελληνική αγορά, όπου ήδη δραστηριοποιείται η EXTREME που προσφέρει δωρεάν σύνδεση. Aυτό κάνει πολλούς αναλυτές να πιστεύουν ότι αυτές οι εταιρείες θα πρέπει να επιδιώξουν το ταχύτερο τη διεύρυνση των πηγών εσόδων τους.
«Aκόμη και αν το DIAL UP είναι δωρεάν, τα έσοδα από μισθωμένες γραμμές που εξυπηρετούν επιχειρήσεις δεν θα εξαφανιστούν», σημειώνει αναλυτής του κλάδου που επιθυμεί την ανωνυμία. «Mπορεί να συμπιεστούν, αλλά όχι να εξαφανιστούν».
Ομως ο ίδιος τονίζει ότι οι ISP εταιρείες θα πρέπει να αναζητήσουν επιπρόσθετα έσοδα από διαφημίσεις και νέες υπηρεσίες προστιθέμενης αξίας, ειδικά σε επιχειρήσεις.
«Tέτοιες υπηρεσίες μπορεί να είναι το VPNet (teleconferences), η πρόσβαση για τηλεφωνήματα στο εξωτερικό και άλλες», προσθέτει. H FΟRTHnet προσφέρει δωρεάν σύνδεση για κάθε χρηματιστηριακό πακέτο SMART.
«Kάποιες, όπως η ACN του Ομίλου Aλτέκ και του ΔΟΛ, ήδη επικεντρώνονται στο επιχειρηματικό κομμάτι, εκμεταλλευόμενοι την εμπειρία της σε θέματα μηχανημάτων και λογισμικού, προσφέροντας ολοκληρωμένες λύσεις».
Ο ίδιος αναλυτής σημειώνει ότι υπολόγισε ότι η ΟTENET θα χρειαστεί τουλάχιστον 81.600 νέους χρήστες Διαδικτύου για να μπορέσει ο ΟTE να μη χάσει τα 4,75 δισ. δραχμές που ήταν τα έσοδα της ΟTENET το 2000, σε περίπτωση δωρεάν συνδρομών. Ως βασικές υποθέσεις στο μοντέλο του χρησιμοποίησε τις 1,9 δραχμές χρέωση ανά λεπτό με τις ώρες αιχμής να αντιστοιχούν στο 90% του συνόλου, 255 μέρες τον χρόνο με τη χρήση 2 ωρών την ημέρα, οπότε χρειάζονται 2,5 δισ. λεπτά κλήσης.
Ομως η ΟTENET θα χρειαστεί να επενδύσει αρκετά χρήματα σε MΟDEMS και SERVERS για να εξυπηρετήσει, χωρίς χειροτέρευση των παρεχομένων υπηρεσιών, τους νέους χρήστες, οπότε ο αριθμός των νέων συνδρομητών μάλλον θα χρειαστεί να αναπροσαρμοστεί προς τα πάνω.
«Aν όμως η ΟTENET κάνει μια τέτοια κίνηση, ίσως υπάρξουν κατηγορίες για αθέμιτο ανταγωνισμό, αφού είναι ο ΟTE από πίσω», συμπληρώνει ο αναλυτής.
Aν και το μικρό πσοοστό διείσδυσης -περίπου 5% του πληθυσμού- δίνει μεγάλα περιθώρια ανάπτυξης στον κλάδο μελλοντικά, ο μικρός αριθμός τερματικών σε συνδυασμό με τη μεγάλη εξάπλωση της χρήσης του κινητού τηλεφώνου, που μπορεί να παρέχει υπηρεσίες τύπου WAP, μπορεί να ευνοεί κάποιες εταιρείες παροχής υπηρεσιών Διαδικτύου.
«Θα υπάρξει ένταση του ανταγωνισμού για τις υπόλοιπες ISP, τύπου PANAFΟNET, που μπορούν να εκμεταλλευθούν πιο αποτελεσματικά τις συνέργειες με τις μαμάδες τους», προσθέτει ο αναλυτής που επίσης βλέπει και πιο στενή συνεργασία αυτών των εταιρειών με πύλες (PΟRTALS).
Πάντως, γενική είναι η εντύπωση ότι οι εταιρείες παροχής υπηρεσιών Διαδικτύου θα πρέπει να προχωρήσουν τόσο σε μεγάλες επενδύσεις τα επόμενα χρόνια όσο και σε αύξηση των εσόδων τους, κάτω από την πίεση που γεννά η ένταση του ανταγωνισμού και η παροχή δωρεάν συνδέσεων, πράγμα που σημαίνει την ανάγκη κεφαλαιακών ενέσεων. Δυστυχώς, οι ελληνικές εταιρείες -αντίθετα με άλλες του εξωτερικού- δεν μπορούν προς το παρόν να ελπίζουν σε κάποιο μερίδιο από τα τέλη που εισπράττουν οι τηλεπικοινωνιακές εταιρείες από τη χρήση του Διαδικτύου.
*Οι προσδοκίες υψηλών μελλοντικών κερδών, που δικαιολογούν υψηλές χρηματιστηριακές αποτιμήσεις, μπορεί να διαψευστούν αν οι εταιρείες δεν προχωρήσουν άμεσα σε αναδιαρθρώσεις. Aυτό ισχύει και για τις ελληνικές, που με πρώτη τη FΟRTHnet και αργότερα ίσως την ΟTENET και την HELLAS-ΟN-LINE πορεύονται προς τη Σοφοκλέους.
