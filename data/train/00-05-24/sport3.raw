 Την πιθανότητα να προχωρήσει η κυβέρνηση σε δανεισμό, για να καλύψει το έλλειμμα από την οργάνωση των Ολυμπιακών Αγώνων, παρουσίασε ως ενδεχόμενο ο Γιώργος Φλωρίδης! 
 Ο υφυπουργός Αθλητισμού επανέλαβε ότι οι πηγές χρηματοδότησης της διοργάνωσης θα είναι το Γ' Κοινοτικό Πλαίσιο Στήριξης (για όσα έργα κριθούν επιλέξιμα από την Ευρωπαϊκή Ενωση), το πρόγραμμα Δημοσίων Επενδύσεων και τα έσοδα από τη μετοχοποίηση του ΟΠΑΠ.
 Οταν ο Γ. Φλωρίδης ρωτήθηκε για την αμέσως επόμενη ενέργεια της κυβέρνησης, αν καθυστερήσει η μετοχοποίηση του ΟΠΑΠ, αποκάλυψε την πιθανότητα να οδηγηθεί η κυβέρνηση στο δανεισμό, όπως έγινε στην περίπτωση του σεισμού της Πάρνηθας. «Αν υπάρξουν εμπλοκές, οι δυνατότητες μιας χώρας είναι πολλές. Οταν υπάρχει μια ανάγκη να κάνουμε κάτι, προσφεύγουμε σε δανεισμό. Σας φέρνω το παράδειγμα του σεισμού, όπου προσφύγαμε σε δανεισμό 300 δισ. δραχμών από την Ευρωπαϊκή Τράπεζα. Αυτή τη στιγμή βέβαια δεν υπάρχει τέτοιο ζήτημα, γιατί δεν βλέπουμε τι θα μας εμποδίσει στη μετοχοποίηση του ΟΠΑΠ».
 Ο υφυπουργός έδωσε στη δημοσιότητα τον πίνακα με τα χρονοδιαγράμματα των 43 έργων της γενικής γραμματείας Αθλητισμού. Η συνολική δαπάνη ανέρχεται στα 110 δισ. δραχμές. Στα έργα, δεν συμπεριλαμβάνεται το γήπεδο της Νέας Φιλαδέλφειας, γεγονός που σημαίνει ότι είναι εκτός σχεδιασμού, μετά τις καταστροφές που υπέστη από το σεισμό της Πάρνηθας! Ακόμη, διευκρινίστηκε ότι οι εγκαταστάσεις στο Δέλτα θα είναι προσωρινής χρήσης, ενώ το πιθανότερο είναι να μην μετακινηθεί το καλοκαίρι του 2001 (όπως όριζε το αρχικό χρονοδιάγραμμα) ο Ιππόδρομος από το Φάληρο στο Μαρκόπουλο.
 1) Διεθνές Κέντρο Ραδιοτηλεόρασης: Εναρξη εργασιών τον Απρίλιο του 2001 και παράδοση τον Αύγουστο του 2002.
 2) Κέντρο Γραπτού Τύπου: Εναρξη εργασιών το Δεκέμβριο του 2000 και παράδοση το Δεκέμβριο του 2002.
 3) Κλειστό Γυμναστήριο στο Γαλάτσι: Εναρξη των εργασιών το Δεκέμβριο του 2000 και παράδοση το Δεκέμβριο του 2002.
 4) Σπίτι της Αρσης βαρών στη Νίκαια: Εναρξη έργου τον Δεκέμβριο του 2000 και παράδοση το Δεκέμβριο του 2002.
 5) Σπίτι της Πάλης στα Ανω Λιόσια: Εναρξη έργου το Μάρτιο του 2001 και παράδοση το Δεκέμβριο του 2002.
 6) Ολυμπιακό Κέντρο Αντισφαίρισης στο ΟΑΚΑ: Εναρξη, το Μάιο του 2001 και παράδοση τον Ιανουάριο του 2002.
 7) Ολυμπιακό Κέντρο Σκοποβολής στο Μαρκόπουλο (και εναλλακτικά στο Βύρωνα): Εναρξη, τον Ιανουάριο του 2000 (όπως αναφέρεται στη σχετική έκθεση) και παράδοση τον Ιανουάριο του 2003.
 8) Πανθεσσαλικό Στάδιο Βόλου: Εναρξη έργου, τον Απρίλιο του 2001 και παράδοση τον Απρίλιο του 2003.
 9) Παγκρήτιο Στάδιο Ηρακλείου: Εναρξη, το Δεκέμβριο του 2000 και παράδοση τον Δεκέμβριο του 2002.
 10) Πανπελοποννησιακό Στάδιο Πάτρας: Εναρξη εργασιών, το Μάιο του 2001 και ολοκλήρωση τον Οκτώβριο του 2002.
 11) Καυτανζόγλειο Στάδιο: Εναρξη έργου, το Μάιο του 2001 και παράδοση τον Οκτώβριο του 2002.
 Οι εγκαταστάσεις του Μοντέρνου Πεντάθλου στο Γουδί, αφορούν περιορισμένης έκτασης επεμβάσεις, όπως και του Τριάθλου στον Αγιο Κοσμά. Ακόμη προβλέπεται τοποθέτηση εξεδρών στην εθνική οδό και στην Πάρνηθα, για την ποδηλασία, ανακαίνιση των χώρων του ΟΑΚΑ και επέμβαση στο Ολυμπιακό Κέντρο Κολύμβησης με εκβάθυνση της κύριας ανοικτής δεξαμενής για τη συγχρονική κολύμβηση. Επίσης, εξοπλισμός για το κλειστό του ΟΑΚΑ, το Ποδηλατοδρόμιο, το Στάδιο Ειρήνης και Φιλίας, το Παναθηναϊκό Στάδιο και αναβάθμιση όλων των προπονητηρίων.
 Τον πρώην βουλευτή Γιάννη Δημαρα όρισε το ΔΗΚΚΙ ως εκπρόσωπό του στην άτυπη επιτροπή του υπουργείου Πολιτισμού για την προετοιμασία των Ολυμπιακών Αγώνων του 2004. Ο κ. Δημαράς ως βουλευτής ήταν μέλος της Εθνικής Επιτροπής Ολυμπιακών Αγώνων. Νέος εκπρόσωπος του ΔΗΚΚΙ στην Εθνική Επιτροπή ορίσθηκε ο ευρωβουλευτής Μανώλης Μπακόπουλος.
