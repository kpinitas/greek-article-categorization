 Ενας 20χρονος Βραζιλιάνος, αρχηγός της Eθνικής Nέων σε δύο Παγκόσμια Κύπελλα (1997 και 2000), είναι πολύ πιθανό να αποτελέσει την πρώτη μεταγραφή της ΑΕΚ από τη Νότιο Αμερική. Ο Γιάννης Παθιακάκης κατέληξε στον Ροντρίγκο Λασέρδα Ράμος, πιο γνωστό ως Φερουζέμ. Αγωνίζεται και σαν αμυντικό χαφ, αλλά και στο κέντρο της άμυνας. Ανήκει στην Παλμέιρας από την οποία μένει ελεύθερος και τα δικαιώματά του έχει εταιρεία μάνατζερ.
 Ο Φερουζέμ ήταν μέλος της Eθνικής Βραζιλίας κάτω των 17 που κατέκτησε τον παγκόσμιο τίτλο το 1997. Πέρυσι ήταν αρχηγός στο Μουντιάλ κάτω των 20 (έγινε στη Νιγηρία) και στο τέλος ψηφίστηκε στην καλύτερη ενδεκάδα του τουρνουά. Ο Παθιακάκης τον είδε και από βιντεοκασέτες, αλλά και την προηγούμενη Πέμπτη σε ταξίδι αστραπή στο Μεξικό, στον αγώνα Γκουανταλαχάρα - Παλμέιρας για το Κόπα Λιμπερταδόρες. Ο επαναληπτικός αυτού του αγώνα θα γίνει αύριο στο Σάο Πάολο και εκτός απροόπτου στις εξέδρες του «Πάρκο Αντάρτικα» θα βρίσκεται ο προπονητής της ΑΕΚ. Σύμφωνα με το website της βραζιλιάνικης ομοσπονδίας, ο Φερουζέμ έχει ύψος 1, 75μ. To site της Παλμέιρας πάντως τον...ψήλωσε καθώς τον αναφέρει με 1, 83μ.! 
 Ο Παθιακάκης και ο μάνατζερ που χειρίζεται τα μεταγραφικά της ΑΕΚ στη Ν. Αμερική συναντήθηκαν με τον Φερουζέμ και του πρότειναν 4ετές συμβόλαιο με την ΑΕΚ. Σήμερα αναχωρούν για τη Βραζιλία οι Πέτρος Στάθης, Τάκης Κασιούλας που θα διαπραγματευθούν το οικονομικό με την εταιρεία που έχει τα δικαιώματα του παίκτη. Πληροφορίες μιλάνε για 400 εκ. δρχ. κόστος μεταγραφής.
 Μετά τη Βραζιλία, Στάθης και Κασιούλας μεταβαίνουν στην Αργεντινή για να διαπραγματευθούν τους Μάνσο και Κρόσα της Νιούελς Ολντ Μπόις. Οι πιθανότητες απόκτησης, έστω ενός εκ των δύο, είναι σχεδόν μηδαμινές, με τα οικονομικά δεδομένα που θέτουν στην ΑΕΚ οι Αργεντινοί.
 Η εναλλακτική λύση για τον Μάνσο και τη θέση του επιτελικού χαφ είναι ένας άλλος Αργεντινός. Ο Εζεκέλ Γκονζάλες της Ροζάριο, γεννημένος στις 10 Ιουλίου 1980. Τον είδε ο Παθιακάκης στο παιχνίδι με την Μπόκα Τζούνιορς και πείστηκε για το ταλέντο του.
 *** Δεν μετακομίζει η ΑΕΚ στο ΟΑΚΑ! Σύμφωνα με το επίσημο website του συλλόγου, η ΑΕΚ θα αγωνιστεί και την επόμενη περίοδο στη Ν. Φιλαδέλφεια, μέχρι τουλάχιστον να υπάρξουν ουσιαστικές εξελίξεις στο ζήτημα της πλήρους ανακατασκευής του σταδίου της Ν. Φιλαδέλφειας. Το σχέδιο Γρανίτσα άρεσε στη Netmed, όμως το ζήτημα κολλάει στο οικονομικό. Η ΠΑΕ θα προχωρήσει σύντομα σε έργα για την επαναλειτουργία των Θυρών 1-2 και 8-12, που έχουν κριθεί ως άμεσα επισκευάσιμες. Ετσι, θα αυξηθεί κατά 4.000 θέσεις η χωρητικότητα και η ΑΕΚ θα ξεκινήσει τη νέα περίοδο με στάδιο 19.000 θέσεων. Δεν θα λειτουργήσουν φυσικά οι Θύρες 3 και 5-6-7 που έχουν υποστεί τις μεγαλύτερες ζημιές από το σεισμό.
