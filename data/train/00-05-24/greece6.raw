 «Δεν ξέρω τίποτε από βιβλιοθήκες και δυστυχώς δεν πρόλαβα να ενημερωθώ. Κι εμείς τώρα επιχειρούμε να μηχανογραφήσουμε τη βιβλιοθήκη του Προεδρικού Μεγάρου. Εκφράζω όμως τη χαρά μου γιατί βρίσκομαι σε έναν αρχιτεκτονικά θαυμάσιο χώρο, εκφράζω τη χαρά μου διότι αυτή η βιβλιοθήκη θα βοηθήσει όλη την ακαδημαϊκή μας 
κοινότητα και, τέλος, εκφράζω τη χαρά μου γιατί μετά από πολλά χρόνια βρίσκομαι μεταξύ τόσων νέων ανθρώπων».
 Μ' αυτόν τον τρόπο ο Πρόεδρος της Δημοκρατίας Κ. Στεφανόπουλος χαιρέτισε χθες -και χειροκροτήθηκε θερμά- το κατάμεστο ακροατήριο κατά την τελετή των εγκαινίων της Κεντρικής Βιβλιοθήκης του Εθνικού Μετσόβιου Πολυτεχνείου, στου Ζωγράφου.
 «Κτήμα όλης της πανεπιστημιακής κοινότητας, ένα πολιτιστικό κτήμα της ελληνικής κοινωνίας», χαρακτήρισε τη βιβλιοθήκη του ΕΜΠ ο υπουργός Παιδείας Π. 
Ευθυμίου. Το σημερινό επίτευγμα, είπε ο υπουργός, βρίσκεται σε μια αλυσίδα βιβλιοθηκών που έχουν χρηματοδοτηθεί με 64 δισ. δραχμών ώστε να υπάρξει η βάση 
της διά βίου μάθησης. Ειδικά το ΕΜΠ, συμπλήρωσε ο υπουργός, έχει προικοδοτηθεί 
με 750 εκατομμύρια δραχμές για να προχωρήσει το πρόγραμμα της οριζόντιας δικτύωσης των βιβλιοθηκών.
 Ενα μικρό ιστορικό της βιβλιοθήκης του Ιδρύματος ανέπτυξε ο πρύτανης του ΕΜΠ Θεμ. Ξανθόπουλος. Το ΕΜΠ, είναι από τα λίγα ΑΕΙ, είπε, στα οποία λειτουργούσε από την ίδρυσή του Κεντρική Βιβλιοθήκη. Ξεκίνησε μαζί με το Ιδρυμα από το 1836. Η οργάνωση και πλήρης λειτουργία της χρονολογείται από το 1914 και παράλληλα αναπτύχθηκαν βιβλιοθήκες-αναγνωστήρια τμημάτων, τομέων ή εργαστηρίων.
 Συνολικά, στο ίδρυμα είναι καταγραμμένοι από το 1937 130.000 τόμοι βιβλίων, ενώ υπάρχουν άλλοι 85.000 τόμοι βιβλίων παλαιοτέρων ετών και περίπου 100.000 τόμοι περιοδικών.
 «Εχοντας καταστήσει την Κεντρική Βιβλιοθήκη του ΕΜΠ την πληρέστερη στον ελληνικό χώρο από άποψη πληροφοριακού υλικού κάθε μορφής σε θέματα τεχνολογίας 
και επιστημών -είπε ο κ. Ξανθόπουλος- το Ιδρυμα προωθεί την πρόσβαση στον πλούτο αυτό στον ευρύτερο τεχνικό κόσμο της Ελλάδας αλλά και της διεθνούς επιστημονικής κοινότητας».
 Σκιαγραφώντας τις προοπτικές της πανεπιστημιακής βιβλιοθήκης γενικότερα και ειδικότερα της βιβλιοθήκης του ΕΜΠ, ο κ. Ξανθόπουλος είπε ότι «ο κυρίαρχος για 
ένα δημόσιο πανεπιστήμιο ρόλος της, μετασχηματίζεται σε συμμετοχικό, τόσο κατά 
τη διαμόρφωση των προγραμμάτων σπουδών όσο και κατά την αναζήτηση του κατάλληλου εκπαιδευτικού υλικού. Παράλληλα, η αναβάθμισή της σε ψηφιακή βιβλιοθήκη την καθιστά κύριο φορέα υποστήριξης της εκπαίδευσης από απόσταση και της διά βίου εκπαίδευσης και πολλαπλασιάζει την προσφορά της στο ευρύτερο εκπαιδευτικό και κοινωνικό περιβάλλον».
 Ιδιαίτερης αρχιτεκτονικής, το κτίριο που στεγάζει την Kεντρική Bιβλιοθήκη απλώνεται σε χώρο 7 στρεμμάτων και αναγέρθηκε με χρηματοδότηση από το Β' Κοινοτικό Πλαίσιο Στήριξης. Η αποπεράτωση του κτιρίου ξεκίνησε το Δεκέμβριο του 1996 και ολοκληρώθηκε το Μάρτιο του 2000. Η Kεντρική Bιβλιοθήκη εξυπηρετεί 
το διδακτικό προσωπικό, τους φοιτητές του ΕΜΠ και πολλούς τεχνικούς επιστήμονες και φοιτητές άλλων ΑΕΙ. Περιλαμβάνει αναγνωστήριο 500 θέσεων, 50 θέσεις εργασίας για ηλεκτροντικούς υπλογιστές που είναι ελεύθερες για το κοινό. Η βιβλιοθήκη είναι δανειστική με ωράριο από 8.30 το πρωί μέχρι 10 το βράδυ.
