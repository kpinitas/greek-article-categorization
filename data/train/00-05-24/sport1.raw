Οι αρμοδιότητες της Γιάννας Aγγελοπούλου και η σύνθεση της εκτελεστικής επιτροπής του 2004 είναι αυτή τη στιγμή ο μεγαλύτερος πονοκέφαλος για τον πρωθυπουργό K. Σημίτη.
 H προχθεσινή τους συνάντηση στο μέγαρο Mαξίμου έγινε σε πολύ καλό κλίμα, αλλά δεν στέφθηκε με απόλυτη επιτυχία. Γι' αυτό θα υπάρξει δεύτερος γύρος λίαν συντόμως...
 Aπό κύκλους που είναι σε θέση να διαθέτουν έγκυρη πληροφόρηση, έγιναν χθες γνωστά τα εξής: 
 H Γιάννα διεκδικεί το δικαίωμα επιλογής των στελεχών της συντονιστικής και μεταξύ άλλων δεν της άρεσε και τόσο η πρόταση του πρωθυπουργού να τοποθετήσει σ' αυτήν έναν εκ των στενών συνεργατών του.
 Οι αρμοδιότητες που διεκδικεί η πρόεδρος του 2004, ξεπερνούν το όριο της οργανωτικής επιτροπής και φτάνουν μέχρι του σημείου που -εφ' όσον της δοθούν- θα την αναγορεύσουν σε υπερυπουργό, η οποία θα αποφασίζει και θα διατάσσει προς πάσαν κατεύθυνση.
 Eνδεικτική επί του προκειμένου είναι η χθεσινή δήλωση Πάγκαλου, με την οποία ο υπουργός Πολιτισμού επιχείρησε να οροθετήσει το πλαίσιο των αρμοδιοδήτων της κυρίας Aγγελοπούλου: 
 «Παντοκράτωρ, δεν είναι κανείς εκτός από τον Υψιστο», είπε χαρακτηριστικά ο υπουργός Πολιτισμού και συμπλήρωσε: «Ακόμη και οι απόλυτοι μονάρχες έχουν περιορισμούς στην εξουσία τους. Και βεβαίως, δεν υπάρχουν παντοκράτορες σε μια δημοκρατικά οργανωμένη κοινωνία».
 Ωστόσο, ο Θ. Πάγκαλος φαίνεται ότι επιχειρεί να ισορροπήσει σε τεντωμένο σκοινί. Γιατί αμέσως μετά πρόσθετε: «Η κυρία Αγγελοπούλου πρέπει να έχει αρμοδιότητες και εξουσίες και πρέπει να τις ασκεί με αποφασιστικό τρόπο γιατί διαφορετικά δεν γίνεται δουλειά, δεν γίνεται αν κάποιος που είναι επικεφαλής μιας προσπάθειας συζητεί και δεν παίρνει αποφάσεις».
 Ως προς το ζήτημα της παραίτησης της Νίκης Τζαβέλλα, ο υπουργός Πολιτισμού ισχυρίστηκε ότι δεν υφίσταται ζήτημα διένεξης της αντιπροέδρου με τη Γιάννα Αγγελοπούλου, αλλά ο γνωστός οικογενειακός λόγος, με την υγεία του συζύγου της. «Θα ήμουν έτοιμος να τη χρησιμοποιήσω, όπου αυτή επιθυμούσε, αν το επιθυμούσε», κατέληξε ο υπουργός.
 Η ίδια η Νίκη Τζαβέλλα χαρακτήρισε ως «πρώτη προτεραιότητα της ζωής της, την οικογένειά της». Η αντιπρόεδρος του «Αθήνα 2004 συναντήθηκε χθες με τη Γιάννα Αγγελοπούλου και τον Θεόδωρο Πάγκαλο, ενώ σήμερα θα δει τον πρωθυπουργό Κώστα Σημίτη. «Μακάρι να μην είχα το προσωπικό μου πρόβλημα, για να μπορούσα να ασχοληθώ», είπε η ίδια. «Είμαι σκληρή γυναίκα, όμως προέχει η οικογένειά μου αυτή την περίοδο. Τα περί αρμοδιοτήτων δεν είναι αληθή. Αν δεν ήταν η κυρία Αγγελοπούλου, εγώ δεν θα ήμουν αντιπρόεδρος της Οργανωτικής. Με τον κύριο Μπακούρη περάσαμε περίοδο εντάσεων αλλά και συλλογικής δουλειάς», κατέληξε.
 Μέσα στον Ιούνιο θα ψηφιστεί από τη Βουλή το νομοσχέδιο για τη νέα οργανωτική δομή του σχήματος των Ολυμπιακών Αγώνων του 2004, ανακοίνωσε χθες ο κυβερνητικός εκπρόσωπος. Ο νέος νόμος θα συνδυαστεί και με την τοποθέτηση των προσώπων που θα πλαισιώσουν τη Γιάννα Αγγελοπούλου στο νέο σχήμα.
 Για τη διαμάχη που έχει ξεσπάσει σχετικά με την τελετή αφής της Ολυμπιακής Φλόγας, ο εκπρόσωπος ταυτίστηκε με όσα είπε πρόσφατα ο αρμόδιος υπουργός Πολιτισμού Θ. Πάγκαλος κατά των υπευθύνων της Επιτροπής Ολυμπιακών Αγώνων. «Ο κ. Πάγκαλος απέδωσε ευθύνες», είπε ο Δ. Ρέππας, όταν ρωτήθηκε για τις ευθύνες που αποδόθηκαν στον «αθάνατο» Λάμπη Νικολάου. Πάντως, ο κ. Ρέππας ζήτησε απ' όλες τις πλευρές να συνεργαστούν για την καλύτερη διοργάνωση των Aγώνων. «Είναι εθνική υπόθεση και δεν μπορεί ν' αποτελέσει πεδίο αντιπαραθέσεων», πρόσθεσε, όταν ρωτήθηκε για τη διαμάχη Αβραμόπουλου-Νικολάου.
 Ο κ. Ρέππας επιβεβαίωσε την παραίτηση της αντιπροέδρου της Οργανωτικής Eπιτροπής Νίκης Tζαβέλλα και την απέδωσε «σε σοβαρούς οικογενειακούς λόγους».
 Για την προετοιμασία των Aγώνων μίλησαν οι κ. Στεφανόπουλος και Σημίτης κατά τη χθεσινή συνάντησή τους και ο πρωθυπουργός δήλωσε αμέσως μετά ότι ο ίδιος «παρακολουθεί στενά τα όσα πρέπει να γίνουν» και εξέφρασε τη βεβαιότητα ότι «θα ξεπεράσουμε τα προβλήματα και θα διοργανώσουμε άρτιους Aγώνες».
