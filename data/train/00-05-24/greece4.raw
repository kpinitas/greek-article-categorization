Στον προβληματισμό του Τ.Σ. Ελιοτ, ο οποίος το 1923, γράφοντας για τον πληθυσμό 
της Μελανησίας, διατυπώνει τους φόβους του για τις επιπτώσεις του «πολιτισμού» 
στους λαούς (απόσπασμα που περιλαμβάνεται στις «Δοκιμές» του Γ. Σεφέρη), κλήθηκαν χθες να τοποθετηθούν, στο πλαίσιο της εξέτασης στην Εκθεση οι υποψήφιοι των Γενικών Εξετάσεων και των τεσσάρων δεσμών.
 Οι υποψήφιοι στην πλειονότητά τους δεν φαίνεται να δυσκολεύθηκαν ιδιαίτερα στην ανάπτυξη του θέματος, ωστόσο εξέφρασαν μερικά παράπονα για τη διατύπωσή του, λόγω της έκτασής της.
 Πάντως και χθες ήταν αρκετοί οι απόφοιτοι των παλαιότερων ετών που δεν προσήλθαν στην εξέταση. Από τους 32.715 συνολικά υποψηφίους απουσίασαν οι 6.554, το ποσοστό της αποχής δηλαδή κινήθηκε στο 20%.
 Σήμερα οι Γενικές Εξετάσεις ολοκληρώνονται. Οι υποψήφιοι των δύο πρώτων δεσμών 
διαγωνίζονται στη Φυσική, οι υποψήφιοι της 3ης Δέσμης στα Λατινικά και οι υποψήφιοι της 4ης Δέσμης στα Μαθηματικά. Οσοι από τους αποφοίτους των προηγούμενων ετών θα εξετασθούν στα ειδικά μαθήματα, θα επιστρέψουν στις αίθουσες στις 26 Ιουνίου (η διεξαγωγή των εξετάσεων στα ειδικά μαθήματα ολοκληρώνεται στις 3 Ιουλίου).
 -- Tη σκυτάλη παίρνουν αύριο οι μαθητές της Β' και της Γ' Λυκείου, καθώς ξεκινούν οι πανελλαδικές προαγωγικές και απολυτήριες εξετάσεις.
