Μετά από μαραθώνιες συσκέψεις του υπουργού Ανάπτυξης Νίκου Χριστοδουλάκη και της υφυπουργού Μιλένας Αποστολάκη με εκπροσώπους του κυκλώματος πετρελαιοειδών, συμφωνήθηκε χθες το βράδυ με τα διυλιστήρια να απορροφήσουν 3-3,5 δραχμές από την αναμενόμενη αύξηση των 12-14 δραχμών που θα ισχύσει από σήμερα στις τιμές της βενζίνης.
Στόχος του υπουργείου φάνηκε ότι είναι η πάση θυσία αύξηση της τιμής της βενζίνης σε ποσό κάτω από 10 δραχμές το λίτρο, τόσο για λόγους ουσίας (πληθωρισμός) όσο και για ψυχολογικούς. Από το μεσημέρι χθες η υφυπουργός Ανάπτυξης είχε συναντήσεις με τους εκπροσώπους των βενζινοπωλών και των εταιρειών εμπορίας. Ωστόσο αμφότεροι αρνήθηκαν να δεχτούν να απορροφήσουν ένα μέρος της αύξησης των 12 δραχμών και έτσι, μετά την αποδοχή της απορρόφησης των 3,5 δραχμών από τα διυλιστήρια, χθες το βράδυ ο κ. Χριστοδουλάκης κατέβαλε εκ νέου προσπάθεια για απορρόφηση επιπλέον 1 δραχμής από τα πρατήρια και 1 δραχμής από τις εταιρείες. 
Την άρνησή τους για ουσιαστική συμβολή οι βενζινοπώλες τη δικαιολόγησαν από το ότι τις τιμές ουσιαστικά τις διαμορφώνουν οι εταιρείες, οι οποίες ασκούν πολιτική ανάλογα με τη γεωγραφική περιοχή και τα πρατήρια. Από την πολιτική αυτή των εταιρειών προέρχονται, σύμφωνα με την ομοσπονδία, και οι μεγάλες διαφοροποιήσεις τιμών από πρατήριο σε πρατήριο.
Ο πρόεδρός τους Ηλίας Μακρυβέλιος σε δηλώσεις του υπογράμμισε ότι θα συστήσει στους συλλόγους-μέλη του να μετακυλήσουν στην κατανάλωση μόνο την αύξηση που θα προκύψει από τις παραλαβές που θα γίνουν από αύριο και μετά. Δηλαδή να μην πουλήσουν με τις νέες αυξημένες τιμές και τα αποθέματα των δεξαμενών τους που αγόρασαν με τις χαμηλότερες.
Με την ευκαιρία αυτή οι βενζινοπώλες προέβαλαν τις γνωστές θέσεις για επέκταση και στους ίδιους του δικαιώματος να εφοδιάζονται καύσιμα απ' ευθείας από τα διυλιστήρια, κάτι που ισχύει σήμερα μονο για τις εταιρείες εμπορίας. Την προοπτική αυτή ως γνωστόν προβάλλουν οι βενζινοπώλες υποστηρίζοντας ότι έτσι θα ελαχιστοποιηθεί η επιβάρυνση που προκαλεί στο κόστος των καυσίμων, το περιθώριο των εταιρειών εμπορίας, το οποίο υπολογίζεται από 6-16 δραχμές το λίτρο ανάλογα με την περιοχή και το είδος του καυσίμου.
Οσο για τις εταιρείες εμπορίας, ο πρόεδρος του συνδέσμου, Αλέξης Λάσκαρης, σε δηλώσεις του υποστήριξε ότι στο συνολικό κόστος των καυσίμων το 50% αντιπροσωπεύει φόρους και τέλη, το 40% είναι η τιμή κτήσης από το διυλιστήριο και μόνο το υπόλοιπο είναι τα περιθώρια κέρδους εταιρειών και πρατηριούχων. Αρα, τόνισε, τα περιθώρια παρέμβασης στα περιθώρια κέρδους των δύο αυτών κρίκων του κυκλώματος είναι ιδιαίτερα περιορισμένα.
Από τα πράγματα, επί τάπητος τίθεται εκ νέου το θέμα του ελέγχου της κοστολόγησης των καυσίμων σε όλο τους το κύκλωμα, δηλαδή παραγωγή, μεταφορά, εμπορία και λιανική πώληση. Για την εξέταση ήδη έχει συσταθεί ειδική επιτροπή στο υπουργείο Ανάπτυξης, χωρίς να ολοκληρώσει το έργο της. Επίσης, ο πρώην υπουργός Ανάπτυξης Ευάγγελος Βενιζέλος ανέθεσε στην Επιτροπή Ανταγωνισμού να εξετάσει τις συνθήκες εμπορίας και να βγάλει πόρισμα για το κατά πόσο λειτουργεί ο ανταγωνισμός στην παραγωγή και το εμπόριο των πετρελαιοειδών.
Από την πλευρά του, ο Γιάννης Στουρνάρας, πρόεδρος του συμβουλίου οικονομικών εμπειρογνωμόνων, σε συνέντευξή του στον «Φλας», παραδέχτηκε ότι υπάρχουν σοβαρές ενδείξεις για το ότι δεν λειτουργεί ο ανταγωνισμός στο κύκλωμα των πετρελαιοειδών. Σύμφωνα με τον ίδιο υπάρχουν περιθώρια μείωσης των τιμών σε όλο το κύκλωμα από τα διυλιστήρια μέχρι τα πρατήρια, ενώ εκτίμησε ότι «στην Ελλάδα έχουμε τη λιγότερο απελευθερωμένη αγορά καυσίμων».
