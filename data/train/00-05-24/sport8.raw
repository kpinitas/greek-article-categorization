 Πείτε το ισπανικό εμφύλιο, πείτε το ταυρομαχία, το θέμα είναι ότι το αποψινό Ρεάλ-Βαλένθια (ΜΕGΑ 21.45 από το Σταντ ντε Φρανς) είναι το κατ' εξοχήν ντέρμπι της Ευρώπης. Ντέρμπι με «Ν» κεφαλαίο κυρίως γιατί είναι η πρώτη φορά στην 45χρονη ιστορία του θεσμού που δύο ομάδες από την ίδια χώρα τίθενται αντιμέτωπες μπροστά στο δελεαστικό πειρασμό να διεκδικήσουν το περίφημο Τσάμπιονς Λιγκ. Υπό το βλέμμα μάλιστα του Πύργου του Αϊφελ, όπου η Ρεάλ Μαδρίτης έχει κερδίσει (το 1956 με τη Ρεμς), αλλά και έχει χάσει το βαρύτιμο τρόπαιο (το 1981 από τη Λίβερπουλ με παίκτη το σημερινό της κόουτς Βιθέντε ντελ Μπόσκε).
 Ενα τρόπαιο που η Ρεάλ έχει κάνει δικό της επτά φορές σε αντίθεση με τη Βαλένθια, που μπορεί να πανηγύρισε δύο ευρωπαϊκούς τίτλους (το 1980 το Κύπελλο Κυπελλούχων και το Ευρωπαϊκό Σούπερ Καπ), αλλά ποτέ το Πρωταθλητριών, στον τελικό του οποίου μετέχει για πρώτη φορά. Στους τίτλους του 1980 βάρυναν τα ονόματα δύο μεγάλων Αργεντινών, του Μάριο Κέμπες και του θρυλικού Αλφρέδο ντι Στέφανο, που αφού χάρισε ως σέντερ φορ πέντε Κύπελλα Πρωταθλητριών στις «Merengues», ευτύχησε αργότερα ως προπονητής να οδηγήσει και τους «Λεβαντίνους» της Βαλένθια στο πέμπτο και τελευταίο τους πρωτάθλημα (1971) και να τους ανοίξει (1980) τις πόρτες της Ευρώπης. Αργεντινός, όπως κι ο σημερινός προπονητής της Βαλένθια Εκτορ Ραούλ Κούπερ (με τον οποίο η Ιντερ ήλθε σε επαφή για την αντικατάσταση του Λίπι), που άγγιξε ήδη πέρυσι στον τελικό με τη Μαγιόρκα το Κυπελλούχων, πήγε στη Βαλένθια ως αντικαταστάτης του Ιταλού Κλάουντιο Ρανιέρι, που ήταν ο πρωτεργάτης του θαύματος της Βαλένθια (είχε επιλέξει τα τρία τέταρτα της σημερινής ομάδας).
 Εάν όμως οι της Bαλένθια, όσο περίεργο κι αν ακούγεται, έφτασαν στο Παρίσι εντελώς ήρεμοι για τον τελικό, η αποστολή της Ρεάλ κατέληξε στις Βερσαλλίες αγχωμένη και λαβωμένη από το forfait της τελευταίας στιγμής του Ιέρο, κυρίως όμως με την προσταγή να κερδίσει πάση θυσία το τρόπαιο. Αν χάσει θα «υποβιβαστεί» τη νέα περίοδο στο Κύπελλο ΟΥΕΦΑ- αφού τερμάτισε πέμπτη στην Ισπανία. Οπως και στον τελικό του 1998 με τη Γιουβέντους, αναγκάζεται να ξαναπεράσει τη λεπτή κόκκινη γραμμή που χωρίζει το θρίαμβο από τη χρεοκοπία. Το ΟΥΕΦΑ θα σημάνει απώλεια 17 δισεκατομμυρίων δρχ. Αντιθέτως, η Βαλένθια, που θα παίξει και του χρόνου στο Τσάμπιονς Λιγκ, έφτασε στο Παρίσι έτοιμη για όλα. Με το χαμόγελο στα χείλη των παικτών της, αλλά και με τη συμπαράσταση 30 χιλιάδων οπαδών της (τόσοι θα είναι και οι «αφισιονάδος» της Ρεάλ) που εισέβαλαν στη γαλλική πρωτεύουσα με 40 πτήσεις τσάρτερ και επτά ειδικά ναυλωμένα τρένα! Χωρίς να ξεχνάμε τα δεκάδες πούλμαν και τα πολυάριθμα φορτηγά που πάρκαραν στο Σεν Ντενί υπερφορτωμένα με τόνους «paellas», το περίφημο εθνικό ισπανικό φαγητό, το οποίο θα σερβίρουν επίσης και σε περίπτωση ήττας, ακόμη και σε όσους οπαδούς της Ρεάλ το επιθυμήσουν.
 Στο αγωνιστικό μέρος, Ντελ Μπόσκε και Κούπερ κρέμονται από τα χείλη των γιατρών για τις μυϊκές ενοχλήσεις των Σαλγάδο, Ανελκά, το γόνατο του Σάβιο, αλλά και την όχι καλή κατάσταση των Ανγκλομά, Φαρινός, Ανγκούλο.
 Διαιτητής θα είναι ο Ιταλός Στέφανο Μπράσκι με το πολύ εύκολο σφύριγμα στην περιοχή (πέναλτι...), αλλά με την πολύ μεγάλη καρδιά, αφού έχει υιοθετήσει τρία ορφανά Βραζιλιανόπουλα.
 ΡΕΑΛ: Κασίγιας, Σαλγάδο, Ρ. Κάρλος, Ι. Κάμπο, Ελγκέρα, Καράνκα, Ρεδόνδο, Mακμάναμαν, Ραούλ, Aνελκά, Moριέντες.
 ΒΑΛΕΝΘΙΑ: Κανιθάρες, Ανγκλομά, Πελεγρίνο, Τζούκιτς, Χεράρδο (Μπιόρκλουντ), Μενδιέτα, Γεράρντ, Φαρινός, Kίλι, Ανγκούλο, Κλ. Λόπες.
