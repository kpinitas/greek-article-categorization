 Τον αποκλεισμό του με παράνομες μεθοδεύσεις και αποφάσεις, λόγω ρατσισμού, από 
τη θέση του διευθυντή χειρουργικής κλινικής του Γενικού Νομαρχιακού Νοσοκομείου Κρεστένων Ηλείας κατήγγειλε στην «Ε» ο χειρουργός και νυν αναπληρωτής διευθυντής στο Γενικό Νομαρχιακό Νοσοκομείο Αμαλιάδας, Ζερμέν Ραμαροσόν.
 Η καταγωγή του από τη Μαδαγασκάρη, το μελαμψό χρώμα του προσώπου του, αλλά και 
οι τοπικές κομματικές εξυπηρετήσεις, τού στέρησαν το δικαίωμα πρόσληψης στη συγκεκριμένη θέση, αν και πληρούσε, όπως αναφέρει, όλες τις προϋποθέσεις έναντι του διευθυντή που επέλεξε τελικά το Συμβούλιο Κρίσης και Επιλογής Ιατρικού και Οδοντιατρικού Προσωπικού Νοσηλευτικών Ιδρυμάτων (Σ.Κ.Ε.Ι.Ο.Π.Ν.Ι.). 
 Η περιπέτεια του γιατρού, ο οποίος δικαιώθηκε ύστερα από προσφυγή του στο Διοικητικό Εφετείο της Πάτρας, ξεκίνησε τον Ιούνιο του 1997, όταν υπέβαλε τα δικαιολογητικά του για τη θέση του διευθυντή χειρουργικής στο Νοσοκομείο Κρεστένων.
 Αν και μάχιμος χειρουργός ο κ. Ζερμέν Ραμαροσόν στα επαρχιακά νοσοκομεία τα τελευταία 19 χρόνια, το Συμβούλιο Κρίσης, το οποίο σύμφωνα με την 526/2000 απόφαση του Διοικητικού Εφετείου Πατρών «εστερείτο νομίμου συνθέσεως», στις 14 
Ιουλίου 1998 επέλεξε κατά παράνομο τρόπο και ετσιθελικά άλλον γιατρό, ο οποίος 
 Ο γιατρός έκανε προσφυγή στο Διοικητικό Εφετείο της Πάτρας όπου δικαιώθηκε αλλά μόνο στα χαρτιά, καθώς όπως καταγγέλλει, οι «αρμόδιοι» σκεπτόμενοι και ενεργώντας κομματικά... έγραψαν στα παλαιότερα των υποδημάτων τους την απόφαση 
της Δικαιοσύνης, η οποία αναφέρει χαρακτηριστικά ότι «ακυρώνει την 9/14.7.1998 
πράξη αξιολογήσεως και τον συναφή πίνακα κατατάξεως του Συμβουλίου Κρίσης Δυτικής Ελλάδος ως προς την αξιολόγηση και κατάταξη των υποψηφίων Ζ. Ραμαροσόν 
και του (αναφέρει το όνομα του άλλου γιατρού). Αναπέμπει την υπόθεση στη διοίκηση προκειμένου να επαναληφθεί η διαδικασία πληρώσεως της θέσεως διευθυντού χειρουργικής στο Νοσοκομείο Κρεστένων Ηλείας».
 Ετσι στις 9 Μαΐου 2000 συνέβη το εξής εκπληκτικό: Το Σ.Κ.Ε.Ι.Ο.Π.Ν.Ι συνεδρίασε εκ νέου για το ίδιο θέμα με την ίδια σύνθεση και απέρριψε τον κ. Ραμαροσόν διατηρώντας στη θέση του διευθυντή το συνάδελφό του που είχαν επιλέξει αρχικά.
 Η νέα αυτή εξέλιξη «πλήγωσε» περισσότερο παρά εξόργισε το γιατρό, ο οποίος αποφάσισε να καταγγείλει στην «Ε» την αδικία καθώς -όπως είπε- πίσω της υποκρύπτονται λόγοι ρατσισμού.
 «Εχω όλα τα προσόντα, αλλά δυστυχώς κάποιοι για τους δικούς τους λόγους δεν με 
θέλουν στη θέση του διευθυντή. Φαίνεται ότι δεν τους αρέσει το χρώμα του προσώπου μου επειδή γεννήθηκα στη Μαδαγασκάρη όπως πολλές φορές έχω ακούσει από ορισμένους. Κι όλα αυτά παρ' όλο που σπούδασα στο Πανεπιστήμιο Αθηνών, υπηρέτησα τον Ελληνικό Στρατό, παντρεύτηκα Ελληνίδα και δημιούργησα οικογένεια» - δήλωσε στην «Ε» με πικρία ο κ. Ραμαροσόν και υπογράμισε: 
 «Δεν ξέρω αν μετά τον εμφύλιο εξακολουθούν να υπάρχουν ακόμα Ελληνες δεύτερης κατηγορίας... Οπως λέει ο Ισοκράτης "Ελληνες είναι όσοι μετέχουν της ελληνικής 
παιδείας". Κι εγώ μετείχα ουσιαστικά και περισσότερο από πολλούς γηγενείς. Η Δικαιοσύνη έκανε το καθήκον της και το ίδιο ελπίζω να κάνει και η πολιτεία. Αγωνίζομαι κατά της αδικίας που γίνεται σε βάρος μου, διότι θέλω να έχω το κουράγιο να δω τα παιδιά μου στα μάτια, θεωρώντας τα ίσα με τους συμμαθητές τους στο σχολείο...» - τόνισε ο κ. Ραμαροσόν και αποκάλυψε ότι σε περίπτωση που δεν δικαιωθεί είναι αποφασισμένος να καταθέσει το πρόβλημά του στα ευρωπαϊκά δικαστήρια.
 Ο πρόεδρος του Νοσοκομείου Κρεστένων και αντιδήμαρχος της πόλης Γιάννης Σταθόπουλος αναφερόμενος στο θέμα χαρακτήρισε δίκαιη την απόρριψη του κ. Ραμαροσόν, διότι όπως είπε ο γιατρός που προσελήφθη τελικά ως διευθυντής είχε στο παρελθόν αναβαθμίσει το Νοσοκομείο Κρεστένων.
 Στο πλευρό του κ. Ραμαροσόν τάχθηκε και ο πρόεδρος του Ιατρικού Συλλόγου Αμαλιάδας Παναγιώτης Τσαούσης, ο οποίος εκτός των άλλων κατήγγειλε στην «Ε» ότι η συγκεκριμένη περίπτωση αναξιοκρατίας δεν είναι η μοναδική και ότι αποτελεί δυστυχώς συνηθισμένο φαινόμενο στους ιατρικούς κύκλους.
