 Στα μέσα της προσεχούς εβδομάδας θα κινηθεί και επίσημα ο Ολυμπιακός για την απόκτηση του Μιχάλη Κωνσταντίνου από τον Ηρακλή. Ο Σωκράτης Κόκκαλης φέρεται να έχει πειστεί ότι ο 23χρονος σέντερ φορ πρέπει να έρθει αυτό το καλοκαίρι στον Πειραιά (και όχι το επόμενο που λήγει το συμβόλαιό του) και ο Γιώργος Λούβαρης αναμένεται να έχει επαφές με τον Βαγγέλη Μυτιληναίο για να βρεθεί η χρυσή τομή. 
 Σύμφωνα με τις ανεπίσημες επαφές, το θέμα προς το παρόν κολλάει από πλευράς Μυτιληναίου στο γεγονός ότι ο κόσμος του Ηρακλή αντιδρά με την παραχώρηση του Κωνσταντίνου και στα έμψυχα ανταλλάγματα. Ο Ηρακλής ζητάει τρεις παίκτες, πληρωμένους από τον Ολυμπιακό, αλλά στην πειραϊκή ΠΑΕ αισιοδοξούν ότι «στο τέλος θα τον πάρουμε τον παίκτη γιατί τον χρειάζεται η ομάδα του χρόνου για την Ευρώπη».
 Οσον αφορά το ξένο μέτωπο, ο Ολυμπιακός ασχολείται με την περίπτωση του Κάρλος Γκαμαρά από την Ατλέτικο Μαδρίτης για τη θέση του κεντρικού αμυντικού και για αυτή του επιτελικού μέσου «παίζει» το όνομα ενός διεθνούς Βραζιλιάνου το όνομα του οποίου κρατείται για την ώρα μυστικό (δεν πρόκειται για τον Ζάγκο της Ρόμα ή τον Ζε Ελίας της Ιντερ). «Με τις μεταγραφές θα ασχοληθούμε μετά τον αγώνα με την Παναχαϊκή», σχολίασε χθες βράδυ κορυφαίο διοικητικό στέλεχος της ΠΑΕ. 
 Ξεκίνησαν χθες προπονήσεις οι Χούτος (κούτσαινε, πάντως, στο τέλος της προπόνησης), Γκόγκιτς που αντιμετώπιζαν προβλήματα τραυματισμών, ενώ θεραπεία έκαναν ο Τζόρτζεβιτς και ο Οφορίκουε που υποφέρει από θλάση στα πλευρά. Ο Ανατολάκης πήρε άδεια από τον Μαντζουράκη και βρέθηκε στη Θεσσαλονίκη για προσωπικούς λόγους. Οι «ερυθρόλευκοι» θα γυμναστούν σήμερα στις 6.30 μ.μ. και αύριο έχουν ρεπό.
 *Συγχαρητήριο τηλεγράφημα στον Ολυμπιακό για την κατάκτηση του πρωταθλήματος έστειλαν χθες οι Μπαρτσελόνα, Αντερλεχτ, Ερυθρός Αστέρας, Βίσλα Κρακοβίας.
 *Σε αγώνα ποδο-βόλεϊ στον ΕΟΤ της Βάρκιζας θα πάρουν μέρος τη Δευτέρα οι Τζιοβάνι, Λουτσιάνο, μαζί με άλλους Βραζιλιάνους ποδοσφαιριστές και τα έσοδα θα διατεθούν στο παιδικό χωριό SΟS.
