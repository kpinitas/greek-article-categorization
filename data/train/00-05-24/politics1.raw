 Ελληνοτουρκική εμπλοκή στο Αιγαίο χθες το μεσημέρι με ΝATΟϊκές παρενέργειες. Ελληνικά μαχητικά αναγκάστηκαν να αναχαιτίσουν τουρκικά αεροσκάφη που μετέχουν 
στη ΝATΟϊκή άσκηση «Νταϊνάμικ Μιξ» διότι παρέβησαν έναν από τους πέντε όρους που είχαν τεθεί για την ασφάλεια των πτήσεων στο FIR Αθηνών.
 Σύμφωνα με απολύτως ασφαλείς πληροφορίες, δύο τουρκικά μαχητικά F-16 που μετείχαν στη NATΟϊκή άσκηση, χθες το μεσημέρι μπήκαν στον εναέριο χώρο ευθύνης 
της Ελλάδας από άλλο σημείο από εκείνο που είχαν δηλώσει στο ΝΑΤΟ, το οποίο με 
τη σειρά του, όπως προβλέπεται και έχει δεχτεί και η Ελλάδα, ενημερώνει την Υπηρεσία Πολιτικής Αεροπορίας στην Αθήνα.
 Τα δύο μαχητικά, πριν από την απογείωσή τους από αεροδρόμιο της Τουρκίας δήλωσαν, όπως προβλέπεται, το χρόνο εισόδου στο ελληνικό FIR, το σημείο εισόδου, το ύψος πτήσης, το σημείο εξόδου και τον ηλεκτρονικό κωδικό αναγνώρισής τους από τα ραντάρ. Στην πορεία όμως και ενώ τα τουρκικά είχαν δηλώσει σημείο εισόδου την εναέρια περιοχή νότια της Λέσβου, μπήκαν στο χώρο ευθύνης της Ελλάδας βόρεια του νησιού, παραβαίνοντας τα συμφωνηθέντα.
 Μόλις η παράβαση καταγράφηκε από τα ραντάρ, ένα ζευγάρι ελληνικά μαχητικά απογειώθηκαν και τα αναχαίτισαν αναγκάζοντάς τα να βγουν από το FIR Αθηνών και 
να ξαναμπούν από το σημείο που είχαν δηλώσει. Τα ελληνικά μαχητικά ήταν οπλισμένα και προχώρησαν στην αναχαίτιση, παρά το γεγονός ότι ο ηλεκτρονικός κωδικός αναγνώρισης δήλωνε ότι πρόκειται για συμμαχικά αεροσκάφη.
 Πρακτικά τα ελληνικά μαχητικά αναχαίτισαν NATΟϊκά αεροσκάφη, καθώς τα δύο τουρκικά ήταν ενταγμένα στην άσκηση, γεγονός που καθιστά το ΝΑΤΟ υπόλογο για το αν μπορεί να ελέγξει τη συμπεριφορά των δυνάμεών του.
 Φυσικά, το ΝΑΤΟ απέκρυψε το περιστατικό, κάτι που έκανε και το υπουργείο Εθνικής Aμυνας τουλάχιστον μέχρι αργά χθες το βράδυ.
 Πρέπει να σημειωθεί ότι το ΝΑΤΟ έχει τη λεπτομερή γνώση της παράβασης, καθώς παίρνει εικόνα από τα ελληνικά ραντάρ. Χαρακτηριστικό της πολιτικής του ΝΑΤΟ είναι το ότι ο επίσημος εκπρόσωπός του στο υποστρατηγείο της Λάρισας αίφνης, από χθες, αρνείται να δώσει οποιαδήποτε πληροφόρηση για τις αεροπορικές επιχειρήσεις.
 Αυτό όμως που προκαλεί ερωτήματα, είναι γιατί το υπουργείο Aμυνας δεν ανακοίνωσε, όπως πράττει συνήθως, την παράβαση των ΤουρκοΝΑΤΟϊκών αεροσκαφών. Ανώτερος αξιωματούχος σχολιάζοντας την «κίνηση» της Τουρκίας υποστήριξε ότι: «Πρόκειται για κλασική τακτική της Τουρκίας που σκοπό έχει να βάλει στο παιχνίδι και το Βόρειο Αιγαίο, περιοχή που είχε εξαιρεθεί από την άσκηση, και για το λόγο αυτό δεν είχε ζητήσει η Ελλάδα τη συμμετοχή της Λήμνου στο σχεδιασμό».
 Ερώτημα αποτελεί επίσης το αν θα ακολουθηθεί η πάγια διαδικασία της διπλωματικής διαμαρτυρίας από την πλευρά της Ελλάδας και ποιος θα είναι ο αποδέκτης της. Η Τουρκία, διότι τα αεροσκάφη ήταν τουρκικά; Ή το ΝΑΤΟ καθώς τα 
 Στο μεταξύ, χθες τα ελληνικά πλοία που βρίσκονταν στο λιμάνι της Σμύρνης απέπλευσαν με ρότα το Νότιο Ιόνιο, όπου μαζί με αλλά συμμαχικά πλοία θα υλοποιήσουν το ναυτικό μέρος του σχεδίου της απόβασης στην Κυπαρισσία που έχει 
οριστεί για τις αρχές του επόμενου μήνα. Επίσης σε περιοχές της Βόρειας Ελλάδας χερσαίες δυνάμεις από Ελλάδα, ΗΠΑ και Ουγγαρία άρχισαν την εκπαίδευσή τους στο πλαίσιο της άσκησης.
 Στο μεταξύ, «ΚΚΕ Force» κατά «D ynamic Mix». Ομάδα οπαδών του Κομμουνιστικού Κόμματος και Ειρηνιστών προκάλεσαν ένταση χθες το βράδυ στη Θεσσαλονίκη, όταν στο πλαίσιο ακόμη μιας διαμαρτυρίας πραγματοποίησαν έφοδο, κατάφεραν να σπάσουν τον αστυνομικό κλοιό και παραβίασαν την κεντρική πύλη του λιμανιού.
 Το πλήθος των διαδηλωτών είχε πραγματοποιήσει νωρίτερα πορεία σε κεντρικούς δρόμους της πόλης και για αρκετή ώρα σταμάτησε έξω από το εμπορικό κέντρο της οδού Τσιμισκή, όπου στεγάζεται πλέον το αμερικανικό προξενείο.
