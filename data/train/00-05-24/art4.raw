Ατμόσφαιρα γιορτινή, δυνατή μουσική, αιώρες, ζογκλέρ και μπύρες. Βρισκόμαστε στον κήπο του Παντείου Πανεπιστημίου, το μεσημέρι της Παρασκευής 19 Μαΐου, αλλά αυτό που γίνεται δεν είναι απλώς μια φοιτητική μάζωξη. Είναι διαμαρτυρία, 
 (ανα) κατάληψη των ελεύθερων χώρων της σχολής από τους φοιτητές. Ρωτάμε ποιος τους απαγόρευσε να κάθονται στον κήπο τους: «Η πρυτανεία εδώ και λίγο καιρό βάζει συνέχεια τον αυτόματο ποτισμό κατά τη διάρκεια της μέρας, οπότε δεν μπορούμε να καθόμαστε στο γρασίδι. Και δεν πιστεύω ότι το κάνει γιατί την έπιασαν... ανθοκομικές ανησυχίες, αλλά επειδή το να καθόμαστε κάτω από τα δέντρα δεν ταιριάζει με το πρότυπο του «κυριλέ» πανεπιστημίου που θέλει. Ετσι αποφασίσαμε να ανακαταλάβουμε τον κήπο μας. Reclaim the garden, δηλαδή», μας πετάει κάποιος.
 Διαμαρτυρία μεν, αλλά χαρούμενη. Η Μαρία μας λέει πως πήγε στο ολοήμερο νηπιαγωγείο της Αγίας Βαρβάρας και ζήτησε από τα παιδιά να ζωγραφίσουν κάτι για τους φοιτητές. Τα έργα των πιτσιρικάδων είναι καρφιτσωμένα παντού στα δέντρα, δίπλα στα πολύχρωμα πανό που δίνουν το σύνθημα για «να πάρουμε πίσω τους χώρους που μας ανήκουν». 
 Την ίδια ώρα γίνονται μαθήματα, αλλά οι περισσότεροι φοιτητές προτιμούν τη γιορτή στον κήπο. Ακόμη κι αυτοί που δεν αποδίδουν πρόθεση στην πρυτανεία για το ολοήμερο πότισμα του κήπου, προβληματίζονται με μια άλλη απαγόρευση από την 
πρυτανική αρχή, ρητή αυτή τη φορά, όλων των φοιτητικών εκδηλώσεων στους χώρους 
της σχολής. Η αφορμή; Πριν από ενάμιση μήνα, την ώρα που γινόταν το πάρτι ενός 
φοιτητικού σχήματος στον κήπο, κάποιοι έσπασαν το απέναντι τυροπιτάδικο. 
 Η κουβέντα διακόπτεται συχνά από τις ιπτάμενες κορίνες των ζογκλέρ που κάνουν τα δικά τους λίγο παραδίπλα. Πέρα από τις επιμέρους διαφωνίες, πάντως, η αίσθηση σε όλους είναι μία: είναι ωραίο να μην αφήνεις να σου στερούν τον ελεύθερο χώρο σου. Κάποιοι προτείνουν πάρτι στον κήπο «κάθε δεύτερη Παρασκευή» 
και οι πιο θερμόαιμοι ρίχνουν την ιδέα για «ανακατάληψη του Πεδίου του Αρεως». 
Κάποιοι χαμογελούν συγκαταβατικά, άλλοι κοιτάνε αλλού και ονειρεύονται άπλετο χώρο για μουσική, κουβέντα και παιχνίδι. Εσείς; 
