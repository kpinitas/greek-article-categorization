 Ακόμα και το εξώφυλλο θυμίζει μέρες του '80, όταν οι Bad Religion σάρωναν με εκείνο το μπασταρδεμένο πανκ ιδίωμα τη γεμάτη μπίρα σκηνή στα άθλια κλαμπ του Λος Αντζελες. Μια εικοσαετία μετά, το καινούργιο άλμπουμ «Τhe New America» (Son y) αποδεικνύει ότι διατηρούν εκείνη την επιθυμία «να προκαλούν συνεχώς το απαθές κοινό». Το υλικό δεν κρύβει καμία έκπληξη, μόνο αμερικανικό πανκ της παλιάς σχολής που πάντα μισοφλέρταρε με το χέβι μέταλ. Οσο για τη φιλοσοφία πίσω του, ο θρυλικός Γκρεγκ Γκράφιν παραληρεί για την κυριαρχία της μαζικής κουλτούρας, την πλύση εγκεφάλου από τα μέσα επικοινωνίας, τις μειοψηφίες που οραματίζονται μια άλλη Αμερική, την εικόνα ενός κόσμου που καταρρέει.
 Για τους Bad Religion, η πανκ μουσική δεν ήταν ποτέ το όχημα για να γίνουν διάσημοι όπως η γενιά που ακολούθησε Green Da yκαι Οffsring. Αντίθετα ήταν η μοναδική ευκαιρία που τους δόθηκε για να σπείρουν την αταξία στις μάζες της σιωπηρής πλειοψηφίας. Από τα άγρια χρόνια του ριγκανισμού όταν ξεκίνησαν μέχρι 
σήμερα, τους καιρούς που πλασάρεται η παγκοσμιοποίηση, αυτοί οι πανκς αντιτίθεντο στο κυρίαρχο δόγμα.
 «Το πανκ ήταν πάντα η φολκ μουσική των εφήβων των μητροπόλεων που ένιωθαν ότι δεν ταίριαζαν σ' αυτήν την κοινωνία.» Ο Γκράφιν και η συμμορία του κοντεύουν πλέον μεσήλικες αλλά δεν καταθέτουν τα όπλα. Το υλικό τους μπορεί να μην είναι 
πρωτοποριακό για τη σύγχρονη μουσική -ο παραγωγός του είναι ο Τοντ Ράντγκρεν, μύθος του αντεργκράουντ που δούλεψε με τους New York Dolls- αλλά είναι έντιμο και σαν μουσική και σαν πρόθεση. Και πολύ λίγα άλμπουμ διαθέτουν πια τέτοιες αρετές.
 Το πρώτο άλμπουμ των Third E ye Blind, το 1997 ήταν μια έκπληξη. Το επόμενο το «Blue» (Warner) επιβεβαιώνει ότι η επιτυχία του δεν ήταν τυχαία. Πέρα από τους 
«φιλιππικούς» που γράφτηκαν για την ανεξαρτησία και την αυθεντικότητά τους, oι 
3EB ξεχώρισαν από το συρφετό της σκηνής του ανεξάρτητου ροκ γιατί ξέρουν να γράφουν πιασάρικα κομμάτια όπως το «Deep Inside Οf You» μιμούμενοι ένα υβρίδιο 
των U2 ή των REM και αμέσως μετά να τα ακυρώνουν ξεσπώντας στο διαστροφικό rock'n'roll του «An Οde To Ma ybe» επιβεβαιώνοντας αυτό που λέει ο λίντερ τους Στέφαν Τζένκινς ότι «ένα κομμάτι τεσσάρων λεπτών μπορεί να δημιουργήσει ένα ολόκληρο σύμπαν». Οι ίδιοι επαίρονται ότι δεν είναι ένα κατασκεύασμα της μουσικής βιομηχανίας. Το πρώτο τους άλμπουμ ξεχώριζε για το πανκ συναίσθημα που έσερνε «γεμάτο ιστορίες για τη φτώχεια, τους καβγάδες και τα ναρκωτικά». Το «Blue» είναι πιο «κλινικό» αλλά κυριαρχεί ακόμα αυτό το δαιμονικό rock'n'roll.
 Οι Snapcase είναι η τελευταία γενιά της παράδοσης του αμερικανικού πανκ που δεν έχει ξεπεράσει ακόμα την παιδική αρρώστια του θορύβου. Η πρόσφατη κυκλοφορία τους «Designs For Automation» (Hitch H yke) υμνεί τον ατομικισμό και 
πατά γερά στο σλόγκαν «Kάν' το μόνος σου. Με άλλα λόγια ένα μπουκέτο από τρίλεπτα αγχωτικά κομμάτια. Φρενιτώδη χάρντκορ ρυθμό, ένα συνεχές ουρλιαχτό για φωνητικά και στίχοι ενάντια στη δεδομένη κοινωνική οργάνωση. Εντελώς παράδοξα για την πανκ σκηνή οι Snapcase είναι αισιόδοξοι, προωθούν τον οικολογικό ακτιβισμό και η πολιτική τους πρόταση είναι η αυτοοργάνωση και η δράση. Το άλμπουμ είναι πρωτόλειο και άτεχνο, διαθέτει όμως μοναδικό πάθος και 
ειλικρίνεια που αλλάζουν προς όφελός τους τους κανόνες του παιχνιδιού.
