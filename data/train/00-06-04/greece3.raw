Ανοδο και μάλιστα σημαντική αναμένεται ότι θα σημειώσουν φέτος οι βάσεις εισαγωγής για τις σχολές της τριτοβάθμιας εκπαίδευσης με το παλαιό σύστημα των δεσμών με το οποίο διαγωνίστηκαν 58.000 απόφοιτοι παλαιότερων ετών οι οποιοι θα καταλάβουν 23.660 θέσεις σε σχολές των ΑΕΙ και ΤΕΙ. 
Η βαθμολόγηση των γραπτών δεν έχει ακόμη ολοκληρωθεί αφού οι εξετάσεις τελείωσαν πριν από μία εβδομάδα. Από μια πρώτη εικόνα όμως, οι υποψήφιοι έχουν πιάσει υψηλές βαθμολογίες στα περισσότερα μαθήματα και σε κάθε περίπτωση, έγραψαν καλύτερα από πέρσι.
Τα στοιχεία αυτά οδηγούν στο ασφαλές συμπέρασμα ότι φέτος οι βάσεις θα ανέβουν και μάλιστα αρκετά, κυρίως στις σχολές υψηλής ζήτησης. Οι καλές επιδόσεις των υποψηφίων οφείλονται κατά κύριο λόγο στην καλή προετοιμασία τους αφού οι θέσεις στα ΑΕΙ και ΤΕΙ είναι φέτος περιορισμένες και ο ανταγωνισμός μεγαλύτερος. Οι γενικές εξετάσεις θα διεξαχθούν τελευταία φορά το 2001 με ακόμη μικρότερο αριθμό θέσεων για τους παλαιούς απόφοιτους.
Θα καταγράψουμε ενδεικτικά τις βαθμολογίες των υποψηφίων, στα τέσσερα μαθήματα των δεσμών, όπως προκύπτει από δύο μεγάλα βαθμολογικά κέντρα της Αττικής.
Αρχαία ελληνικά. Το 80% των υποψηφίων έγραψαν πάνω από τη βάση. Από αυτούς, υπολογίζεται ότι ένα ποσοστό 10% έγραψαν από 10 έως 12. Ενα ποσοστό 20% κυμαίνεται στη βαθμολογική κλίμακα από 12 έως 14, ένα 30% μεταξύ 15 και 17. Το πιο σημαντικό είναι ότι ένα ποσοστό 20% των υποψηφίων έγραψε άριστα, δηλαδή είναι στην κλίμακα από 18 μέχρι 20.
Ιστορία. Και αυτό το μάθημα είχε πολύ καλές βαθμολογίες. Εδώ μειώνεται στο 10% το ποσοστό των υποψηφίων που έγραψαν κάτω από τη βάση και αυξάνονται τα γραπτά με τις πολύ καλές βαθμολογίες. Γύρω στο 30% έγραψαν πάνω από 18. Το μεγαλύτερο ποσοστό των γραπτών κυμαίνεται στην κλίμακα από 14 έως 17.
Λατινικά. Ρεκόρ στα πολύ καλά γραπτά και χωρίς έκπληξη αφού κατά παράδοση, για τους υποψήφιους της τρίτης δέσμης, τα λατινικά είναι το καλό τους χαρτί. Ετσι, ελάχιστοι (κάτω από 10%) έπεσαν κάτω από τη βάση. Πάνω από το 50% των υποψηφίων έγραψαν μεταξύ 16-18 και το 40% έγραψαν από 18 μέχρι 20.
Εκθεση. Εδώ η εικόνα δεν είναι τόσο καλή. Οι υποψήφιοι της τέταρτης δέσμης έχουν γράψει μάλλον μέτρια. Ενα ποσοστό 30% έχει πέσει κάτω από τη βάση. Περίπου το 40% έγραψε από 10 μέχρι 14. Tο 15% έγραψε μεταξύ 15 και 17 και το υπόλοιπο 15% πάνω από 18. Καλύτερες επιδόσεις είχαν βέβαια οι υποψήφιοι της τρίτης δέσμης. Γύρω στο 25% έγραψε κάτω από τη βάση. 20% έγραψαν από 10 έως 13. 40% μεταξύ 14 και 17 και ένα ποσοστό 15% έγραψαν πάνω από 18.
Να σημειωθεί ότι η έκθεση είναι καθοριστικό μάθημα και οι περισσότεροι υποψήφιοι έδωσαν φέτος για δεύτερη ή και τρίτη φορά.
Μαθηματικά. Η εικόνα εμφανίζεται μάλλον άσχημη αφού υπολογίζεται ότι το 50% των υποψηφίων έχουν πέσει κάτω από τη βάση. Eνα ποσοστό 10-15% έγραψαν από 18 μέχρι 20. Οι υπόλοιποι υποψήφιοι εμφανίζουν μέτριες βαθμολογίες με τα περισσότερα γραπτά να τοποθετούνται στην κλίμακα από 13 ώς 15.
Φυσική-χημεία. Περισσότεροι υποψήφιοι άπό ό,τι πέρσι έγραψαν φέτος άριστα. Κάτω από τη βάση υπολογίζεται ότι έπεσε ένα ποσοστό 40%. Το 20% κυμαίνεται μεταξύ του 10 με 12 και ένα ποσοστό 20-30% από 13 μέχρι 17.
Βιολογία. Κι εδώ είναι πολλά περισσότερα σε σχέση με πέρσι τα άριστα γραπτά. Το μάθημα αυτό είναι καθοριστικό για τις ιατρικές σχολές και οι διαγωνιζόμενοι πιάνουν υψηλές βαθμολογίες. Γύρω στο 30% οι υποψήφιοι έγραψαν από 18 έως 20. Το 50% έγραψε από 10 μέχρι 17 και το υπόλοιπο 20% έπεσε κάτω από τη βάση.
Οι βαθμολογίες των υποψηφίων που διαγωνίστηκαν με τις γενικές εξετάσεις θα ανακοινωθούν το τρίτο δεκαήμερο του Ιουνίου. Φέτος, πρώτη φορά θα βγουν οι βαθμολογίες των βασικών μαθημάτων χωρίς οι υποψήφιοι να έχουν διαγωνιστεί στα ειδικά μαθήματα. Οι εξετάσεις σε αυτά τα μαθήματα θα γίνουν από 26 Ιουνίου μέχρι 3 Ιουλίου.
