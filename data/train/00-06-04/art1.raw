To Πολυτεχνείο, η Πρυτανεία καίγονται... Εικόνες φρίκης κράτησαν ξάγρυπνη όλη την Ελλάδα τη νύχτα της 24ης προς την 25η Οκτωβρίου 1991, καθώς οι φλόγες έγλειφαν τα μοναδικής αρχιτεκτονικής κτίρια, αφήνοντας πίσω τους αποκαΐδια. 
Το ιστορικό κτίριο, σύμβολο του αντιδικτατορικού αγώνα της νεολαίας και ολόκληρου του λαού μας, έμοιαζε απροστάτευτο από το «ύπουλο χέρι», που ουσιαστικά δυναμίτιζε την ιστορία και την μνήμη...
Πέρασαν εννέα χρόνια και οι εικόνες εκείνης της νύχτας είναι ακόμη νωπές, όχι μόνον για όσους έχουν συνδέσει τη ζωή και τα όνειρά τους με αυτό το κτίριο-σύμβολο. Ολο αυτό το διάστημα οι περαστικοί αντίκριζαν την καμένη Πρυτανεία καλυμμένη από ένα ειδικό στέγαστρο που την προστάτευε από τις δυσμενείς καιρικές συνθήκες.
Ομως το πλήρωμα του χρόνου έφθασε, και την Παρασκευή, σε μια σεμνή τελετή με την παρουσία του προέδρου της Δημοκρατίας Κωστή Στεφανόπουλου, το κτίρο θα δοθεί και πάλι στην πανεπιστημιακή κοινότητα. 
Δεν είναι καθόλου τυχαίο που την ίδια ημέρα επέλεξαν οι πρυτανικές αρχές του πρώτου τεχνολογικού ιδρύματος της χώρας για να εγκαταστήσουν σε ειδική θέση της αναγεννημένης Πρυτανείας τον πομπό του ραδιοφωνικού σταθμού που χρησιμοποιήθηκε τις ηρωικές ημέρες της εξέγερσης, τον Νοέμβριο του 1973. «Είχε κατασχεθεί τότε από τις αρχές της δικτατορίας και είχε μεταφερθεί στο στρατοδικείο του Ρουφ, από όπου κανείς δεν είχε σκεφθεί να τον αναζητήσει», τονίζει ο πρύτανης Θ. Ξανθόπουλος και επισημαίνει ότι ήταν αποθηκευμένο με το χαρακτηρισμό ...«πειστήριο του εγκλήματος».
Θα είναι το κορυφαίο, αλλά όχι και το μόνο σημείο αναφοράς του ανακαινισμένου κτιρίου. Λίγες ημέρες πριν από τα νέα εγκαίνια, η «Κ.Ε.» μπήκε στην Πρυτανεία και περιηγήθηκε στους χώρους της. Οι εικόνες της πυρπόλησης είναι οριστικά παρελθόν, καθώς όλα είναι όπως παλιά. Οι πολύτιμοι πίνακες, τα έπιπλα, τα γραφεία είναι στη θέση τους. Μια νέα σελίδα ανοίγει.
Tο μοναδικής αρχιτεκτονικής αξίας συγκρότημα της οδού Πατησίων αποτελείται από δύο συμμετρικά χαμηλά κτίσματα, ένα για την Πρυτανεία και ένα για τη σχολή Καλών Τεχνών, καθώς και το κεντρικό κτίριο Αβέρωφ, που στεγάζει ώς και σήμερα την Αρχιτεκτονική σχολή. Τα δύο τελευταία έχουν υποστεί μόνον τη φθοροποιό επίδραση του χρόνου.
Το κτίριο της Πρυτανείας, όπως και το αρχικό συγκρότημα του Πολυτεχνείου, έχει τη δική του ιστορία. Δεν κατατάσσεται τυχαία στις κορυφαίες δημιουργίες του ελληνικού κλασικισμού του 19ου αιώνα, αλλά και μεταξύ των σημαντικότερων έργων της ευρωπαϊκής αρχιτεκτονικής: «Το συγκρότημα του Πολυτεχνείου, σκορπισμένο σε τρία ξέχωρα καλλιμάρμαρα κτίρια, που τα δένει όμως μια μυστική σχέσις, της ίδιας αρμονικής κλίμακας και μορφής, είναι αναντίρρητα το ωραιότερον έργο του Λύσανδρου Καυταντζόγλου», σημειώνει ο ακαδημαϊκός Σόλων Κυδωνιάτης στο βιβλίο του «Αθήναι-παρελθόν και μέλλον», αναφερόμενος στην κτιριακή «βιτρίνα» του πρώτου τεχνολογικού ιδρύματος της χώρας.
Το σημερινό Εθνικό Μετσόβιο Πολυτεχνείο ιδρύθηκε το 1836 και λειτούργησε στην αρχή ως «σχολείο Οικοδομικής», υπό τη διεύθυνση του βαυαρού στρατιωτικού αρχιτέκτονα Φρειδερίκου Τσέντνερ. 
Στεγαζόταν τότε -όπως αναφέρει στο βιβλίο του «Αι Αθήναι» ο κορυφαίος αρχιτέκτων του περασμένου αιώνα Κώστας Μπίρης- σε δύο από τις κατοικίες Βλαχούτση, στις δύο πλευρές της οδού Πειραιώς. 
Μόλις το 1852, ο εκ Μετσόβου Νικόλαος Στουρνάρης, ανιψιός και συνεργάτης του πλουσιότατου αιγυπτιώτη επιχειρηματία Μιχ. Τοσίτσα, με τη διαθήκη του διέθεσε 500.000 δραχμές «διά να χτισθεί εν λαμπρόν Πολυτεχνείον». 
Λίγα χρόνια αργότερα, όταν πέθανε και ο ίδιος ο Τοσίτσας, άφησε άλλες 560.000 δραχμές. Τα ποσά ήταν σημαντικά, αλλά δεν ήταν αρκετά για το μεγάλο αυτό έργο. Ετσι πέρασαν άπρακτα 19 ολόκληρα χρόνια. 
Χρειάστηκε η συμβολή της Ελένης Μ. Τοσίτσα, η οποία αγόρασε το οικόπεδο από το στρατιωτικό Λεωνίδα Σμολένσκι, με 48.000 τάληρα, όπως αναφέρει στο βιβλίο του ο Σόλων Κυδωνιάτης. Το οικόπεδο, περίπου 40.000 πήχεις, πριν περίελθει στην ιδιοκτησία Σμολένσκι, ήταν αμπέλι Tούρκου, από τον οποίο το είχαν αγοράσει προηγουμένως κάποιοι Βαυαροί αντί 65 «κολωνάτων» (ισπανικά τάληρα) και δημιούργησαν το κέντρο «Παυσίλυπον». Ο Σμολένσκι είχε αγοράσει επίσης και δύο διπλανά οικόπεδα.
Η σύνταξη της αρχιτεκτονικής μελέτης ανατέθηκε στον Λύσανδρο Καυταντζόγλου, τον φημισμένο μακεδόνα αρχιτέκτονα. Τα σχέδια εγκρίθηκαν από την τότε βασίλισσα Αμαλία και όλοι περίμεναν με ανυπομονησία το βασιλικό ζεύγος να επιστρέψει από την περιοδεία του στην Πελοπόννησο και να βάλει το θεμέλιο λίθο. 
Ομως και πάλι δεν ήρθε το πλήρωμα του χρόνου. Το ταξίδι του Οθωνα και της Αμαλίας αποδείχθηκε μοιραίο, καθώς τον Σεπτέμβριο του 1862 έγινε η έξωσή τους από την Ελλάδα. 
Οι εργασίες ξεκίνησαν δύο μήνες αργότερα, χωρίς πολλές φανφάρες και συνεχίστηκαν με αργούς ρυθμούς ώς το 1868, αφού τα χρήματα δεν επαρκούσαν για την υλοποίηση των αρχικών σχεδίων. Οι κίονες, ιωνικού ρυθμού για τα δύο χαμηλά κτίρια και κορινθιακού για το κεντρικό, εγκαταλείφθηκαν και χρειάστηκε να γίνουν πιο οικονομικοί σχεδιασμοί, με τις υποδείξεις αυτή τη φορά και του Θεόφιλου Χάνσεν. Οι στοές και τα πρόπυλα θα είχαν πλέον κίονες δωρικού ρυθμού.
Μόλις το 1870 η κυβέρνηση ενίσχυσε το έργο με 100.000 δραχμές και έτσι τρία χρόνια αργότερα λειτούργησαν τα δύο χαμηλά κτίρια, το ένα ήταν η Πρυτανεία. 
Το κεντρικό κτίριο «Αβέρωφ» ολοκληρώθηκε το 1876, με δωρεά του Μετσοβίτη Γ. Αβέρωφ, συγγενή του Τοσίτσα, ο οποίος διέθεσε περίπου 300.000 δραχμές με τον όρο να ονομαστεί το ίδρυμα Μετσόβιο. Οπως και έγινε...
Η επιλογή του δωρικού ρυθμού για το κτίριο της Πρυτανείας αποδείχθηκε ιδιαίτερα εύστοχη, αφού έδωσε αρμονία και σοβαρότητα στη γενική του εμφάνιση. 
Οι στοές, που περιβάλλουν ορισμένες πλευρές του κτιρίου του και διευκολύνουν την πρόσβαση στους εσωτερικούς χώρους, προσέδωσαν στο οικοδόμημα μοναδική μεγαλοπρέπεια. Ο φυσικός φωτισμός διαχέεται ανάμεσα στους κίονες και αναδεικνύει τους πορφυρούς τοίχους και τις φατνωματικές οροφές. Η όλη σύνθεση στολίζεται μοναδικά από το θαυμαστής ομορφιάς πεντελικό μάρμαρο. 
Ολα αυτά τα στοιχεία αντιμετωπίστηκαν με θρησκευτιή ευλάβεια στο σχεδιασμό και κυρίως στις σωστικές παρεμβάσεις που έγιναν στο καμένο κτίριο. Πολύτιμος βοηθόςαποτέλεσε ένα μέρος των σχεδίων του Καυταντζόγλου, που διασώθηκε από την πυρπόληση. 
Η μελέτη της αποκατάστασης ανατέθηκε το 1992 στο Tμήμα Aρχιτεκτόνων του Ε.Μ. Πολυτεχνείου. Βασικός στόχος ήταν η αξιόπιστη αναδόμηση του μοναδικού μνημειακού έργου με τρόπο ώστε να εξασφαλίζει τη χρυσή τομή ανάμεσα στην ιστορική μνήμη και τις σύγχρονες αντιλήψεις της τεχνολογίας. Σημείο αιχμής η ανακατασκευή της ξύλινης στέγης, που καλύπτει έκταση μεγαλύτερη από 1.000 τετραγωνικά μέτρα. 
Οι μελετητές έπρεπε να ακολουθήσουν πιστά τη μορφολογία του κτιρίου, αλλά και τις τεχνολογικές εξελίξεις. Το «πάντρεμα» αυτών των δύο παραμέτρων οδήγησε σε μια στέγη που δεν θα μπορεί να καεί για κανένα λόγο.
«Επιδιώξαμε να αναδειχθεί το κτίριο όχι ως μουσειακό αντικείμενο, αλλά ως κέλυφος ενεργού λειτουργίας στον εκπαιδευτικό και πολιτιστικό του προορισμό. Να διαφυλάξει τους ιστορικούς του δεσμούς με το Πολυτεχνείο, αλλά και το σημαντικό του ρόλο στην αμφίδρομη και άρρηκτη σχέση του με την πόλη της Αθήνας», μας εξηγεί ο πρύτανης του Πολυτεχνείου και συνεχίζει, εκφράζοντας τη βούληση των δασκάλων, των φοιτητών, των αποφοίτων και όλων των εργαζομένων στο πρώτο τεχνολογικό ίδρυμα της χώρας: 
«Το Πολυτεχνείο ταυτίζεται με την παροχή ανώτατης παιδείας διακεκριμένης ποιότητας, την προαγωγή των επιστημών και της τεχνολογίας, καθώς και τη συμβολή στις κοινωνικές, πολιτιστικές και αναπτυξιακές ανάγκες του τόπου, μέσω της αδιάσπαστης ενότητας των σπουδών και της έρευνας. 
Ο χώρος του Πολυτεχνείου συμβολίζει τους πρόσφατους αγώνες του ελληνικού λαού για την ελευθερία, την παιδεία και το ψωμί, διαδίδοντας -τότε και τώρα- με τον ιστορικό πομπό την πρόσκληση και πρόκληση για αντίσταση όλων στην ουσία των δημοκρατικών δυνάμεων, με αιχμή του δόρατος τη νεολαία, στον ηθικό και οικονομικό ευτελισμό, τον αγώνα για κοινωνική και εθνική επιβίωση, το δικαίωμα στην εργασία και την ατομική αξιοπρέπεια».
