Aσχημα είναι τα νέα για όσους μπήκαν στην αγορά εργασίας μετά το 1992, σύμφωνα με τον ΟΟΣΑ. 
Η μείωση της σύνταξής τους,  τουλάχιστον κατά 1/3, η συνταξιοδότηση στα 70 και ύστερα από τουλάχιστον 35 έτη απασχόλησης, αλλά και η διαμόρφωση των μισθολογικών αυξήσεων μόλις στο όριο του πληθωρισμού, περιλαμβάνονται μεταξύ των προτάσεων εκτενούς έκθεσης του ΟΟΣΑ που συντάχθηκε από δύο έλληνες οικονομολόγους, τον Πολ Μυλωνά ­μέλος της επιτροπής αξιολόγησης του ασφαλιστικού συστήματος που θα διενεργήσει το ΚΕΠΕ­ και τον Πλάτωνα Τήνιο.
Στις 14 προτάσεις αναδιάρθρωσης του ασφαλιστικού συστήματος στις οποίες προχωρεί η μελέτη, περιλαμβάνεται ο υπολογισμός της σύνταξης με βάση το σύνολο των μισθών, η σύνδεση του εισοδήματος με τη σύνταξη, καθώς και ο περιορισμός των δικαιωμάτων γυναικών με ανήλικα τέκνα και προστατευόμενων μελών.
Παράλληλα, αμφισβητείται η δυνατότητα εξασφάλισης των «ώριμων δικαιωμάτων», αλλά και του εισοδήματος όσων έχουν ήδη «βγει» σε σύνταξη. 
Η έκθεση θεωρεί δεδομένη τόσο τη σταδιακή μετεξέλιξη του συστήματος από αναδιανεμητικό σε αυτοχρηματοδοτούμενο, όσο και το μεγάλο «βάρος» που θα επωμισθούν οι «νέοι» εργαζόμενοι...
Σύμφωνα με τον ΟΟΣΑ, αν δεν γίνουν πράξη οι παραπάνω αλλαγές το ταχύτερο δυνατό, όχι μόνο θα εκτεθεί σε κίνδυνο η βιωσιμότητα του ασφαλιστικού συστήματος, αλλά και θα ανατραπεί η πολιτική μηδενικού ελλείμματος που ακολουθεί η κυβέρνηση κατά τις προσταγές της Kοινότητας.
Το «άνοιγμα» των ασφαλιστικών θα εκτοξευθεί, όπως υπολογίζεται στην έκθεση, στα 70 τρισ. δρχ. σε 75 χρόνια, αυξάνοντας τις ανάγκες χρηματοδότησης από τον προϋπολογισμό στα 5,5 τρισ. δρχ. έως το 2050.
Οι επιπτώσεις του δυσβάστακτου αυτού χρέους, παρά το μεγάλο ορίζοντά τους, αποτελούν κάθε άλλο παρά μακρινή προοπτική. Θα φανούν άμεσα, αφού σύμφωνα με τη μελέτη θα αναγκάσουν την κυβέρνηση να ακολουθήσει ιδιαίτερα «σφικτή» δημοσιονομική πολιτική για μακρύ χρονικό διάστημα (το έλλειμμα θα επιβαρυνθεί κατά 1,5% του ΑΕΠ έως το 2010).
Η έκθεση «Προβλήματα και προοπτικές του ελληνικού ασφαλιστικού συστήματος» συντάχθηκε από τον Πολ Μυλωνά, υπεύθυνο του ελληνικού και του ισπανικού γραφείου του ΟΟΣΑ, κατά τη σύνταξη της έκθεσης, με τη συμβολή του Πλάτωνα Τήνιου. 
Μάλιστα οι απόψεις του κ. Μυλωνά έχουν ειδικό βάρος, αφού είναι μέλος της επιτροπής που σύστησε το ΚΕΠΕ για την επιλογή συμβούλου αξιολόγησης του ασφαλιστικού συστήματος, η οποία θα ολοκληρωθεί στο τέλος του έτους.
Αρκετές από τις συστάσεις της μελέτης ίσως γίνουν πραγματικότητα από το 2001 αφού, όπως επισημαίνει στην «Οικονομία» ο πρόεδρος του ΚΕΠΕ Γιώργος Ζανιάς, «η έκθεση αποτελεί μία πολύ καλή δουλειά του Πολ Μυλωνά, την οποία του ανέθεσε ο ΟΟΣΑ. Το έργο που καλείται να ολοκληρώσει το ΚΕΠΕ είναι ευρύτερο, αλλά οπωσδήποτε θα υπάρχουν κάποια κοινά συμπεράσματα».
 Σε σχέση με το αν θα ληφθούν ιδιαίτερα ριζοσπαστικές αποφάσεις, ο κ. Ζανιάς επισήμανε ότι «υπάρχουν εναλλακτικοί τρόποι επίλυσης του προβλήματος, εκ των οποίων κανένας δεν είναι αρεστός οικονομικά. Σε σχέση με το ποιος δρόμος θα ακολουθηθεί, η απόφαση είναι πολιτική».
Οπως αναφέρεται στη μελέτη, το «άνοιγμα» των ασφαλιστικών ταμείων της Ελλάδας είναι το υψηλότερο μεταξύ όλων των κρατών του Οργανισμού Οικονομικής Συνεργασίας και Ανάπτυξης. Tο ύψος του παθητικού των ταμείων το 2075 (οφειλές προς ασφαλιζόμενους, μείον τις εισφορές των εργαζομένων και των εργοδοτών) θα φτάσει στο 193% του ΑΕΠ του 1996, δηλαδή περίπου στα 70 τρισ. δρχ. Την ίδια περίοδο το συσσωρευμένο χρέος της Γαλλίας θα φτάνει στο 102% του ΑΕΠ, του Βελγίου στο 153% και της Πορτογαλίας στο 109%. 
H μελέτη υπολογίζει ότι έως το 2070 οι δαπάνες για συντάξεις θα αυξάνονται κατά 1,2% του ΑΕΠ κάθε πέντε χρόνια, ενώ το ποσό σχεδόν θα διπλασιαστεί το 2050, φτάνοντας το 23% του ΑΕΠ. Ωστόσο, οι συνεισφορές θα αυξηθούν μόνο από το 7% του ΑΕΠ στο 9% έως το 2050.
Η ανάγκη χρηματοδότησης των συντάξεων από την κυβέρνηση θα διευρυνθεί στο 14% του ακαθάριστου εγχώριου προϊόντος έως το 2050 σε σχέση με 4,5% σήμερα, δημιουργώντας μεγάλες πιέσεις σε έλλειμμα και χρέος. 
Η έκθεση προτείνει 14 άμεσες αλλαγές του ελληνικού συστήματος κοινωνικής ασφάλισης, τις εξής:
 Ακόμη μεγαλύτερη αύξηση του «κύματος» των οικονομικών μεταναστών. Ετσι μόνο εκτιμάται ότι μπορεί να αντιμετωπιστεί η μεγάλη υπογεννητικότητα, η οποία μάλιστα στην Ελλάδα είναι η ταχύτερη μεταξύ των υπολοίπων ανεπτυγμένων οικονομικά χωρών (έως το 2050 το 55% του πληθυσμού θα είναι άνω των 65 ετών, σε σχέση με 25% σήμερα και 40% το 2030). 
  Αύξηση των εισφορών ώστε να εξισωθούν με τις μελλοντικές απολαβές και αντίστοιχη μείωση των συντάξεων. Υπολογίζεται ότι η σύνταξη ως ποσοστό των εισφορών ενός μισθωτού πρέπει να υποχωρήσει κατά 33% έως το 2035, ώστε να αντισταθμιστεί η αύξηση του δείκτη εξάρτησης των ηλικιωμένων από τον ενεργό πληθυσμό στο 60% την ίδια περίοδο. 
Είναι χαρακτηριστικό ότι μία μείωση των συντάξεων στο 50% του μέσου μισθού έως το 2050 θα μειώσει την «ψαλίδα» του χρέους των ταμείων από τα 70 τρισ. στα 33,7 τρισ. δραχμές. Βέβαια, μία τέτοια μειωση στην πράξη δεν είναι εφικτή. Προτείνονται παράλληλες αυξήσεις των εισφορών των εργαζομένων (όχι των εργοδοτών, αφού θα υπάρξει αύξηση της ανεργίας). 
Ενδεικτικό της «γενναιοδωρίας» του σημερινού συστήματος είναι ότι το συνολικό ποσό σύνταξης που θα λάβει ένας δημόσιος υπάλληλος ξεπερνά κατά 5,3 φορές τις δαπάνες ασφάλισής του. Την ίδια στιγμή, οι συντάξεις του Δημοσίου φτάνουν στο 294 % του αρχικού μισθού και του ΙΚΑ στο 199%.
  Πάταξη της εισφοροαποφυγής (φτάνει στο 20%-30% των εισφορών στην περίπτωση του ΙΚΑ). Προς το σκοπό αυτό θεωρείται σκόπιμη η αντικατάσταση της βασικής σύνταξης, με τη σύνδεση μεταξύ εισοδήματος και σύνταξης. 
Ετσι, ο μισθωτός θα έχει κίνητρο να δηλώνει υψηλότερο βασικό μισθό, ιδιαίτερα στην περίπτωση των ασφαλισμένων του ΤΕΒΕ (δηλώνουν εισόδημα πολύ χαμηλότερο από το κανονικό, με αποτέλεσμα να δίδουν εισφορές ύψους μόλις 8% του βασικού μισθού έναντι 15% στην περίπτωση του ΙΚΑ). 
  Αύξηση του ορίου συνταξιοδότησης ακόμη και στα 70 χρόνια. Η κίνηση αυτή θα αποφέρει διπλά οφέλη, αφού θα μειωθεί ο αριθμός των συνταξιούχων και θα αυξηθεί αυτός των μισθωτών. Εκτιμάται ότι το μέτρο αυτό ωφελεί σημαντικά το ΙΚΑ και το ΤΕΒΕ, ενώ το συνολικό «άνοιγμα» των ταμείων θα υποχωρήσει από το 193% στο 68% του ΑΕΠ το 2050.
 Υπολογισμός της σύνταξης με βάση το σύνολο των μισθών. Με την αύξηση του ορίου συνταξιοδότησης, αυξάνεται και το ύψος τη σύνταξης, αφού σήμερα λαμβάνεται υπόψη ο μισθός των 5 τελευταίων ετών (ισχύει για το ΙΚΑ, και είναι η μικρότερη περίοδος μεταξύ των ανεπτυγμένων οικονομικά κρατών) ή και μήνα ακόμη στην περίπτωση του Δημοσίου. Το μέτρο αυτό διευκολύνει την απάλειψη της εισφοροαποφυγής. 
 Δικαίωμα σύνταξης πρέπει να έχει όποιος συμπληρώσει 35ετία. (Το ελάχιστο όριο για την εξασφάλιστη συνταξιοδοτικού δικαιώματος στην Γαλλία είναι τα 38 χρόνια και στη Γερμανία τα 40 χρόνια υπηρεσίας). 
 Μείωση κατά τα δύο τρίτα του ρυθμού αύξησης του ποσού της σύνταξης σε σχέση με τα έτη εργασίας. Ο μέσος όρος του ΟΟΣΑ κυμαίνεται μεταξύ του 0,5% και 1,5% ετησίως. Στην Ελλάδα η γενναιοδωρία των συντάξεων καθρεφτίζεται σε αντίστοιχο ρυθμό 2,3% για τους νέους εργαζόμενους και 3% για τους δημόσιους υπαλλήλους. 
Προτείνεται να δίδονται υψηλότερα ποσοστά, όσο μεγαλύτερη είναι η παραμονή κάποιου στην εργασία.
  Τιμαριθμοποίηση των συντάξεων, δηλαδή αυξήσεις στο όριο του πληθωρισμού. Μόνο έτσι θα μπορέσουν και οι υφιστάμενοι συνταξιούχοι να αναλάβουν ένα μέρος του βάρους. 
Η πολιτική αυτή πρέπει να συνδέεται με την εξασφάλιση του επιπέδου σύνταξης των κατώτερων εισοδηματικά στρωμάτων. Με άλλα λόγια η εφαρμογή του μέτρου θα είναι σκληρότερη για τα ανώτερα εισοδηματικά κλιμάκια.
  Ενοποίηση των ταμείων ώστε να δημιουργηθούν οικονομίες κλίμακας. Ενα πρώτο βήμα θα είναι η ενοποίηση όλων των ταμείων  ­ κύριου και συμπληρωματικών­ κάθε εργασιακού κλάδου.
  Βελτίωση της εποπτείας και της διαχείρισης. Κανένα υπουργείο δεν είναι υπεύθυνο για όλα τα ταμεία. Η έλλειψη συντονισμού φαίνεται από το ότι το σύνολο των απασχολούμενων σε κύρια ασφαλιστικά ταμεία ξεπερνά τον αριθμό των εργαζομένων κατά 20%.
Παράλληλα, ο συνολικός αριθμός των συνταξιούχων δεν είναι γνωστός, ενώ ο αριθμός των συντάξεων ξεπερνά κατά πολύ αυτόν των ατόμων ηλικίας άνω των 65 ετών.
 Εξέταση της σκοπιμότητας χορήγησης σύνταξης σε γυναίκες με ανήλικα παιδιά αλλά και σε προστατευόμενα μέλη εκλιπόντος συνταξιούχου, ιδιαίτερα αναφορικά με όσους εισήλθαν στην αγορά εργασίας μετά το 1992.
  Υποχρεωτική επιστροφή στα ταμεία του κράτους των εσόδων από ειδικούς φόρους που κατόρθωσαν ισχυρά λόμπι να θέσουν σε ισχύ κατά περιόδους. Παράλληλα, πρέπει να γίνει αυστηρότερη η νομοθεσία για τους παραβάτες του συστήματος (όπως λόγου χάρη τους συνταξιούχους που εργάζονται παράλληλα).
  Μετεξέλιξη από αναδιανεμητικό (pay as you go) σε αυτοχρηματοδοτούμενο σύστημα. Ενα σύστημα pay as you go δεν έχει αποταμιεύσεις, αφού χρειάζεται επιχορήγηση από το κράτος για να επιβιώσει. Τίθεται λοιπόν το ερώτημα κατά πόσο ήταν λάθος η ύπαρξη μίας τέτοιας μορφής ασφαλιστικού συστήματος, αφού ακόμη και αν το σύστημα λειτουργούσε ορθότατα, η γήρανση του πληθυσμού θα προκαλούσε μεγάλο «άνοιγμα» ανάμεσα σε εισφορές και συντάξεις.
