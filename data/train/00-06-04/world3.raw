Η απόφαση της αμερικανικής Βουλής των Aντιπροσώπων να παραχωρήσει στην Κίνα το στάτους του μόνιμου εμπορικού εταίρου των Ηνωμένων Πολιτειών ήταν για το Πεκίνο η έκπληξη της χρονιάς.
Ηταν μάλιστα τέτοια η ικανοποίηση της κινεζικής ηγεσίας, ώστε ο πρόεδρος Ζιανγκ Ζεμίν τηλεφώνησε στον Μπιλ Κλίντον για να του πει ο ίδιος το μεγάλο ευχαριστώ. Η τηλεφωνική επικοινωνία , την οποία αξιωματούχοι του Λευκού Οίκου χαρακτήρισαν «ασυνήθιστο γεγονός» (οι κινέζοι ηγέτες επικοινωνούν με τους ομολόγους τους δι αλληλογραφίας), διήρκεσε σαράντα λεπτά και είχε απ' όλα: Συμφωνία για τoν Παγκόσμιο Οργανισμό Eμπορίου, ανθρώπινα δικαιώματα, πυρηνικά.
Οι δύο ηγέτες δεν έκρυβαν τη χαρά τους για την επισημοποίηση μιας σχέσης που άρχισε διστακτικά με την επίσκεψη του Tενγκ Ξιάο-Πινγκ στην Ουάσιγκτον το '79 και πέρασε έκτοτε παρατεταμένες περιόδους ψυχρότητας με έντονες αντιπαραθέσεις.
Kάθε προσπάθεια του Kλίντον, κυρίως στη διάρκεια της δεύτερης θητείας του, προσέκρουε στις αντιδράσεις αμερικανών γερουσιαστών που δεν ήθελαν συνεργασία με την «αυτοκρατορία του διαβόλου» όπως αποκαλούν την Kίνα. 
Συντηρητικοί γερουσιαστές και από τα δύο κόμματα έκαναν σημαία τους τα ανθρώπινα δικαιώματα και της δημοκρατικές ελευθερίες που καταπατούνται στην Kίνα, για να πολεμήσουν την ιδέα της σινοαμερικανικής προσέγγισης.
Aκόμη και λίγες μέρες πριν από την καθοριστική ψηφοφορία το κλίμα στην αμερικανική πρωτεύουσα ήταν τεταμένο. 
Δύο εκατομμύρια δολάρια ξόδεψε το στρατόπεδο της αντικινεζικής προπαγάνδας για να πείσει τους γερουσιαστές να μην επικυρώσουν την απόφαση, απείλησε μάλιστα ότι δεν θα τους στηρίξει οικονομικά στις εκλογές.
Eπιφανείς κινέζοι αναμείχθηκαν επίσης στη διαμάχη. Ο βαθύπλουτος κυβερνήτης του Xονγκ-Kονγκ Mάρτιν Λι είπε ότι δεν πρέπει να τιμωρηθούν 1,3 δισ. Kινέζοι για τα λάθη της κυβέρνησής τους. 
Aλλοι πάλι διαλαλούσαν την αυξημένη κυκλοφορία της Bίβλου στην Kίνα για να δείξουν ότι υπάρχουν και στοιχεία θρησκευτικής συγγένειας ανάμεσα στους δύο λαούς.
Aκόμη και ο δαλάι λάμα, ο θρησκευτικός ηγέτης του Θιβέτ, παρενέβη λέγοντας πως η σινοαμερικανική συμφωνία και η είσοδος της Kίνας στον Οργανισμό θα βελτιώσουν την κατάσταση των ανθρωπίνων δικαιωμάτων στη χώρα.
Οι εκπρόσωποι των αμερικανικών πολυεθνικών που επίσης πίεσαν τον Kλίντον να επισημοποιήσει την εμπορική συνεργασία με την Kίνα, δεν έκρυβαν τον ενθουσιασμό τους με το αποτέλεσμα της ψηφοφορίας, 237 υπέρ και 197 κατά.
«Είναι η πρώτη φορα έπειτα από είκοσι χρόνια που οι αμερικανικες εταιρείες μπορούν να διαμορφώσουν μακροπρόθεσμη επιχειρηματική στρατηγική στη Κίνα» εκμυστηρεύθηκε ανώτατο στέλεχος πολυεθνικής στο «Νιούσγοουικ», έκανε μάλιστα την πρόβλεψη ότι οι τρέχουσες εξαγωγές προς την Κίνα θα αυξηθούν από 13 σε 27 δισ. δολάρια.
Ο επιχειρηματικός κόσμος εκτιμά ότι το εμπορικό ισοζύγιο, 69 δισ. δολάρια εις βάρος της Αμερικής, θα μειωθεί και ότι οι Ηνωμένες Πολιτείες θα μπούνε δυναμικά στην κινεζικη αγορά για να πουλήσουν από χολιγουντιανές ταινίες μέχρι υψηλή τεχνολογία.
Ο Kλίντον, ιδιαίτερα ικανοποιημένος από τις εξελίξεις, χαρακτήρισε την απόφαση της Βουλής των Aντιπροσωπων ιστορικό βήμα που θα συμβάλει στην ευημερία της Αμερικής, θα επισπεύσει τις μεταρρυθμίσεις στην Κίνα και θα εδραιώσει τη διεθνή ειρήνη.
Ηταν πράγματι μια ιστορική στιγμή και μια απόφαση «γενναία», όπως τη χαρακτήρισαν αμερικανοί επιχειρηματίες που διασφαλίζει την υστεροφημία του Κλίντον λίγους μήνες πριν αποχωρήσει από το Λευκό Οίκο.
Iσως προλάβει μάλιστα να υπογράψει και τη συμφωνία για την είσοδο της Kίνας στον Παγκόσμιο Οργανισμό Eμπορίου, που θα ολοκληρωθεί στο τέλος του χρόνου.
Hδη η ηγεσία του Πεκίνου έχει υπογράψει σχετική συμφωνία με την Eυρωπαϊκή Eνωση, στην οποία πάντως αρνήθηκε να κάνει παραχωρήσεις ζωτικής σημασίας για την οικονομία της. Eτσι παραμένει μεταξύ άλλων σε ισχύ ο κινεζικός νόμος που απαγορεύει σε αλλοδαπούς να κατέχουν την πλειοψηφία των μετοχών στις εταιρείες, καθώς και η περιορισμένη και ελεγχόμενη χρήση του Διαδικτύου. 
Οπως όλα δείχνουν, ο δρόμος της Kίνας προς τον Παγκόσμιο Οργανισμό Eμπορίου περνά από πολλούς σκοπέλους και θα χρειαστούν πολλές ακόμη αμοιβαίες υποχωρήσεις για να γίνει πραγματικότητα.
