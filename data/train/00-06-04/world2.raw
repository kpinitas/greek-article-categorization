Το ανακάτωμα της τράπουλας στη Μέση Ανατολή ήταν ανέκαθεν αιματηρό, καθώς γινόταν με τη χρήση των όπλων. Η πρώτη εξαίρεση φαίνεται ότι είναι η χαωτική εσπευσμένη αποχώρηση των ισραηλινών δυνάμεων από το Νότιο Λίβανο.
 Μπορεί η «Χετζμπολά» που κατέλαβε όλο το Nότιο Λίβανο, ακολουθώντας σε απόσταση μερικών μέτρων τους αποχωρούντες Ισραηλινούς και τους τρεπόμενους σε φυγή άντρες του φιλοϊσραηλινού Στρατού του Νοτίου Λιβάνου, να πανηγυρίζει για περιφανή νίκη των Αράβων.
 Μπορεί πράγματι η αποχώρηση να σηματοδοτεί την εγκατάλειψη της αποτυχημένης σε μεγάλο βαθμό προσπάθειας που ξεκίνησε το Ισραήλ από τις πρώτες μέρες της ίδρυσής του, για να εξασφαλίσει προς όφελός του τη συνεργασία των μειονοτήτων στις αραβικές χώρες (όπως οι Χριστιανοί στο Νότιο Λίβανο).
 Μπορεί μεγάλο μέρος των Παλαιστινίων, επηρεασμένο από τον ενθουσιασμό των ημερών, να θεωρεί ότι η μαχητική στάση της «Χετζμπολά» να είναι περισσότερο αποτελεσματική από την τακτική των διαπραγματεύσεων, έστω και αν οι σχετικές δήλώσεις του Γιάσερ Αραφάτ έχουν περισσότερο ως στόχο την εξασφάλιση διαπραγματευτικού πλεονεκτήματος στις συνομιλίες με το Ισραήλ που άρχισαν και πάλ.
 Μπορεί, τέλος, κάποιοι στο Ισραήλ να οργίσθηκαν βλέποντας τους ισραηλινούς στρατιώτες να εγκαταλείπουν με τέτοια σπουδή μια περιοχή της οποίας είχαν τον έλεγχο επί δύο δεκαετίες, ή με την ουσιαστική εγκατάλειψη των συμμάχων του στρατού του Νοτίου Λιβάνου. 
Μπορεί οι κάτοικοι των παραμεθόριων περιοχών να αισθάνονται μεγαλύτερη ανασφάλεια με τους άνδρες της «Χετζμπολά» σε απόσταση μερικών μέτρων από τους ισραηλινούς οικισμούς.
Ομως η συνολική εικόνα δεν διαμορφώνεται απ' όλα αυτά, όπως δείχνουν και οι εξελίξεις των τελευταίων ημερών. Στο εσωτερικό του Ισραήλ, κατά τις κρίσιμες πρώτες μέρες της συναισθηματικής φόρτισης, τα αρνητικά συναισθήματα εξισορροπούνται από την ανακούφιση μιας κοινωνίας που βλέπει τα παιδιά της να επιστρέφουν από μια περιοχή όπου ζούσαν σε καθημερινό κίνδυνο. 
Ενα αίσθημα που δίνει τη δυνατότητα στον πρωθυπουργό, Εχούντ Μπάρακ, να διατηρήσει -έστω και με δυσκολίες- τη συνοχή του κυβερνητικού συνασπισμού μέχρι τη στιγμή που θα γίνουν αντιληπτά και τα άλλα πλεονεκτήματα της αποχώρησης.
 Το πρώτο πλεονέκτημα είναι ήδη εμφανές: Eπειτα από 22 χρόνια το Ισραήλ συμμετέχει από την περασμένη εβδομάδα πλήρως στα όργανα του ΟΗΕ, απ' όπου είχε εκδιωχθεί με βάση την απόφαση 425 του Συμβουλίου Ασφαλείας του ΟΗΕ που απαιτούσε την αποχώρησή του από τον Νότιο Λίβανο. 
Το Ισραήλ ήταν στο διάστημα αυτό η μοναδική από τις 188 χώρες-μέλη του οργανισμού που δεν μπορούσε να συμμετάσχει σε κανένα όργανο.
 Το ηθικό - πολιτικό πλεονέκτημα που αποκτά το Ισραήλ εφαρμόζοντας μονομερώς, έστω και με καθυστέρηση δεκαετιών, τις αποφάσεις του Συμβουλίου Ασφαλείας για το Νότιο Λίβανο, φέρνει σε δυσχερέστερη διαπραγματευτική θέση τη Συρία που στήριζε μέχρι τώρα τη θέση της στην απαίτηση μιας αποχώρησης τόσο από τα Yψίπεδα του Γκολάν όσο και από το Νότιο Λίβανο. 
 Τώρα, εκ των πραγμάτων, το θέμα του Γκολάν έχει απομονωθεί, κάτι που σε μεγάλο βαθμό εξηγεί την αμήχανη διαλλακτικότητα της Δαμασκού κατά τις τελευταίες μέρες.
Αυτή η διαλλακτικότητα έγινε ιδιαίτερα αισθητή στις δηλώσεις του σύρου υπουργού Εξωτερικών, Φαρούκ Αλ Σάρα σχετικά με την περιοχή Σέμπαα, στα σύνορα Λιβάνου -Ισραήλ στο όρος Ερμόν, τη μόνη περιοχή που δεν εκκένωσαν τα ισραηλινά στρατεύματα. Οπως είπε ο σύρος υπουργός, η χώρα του αποδέχεται την προσωρινή παραμονή των Ισραηλινών εκεί και την αποχώρησή τους στο πλαίσιο της απόφασης 242 του ΟΗΕ, δηλαδή αυτής που ασχολείται με τα Yψίπεδα.
Με τον τρόπο αυτό ανοίγει το δρόμο στον ΟΗΕ να αποδεχθεί την ισραηλινή αποχώρηση από το Νότιο Λίβανο ως ικανοποιούσα πλήρως τη σχετική απόφαση 425.
Αν και οι ισραηλινοί αξιωματούχοι απέφυγαν να σχολιάσουν αυτή τη στάση, ο υπουργός Εξωτερικών του Ισραήλ, Νταβίντ Λεβί, παρατήρησε ότι «μπορεί να υπάρξει μια θετική εξέλιξη με τη Συρία μετά την αποχώρηση από το Λίβανο και αφού ρυθμιστούν οι εσωτερικές υποθέσεις της Συρίας». 
