Θερμό φαίνεται ότι θα είναι το καλοκαίρι στο μέτωπο των διαρθρωτικών αλλαγών, καθώς η κυβέρνηση πρέπει να προσπεράσεις αρκετούς «σκοπέλους» προκειμένου να υλοποιήσει το πρόγραμμα για το οποίο έχει η ίδια δεσμευτεί. 
Ετσι, στις καθυστερήσεις που ήδη άρχισαν να διαφαίνονται στο χρονοδιάγραμμα που είχε εξαγγείλει η κυβέρνηση, προστέθηκε επιπλέον το αγκάθι της Ολυμπιακής Αεροπορίας. Μετά την αποχώρηση της British Airways από τη διοίκηση της Ο.Α., ο κατάλογος των επιχειρήσεων σε εκκρεμότητα μετοχοποίησης μεγαλώνει, μαζί και τα προβλήματα της κυβέρνησης. 
Ο ίδιος ο υπουργός Εθνικής Οικονομίας κ. Γ. Παπαντωνίου είχε δεσμευτεί στη Bουλή ότι μέχρι το τέλος Ιουνίου θα έχουν ολοκληρωθεί το πρώτο μεγάλο κύμα των διαρθρωτικών αλλαγών, στο οποίο περιλαμβάνονταν πέντε εταιρείες, η Εμπορική, η ΕΑΒ, η ΕΛΒΟ, το ΧΑΑ και η Διώρυγα της Κορίνθου.
Ομως όπως δείχνουν τα πράγματα, από τις εταιρείες αυτές μόνο η στρατηγική συμμαχία της Εμπορικής μπορεί να έχει ολοκληρωθεί μέχρι το τέλος του μήνα. Αλλά ακόμη και στην περίπτωση αυτή είναι αβέβαιο κατά πόσο η προσέγγιση με τη Γαλλική Credit Agricole θα έχει αίσιο τέλος. 
Οι καθυστερήσεις που σημειώνονται στην υλοποίηση του προγράμματος των διαρθωτικών αλλαγών επιβαρύνουν το επενδυτικό κλίμα στην αγορά και ταυτόχρονα τις ίδιες τις επιχειρήσεις. Η ζημία είναι σαφώς μεγαλύτερη για την Ολυμπιακή Αεροπορία, καθώς η αποχώρηση του βρετανού μάνατζερ λειτουργεί «αποσυνθετικά» σε μία εταιρεία η οποία ήδη αντιμετωπίζει αρκετά προβλήματα.
Ετσι, ο χρόνος που θα μεσολαβήσει μέχρι να αναλάβει ο νέος στρατηγικός επενδυτής, ο οποίος θα «υποχρεωθεί» να αγοράσει και ένα μειοψηφικό πακέτο μετοχών, οδηγεί στην απαξίωση της εταιρείας. 
Αντίθετα όμως με τη μητρική εταιρεία, οι θυγατρικές εταιρείες της ΟΑ (Ολυμπιακή Αεροπλοΐα, Οlympic Catering) διατηρούν στο ακέραιο την «ελκυστικότητά» τους. Αλλωστε, σύμφωνα με πληροφορίες, η διαχείριση των θυγατρικών εταιρειών φαίνεται να αποτέλεσε και την αιτία για το διαζύγιο με τους Βρετανούς.
 Οι εταιρείες αυτές θεωρούνται από έλληνες επιχειρηματίες ως «φιλέτο», καθώς διαθέτουν προνομιακή θέση στην αγορά. Η πιθανή είσοδος των ελλήνων επιχειρηματιών στις εταιρείες αυτές απευθείας, είτε μέσω της εξαγοράς ενός πακέτου μετοχών της ίδιας της Ο.Α., θα απαξίωνε στην ουσία την αξία του 20%, το οποίο θα αγόραζαν οι Βρετανοί. 
Βέβαια, όπως είπε την Παρασκευή ο κ. Παπαντωνίου, ο νέος μάνατζερ της Ολυμπιακής θα αγοράσει και ένα μειοψηφικό πακέτο μετοχών, το οποίο μπορεί να αυξηθεί στη συνέχεια. Στην ουσία, η διευθέτηση του ζητήματος θα γίνει με τρόπο ο οποίος θα ανταποκρίνεται στις επιθυμίες της αγοράς. 
Ομως ανεξάρτητα από την αποδοχή που θα έχει η λύση αυτή, ανακύπτει για το Δημόσιο ένα σοβαρό θέμα απώλειας εσόδων, τα οποία θα χρησίμευαν για τη μείωση του δημόσιου χρέους. 
Επιπλέον, το πρόβλημα αυτό είναι οξύτερο, στην περίπτωση που το ελληνικό Δημόσιο κληθεί να καταβάλει αποζημίωση στους Βρετανούς, για την πρόωρη λήξη του συμβολαίου, όπως είχε συμβεί στο παρελθόν με τα Nαυπηγεία Σκαραμαγκά. 
Οσον αφορά στο θέμα του στρατηγικού εταίρου της Εμπορικής, η κυβέρνηση διατηρεί την αισιοδοξία της, παρ' όλη την καθυστέρηση που έχει σημειωθεί μέχρι στιγμής, ότι η ιστορία θα έχει αίσιο τέλος. Βέβαια, η αισιοδοξία αυτή δεν είναι άσχετη με το γεγονός ότι στρατηγική συμμαχία της Εμπορικής, με την εκχώρηση ενός πακέτου μετοχών έως 10%, αποτελεί για την κυβέρνηση ένα σημαντικό κρίκο στην αλυσίδα των διαρθρωτικών αλλαγών.
Βέβαια, οι καθυστερήσεις δημιουργούν εύλογα ερωτήματα, καθώς σύμφωνα με πληοροφορίες συνδέονται με την εμμονή των Γάλλων να κλείσουν τη συμφωνία χωρίς τη μεταβίβαση του πακέτου των μετοχών. Κάτι τέτοιο όμως θα «ακύρωνε» την σπουδαιότητα του εγχειρήματος.
