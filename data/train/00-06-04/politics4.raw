Σύμπτωση; Πολιτική επιλογή της ηγεσίας του υπουργείου; Tο γεγονός είναι ότι βαδίζουμε ολοταχώς προς μία σαρωτική αναδιάταξη της μεγάλης πλειονότητας των πρέσβεων, που υπηρετούν αυτή την ώρα στις πλέον καίριες θέσεις και χειρίζονται μείζονα θέματα: τις ελληνοτουρκικές σχέσεις και το Κυπριακό, τις εξελίξεις στα Βαλκάνια και την παρακολούθηση των μεγάλων διεθνών κέντρων αποφάσεων στις ΗΠΑ και στην Eυρ. Eνωση.
Tην περασμένη Τετάρτη επρόκειτο να συνεδριάσει η αρμόδια επιτροπή του υπουργείου Εξωτερικών, προκειμένου να λάβει αποφάσεις. 
Η αναβολή τελικώς της συνεδρίασης για εύθετο χρόνο ερμηνεύεται ως αποτέλεσμα των αντιδράσεων που προκάλεσαν οι «διαρροές» στον τύπο. Aυτές έκαναν λόγο για μετακινήσεις έμπειρων διπλωματών, όπως ο διευθυντής ελληνοτουρκικών υποθέσεων, Κων. Γεροκωστόπουλος, που φέρεται να πληροφορήθηκε μέσα από τις στήλες εφημερίδων ότι τοποθετείται στην Πρετόρια της Νότιας Αφρικής!
Χωρίς αυτό να δεσμεύει τυπικά τουλάχιστον τον υπουργό, η πάγια τακτική προβλέπει ότι πρέσβεις αυτού του βεληνεκούς, με μακρά προσφορά στο υπουργείο, ενημερώνονται πριν εκδοθούν οι αποφάσεις για τη μετάθεσή τους. 
Η ίδια λογική προβλέπει ότι -αν δεν έχει ανακύψει κάποιο ειδικό πρόβλημα- αξιοποιούνται σε θέσεις αναλόγου σημασίας, με σχετικό αντικείμενο. Πόσο μάλλον, την ώρα που ο κ. Γεροκωστόπουλος είναι από τους παράγοντες που εκτιμάται ότι υποστήριξαν σταθερά τις απόψεις του Γ. Παπανδρέου για την ελληνοτουρκική προσέγγιση.
 Tη θέση του -εάν τελικώς αποφασισθεί η μετάθεση- αναμένεται να καταλάβει ο σημερινός πρέσβης μας στη Λευκωσία, Κυρ. Ροδουσάκης. 
 Η μετακίνησή του θεωρείται η πλέον πιθανή, όπως άλλωστε και εκείνη του πρέσβη στη Ρώμη, Αλέξ. Σάνδη, που οδεύει προς την έδρα της E.E. στις Βρυξέλλες ως μόνιμος αντιπρόσωπος. 
Ορισμένα μεμονωμένα σχόλια που στάθηκαν στο γεγονός ότι πρόκειται για την τέταρτη κατά σειρά μετακίνηση του A. Σάνδη στο εξωτερικό (έναντι τριών που είναι ο μέσος όρος), παραβλέπονται από την πλειονότητα των διπλωματών, που τον θεωρεί ικανότατο. 
 Mε την ίδια λογική παραμένουν στις θέσεις τους εδώ και χρόνια ο Αλέξ. Φίλων, στην Ουάσιγκτον και ο Δημ. Κυπραίος, στη Μόσχα.
 Θέμα φαίνεται πως έχει ανακύψει και με τη θέση του γενικού προξένου στην Κωνσταντινούπολη, που άφησε ο Φώτης Ξύδας, προκειμένου να ταξιδέψει στη Νέα Υόρκη, για να αναλάβει τα καθήκοντα του εκπροσώπου της χώρας μας στα Ηνωμένα Εθνη. 
 Οι πρώτες πληροφορίες θεωρούσαν πιθανή την τοποθέτηση του σημερινού εκπροσώπου του υπουργείου, Πάνου Μπεγλίτη, στη θέση στην Πόλη. 
Υπήρξαν εκείνοι που έσπευσαν να τον κατηγορήσουν ότι επωφελήθηκε της στενής σχέσης του με τον υπουργό, αλλά οι ψυχραιμότεροι τονίζουν ότι η εμπειρία του εκπροσώπου σε προηγούμενες θέσεις, όπως η συμμετοχή στην ομάδα Anticci (που υποστηρίζει τις συνεδριάσεις των μόνιμων αντιπροσώπων στις Bρυξέλλες), του έχει ήδη προσφέρει τη δυνατότητα χειρισμού κρίσεων. Tελικώς ύστερα από παρέμβαση του Γ. Παπανδρέου, ο κ. Mπεγλίτης παραμένει στη θέση του.
 Στη συζήτηση για τις μεταθέσεις εμπλέκεται σταθερά το όνομα του Νίκου Κοτζιά, στενού συνεργάτη του Γ.Παπανδρέου. Οσοι θεωρούν εαυτόν αδικημένο τον κατηγορούν, ενώ οι υπόλοιποι εγκωμιάζουν την προσφορά του και τον χαρακτηρίζουν ικανότατο «policy maker» και τον κατατάσσουν στους εμπνευστές της πλέον προοδευτικής πολιτικής, με άξονα τα ελληνοτουρκικά. 
Παραμένει αδιευκρίνιστο εάν και κατά πόσο θα είναι τελικά ο άνθρωπος που θα κληθεί να παίξει πρώτο ρόλο στο ΚΑΣ (Κέντρο Ανάλυσης Σχεδιασμού), που θα είναι στο μέλλον το κορυφαίο όργανο επεξεργασίας πολιτικών του υπουργείου Εξωτερικών. 
 Ορισμένοι κατηγορούν τον N. Κοτζιά ότι είναι ο υπεύθυνος για μέρος των μεταθέσεων και μεταξύ αυτών εκείνης του πρέσβη Αριστ. Αγαθοκλή, στη Ρώμη. Υποστηρίζουν ότι αυτή έγινε διότι εμφανιζόταν ως υποψήφιος για τον συγκεκριμένο ρόλο. 
 Αν αυτό ισχύει, τότε πρέπει να «χρεωθεί» στον υπουργικό σύμβουλο και η πιθανή επιστροφή του πρέσβη στα Τίρανα, Αλέξ. Μαλλιά, που επίσης ακούγεται ως πιθανός επικεφαλής του ΚΑΣ. 
 Bέβαιο θεωρείται, τέλος, ότι ο πρέσβης μας στο Βελιγράδι, Παν. Βλασσόπουλος, θα παραδώσει τη θέση του στον μέχρι σήμερα διευθυντή Βαλκανικών Υποθέσεων του υπουργείου, Μιχ. Σπινέλλη, με το νεότερο σε ηλικία, Κ. Ηλιόπουλο, να προορίζεται για τη θέση του πρέσβη στην Αλβανία. 
