Οι μήνες που ακολουθούν είναι ίσως οι πιο κρίσιμοι στη μέχρι τώρα πολιτική διαδρομή της Ντ. Μπακογιάννη. Η αναταραχή που έχει ξεσπάσει στη Ν.Δ. έχει ανοίξει στην τομέαρχη Εξωτερικών ένα ευρύτατο πεδίο εσωκομματικής δράσης, με ορίζοντα κάτι που φαινόταν αδύνατον μετά το 43% που είχε φέρει ο Κ. Καραμανλής: να ανέβει μια θέση πιο πάνω από τη Nο 2 στην κομματική ιεραρχία... 
Βουλευτές της Ν.Δ. που συνομιλούν μαζί της συμπεραίνουν ότι η εσωκομματική κρίση θα συνεχιστεί ακόμη κι αν ο Κ. Καραμανλής απομακρύνει τον Α. Σπηλιωτόπουλο.
Προς το παρόν, η εκτίμηση που κυριαρχεί είναι ότι ζήτημα ηγεσίας δεν τίθεται, άρα η στρατηγική πρέπει να καταστρωθεί με ευρύ χρονικό ορίζοντα με πρώτο στόχο την «ανακατανομή εξουσίας» στη Ν.Δ. μέσω του τρόπου με τον οποίο θα λαμβάνονται οι αποφάσεις και με βάση το ποιοι θα συμμετέχουν σ' αυτή τη διαδικασία, είτε μέσω Πολιτικού Συμβουλίου ή άλλου οργάνου. 
H πρόταση αυτή άλλωστε λειτουργεί ως «ομπρέλα» που «σκεπάζει» τα αιτήματα στελεχών που διαπερνούν όλες τις εσωκομματικές πτέρυγες (πολλούς καραμανλικούς, πρώην εβερτικούς, βαρόνους, νέους βουλευτές).
 Η τομέαρχης Εξωτερικών γνωρίζει πολύ καλά το κλίμα εναντίον της Ρηγίλλης αλλά και την «ετερόκλητη» σύνθεση των δυσαρεστημένων. Γι' αυτό και κάθε άλλο παρά αδρανής μένει:
Είχε συναντήσεις στο γραφείο της ή στη Bουλή για την αποκατάσταση σχέσεων με στελέχη που πριν από τις εκλογές βρίσκονταν σε άλλα στρατόπεδα (Γ. Σούρλας, Φ. Πετραλιά, Β. Μιχαλολιάκος). 
Επίσης επικοινωνεί συχνά με στελέχη από το συνδικαλιστικό χώρο που διατηρούν καλές σχέσεις με τον Μ. Εβερτ (Λ. Αραζού, Ν. Μελισσάρης).
Επιδίωξε τη βελτίωση του κλίματος με στελέχη της παλιάς φρουράς που το τελευταίο διάστημα κρατούν αποστάσεις από τις επιλογές του Κ. Καραμανλή. Σ' αυτό το πλαίσιο εντάσσονται οι συναντήσεις της με τον Γ. Βαρβιτσιώτη και τον Γ. Κεφαλογιάννη, με τους οποίους έχει αποκαταστήσει επικοινωνία.
Εχει αναπτύξει πολύ καλές σχέσεις με τους «σκληρούς δεξιούς» (Α. Ανδρεουλάκο, Π. Καμμένο, Γ. Καρατζαφέρη) παρά τις διαφορές που τη χωρίζουν και έχει συμφωνήσει μαζί τους για την ανάγκη λειτουργίας της N.Δ. δίχως αποκλεισμούς.
Διατηρεί επαφές με στελέχη «εκτός των τειχών» όπως ο Στ. Μάνος κι ο Α. Ανδριανόπουλος, όχι όμως και με το Γ. Σουφλιά.
Συναντήθηκε με στελέχη του εκδοτικού χώρου της παράταξης, με στόχο την ενίσχυση των ερεισμάτων της.
Αναπτύσσει με μεθοδικότητα τις σχέσεις της στο εξωτερικό, ιδιαίτερα στις ΗΠΑ, όπου μια πιθανή νίκη του Τζ. Μπους τζούνιορ θα της εξασφαλίσει μια καλή «επαφή» στην άλλη άκρη του Ατλαντικού. Μάλιστα, είναι πολύ πιθανό να ξαναπάει σε λίγες εβδομάδες στην Αμερική για να παρευρεθεί στο συνέδριο των Ρεπουμπλικάνων. Την ίδια ώρα, φροντίζει να αναπτύξει καλές σχέσεις και με ηγέτες από τη Γηραιά Ηπειρο στο πλαίσιο του Ευρωπαϊκού Λαϊκού Κόμματος.
 Αυτό που αποφεύγει επιμελώς και θα αποφύγει και στο μέλλον η Ντ. Μπακογιάννη είναι οι συγκεντρώσεις της παλιάς ομάδας των «μητσοτακικών». 
Πιστεύει ότι θα ήταν σοβαρότατο λάθος η αντιπαράθεση στη Ν.Δ. να περιοριστεί εκεί γιατί και αριθμητικά δεν την συμφέρει, αλλά θα έσπρωχνε προς στη Ρηγίλλης όλους εκείνους που διαφωνούν με τον Κ. Καραμανλή.
 Εκείνο που τη διευκολύνει, επίσης, στις κινήσεις της είναι ότι όλοι οι εν δυνάμει αντίπαλοί της σε πιθανή διεκδίκηση της ηγεσίας βρίσκονται εκτός Ν.Δ:
Ο Δ. Αβραμόπουλος, αν κι όταν αποφασίσει να κινηθεί, μάλλον θα προτιμήσει να φτιάξει κάτι δικό του.
Ο Γ. Σουφλιάς έχει αφήσει ανοιχτό το ενδεχόμενο συνεργασίας με το ΠΑΣΟΚ.
 Kαι ο Στ. Mάνος έχει τη δική του «στέγη».
 Εσωκομματική δημοκρατία. Αυτό πρακτικά σημαίνει, σημαντικό περιορισμό των σημερινών «μοναρχικών» εξουσιών του Κ. Καραμανλή, θεσμοθέτηση οργάνων και συμμετοχή στο παιχνίδι περισσότερων στελεχών απ' όλες τις τάσεις της N.Δ.
 Ορισμός της Ν.Δ. όχι ως κόμματος του «μεσαίου χώρου», αλλά της κεντροδεξιάς με σαφές πολιτικό περίγραμμα και θέσεις.
 Η Ντ. Μπακογιάννη, τέλος, αποφεύγει με κάθε τρόπο να μιλήσει για αλλαγή ηγεσίας. Σε παλιότερες δηλώσεις της ανέφερε, μάλιστα, ότι «ο Καραμανλής δεν αμφισβητείται» και δεν σκοπεύει να μπει ανοιχτά τώρα σ' αυτό το παιχνίδι, το οποίο θα τη φθείρει και θα ενεργοποιήσει τους κάθε λογής εσωκομματικούς αντιπάλους της, που προς το παρόν είναι περισσότεροι από τους φίλους της. 
Θα παρεμβαίνει πολιτικά και θα παρατηρεί τις διαμάχες στο καραμανλικό στρατόπεδο και θα προετοιμάζει το έδαφος για την ίδια.
Αν όμως τα πράγματα οδηγηθούν σε τέτοιο σημείο ώστε ο πρόεδρος της Ν.Δ. θέσει θέμα επιβεβαίωσης της αρχηγίας του στο τακτικό συνέδριο, τότε πολλοί αρχίζουν να βάζουν στοιχήματα ότι οι υποψήφιοι θα είναι δύο... 
