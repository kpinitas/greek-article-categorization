Τέσσερα χρόνια πριν, τέτοια εποχή ο Γ. Βαρδινογιάνης ζούσε τις πιo δοξασμένες ημέρες του ως πρόεδρος. Η αγωνιστική περίοδος, η πιo μεστή από τίτλους είχε τελειώσει. Ο Παναθηναϊκός είχε κατακτήσει το πρωτάθλημα ύστερα από μία ξέφρενη πορεία αλυσιδωτών επιτυχιών και είχε φθάσει δεύτερη φορά στην ιστορία του στους «4» της Ευρώπης, ένα βήμα πριν από το μεγάλο τελικό.
Εκείνο το καλοκαίρι, πλέοντας σε πελάγη ευτυχίας και κάνοντας απανωτές... πλάκες στον Παύλο Γιαννακόπουλο, ο Βαρδινογιάννης ετοιμαζόταν για το μεγάλο κόλπο: Από τα λάφυρα του Τσάμπιονς Λιγκ, τέσσερα δισ. σύνολο, τα δύο επιστράφηκαν στην «Μότορ Οϊλ» ξεχρεώνοντας ένα παλιό δάνειο και τα υπόλοιπα δύο διατέθηκαν για μεταγραφές. 
Τότε αποκτήθηκε ο Νίκος Λυμπερόπουλος μαζί με τους Μπλένταρ Κόλα, Γιώργο Νασιόπουλο. Τότε ήταν που ο πρόεδρος, στο ζενίθ της δόξας του, είχε κάνει την περίφημη δήλωση: «Θα φυλακίσω το πρωτάθλημα στην Παιανία».
Στη ζωή και στο ποδόσφαιρο βέβαια όλα μπορούν να συμβούν. Ο ξαφνικός θάνατος τρεις μήνες αργότερα του Θόδωρου Βαρδινογιάννη, του ανθρώπου που αθέατος κινούσε τα νήματα του ευρύτερου φάσματος των επιχειρήσεων του Ομίλου Βαρδινογιάνη, άλλαξε άρδην το σκηνικό. «Απρόοπτος μεταβολή συνθηκών», που λένε και οι νομικοί. Ηταν η αρχή των προβλημάτων και της φθίνουσας πορείας...
Ο Παναθηναϊκός πήρε την κατιούσα κι από τότε δεν έχει καταφέρει να σηκώσει κεφάλι. 
 Το '97, με Ζάετς-Καρούλια προπονητικό δίδυμο, δεν κατάφερε ούτε στο ΟΥΕΦΑ να βγει, ενώ στη συνέχεια κατέφυγε στην πείρα του Δανιήλ.
 Εφέτος με Κυράστα στο τιμόνι, είχε μία αξιοπρεπή χρονιά, πλην όμως ήρθε δεύτερος.
Είκοσι ένα χρόνια έμεινε στο τιμόνι του Παναθηναϊκού ο Γιώργος Βαρδινογιάννης, μια ολόκληρη ζωή. Κατά πολλούς, ήταν αυτός που έδωσε κύρος στη λέξη «πρόεδρος» κι έκανε μόδα το ποδόσφαιρο. Κατ' άλλους, ο άνθρωπος που ευθύνεται, με πράξεις και παραλείψεις του, για τα κακώς κείμενα.
 Παρορμητικός, απρόβλεπτος, εγωιστής και βαθιά συναισθηματικός... Τον γοήτευε το ρίσκο. Το τελευταίο που πήρε με τον Κυράστα, ήταν ένα από τα πολλά που του βγήκαν. 
 Οπως επίσης εκείνο με τον Ρότσα αρχές του '95, που τον έχρισε ξαφνικά προπονητή και τον ανέδειξε, με τη μετέπειτα εκπληκτική πορεία της ομάδας, σε... προπονηταρά. 
 Το πείσμα του απαράμιλλο. Πίστευε ότι μπορούσε με το μαγικό ραβδί του να φτιάξει παίκτες και τις πιο πολλές φορές το κατάφερνε. 
 Ποιος πίστευε πριν από μερικά χρόνια ότι ο Νικοπολίδης, ο Μπασινάς, ο Γκούμας, ο Καραγκούνης, θα έπαιζαν μία ημέρα στην πρώτη ομάδα του Παναθηναϊκού;
 Κάποιους άλλους, βέβαια, που τόλμησαν να πάνε κόντρα στον πρόεδρο, τους έφαγε το... μαύρο σκοτάδι.
Ποδόσφαιρο στο ξεκίνημά του δεν ήξερε, γι' αυτό και τα λάθη διαδέχονταν τα πρώτα χρόνια (όταν ο κουμπάρος του Νταϊφάς πήρε τέσσερα πρωταθλήματα για λογαριασμό του Ολυμπιακού) το ένα το άλλο. 
 Ανέκαθεν όμως του άρεσε να κάνει τον... προπονητή, μέχρι που στο τέλος έγινε αποδεδειγμένα ο καλύτερος μαθητής των πεφωτισμένων δασκάλων που πλήρωσε κατά καιρούς για το καλό του Παναθηναϊκού. «Νομίζω πρόεδρε, ότι το απωθημένο σου είναι να βάλεις τη φόρμα και να καθήσεις μία ημέρα στον πάγκο» του είπε μια φορά κάποιος και ο πρόεδρος αντί να νευριάσει ξέσπασε σε γέλια. 
 Τα παθήματά του γίνονταν αμέσως μαθήματα. Στις μεταγραφές ήταν ο πρώτος που, εκτός από το όνομα και την ποδοσφαιρική αξία του ποδοσφαιριστή, ελάμβανε σοβαρά υπόψη και το χαρακτήρα.
 Αντί του Βλαντιμίρ Πέτροβιτς, του σούπερ-άσου της Εθνικής Γιουγκοσλαβίας, που τόλμησε να καπνίσει μπροστά του προτίμησε για παράδειγμα τον Βέλιμιρ Ζάετς, που φαινόταν και αποδείχτηκε διαμάντι απ' όλες τις πλευρές. 
 Δεν αγόρασε τον αρχηγό της Εθνικής Βραζιλίας Νέτο, επειδή είχε στιλ ...αλήτη.
Την Παρασκευή... διέρρεε στις εφημερίδες ότι χάλασε του Λούπου και τη Δευτέρα, στην έναρξη της προετοιμασίας, τον παρουσίαζε στην Παιανία, μαζί με τη γυναίκα του. «Γιατί πρόεδρε μας δούλεψες;» ήταν η εύλογη ερώτηση δημοσιογράφου. 
«Τι φοβήθηκες; Μην τον πάρει ο Ολυμπιακός» (που ήταν, σημειωτέον, σε πλήρη ...ανυποληψία τότε). «Για να σας κάνω έκπληξη» απάντησε...
 Εκτός ποδοσφαίρου διατηρούσε επαφές και είχε φιλίες με σημαίνοντα πρόσωπα της πολιτικής ζωής. 
Συμπαραστάθηκε στον αγώνα ζωής του Γ. Γεννηματά, έκανε πολλή παρέα με την αξέχαστη Μελίνα, ενώ εκτιμούσε τον Ανδρέα, τον οποίο επισκέφθηκε πολλές φορές στο «Ωνάσειο», όταν έσβηναν τα φώτα των καναλιών.
 Απαραίτητη διευκρίνιση: άλλος ο Βαρδινογιάνης της περιόδου 1979-96 και άλλος της τελευταίας τετραετίας. 
 Πριν από το χαμό του μικρού του αδελφού, ο πρόεδρος ήταν το «Α και το Ω» του ελληνικού ποδοσφαίρου, συνώνυμο της εξουσίας. Οι νυχτερινές έξοδοί του έχουν μείνει στην ιστορία, καθώς κατέληγαν σε... ζημιές. 
 Μετά το θάνατο του Θόδωρου, έχασε το κέφι του. «Κουράστηκα, βαρέθηκα» ανέφερε ανάμεσα σε όλα τα άλλα την περασμένη Δευτέρα, όταν ανακοίνωσε την αποχώρησή του. 
