 Νέα αύξηση των τιμών του πετρελαίου πυροδότησε η δημοσιοποίηση των στατιστικών για τα αμερικανικά αποθέματα μαύρου χρυσού. Χθες το μεσημέρι, στην αγορά του Λονδίνου η τιμή του μπρεντ για συμβόλαια παράδοσης Οκτωβρίου διαμορφώθηκε στα 30, 91 δολάρια το βαρέλι (κέρδισε 98 σεντς έναντι της χθεσινής τιμής), ενώ νωρίτερα ήταν δέκα σεντς χαμηλότερα (30, 81 δολάρια). Την ίδια ώρα στην αγορά της Νέας Υόρκης η αντίστοιχη τιμή διαμορφώθηκε στα 32, 55 δολάρια το βαρέλι (κέρδισε πάνω από ένα δολάριο έναντι της χθεσινής τιμής), ενώ νωρίτερα ήταν 32, 11 δολάρια το βαρέλι.
 Ο φαύλος κύκλος της νέας κρίσης τροφοδοτήθηκε αργά το βράδυ της Τρίτης (ώρα Ελλάδας), όταν το Αμερικανικό Ινστιτούτο Πετρελαίου (API) επιβεβαίωσε τις ανησυχίες για συνεχιζόμενη μείωση των αμερικανικών αποθεμάτων, καθώς, σύμφωνα με τα στοιχεία που δημοσιοποίησε, την εβδομάδα που έληξε στις 18 Αυγούστου, τα
αποθέματα πετρελαίου των ΗΠΑ μειώθηκαν κατά 7, 7 εκατομμύρια βαρέλια, φτάνοντας
τα 279, 7 εκατομμύρια (μειωμένα κατά 11% σε σχέση με τα αποθέματα της ίδιας περιόδου του 1999). Πολύ περισσότερο μειώθηκαν τα αμερικανικά αποθέματα προϊόντων διύλισης (111, 2 εκατομμύρια βαρέλια, δηλαδή -28% από πέρυσι). 
 «Η αγορά είχε προειδοποιητικές ενδείξεις εδώ και αρκετό καιρό, αλλά τα τελευταία αυτά στοιχεία επιβεβαιώνουν το μήνυμα ότι τα επίπεδα των αποθεμάτων είναι πολύ μειωμένα», δήλωσε από το Λονδίνο ο επικεφαλής του τμήματος παρακολούθησης της αγοράς πετρελαίου της εταιρείας Schroder Salomon Smith Barne y, Πίτερ Γκίνιου, ενώ αντίστοιχες διαπιστώσεις έκαναν αναλυτές και άλλων οίκων. Ολοι συγκλίνουν στην εκτίμηση ότι μόνο η Σαουδική Αραβία έχει, πλέον, τη δυνατότητα να εκτονώσει τη διεθνή αγορά πετρελαίου, γι' αυτό και πυκνώνουν οι πιέσεις των ΗΠΑ και της Ευρώπης. Από την άλλη πλευρά, η Σαουδική Αραβία πιέζεται φορτικά από τα υπόλοιπα κράτη-μέλη του ΟΠΕΚ, προκειμένου να μην προχωρήσει σε μονομερείς πρωτοβουλίες, ερήμην της διοίκησης του Οργανισμού. 
 H νέα κρίση στις τιμές του μαύρου χρυσού προήλθε από την λογικά ανεξήγητη επιθυμία των ανεπτυγμένων κρατών να χρηματοδοτηθεί η ανάπτυξή τους -και η συνακόλουθη αύξηση των αναγκών τους σε πετρέλαιο- από τις πετρελαιοπαραγωγές χώρες. Οι τελευταίες, που δεν μείωσαν τον τελευταίο χρόνο την παραγωγή τους, πιέζονται να ρίξουν την τιμή του μαύρου χρυσού, ώστε να μην έχουν καμία ωφέλεια από την ανάπτυξη των βιομηχανικών κρατών του πλανήτη. Εν μέσω αυτής της κατάστασης, η Νορβηγία ανακοίνωσε διά στόματος του πρωθυπουργού της, Γενς Στόλτενμπεργκ, την πρόθεσή της να δημιουργήσει τον τέταρτο μεγαλύτερο πετρελαϊκό όμιλο παγκοσμίως, συνενώνοντας όλα τα περιουσιακά στοιχεία της σε μία και μόνη εταιρεία, τη Statoil. Η Statoil είναι σήμερα η έβδομη μεγαλύτερη εταιρεία παγκοσμίως, ως προς τις ποσότητες άντλησης αργού πετρελαίου, καθώς η ημερήσια παραγωγή της ανέρχεται στα 3, 2 εκατομμύρια βαρέλια. Τα προ φόρων κέρδη που ανακοίνωσε για το πρώτο εξάμηνο του 2000 ανέρχονται στο ποσόν του 1, 88 δισεκατομμυρίου δολαρίων. Στην περαιτέρω αύξηση των κερδών της Statoil, καθώς και των άλλων μεγάλων πετρελαϊκών εταιρειών προσβλέπουν όσοι ζητούν από τις χώρες του ΟΠΕΚ μείωση των τιμών.
 Τα βλέμματα όλων στρέφονται τώρα στην επόμενη σύνοδο του ΟΠΕΚ, η οποία σε επίπεδο υπουργών έχει προγραμματιστεί για τις 10 Σεπτεμβρίου στη Βιέννη. Σε περίπτωση που, όπως αναμένεται, οι υπουργοί των πετρελαιοπαραγωγών κρατών δεν προχωρήσουν σε αποφάσεις σχετικά με τις τιμές του μαύρου χρυσού, τότε αυτές θα
ληφθούν στη σύνοδο κορυφής του Οργανισμού, η οποία θα συνέλθει στα τέλη Σεπτεμβρίου στο Καράκας.
