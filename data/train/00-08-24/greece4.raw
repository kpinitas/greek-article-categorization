Ανεξήγητο παραμένει το πώς κατάφερε να εισχωρήσει μία γάτα στην ψευδοροφή της Α' Χειρουργικής Κλινικής του «Λαϊκού», η οποία έπεσε μέσα στο χειρουργείο την ώρα που γινόταν επέμβαση, όταν κατέρρευσε τμήμα της οροφής! 
 Η αποκάλυψη του περιστατικού, σύμφωνα με πληροφορίες, ενόχλησε ιδιαίτερα τον υπουργό Υγείας Αλέκο Παπαδόπουλο, που απέστειλε αμέσως επιστολή στον πρόεδρο του νοσοκομείου ζητώντας λεπτομερή αναφορά για το τι ακριβώς συνέβη.
 Ο έλεγχος που πραγματοποίησε η τεχνική υπηρεσία του νοσοκομείου δεν εντόπισε κάποια δίοδο από την οποία θα μπορούσε να περάσει το ζώο. Για το όλο θέμα, δηλαδή το πώς εισχώρησε η γάτα στην ψευδοροφή, αλλά και γιατί κατέρρευσε τμήμα
της, καθώς είχε κατασκευαστεί μόλις δύο μήνες πριν, ο πρόεδρος του «Λαϊκού» κ.
 Ηταν 9.30 το βράδυ της περασμένης Κυριακής, όταν την ώρα που οι χειρουργοί της
κλινικής αντιμετώπιζαν ένα περιστατικό οξείας χολοκυστίτιδας, είδαν μαζί με τα
κομμάτια του τμήματος της ψευδοροφής, που κατέρρευσε, να πέφτει και μία γάτα! 
 Το τρομαγμένο ζώο έτρεχε σε όλο το χώρο και, κατέληξε σε μία αποθήκη υλικών, όπου κατέστρεψε τρεις ιματισμούς μίας χρήσεως, πριν απομακρυνθεί οριστικά. Στη
συνέχεια, οι υπεύθυνοι του νοσοκομείου πραγματοποίησαν απολύμανση στην αίθουσα
και σε όλα τα σημεία όπου είχε αφήσει τα ίχνη της η γάτα.
 «Αυτά τα περιστατικά ούτε στην Ουγκάντα δεν γίνονται», ανέφερε για το θέμα ο βουλευτής της Ν.Δ. και καθηγητής της Χειρουργικής Αθ. Γιαννόπουλος, που αποκάλυψε το γεγονός. Πρόσθεσε ότι τα έργα ανάπλασης των χειρουργείων του «Λαϊκού» έπρεπε να είχαν τελειώσει εδώ και ενάμιση χρόνο, ενώ το θέμα είχε θίξει πριν από δύο μήνες με επερώτησή του στη Βουλή, σημειώνοντας ότι επικρατούν σήμερα άθλιες συνθήκες στα χειρουργεία. 
 Πολύ περίεργο χαρακτήρισε το συμβάν ο πρόεδρος του νοσοκομείου, σημειώνοντας ότι καθώς δίπλα από το χειρουργείο πραγματοποιούνται έργα, η ψευδοροφή ήταν απολύτως κλειστή. Πρόσθεσε ότι έχει ήδη κληθεί μηχανικός από τη Νομαρχία και ο
εργολάβος των έργων και ψάχνουν το τι μπορεί να συνέβη, γιατί, όπως είπε χαρακτηριστικά, «πολλές σκέψεις μπαίνουν στο μυαλό μας». Ερευνάται ακόμη το γιατί κατέρρευσε τμήμα της ψευδοροφής. 
 Ηταν ένα παράδοξο, ατυχές γεγονός, δήλωσε στην «Ε», που κανείς δεν μπορεί να το εξηγήσει, αφού οι προσβάσεις, που έχουν ήδη ελεγχθεί, από το εργοτάξιο είναι κλειστές. «Αυτό όμως δεν μπορούμε να πούμε ότι περιγράφει μία άγρια και τριτοκοσμική κατάσταση», συνέχισε, τονίζοντας ότι «το γεγονός προβλήθηκε υπερβολικά, ίσως και για πολιτικούς λόγους. Κανείς δεν περιμένει ότι και αύριο
θα κυκλοφορούν γάτες στα χειρουργεία, συνέβη κάτι πολύ σπάνιο». Επίσης υπογράμμισε ότι οι χειρουργοί δεν διέκοψαν το έργο τους, ούτε επικράτησε πανικός και πως όλοι έδρασαν όπως έπρεπε και με ψυχραιμία.
 *Πόσο επικίνδυνη είναι όμως μία γάτα σε ένα χειρουργείο; 
 «Οσο και μία κατσαρίδα και ένας ποντικός ή και ένας βρώμικος άνθρωπος», απάντησε στην «Ε» ο χειρουργός Βασίλης Λαοπόδης, πρόεδρος της Ομοσπονδίας Ενώσεων Νοσοκομειακών Γιατρών Ελλάδος.
 «Σίγουρα», πρόσθεσε, «μία γάτα σε ένα χειρουργείο προκαλεί πολύ μεγαλύτερη αίσθηση και λόγω... μεγέθους. Δυνητικά, κάθε ακάθαρτος ζωντανός οργανισμός που
εισέρχεται σε έναν χώρο που πρέπει να είναι αποστειρωμένος, μπορεί να γίνει φορέας επικίνδυνων μικροβίων. Η γάτα δεν φέρει κάποιο ιδιαίτερο μικρόβιο απλώς
με το να περιφέρεται, εκτός και αν γρατσουνίσει κάποιον».
