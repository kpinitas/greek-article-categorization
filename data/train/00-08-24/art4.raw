Πόσο καθοριστικό είναι το να έχεις καλούς δασκάλους. Και μάλιστα προσωπικότητες της τέχνης που σφράγισαν τη μεταπολεμική Ελλάδα.
 Απολεσθέντα ή εν ανεπαρκεία είδη της εποχής μας, η μνήμη και ο σεβασμός, φαίνεται να επιζούν στο εξομολογητικό βιβλίο του αρχιτέκτονα και ομότιμου καθηγητή του Αριστοτέλειου Πανεπιστήμιου Θεσσαλονίκης Νικόλαου Μουτσόπουλου «Τα χρόνια της Παιδείας» (κυκλοφόρησε πρόσφατα από τις εκδόσεις «Νησίδες» και είναι μια συμπαραγωγή του ραδιοφωνικού σταθμού 9, 58 FM της ΕΡΤ-3, που ξεχωρίζει για τις πολιτιστικές του εκπομπές).
 Πρόκειται για την απομαγνητοφωνημένη διήγηση της σχεδόν μυθιστορηματικής ζωής του από το σταθμό αυτό, στη σειρά «Διαδρομή αυτογνωσίας». Με γλαφυρό και ενίοτε συγκινητικό τρόπο, ο Νικόλαος Μουτσόπουλος φέρνει τον αναγνώστη σ' επαφή με καθηγητές και εικαστικούς, και γενικότερα καλλιτέχνες, όπως ο Πικιώνης, ο Χατζηκυριάκος-Γκίκας, ο Τσαρούχης, ο Εγγονόπουλος, ο Κόντογλου, ο Καββαδίας, ο Σπαθάρης κ.ά.
 Στο πρώτο αυτό βιβλίο (θ' ακολουθήσει η συνέχεια σε δεύτερο) καταγράφονται τα νεανικά του χρόνια -ιδίως τα φοιτητικά στο Πολυτεχνείο (1947-1953) με περιστατικά και αναμνήσεις από κείνη την εποχή. Κι ακόμη σκέψεις του για την αρχιτεκτονική στο πέρασμα του χρόνου (από την αρχαία ελληνική και ρωμαϊκή εποχή, τη βυζαντινή έως σήμερα), αναφορές στα ιστορικά και πολιτιστικά μνημεία
και τη θέση τους στη σύγχρονη κοινωνία κ.ά.
 Εδώ θα σταθούμε κυρίως στους δασκάλους του στο Πολυτεχνείο, ξεκινώντας από τον
 «Ηταν συνήθως σιωπηλός. Το βλέμμα του, όμως, όταν το έστρεφε προς εσένα γεμάτο
καλοσύνη, κατανόηση, σε σκλάβωνε. Σου έδινε την εντύπωση ότι αυτό που είπες ήταν αρκετά σημαντικό και συχνά ζητούσε περισσότερες πληροφορίες και εξηγήσεις... Παθιαζόταν με το χρώμα, με τη σημασία και την επιλογή του στη συγκεκριμένη θέση, με τη γειτονία των χρωμάτων μεταξύ τους...
 Ο Πικιώνης πάσχισε να μας διδάξει να μην ξιπαζόμαστε ούτε από τη μεγάλη κλίμακα, ούτε από την ιστορική φόρτιση, ούτε από το μεγαλείο του κτίσματος. Προσπαθούσε να μας μάθει ν' αντλούμε διδαχές πολύτιμες από τα ταπεινά, ακόμα κι από τα πιο τυχαία... Οι αγαπημένοι του ποιητές ήταν ο Σικελιανός, ο Σολωμός, ο Κάλβος. Αγαπούσε και τη δημοτική μας ποίηση...
 Συχνά μας διάβαζε στίχους από τον Ερωτόκριτο και πασχίζαμε να στήσουμε σκηνικό
έχοντας πρότυπο τον μπερντέ του Λαϊκού Θεάτρου των Σκιών. Μέσα από την ατμόσφαιρα που ήξερε μόνον εκείνος να δημιουργεί με το λόγο του, παρήλαυναν στα μάτια μας ο Διγενής Ακρίτας, ο Μεγαλέξανδρος και η Γοργόνα, τα ακρόπρωρα των γαλαξιδιώτικων καραβιών, οι λιθογραφίες των αγωνιστών του 1821».
 Θα μνημονεύσει το δάσκαλό του Νίκο Χατζηκυριάκο-Γκίκα. «Με δίδαξε να βλέπω μέσα και πέρα από τις μορφές, μου έδειξε πως στόχος μας είναι η αλήθεια, που συχνά βρίσκεται πέρα από τα απατηλά περιγράμματα».
 Θα θυμηθεί την πρώτη... από σπόντα γνωριμία με τον καθηγητή του, ζωγράφο και ποιητή Νικόλαο Εγγονόπουλο, στα προπύλαια της Αρχιτεκτονικής Σχολής. Να 'ναι φουριόζος και από πίσω να προσπαθεί να τον προλάβει ο Πικιώνης για να τον πείσει να πάνε στη γραμματεία να τακτοποιηθεί η χρόνια εκκρεμότητα του διορισμού του ως βοηθού στην Αρχιτεκτονική Σχολή. «Πνίγομαι, βιάζομαι, αδυνατώ», έλεγε εκείνος κι ο Πικιώνης να του φωνάζει: «Μα, πες μου, επιτέλους,
ποια είναι η τόσο επείγουσα δουλειά που σ' εμποδίζει να έρθεις δυο λεπτά για μίαν υπογραφή; ». Και ο Εγγονόπουλος στο πλατύσκαλο της εισόδου σταμάτησε, γύρισε το πρόσωπό του και με το γνωστό βλέμμα του, μισοσοβαρό- μισοδοξαστικό, αναβόησε: «Βιάζομαι ν' αγοράσω μπριγιαντίνη». Το παράδοξο ήταν για μένα, τότε,
πως ο Πικιώνης δεν εξεπλάγη με τη «σουρεαλιστική» απάντησή του. Φάνηκε αντίθετα να δείχνει κατανόηση... έκανε μεταβολή και ανέβηκε τα σκαλιά. Και προσθέτει ο κ. Μουτσόπουλος: 
 «Δεν είναι δυνατόν να λησμονήσω τη μεγάλη του καλοσύνη, τη βαθιά του ευγένεια,
την ευπρέπεια, την κατανόηση που έδειχνε σ' όλους εμάς τους σπουδαστές... Ηταν
μια περίοδος όπου η τριανδρία Πικιώνης-Εγγονόπουλος-Τσαρούχης έδωσε πολλά σε όλους μας, αφήνοντας μίαν ανεπανάληπτη εποχή και εδραιώνοντας τη "Σχολή" της ελληνικής Αρχιτεκτονικής Σχολής».
 Ειδικότερα για τον Γιάννη Τσαρούχη σημειώνει μεταξύ άλλων: «Με μεγάλη καλοσύνη, ευγένεια και υπομονή, μας εξηγούσε την αξία, την ορολογία, τη δράση και την αντίδραση των χρωμάτων, των τόνων και των ημιτονίων, τα ζεστά και τα κρύα χρώματα, τα συμπληρωματικά... Οι διδαχές του επικεντρώνονταν στη σημασία των απλών βασικών χρωμάτων και στην επισήμανση της ανάγκης βαθιάς μελέτης των λαϊκών υποδειγμάτων - τις λαϊκές τοιχογραφίες, τις λαϊκές επιγραφές των φτωχών
μαγαζιών, τις αφίσες των καραγκιοζοπαιχτών, τις λαϊκές ζωγραφιές στα παραδοσιακά κάρα και κυρίως τα έργα του Θεόφιλου».
 «Την εποχή της στρατιωτικής του θητείας είχε γνωρίσει τον Φώτη Κόντογλου και τον επισκεπτόταν καμιά φορά όταν είχε άδεια. «Εκείνη την εποχή εργαζόταν στο ναό της Καπνικαρέας, σκαρφαλωμένος στο ικρίωμα με γύρω του τους μαθητές του να
ψέλνουν και να δουλεύουν ταχύτατα το φρέσκο, για να προλάβουν την επιφάνεια πριν νυχτώσει και στεγνώσει το κονίαμα... Μιλούσε διαρκώς και ο προφορικός του
λόγος σε τίποτε δεν διέφερε από τα καλογραμμένα και καλλιγραφημένα μ' εκείνον το χαρακτηριστικό βυζαντινό τρόπο γραφής κείμενά του. Ως κόρην οφθαλμού φυλάω τα γράμματα που μου έστελνε στο Παρίσι, όταν βρισκόμουν εκεί μετά τις σπουδές μου στο Πολυτεχνείο, με παραινέσεις να προσέχω την ουσία των πραγμάτων και να φυλάγομαι από πλανερά τραγούδια των Σειρήνων».
