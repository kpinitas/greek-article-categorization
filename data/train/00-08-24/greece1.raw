 Σε δύο παμπάλαια σπίτια στον Κολωνό, που γυρεύουν αφορμή για να πέσουν και δεν μπορούν να κάνουν εύκολη τη ζωή ούτε ποντικών, 55 ψυχές ίσως και να ένιωθαν προνομιούχες! 
 Εικόνες απίστευτης εξαθλίωσης, ανέχειας και βρωμιάς αντίκρισαν οι αστυνομικοί που ξαφνικά χθες το πρωί χτύπησαν την πόρτα και μάζεψαν 35 παιδιά, μεταξύ τους
και μωρά, αλλά και 20 ενήλικους που προφανώς ήταν γονείς τους. 
 Τσιγγάνοι λαθρομετανάστες, επαγγελματίες των φαναριών, επιστήμονες της ζητιανιάς, ακροβάτες της επιβίωσης, δημιουργοί ενός περιβάλλοντος το οποίο δύσκολα θα ανέχονταν και τετράποδα. Συνάμα και εκμεταλλευόμενοι από στυγνό και
άγνωστο μέχρι στιγμής ενοικιαστή, που λέγεται ότι εισέπραττε 20 χιλιάδες κατά κεφάλι ως ενοίκιο! 
 Οι άνθρωποι αυτοί, οι Αλβανοί Tσιγγάνοι, που θα μπορούσαν να συγκροτήσουν ένα μικρό χωριό, ζούσαν σε δύο διαφορετικά σπίτια.
 Στο ένα από τα οικήματα φυτοζωεί και η υπέργηρη εξαδέλφη της ιδιοκτήτριας. 
 Σκουπίδια και αποφάγια, ράκη και θρυμματισμένα αθύρματα, σωματικά κατάλοιπα, απερίγραπτες συνθήκες για διαβίωση ακόμη και μωρών παιδιών. Αυτά, στο ένα σπίτι. Το άλλο, κλειδωμένο μετά την έφοδο της Αστυνομίας. Εκεί ζούσαν χωρίς νερό και φως. Λένε οι γείτονες ότι ο ιδιοκτήτης κράτησε τα χρήματα που του έδωσαν οι Αλβανοί για να πληρωθούν οι λογαριασμοί.
 Στα δύο σπίτια βρέθηκαν και 55.900 δρχ. και η Αστυνομία ανακοίνωσε ότι θα τα καταθέσει στο Tαμείο Παρακαταθηκών και Δανείων. Περιουσία δηλαδή ενός χιλιάρικου κατά κεφαλήν για τους επαίτες λαθρομετανάστες.
 Η οργή των κατοίκων στη γειτονιά της οδού Αλικαρνασσού ξεχειλίζει. Οχι για τη βρωμιά που επικρατεί, ούτε γιατί με δυσκολία αναπνέεις, ούτε πάλι επειδή αναγκάζονταν να ζουν έτσι για έναν χρόνο περίπου. Για την αντιμετώπιση της «πολιτισμένης» κοινωνίας, αυτής του 2000, που αδιαφόρησε πλήρως για τα βρέφη και τα παιδάκια. 
 Το διώροφο του αριθμού 13 θα το έλεγε κανείς εγκαταλειμμένο, αν δεν ξεχείλιζε από ρούχα και κατεστραμμένα παιδικά παιχνίδια. Η δυσοσμία ούρων και κοπράνων σε πλησίαζε πριν καλά καλά φτάσεις στο πεζοδρόμιο. Και όμως στο σπίτι αυτό ακούγονταν κλάματα βρέφους, παιδικές φωνούλες.
 Εκείνων, όχι πάνω από 11 ετών, που επέστρεφαν ξυπόλυτα μετά το μεροκάματο. Την
επαιτεία. «Τα βλέπαμε σε καφετέριες, σε εκκλησίες, στους δρόμους να ζητιανεύουν. Είχαν και ένα αναπηρικό καροτσάκι. Μετά επέστρεφαν εδώ και γυρνούσαν στο δρόμο. Αφού δεν σκοτώθηκε κανένα από αυτοκίνητο, πάλι καλά», λέει ένας περίοικος. 
 «Τα λυπόμασταν. Κατέβαιναν στον κάδο των σκουπιδιών και έψαχναν για να βρουν κάτι να φάνε. Ανοιγαν τις σακούλες και έπαιρναν τα αποφάγια, τρόφιμα ληγμένα από ένα κοντινό κατάστημα. Και μετά κάθονταν και τα έτρωγαν», εξηγεί η Θάλεια Γιαννοπούλου. «Προχθές που ήρθε η Αστυνομία ομολογώ ότι δάκρυσα. Τα πιτσιρίκια
 «Στην αρχή έμεναν εδώ δύο οικογένειες. Είχαν έρθει πριν από έναν χρόνο. Σιγά σιγά άρχισαν να μαζεύονται πολλοί. Γυναίκες, μικρά παιδιά. Πάνω από 60 άτομα. Δεν είχαν τουαλέτα, δεν είχαν νερό, φως, τίποτα. Πήγαιναν σε οικόπεδα και γέφυρες για να βρουν νερό. Αθλιες συνθήκες», εξηγεί ο Δημήτρης Βιρβιρόπουλος, ιδιοκτήτης καταστήματος.
 «Εκτός από τη βρωμιά, όμως, δημιουργούσαν και άλλα προβλήματα. Τσακώνονταν, έκαναν μεγάλη φασαρία, μεθούσαν. Το κατάστημά μου κινδύνεψε να κλείσει. Κάθονταν απ' έξω και έκλειναν την είσοδο. Δεν πλησίαζε κανείς», συμπληρώνει. 
 Δεν ήταν λίγες οι φορές που οι κάτοικοι αναγκάστηκαν να καλέσουν την Αστυνομία. Και φυσικά το Yγειονομικό. Ομως κανείς δεν μπορούσε να κάνει τίποτα. 
 «Είχαμε κάνει επίσημες καταγγελίες τουλάχιστον τρεις φορές στο Αστυνομικό Τμήμα. Η απάντησή τους ήταν η ίδια. Μετά καλέσαμε το Υγειονομικό. Η δική τους η απάντηση ήταν: "Είναι μικρά παιδιά μέσα. Πού να τα πάμε; ". Δηλαδή ήταν καλύτερα να μένουν τα μικρά παιδιά εκεί μέσα. Οταν δε ειδοποιήσαμε τον ιδιοκτήτη και του είπαμε τα προβλήματα που είχαμε, αδιαφόρησε πλήρως. "Ετσι γουστάρω, δικό μου είναι και βάζω μέσα όποιον θέλω"», λέει η κ. Γιαννούλη.
 «Εχω ακούσει ότι πλήρωναν αστρονομικά ποσά. Το ενοίκιο ήταν 20-30.000 δρχ. το κεφάλι. Μία φορά είχαν δείρει τον ιδιοκτήτη και τον είχαν πετάξει στο δρόμο. Του είχαν δώσει λεφτά για να πληρώσει το νερό και εκείνος τα έφαγε. Εχει ακουστεί ότι υπάρχει και κάποιος μουσουλμάνος, που έκανε υπενοικίαση. Αλέξη τον λένε. Δεν ξέρουμε τίποτε άλλο γι' αυτόν. Προφανώς εν γνώσει του ιδιοκτήτη», αναφέρει ένας περίοικος που θέλει να κρατήσει την ανωνυμία του.
 Περίπου 500 μέτρα πιο κάτω, κοντά στις γραμμές του Σταθμού Πελοπονήσσου, το άλλο σπίτι δεν διαφέρει και πολύ. Οι συνθήκες εξαθλίωσης, ίδιες. Ομως εκεί υπάρχουν ρεύμα και δωμάτια. «Εκαναν γλέντια στην αυλή. Δεν δημιουργούσαν ιδιαίτερα προβλήματα», λέει η μοναδική ένοικος. Μία ηλικιωμένη, συγγενής της ιδιοκτήτριας. «Δεν μπορούσα να πω τίποτα για τη βρωμιά. Βλέπετε, είμαι συγγενής. Για το ενοίκιο δεν ξέρω. Δεν ρωτούσα τίποτα».
 «Μυρίζει πάρα πολύ. Πολλά μικρόβια. Δεν μπορώ να σας πω τίποτε άλλο. Φοβάμαι»,
 Οι αλλοδαποί κάτοικοι των δύο σπιτιών ήταν, σύμφωνα με την Αστυνομία, συγγενείς ή φίλοι. Προχθές το πρωί κατά τις εφόδους των αστυνομικών συνελήφθησαν οι: Αφροδίτη Καραμάνι, 28 ετών, Μιμόζα Ντεμίρι, 25 ετών, Αγκελίνα
Τάιρα, 28 ετών, Μινίε Καραμάνι, 26 ετών, Νάφιε Γκατάλι, 40 ετών, Μιμόζα Μεϊντάνι, 30 ετών, που αντιμετωπίζουν τις κατηγορίες «περί αλλοδαπών», «επαιτείας» και «παραμέλησης αποτροπής από επαιτεία», και προσήχθησαν στην Ασφάλεια Αττικής 14 ακόμη ενήλικοι και 35 παιδιά, το μικρότερο 3 μηνών, που παρέμεναν παράνομα στη χώρα και θα απελαθούν. 
