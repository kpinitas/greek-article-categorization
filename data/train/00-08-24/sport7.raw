 Ο Βασίλης Δανιήλ πήρε χθες πρωί-πρωί στα χέρια (απ' το συνεργάτη του, κατάσκοπο την περασμένη εβδομάδα στο Ανόβερο, Σάκη Δόκα) το φάκελο της Εθνικής Γερμανίας, έτσι όπως αυτή παρουσιάστηκε στο φιλικό εναντίον της Ισπανίας, εν συνεχεία μελέτησε τη βιντεοκασέτα αυτού του παιχνιδιού, κι αμέσως μετά ανακοίνωσε τους «22» που θα συγκεντρωθούν τη Δευτέρα και θ' αναχωρήσουν την ερχόμενη Πέμπτη με προορισμό το Αμβούργο.
 Ελευθερόπουλος, Γκούμας, Λάκης επιστρέφουν (από τραυματισμούς) στην ομάδα. Κι ο Λάμπρος Χούτος παίρνει, στην αποστολή, τη θέση του Δημήτρη Ναλιτζή. Αλλαγές τακτικής και προσώπων ενδεκάδας, ωστόσο, σε σχέση με ό,τι ο ομοσπονδιακός τεχνικός δοκίμασε την προηγούμενη Τετάρτη στο Ζανκτ Γκάλεν κατά της Ελβετίας, δεν προμηνύονται στο σχήμα που θ' αντιμετωπίσει το μεθεπόμενο Σάββατο (8 μ.μ.) τη Γερμανία.
 «Αυτό το ματς δεν βγαίνει αλλιώς. Θα παίξουμε 3-5-2, με τρεις σέντερ-μπακ και με δύο αμυντικούς μέσους», μας έλεγε ο κόουτς. Μια εναλλακτική σκέψη τώρα που επιστρέφει ο Γκούμας, δηλαδή να παίξει λίμπερο ο Ζαγοράκης (και όχι ο Ουζουνίδης) με δεύτερο στόπερ τον Νταμπίζα και δεύτερο ανασταλτικό χαφ τον Αμανατίδη (να κυνηγάει τον Σολ), δεν βρήκε εύφορο έδαφος στο μυαλό του προπονητή.
 «Δεν θα 'χουμε κανένα, μα κανένα, μαν-του-μαν», εξήγησε. «Ούτε στον Σολ, ούτε στον Μπίρχοφ αν παίξει στη θέση του Γιάνκερ, ή σ' οποιονδήποτε άλλον. Στον Τσίκλερ, ας πούμε, που συζητείται πολύ αυτό τον καιρό επειδή έχει ρέντα και στέλνει συνεχώς την μπάλα στα δίχτυα, ενώ στην πραγματικότητα δεν είναι τόσο γρήγορος στα πρώτα μέτρα, όσο φαίνεται. Είναι κυρίως, χάρη στο μεγάλο διασκελισμό του, παίκτης αντεπίθεσης. Θέλει χώρο, και μόνο όταν τον βρίσκει κενό μπορεί να λειτουργήσει. Δικός μας στόχος είναι να μη το επιτρέψουμε. Αλλά επιμένω, δίχως μαν-του-μαν. Το μαν-του-μαν μπορεί να σε αποδιοργανώσει τελείως».
 Οι υπόλοιποι προσκεκλημένοι είναι οι ίδιοι του ταξιδιού στην Ελβετία: Νικοπολίδης, Μαυρογενίδης, Γεωργάτος, Ουζουνίδης, Νταμπίζας, Αμανατίδης, Πουρσανίδης, Ζαγοράκης, Τσάρτας, Γεωργιάδης, Λυμπερόπουλος (η ενδεκάδα), Μπασινάς, Καραγκούνης, Ζήκος, Βενετίδης, Κατεργιαννάκης, Κυπαρίσσης, Πατσατζόγλου. Ο τελευταίος, μολονότι ο εκλέκτορας των Ελπίδων Γιάννης Κόλλιας τον ήθελε (και το είχε πει δημοσίως) για την αναμέτρηση των μικρών τη μεθεπόμενη Παρασκευή στο Λίμπεκ (9.15 μ.μ.), παρέμεινε στους μεγάλους. Και το χειρότερο για τους τζούνιορ είναι ότι στους μεγάλους θα 'ναι τώρα κι ο Χούτος! 
 Η δεκαοκτάδα των Ελπίδων: Κοτσόλης, Αναστασόπουλος, Σεϊταρίδης, Γήττας, Χαραλαμπάκης, Νάστος, Μπερνεάνου, Ταβλαρίδης, Κυριαζής, Βενέτης, Αμανατίδης, Βακουφτσής, Χαριστέας, Λουμπούτης, Ταραλίδης, Πήλιουρας, Καζατζής, Κατσουράνης.
 Οι Ανδρες, τις εν Αθήναις προπονήσεις τους (Δευτέρα, Τρίτη, Τετάρτη) θα τις κάνουν στο Ολυμπιακό Στάδιο και στην Καλλιθέα. Οι Ελπίδες τις δικές τους (Τρίτη, Τετάρτη) στο Μαρκόπουλο.
