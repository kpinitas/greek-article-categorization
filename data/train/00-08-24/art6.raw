«Ρωτήστε-ρωτήστε»! Με μία μόνο λέξη ο Μπρους Γουίλις κατέλυσε το μύθο του χολιγουντιανού σταρ που έρχεται, βλέπει, δέχεται περιορισμένο αριθμό ερωτήσεων
από τους δημοσιογράφους και αποχωρεί. Συγχρόνως όμως, τροφοδότησε τον ίδιο μύθο: χθες το απόγευμα, ο άνετος άνδρας με το ξυρισμένο κεφάλι, τη βερμούδα και την μπλούζα «Πλάνετ Χόλιγουντ» εκπροσωπούσε επάξια την εικόνα του χαλαρού,
χιουμορίστα Αμερικανού ηθοποιού, που αστειεύεται με όλους, καλλιεργεί την ψευδαίσθηση της οικειότητας και αποχωρεί-αφήνοντας αρκετά γυναικεία «πτώματα» πίσω του.
Η ώρα της άφιξής του από το Παρίσι με το ιδιωτικό του τζετ διατηρήθηκε επτασφράγιστο μυστικό μέχρι την τελευταία στιγμή, βοηθούντων και των διοργανωτών της επίσκεψής του που τίποτε δεν έκαναν για να διευκολύνουν το δημοσιογραφικό έργο.
 Στις 3 μ.μ. ο Γουίλις βρισκόταν στο Ανατολικό Αεροδρόμιο, λίγο μετά στο «Ιντερκοντινένταλ» και στις 6.30 μπροστά στα δημοσιογραφικά κασετοφωνάκια, στον αθηναϊκό «κρίκο» της αλυσίδας εστιατορίων «Πλάνετ Χόλιγουντ» - αλυσίδας με ιδρυτές τον ίδιο και μερικούς ακόμα χολιγουντιανούς αστέρες, σαν τον Σταλόνε και τον Σβαρτσενέγκερ. 
 Τα δημοσιογραφικά κασετοφωνάκια ήταν μάλιστα και ή πρώτη αφορμή για μια σειρά από αστειάκια. «Είμαι ο Μπρους Γουίλις»...συστήθηκε και σοβαρότερος εξήγησε πώς η επίσκεψή του στην Αθήνα εντάσσεται στην ανεπίσημη ευρωπαϊκή του περιοδεία στα «Πλάνετ Χόλιγουντ», που πέρασαν μια κρίση αλλά τώρα πάνε καλά. 
 Επειδή όμως πάνω από όλα είναι ηθοποιός (όπως λέει και ο ίδιος), μίλησε για τους παρελθόντες ρόλους του, από τους οποίους κανέναν δεν ξεχωρίζει ακόμα («χρειάζεται χρόνος για να αποφασίσεις ποια ήταν καλή ή κακή ταινία»), αποκάλυψε ότι τώρα γυρίζει μια κωμωδία με ληστείες τραπεζών σε σκηνοθεσία του Μπάρι Λέβινσον, και έδωσε και τον ορισμό του ηθοποιού που είναι «να είσαι ψυχαγωγικός και να λες καλά μια ιστορία».
 Στο «Πλάνετ Χόλιγουντ» (Βίλατζ Παρκ-Θηβών 228), ο Μπρους Γουίλις θα εμφανιζόταν χθες το βράδυ πάντως με την άλλη του ιδιότητα -που την ασκεί λέει ως χόμπι- αυτή του μουσικού, συνοδευόμενος από το 5αμελές συγκρότημά του, τους
«Αξελερέιτορς», τους οποίους ο ίδιος συστήνει αστειευόμενος ως «δραπέτες φυλακών»! Αυτό τον καιρό μάλιστα ηχογραφεί μαζί τους κι ένα άλμπουμ που θα κυκλοφορήσει σε 5 μήνες.
 Κατά τα άλλα, ο ίδιος αυτοχαρακτηρίζεται «ευτυχισμένος, τυχερός, υπεύθυνος και... αριστερόχειρας». Λέει ότι δεν φοβάται «τίποτα εκτός ίσως από την ελεύθερη πτώση». Και ότι αν έπαυε να είναι ηθοποιός, θα μπορούσε κάλλιστα να ξαναγίνει μπάρμαν! 
