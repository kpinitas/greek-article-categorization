Οι πύρινες φλόγες συνέχισαν και χθες το καταστροφικό τους έργο, πλήττοντας πολλές περιοχές της χώρας. Μεγάλες φωτιές εκδηλώνονταν η μία μετά την άλλη, κάνοντας στάχτη χιλιάδες στρέμματα δάσους, αγροτοκαλλιεργειών, ακόμη και σπίτια. Στην πιο δύσκολη κατάσταση βρίσκονταν ο νομός Αρκαδίας στον οποίο μαίνονταν τέσσερις πυρκαγιές. 
 ΑΡΚΑΔΙΑ: Το όρος Μαίναλο της Αρκαδίας μετράει τις πληγές του, αφού τα πύρινα μέτωπα εξακολουθούν να μετατρέπουν σε στάχτη τα πανέμορφα έλατά του. Η μεγάλη πυρκαγιά, που ξέσπασε πριν από πέντε ημέρες στην περιοχή του Ξηρόκαμπου, συνεχίστηκε και χθες. Πέντε πυροσβεστικά αεροσκάφη, τρία ελικόπτερα, 50 πυροσβεστικά οχήματα, 300 πυροσβέστες, εκατοντάδες πολίτες και ισχυρές δυνάμεις του Στρατού παίρνουν μέρος στη προσπάθεια κατάσβεσης της φωτιάς, το μέτωπο της οποίας χθες το απόγευμα ξεπερνούσε τα δέκα χιλιόμετρα.
 Οι ισχυροί άνεμοι που έπνεαν και χθες στην περιοχή δυσκόλευαν τις προσπάθειες των πυροσβεστών, καθώς δημιουργούσαν συνεχώς νέα πύρινα μέτωπα. Σοβαρές δυσκολίες στις προσπάθειες για τον έλεγχο της καταστροφικής πυρκαγιάς προέκυψαν εκτός των άλλων και από την έλλειψη αντιπυρικών ζωνών μέσα στο ελατόδασος. 
 Αγανακτισμένοι οι κάτοικοι στη Kοινότητα Λυκόγια κατήγγειλαν χθες ότι η πυρκαγιά είναι έργο εμπρηστών, ενώ άλλοι υποστηρίζουν ότι η πυρκαγιά ξεκίνησε από έναν κεραυνό.
 Σε εξέλιξη βρίσκονταν ώς αργά χθες το βράδυ τρεις ακόμη πυρκαγιές στην Αρκαδία
στις περιοχές Λυκοχίων, Βλαχοράφτη και Κάτω Κοτυλίου Μεγαλόπολης.
 ΗΛΕΙΑ: Χθες το μεσημέρι, ένα από τα πύρινα μέτωπα πέρασε από την Αρκαδία στην Ηλεία. Παρά τις υπεράνθρωπες προσπάθειες των πυροσβεστών, οι φλόγες μπήκαν στη
 Σύμφωνα με τις πρώτες εκτιμήσεις, δέκα τουλάχιστον αγροικίες έγιναν στάχτη, ενώ σημαντικές ζημιές υπέστη το δίκτυο του ΟΤΕ και της ΔΕΗ.
 Ογδόντα πυροσβέστες με 15 οχήματα και δεκάδες κάτοικοι έως αργά χθες το απόγευμα έδιναν σκληρή μάχη, προκειμένου να περιορίσουν τη φωτιά, η οποία απειλούσε τη Kοινότητα Ρόβια. 
 ΕΥΒΟΙΑ: Μεγάλη φωτιά μαίνεται από χθες το μεσημέρι και στα Στύρα Εύβοιας στη θέση Τσακαίοι. Εκδηλώθηκε στις 13.20 το μεσημέρι και γρήγορα πήρε μεγάλες διαστάσεις. Δυο αεροσκάφη και 150 πυροσβέστες έχουν ριχθεί στη μάχη της κατάσβεσης. 
 Στις Ροβιές της Εύβοιας είναι η δεύτερη φωτιά στο νομό. Εκδηλώθηκε στις 2.30 το μεσημέρι και καίει δασική έκταση. Τρία αεροσκάφη, 35 πυροσβέστες με 13 οχήματα βρίσκονταν στον τόπο. 
 ΖΑΚΥΝΘΟΣ: Μαινόνταν και η φωτιά που εκδηλώθηκε χθες το μεσημέρι σε δασική περιοχή του Αγίου Νικολάου Ζακύνθου. Δυο «Πετζετέλ» και 30 πυροσβέστες προσπαθούν να τη θέσουν υπό έλεγχο. 
 ΚΑΣΤΟΡΙΑ: Εκρήξεις διάσπαρτων βλημάτων από την εποχή του Εμφυλίου δυσχεραίνουν
την επιχείρηση των πυροσβεστών για την κατάσβεση της πυρκαγιάς που βρίσκεται σε εξέλιξη από προχθές το μεσημέρι στο όρος Γράμμος, στη δύσβατη περιοχή Κανάτα Νεστορίου Καστοριάς.
 Μάχη με τις φλόγες δίνουν περίπου 50 άνδρες της Πυροσβεστικής Υπηρεσίας με δέκα οχήματα, υδροφόρες της τοπικής αυτοδιοίκησης και εθελοντές. 
 ΣΕΡΡΕΣ: Σε εξέλιξη μέχρι χθες το απόγευμα βρίσκονταν και άλλες δύο φωτιές που εδώ και πέντε ημέρες καίνε δασώδεις περιοχές των ορέων Λαϊλιάς και Παγγαίο Σερρών. Οι εστίες των δύο πυρκαγιών βρίσκονται σε απόσταση τουλάχιστον 70 χιλιομέτρων μεταξύ τους. 
 ΚΑΒΑΛΑ: Σε εξέλιξη βρίσκονταν πυρκαγιές στην Πέρνη και το Μακρυχώρι της Χρυσούπολης Νέστου Kαβάλας, όπου μέχρι στιγμής έχουν καεί συνολικά 600 στρέμματα δασικής έκτασης. 
 ΚΕΡΚΥΡΑ: Ανεξέλεγκτη μέχρι χθες το βράδυ και η φωτιά στις Σινιές της Κέρκυρας,
η οποία εκδηλώθηκε την περασμένη Δευτέρα και καίει δασική έκταση. 
 ΙΩΑΝΝΙΝΑ: Σε εξέλιξη δύο φωτιές και στο νομό Ιωαννίνων. Στα Ανω Πεδινά Ζαγορίου η μία, μέτωπο της οποίας κατευθύνεται προς το Μονοδένδρι. Εκατόν δέκα
άνδρες της Πυροσβεστικής, 9 πυροσβετσικά οχήματα, δύο πυροσβετικά ελικόπτερα, 40 άνδρες του στρατού και 40 άνδρες της ΕΜΑΚ που έφτασαν χθες το πρωί από τη Θεσσαλονίκη παίρνουν μέρος στην κατάσβεσή της.
 Ο γενικός γραμματέας της περιφέρειας Ηλίας Λακόπουλος αποκάλυψε ότι προχθές το
πρωί έγινε ανώνυμο τηλεφώνημα και ο άγνωστος είπε ότι πρόκειται να εκδηλωθεί φωτιά στη συγκεκριμένη περιοχή.
 Η δεύτερη φωτιά στην Καστανή Ιωαννίνων κοντά στα ελληνοαλβανικά σύνορα αναζωπυρώθηκε χθες και καίει δασική έκταση. 
