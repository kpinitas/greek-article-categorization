 Από χθες το πρωί, ο Τζιοβάνι ήταν ανήσυχος. Οι φίλοι του από την Αθήνα τον είχαν ενημερώσει ότι κάποιες εφημερίδες έγραφαν για ένα διαπληκτισμό του, με τον Γιάννη Μαντζουράκη, μετά το παιχνίδι με τη Βερόνα. Το μεσημέρι, ζήτησε από τους ανθρώπους της ΠΑΕ να βγάλουν ανακοίνωση διάψευσης. Και το απόγευμα, στο παιχνίδι Κυπέλλου του Ολυμπιακού στα Τρίκαλα, φρόντισε, να διασκεδάσει έμπρακτα τις φήμες. Μόλις στο 15ο λεπτό, ο «μάγος», μπάλας ξεδίπλωσε τις πλούσιες πτυχές του ποδοσφαιρικού του ταλέντου κι άνοιξε (0-1) το σκορ για τους «ερυθρόλευκους». Με την επίτευξη του γκολ, ο Τζιοβάνι έσπευσε να το πανηγυρίσει μαζί με τον Γιάννη Μαντζουράκη, για να διαλύσει τις όποιες υποψίες. Ομως, η συνέχεια του ματς και η εξέλιξη του σκορ απέδειξε το αντίθετο! Ο Τζιοβάνι μπορεί να έβγαλε άλλα δύο γκολ, να συμμετείχε στις περισσότερες από τις επιθετικές προσπάθειες του Ολυμπιακού, όμως σε μία περίπτωση, απέδειξε ότι η ψυχολογία του είναι διαταραγμένη τούτο τον καιρό. Ηταν το 54ο λεπτό (κι ενώ τα Τρίκαλα είχαν καταφέρει να μετατρέψουν το σε βάρος τους 3-1 σε 3-3!) όταν σε ένα μαρκάρισμα του Αχιλλέα Αγγελόπουλου, γύρισε κι έριξε μια αγκωνιά στον αντίπαλό του. Ακόμη και ο διαιτητής της συνάντησης, ο Θανάσης Μπριάκος, τα έχασε! Εδωσε φάουλ υπέρ του Βραζιλιάνου, στον οποίο έβγαλε κίτρινη κάρτα, για την αντιαθλητική του ενέργεια. Ο Τζιοβάνι θύμησε τα περσινά καμώματά του, την τελευταία αγωνιστική του πρωταθλήματος με την Παναχαϊκή, όταν πήρε κόκκινη κάρτα για χτύπημα εκτός φάσης σε αντίπαλο. Ως το τέλος του ματς, όμως, έβαλε κάτω το κεφάλι και έβαλε άλλα δύο γκολ στα Τρίκαλα, και πέτυχε -εκτός από την προσωπική του ρεβάνς- να σώσει τα προσχήματα για το χθεσινό Ολυμπιακό.
 Το τελικό 5-3 για τους «ερυθρόλευκους» αντικατοπτρίζει σε μεγάλο βαθμό την εικόνα των φιλοξενουμένων. Οση ώρα πήραν σοβαρά το παιχνίδι, κατάφεραν να γεμίσουν την εστία των γηπεδούχων με γκολ. Εβαλαν πέντε. Τρία με τον Τζιοβάνι, ένα με τον Οφορίκουε (πάλι!) κι ένα από αυτογκόλ του Μπαντά, σε προσπάθεια του Αλεξανδρή. Οση ώρα έπαιζαν για πλάκα, η άμυνά τους θύμιζε παιδική χαρά. Ο Ουέλιγκτον (έβαλε δύο γκολ) έκανε πάρτι στην περιοχή του Ολυμπιακού, που έπαιζε αποκομμένος! Το 3-3 (διαμορφώθηκε από τον Οντέρ στο 48') προβλημάτισε τον Γιάννη Μαντζουράκη, που έριξε στο παιχνίδι όσους επιθετικούς είχε στον πάγκο για να γυρίσει το ματς. Με λάθη η διαιτησία του Μπριάκου. Κίτρινες κάρτες είδαν Νασιάκος, Ουέλιγκτον, Τζιοβάνι, Αγγελόπουλος, Κόντης και Πατσατσόγλου.
