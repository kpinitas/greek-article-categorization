 Ερμπας Α320 της εταιρείας «Γκαλφ Εαρ», με 143 επιβάτες και πλήρωμα, κατέπεσε χθες το βράδυ στα νερά του Περσικού κόλπου και μέχρι αργά τη νύχτα δεν είχαν βρεθεί επιζώντες, παρά μόνο 70 πτώματα.
 Οι πρώτες πληροφορίες ανέφεραν ότι εκδηλώθηκε φωτιά σε έναν από τους κινητήρες
του αεροσκάφους λίγο πριν από την προσγείωσή του στο διεθνές αεροδρόμιο του Μπαχρέιν, κάτι που αργότερα αμφισβητήθηκε. Το Ερμπας εκτελούσε πτήση από το Κάιρο στην πρωτεύουσα του Μπαχρέιν, Μάναμα. Στη γενική σύγχυση, αρχικά ήταν δύσκολο να διευκρινιστεί ακόμη και το δρομολόγιο του Ερμπας.
 Ελικόπτερα αλλά και η ακτοφυλακή του Μπαχρέιν κινητοποιήθηκαν αμέσως και άρχισαν έρευνες για τον εντοπισμό τυχόν επιζώντων. Στην επιχείρηση πήραν μέρος
 Ενας από τους ελεγκτές εναέριας κυκλοφορίας του αεροδρομίου, που θέλησε να διατηρήσει την ανωνυμία του, περιέγραψε τη διπλή προσπάθεια του πιλότου να προσγειώσει το αεροσκάφος που έπεσε στη θάλασσα και τυλίχτηκε στις φλόγες σε μια τρίτη τελική προσπάθεια προσγείωσης. Ο ίδιος διευκρίνισε ότι δεν είδε σημάδια φωτιάς πριν το αεροσκάφος πέσει στον Περσικό κόλπο και γι' αυτό του έκαναν αρχικά εντύπωση οι ελιγμοί που επιχειρούσε ο πιλότος.
 Διακόπτοντας το κανονικό πρόγραμμά της, η τηλεόραση του Μπαχρέιν μετέδωσε αμέσως την είδηση του δυστυχήματος, αναφέροντας ότι εκδηλώθηκε πυρκαγιά σε έναν από τους κινητήρες του Ερμπας. Το αεροσκάφος της «Γκαλφ Εαρ» βρισκόταν μόλις σε απόσταση 4, 8 με 6, 4 χιλιομέτρων βόρεια του Μπαχρέιν.
 Στην πρωτεύουσα Μάναμα προκλήθηκε κυκλοφοριακό χάος, καθώς δεκάδες ασθενοφόρα έσπευδαν στο αεροδρόμιο, που βρίσκεται σε απόσταση περίπου 8 χιλιομέτρων στα ανατολικά.
 Σοκαρισμένοι συγγενείς των επιβατών της πτήσης GF072 εκλιπαρούσαν τις αρχές του αεροδρομίου να τους δώσουν κάποια παραπάνω πληροφορία και να τους αφήσουν να περάσουν από τον κλοιό που είχαν δημιουργήσει γύρω από το αεροδρόμιο.
 Η «Γκαλφ Εαρ» είναι αεροπορική εταιρεία του Μπαχρέιν, του Ομάν, του Κατάρ και του Αμπου-Ντάμπι, που είναι το μεγαλύτερο από τα επτά Ενωμένα Αραβικά Εμιράτα.
Η έδρα της βρίσκεται στο Μπαχρέιν κι έχει 53 διεθνείς προορισμούς.
