 Σαράντα μέρες μετά την έναρξη της προετοιμασίας, η ΑΕΚ κολυμπά απόψε στα βαθιά. Κόντρα στην πανίσχυρη και διψασμένη για τίτλο Ρόμα, ο Παθιακάκης ζητά θράσος από τους παίκτες και μένει να δούμε αν αυτό θα αποδειχτεί αρκετό για να αναχαιτίσουν την παρέα του Μπατιστούτα. Ουσιαστικά, η ΑΕΚ στέλνει απόψε από το Ολίμπικο της Ρώμης (10.00, SuperSport) το πρώτο αξιόπιστο μήνυμα σε φίλους και εχθρούς της για τη φετινή δυναμικότητά της. Κυρίως μέσα από την εμφάνισή της, τη λειτουργία της ομάδας σ' όλες τις γραμμές και όχι τόσο από το αποτέλεσμα. Εκτός πια και αν πάθει ό,τι και ο Ολυμπιακός, πέρυσι τέτοια εποχή στη Ρώμη, με την εξάρα που εισέπραξε.
 Ο Παθιακάκης θα παρατάξει ενδεκάδα πρωταθλήματος, χωρίς να αποκλείονται και οι πειραματισμοί. Στην άμυνα, μία εκδοχή προβλέπει σχήμα Φερούζεμ, Καψή, Ζαγοράκη στην ευθεία. Αν όμως κατέβει η ΑΕΚ με επιθετικό δίδυμο Τσάρτα-Νικολαΐδη (και στον πάγκο τον Ρουίς), τότε περνά στα χαφ ο Ζαγοράκης και τα νώτα θα στηρίξουν οι Φερούζεμ, Καψής, Δέλλας. 
 Το ματς συμπίπτει με τη φιέστα της Ρόμα ενώπιον του κοινού της, εν όψει της νέας αγωνιστικής περιόδου. Εως και χθες είχαν πουληθεί 53.000 εισιτήρια (!), και σύμφωνα μ' όλες τις ενδείξεις, στις εξέδρες του Ολίμπικο θα βρίσκονται απόψε 65.000 φίλαθλοι. Ανάμεσά τους και καμιά πενηνταριά μέλη της Οriginal, που αναχώρησαν με πούλμαν από την Αθήνα, αλλά και Ελληνες φοιτητές από την «αιώνια πόλη».
 Δυο ώρες πριν από την έναρξη, μέσα σε πανηγυρική ατμόσφαιρα, θα γίνει η επίσημη παρουσίαση των μετεγγραφικών αποκτημάτων της Ρόμα: Μπατιστούτα από Φιορεντίνα, Σάμουελ από Μπόκα Τζούνιορς (συμπαίκτης εκεί μέχρι πρότινος με Νάβας, Ρουίς), ο διεθνής Ουρουγουανός χαφ Γίγκου από Νασιονάλ και από τη Λεβερκούζεν ο Βραζιλιάνος Εμερσον, που έπαθε ρήξη χιαστών και δεν παίζει. Το Σάββατο η Ρόμα έχασε σε φιλικό στην Ισπανία από τη Σανταντέρ με 3-2. «Θα αποζημιώσουμε τους οπαδούς μας στο πρώτο φιλικό, στη Ρώμη, με την ΑΕΚ! » υποσχέθηκε ο Τότι. Στα αστέρια προσθέστε και τους Μοντέλα, Ντελ Βέκιο, Καφού, Καντελά.
