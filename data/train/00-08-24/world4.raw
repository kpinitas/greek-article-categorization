 Τελικά πρόκειται για σύγκρουση, για αποτυχημένη δοκιμή νέου τύπου τορπιλών, για κατά λάθος πλήγμα από ρωσικό πύραυλο, για δολιοφθορά από Νταγκεστανό πράκτορα ή κάτι άγνωστο που σχετίζεται με την παρουσία ενός Κινέζου; 
 Ολα αυτά τα σενάρια αφορούν τα αίτια βύθισης του υποβρυχίου «Κουρσκ» και αναπτύσσονται, βοηθούμενα από τη σύγχυση που αφήνουν να δημιουργηθεί οι ρωσικές αρχές. Πάντως, ύστερα από διάφορες αλλαγές πορείας, οι επίσημες ρωσικές αρχές επανέρχονται τώρα στο σενάριο της σύγκρουσης με άλλο υποβρύχιο, μάλλον βρετανικό, αν και δεν δίνουν στη δημοσιότητα το παραμικρό στοιχείο που να ενισχύει αυτή την άποψη.
 Πέραν της επίσημης αυτής θέσης, οι Ρώσοι στρατιωτικοί διοχετεύουν και ένα άλλο
σενάριο, αυτό της έκρηξης κάποιας από τις υπό δοκιμή τορπίλες του «Κουρσκ».
 Η ρωσική εφημερίδα «Κομσομόλσκαγια Πράβδα», η οποία ήταν η πρώτη που δημοσίευσε τον κατάλογο του πληρώματος του «Κουρσκ», επιβεβαίωσε χθες ότι στο υποβρύχιο, εκτός των 118 μελών του πληρώματος, βρίσκονταν άλλα 12 άτομα, κυρίως ανώτατοι αξιωματικοί και μερικοί πολίτες. Ανάμεσά τους και ένας ανώτατος Κινέζος αξιωματικός, που παρακολουθούσε τα γυμνάσια στο πλαίσιο των ανταλλαγών ανάμεσα στις δύο χώρες.
 Σύμφωνα με πηγές των ρωσικών ενόπλων δυνάμεων και τον πρώην αντιπρόεδρο της ρωσικής κυβέρνησης, Αλεξάντρ Ρουτσκόι, στο υποβρύχιο βρίσκονταν και δύο πολίτες μηχανικοί που επρόκειτο να παρακολουθήσουν τη δοκιμή ενός νέου τύπου τορπίλης.
 Ενα άλλο σενάριο που συζητείται αναφέρει ότι το «Κουρσκ» επλήγη κατά λάθος από
ανθυποβρυχιακό πύραυλο που εκτόξευσε ένα από τα ρωσικά πλοία που συμμετείχαν στα γυμνάσια. Οπως γράφει η εφημερίδα «Ιζβέστια», κάτι τέτοιο είχε γίνει κατά τη δεκαετία του '80, όταν σε γυμνάσια του ρωσικού στόλου του Ειρηνικού, ένα ρωσικό πλοίο είχε πλήξει ένα άλλο προκαλώντας το θάνατο πολλών ναυτικών. 
 Το ενδεχόμενο η έκρηξη και η βύθιση του «Κουρσκ» να οφείλονται στην πρόσφατη αντικατάστασή του από νέες, περισσότερο επικίνδυνες και δύσκολες στη χρήση, τορπίλες ανέπτυξε η εφημερίδα «Κράσναγια Σβεζντά». Καθώς η εφημερίδα αυτή ανήκει στο ρωσικό υπουργείο Αμυνας, το δημοσίευμα έχει μεγαλύτερο βάρος.
 Το ενδεχόμενο δολιοφθοράς προέκυψε από τις δηλώσεις εκπροσώπου των Τσετσένων ανταρτών, Μοβλάντι Ουντούγκοφ, που δήλωσε ότι στο υποβρύχιο έγινε σαμποτάζ από
ένα μέλος του πληρώματος, τον Νταγκεστανό Σιραζουντίν Ραμαζάνοφ, που πίστευε στην υπόθεση των Τσετσένων αυτονομιστών. Ομως τέτοιο όνομα δεν εμφανίζεται στον κατάλογο των μελών του πληρώματος.
