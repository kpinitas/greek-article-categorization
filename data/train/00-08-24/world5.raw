 Η χαοτική κατάσταση που επικρατεί στα Βαλκάνια έχει μετατρέψει το κομμάτι αυτό
της νοτιοανατολικής Ευρώπης σε πύλη που χιλιάδες λαθρομετανάστες από την Κίνα,
τη Νότια Ασία και χώρες της Μέσης Ανατολής, όπως το Ιράν και το Ιράκ, χρησιμοποιούν για το πέρασμά τους στη Δυτική Ευρώπη. Την άποψη αυτή συμμερίζονται δυτικοί διπλωμάτες, τοπικοί αξιωματούχοι, αλλά και οι όλο και περισσότεροι μετανάστες που εντοπίζονται από τις Aρχές κατά την προσπάθεια διαφυγής τους.
 Ο Γιουγκοσλάβος πρόεδρος Σλόμπονταν Μιλόσεβιτς θεωρείται από εκείνους που άνοιξαν το δρόμο σε χιλιάδες Κινέζους που έβλεπαν σαν όνειρο την έξοδο προς τη
δυτική Ευρώπη. Επί προεδρίας του, η Γιουγκοσλαβία καλλιέργησε στενούς δεσμούς με την Κίνα, η οποία ήταν από τους ισχυρότερους συμμάχους του Βελιγραδίου στη διάρκεια του πολέμου στο Κοσσυφοπέδιο, τον περασμένο χρόνο.
 Τα γιουγκοσλαβικά προξενεία στην Κίνα χορηγούν σωρηδόν τουριστικές βίζες σε Κινέζους και τελικά, η νόμιμη πρόσβαση στη Γιουγκοσλαβία διευκολύνει την παράνομη είσοδο στην υπόλοιπη Ευρώπη. Το «τυπικό» ταξίδι έχει ως εξής: οι Κινέζοι φτάνουν αεροπορικώς στο Βελιγράδι κι από 'κει περνάνε πρώτα στη Βοσνία
και στη συνέχεια στην Κροατία. Κατευθυνόμενοι απευθείας στις ακτές της Αδριατικής, ελπίζουν να φτάσουν στην Ιταλία.
 Η Βοσνία έχει το δικό της ρεύμα λαθρομεταναστών από το Ιράν, το Ιράκ και άλλες
χώρες, με τις οποίες η μουσουλμανική κυβέρνηση του Σεράγεβο διατηρεί στενές σχέσεις μετά την υποστήριξη που δέχθηκε στη διάρκεια του πολέμου στο διάστημα 1992-95 από το Ιράν και άλλες αραβικές χώρες.
 Η Κροατία δοκιμάζεται από μια ασυνήθιστα μεγάλη συρροή λαθρομεταναστών και δεν
περνάει βδομάδα που να μην αναφερθούν συλλήψεις Κινέζων ή άλλων μεταναστών στις ακτές ή και στα ηπειρωτικά της χώρας. Στο πρώτο εξάμηνο της φετινής χρονιάς, 10 χιλιάδες λαθρομετανάστες συνελήφθησαν στην προσπάθειά τους να διασχίσουν την Κροατία.
 Είναι χαρακτηριστικό το γεγονός ότι τα αμέσως προηγούμενα χρόνια, κύματα λαθρομεταναστών από την Κίνα χρησιμοποιούσαν την Κεντρική Αμερική ως πέρασμα προς τη Βόρεια Αμερική, ενώ σήμερα μεγάλος αριθμός εξ αυτών επιθυμεί να φθάσει
στην Ευρώπη και εκμεταλλεύεται τη νέα γιουγκοσλαβική οδό, εξαιτίας της άνεσης εξασφάλισης βίζας από το Βελιγράδι.
 Οι τυχεροί που θα καταφέρουν να φτάσουν στη Βοσνία και την Κροατία θα επιχειρήσουν το πέρασμα στην Ιταλία μέσω θαλάσσης. Από 'κει η διακίνηση σε όλες τις χώρες της Ευρωπαϊκής Ενωσης, που έχουν υπογράψει τη Συνθήκη του Σένγκεν, γίνεται χωρίς έλεγχο διαβατηρίων.
