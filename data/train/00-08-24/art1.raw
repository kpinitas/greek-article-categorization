Δύο φορές είδε τις «Βάκχες» του Θόδωρου Τερζόπουλου ο Χάινερ Μίλερ. «Και τις δύο φορές είδα κάτι καινούργιο», έγραψε τότε, Ιούνιο του 1987, από το Βερολίνο
 Και συνέχισε αναφερόμενος στο θέατρό του: «Στο θέατρο του Τερζόπουλου ο μύθος δεν είναι παραμύθι, αλλά συμπυκνωμένη εμπειρία, η διαδικασία της πρόβας δεν είναι εκτέλεση μιας δραματουργικής θεώρησης, αλλά μια περιπέτεια σ' ένα ταξίδι
στο τοπίο της μνήμης, μια αναζήτηση των χαμένων κλειδιών της ενότητας του σώματος με το λόγο, της λέξης ως φυσικής οντότητας, θέμα για το οποίο μιλά ο Holderlin στις σημείωσεις για τις μεταφράσεις των έργων του Σοφοκλή».
 Αύριο το βράδυ στην Επίδαυρο ο Θόδωρος Τερζόπουλος και η θεατρική του ομάδα «Αττις», που φέρει το όνομα του Διόνυσου από τον Πόντο, την πατρίδα του σκηνοθέτη, παρουσιάζουν, κλείνοντας τα Επιδαύρια, τον «Ηρακλή Μαινόμενο» του Ευριπίδη. 
 Πάνε 14 χρόνια από τότε που με τις «Βάκχες» του ο Τερζόπουλος «τάραξε το ελληνικό θεατρικό τοπίο», όπως γράφει η Ελένη Βαροπούλου στον πρόλογο της εξαιρετικής έκδοσης «Θεόδωρος Τερζόπουλος και Θέατρο Αττις, Αναδρομή - Μέθοδος
- Σχόλια», που κυκλοφόρησε αυτές τις μέρες από την «Aγρα». Αυτά τα 14 χρόνια απέκτησε πολλούς πιστούς στην πατρίδα του, έδωσε έναν απίστευτο για τα ελληνικά δεδομένα αριθμό παραστάσεων στο εξωτερικό και κατέκτησε μια θέση ανάμεσα στους μεγάλους πρωτοπόρους της εποχής μας, δίπλα στον Μπομπ Γουίλσον και τον Ταντάσι Σουζούκι και τον Ανατόλι Βασίλιεφ. Η έκδοση της «Αγρας» έρχεται την κατάλληλη στιγμή για να μας θυμίσει, να μας εξηγήσει, να μας αναλύσει τη δουλειά του Τερζόπουλου.
 Περιέχει κατ' αρχήν πολλές φωτογραφίες (οι περισσότερες της Γιοχάνα Βέμπερ) απ' όλες τις παραστάσεις του Θόδωρου Τερζόπουλου από την εποχή του Θεατρικού Εργαστηριού Θεσσαλονίκης και το ΚΘΒΕ (1977-1983) μέχρι σήμερα. Περιέχει αναλυτικά στοιχεία για τις παραστάσεις, τα φιλμ, τα συμπόσια, τα εργαστήρια, τις εκθέσεις, τις διακρίσεις, τη βιβλιογραφία και το βιογραφικό του Θόδωρου Τερζόπουλου.
 Αυτό, όμως, που κάνει την έκδοση της «Αγρας» ουσιαστικό και πολύτιμο θεατρικό απόκτημα είναι τα θεωρητικά κείμενα γύρω από τη δουλειά του Τερζόπουλου. Το πρώτο υπογράφει η Ελένη Βαροπούλου, η οποία έχει συχνά συνεργαστεί ως μεταφράστρια με το θέατρο «Αττις». Το δεύτερο υπογράφει η περιβόητη Μάριαν Μακντόναλντ, Aμερικανίδα καθηγήτρια κλασικών σπουδών και θεάτρου, αλλά και πάμπλουτη χορηγός πρωτοποριακών θεατρικών γεγονότων, η οποία έχει παρακολούθησει από πολύ κοντά τον Τερζόπουλο. 
 Tα σχόλια για τον Τερζόπουλο έχουν ακόμα πολύ ενδιαφέρον, αφού ανήκουν σε μερικές από τις σημαντικότερες διεθνείς πνευματικές προσωπικότητες.
 Ο Ραφαέλ Αλμπέρτι, ο Μάνφρεντ Βέκβερτ, ο Εκεχαρτ Σαλ (μην ξεχνάμε τη θητεία του Τερζόπουλου στο «Μπερλίνερ Ανσάμπλ»), ο Χάινερ Μίλερ, ο Σεργκέι Παρατζάνοφ, ο Ερνέστο Σάμπατο, ο Ταντάσι Σουζούκι (στενός συνεργάτης του Τερζόπουλου στη Διεθνή Θεατρική Ολυμπιάδα), ο Χοσέ Μονλεόν, η Αλά Ντεμίντοβα, ο Ανατόλι Βασίλιεφ, ο Γιούρι Λιουμπίμοφ, ο Ουόλε Σογίνκα και ο Μπομπ Γουίλσον εκφράζουν τη γνώμη τους για το θέατρο του Τερζόπουλου, αυτό το ιδιόμορφο «μακριά από τον ψυχολογισμό, το αστικό δράμα και το θέατρο χαρακτήρων», όπως γράφει η Ελένη Βαροπούλου, αυτό το «θέατρο δράσης, που έλκεται από το αρχέγονο
και θεμελιώνεται πάνω σε εσώτερες προσταγές και σε πρωτογενείς ανάγκες της σωματικής ύπαρξης».
 Ο ίδιος, όμως, ο Θόδωρος Τερζόπουλος, είναι αυτός που κλέβει και στο βιβλίο την παράσταση. Το κείμενό του «Αναδρομή και μέθοδος», αν και έχει έναν μάλλον ψυχρό τίτλο, πάλλεται από πάθος και συγκίνηση. Με απλό, εξομολογητικό τρόπο μιλάει για τον εαυτό του, τη ζωή του, την πορεία του στο θέατρο, τους ηθοποιούς του, τα πιστεύω του. Λίγες σελίδες πιο πέρα ο Τερζόπουλος και ο Σουζούκι συνομιλούν. Θέλετε κι άλλους λόγους για να αποκτήσετε αυτό το υπέροχο
