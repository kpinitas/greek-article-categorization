 Ιδού η Ρόδος, ιδού και το...στοίχημα! Ο υφυπουργός Αθλητισμού Γιώργος Φλωρίδης αυτή τη φορά δεν έπαιξε... κρυφτούλι και ξεκαθάρισε ότι η ΕΠΑΕ, όσο κι αν πιέζει, δεν πρόκειται να πάρει ούτε μία δραχμή από το προκαθορισμένο στοίχημα. Ετσι, ο κ. Φλωρίδης πέταξε το γάντι στη διοίκηση της διοργανώτριας αρχής, η οποία τώρα έχει έναν επιπλέον λόγο να συμφωνήσει με αγγλική εταιρεία για να στήσουν τον δικό τους «ΟΠΑΠ»...
 «Η ΕΠΑΕ δεν πρόκειται να πάρει δραχμή από το στοίχημα, αφού δεν υπάρχουν ελληνικοί αγώνες σε αυτό. Γιατί κατά τον ίδιο τρόπο μπορεί να ζητήσει ποσοστό η ΕΟΚ ή ο ΣΕΓΑΣ», υποστήριξε ο κ. Φλωρίδης, ο οποίος ουσιαστικά «έκοψε» κάθε γέφυρα επικοινωνίας με τη λίγκα. Γιατί αυτό που «καίει» τους παράγοντες των «μικρομεσαίων» (και όχι μόνο) ΠΑΕ είναι τα χρήματα από το στοίχημα. Ολα τα υπόλοιπα αιτήματα της ΕΠΑΕ έρχονται σε δεύτερη μοίρα...
 Στις δηλώσεις του ο υφυπουργός Αθλητισμού άφησε και την «μπηχτή» του... υπενθυμίζοντας ότι το ελληνικό πρωτάθλημα είναι αναξιόπιστο. «Ο κ. Φούρας πολύ σοφά έπραξε, ως υφυπουργός Αθλητισμού, που με το νόμο του δεν συμπεριέλαβε ελληνικούς αγώνες στο στοίχημα. Και εγώ το ίδιο θα έκανα», είπε ο κ. Φλωρίδης, ο οποίος πρόσθεσε: «Ας γίνει πρώτα αξιόπιστο το πρωτάθλημα και μετά βλέπουμε».
 Η ΕΠΑΕ έχει πλέον δύο δρόμους να ακολουθήσει. Ή θα σκύψει το κεφάλι και θα παρακαλέσει τον υφυπουργό να πάρει μερικές δεκάδες εκατομμύρια δραχμές ως έκτακτη επιχορήγηση από την Πολιτεία ή θα προχωρήσει σε συμφωνία με τους Αγγλους (έχουν καταθέσει συγκεκριμένη πρόταση) για να συνδιοργανώσουν παιχνίδι προκαθορισμένου στοιχήματος, στα κουπόνια του οποίου θα περιλαμβάνονται και ελληνικοί αγώνες. Μία τέτοια συμφωνία θα καθυστερήσει βέβαια να υλοποιηθεί, αλλά οι παράγοντες γνωρίζουν ότι μόνο έτσι θα γίνουν οικονομικά ανεξάρτητες οι ομάδες τους. Διαφορετικά, όποτε είναι άδειο το ταμείο της ΠΑΕ, θα... κτυπούν την πόρτα του εκάστοτε υφυπουργού Αθλητισμού για κάποια έξτρα επιχορήγηση.
 Ο πρόεδρος της ΕΠΑΕ Βίκτωρας Μητρόπουλος συνέχισε χθες την αντιδικία του με τον γγΑ Γιάννη Σγουρό, ο οποίος προχθές τον χαρακτήρισε «αναξιόπιστο». Ο κ. Μητρόπουλος μίλησε υποτιμητικά για τον γγΑ λέγοντας: «Οι επιστολές που ανταλλάξαμε δεν τορπιλίζουν την κατάσταση, γιατί πολύ απλά ο κ. Σγουρός δεν υπήρχε στο... χάρτη (!). Εχουμε κάνει αρκετές συναντήσεις και δεν καταλήξαμε ποτέ πουθενά. Δεν μπορεί να αναδεικνύεται σε τιμητή σε ένα θέμα που δεν έχει καμία συμμετοχή».
 Ο πρόεδρος της ΕΠΑΕ έστειλε και επιστολή στον κ. Σγουρό με αφορμή τη ματαίωση του ραντεβού τους, στην οποία τον ειρωνεύεται αναφέροντας: 
 «Η μόνη απόφαση που έχετε υπογράψει μέχρι σήμερα και αφορά το επαγγελματικό ποδόσφαιρο είναι αυτή για τις κάρτες ελευθέρας εισόδου 7.000 ατόμων, απόφαση την οποία δεν προτιθέμεθα να εφαρμόσουμε».
 Η απάντηση Σγουρού στον Μητρόπουλο όχι μόνο δεν έριξε λάδι στη φωτιά, αλλά ο γγΑ κάλεσε σε διάλογο την ΕΠΑΕ, επισημαίνοντας στον πρόεδρό της ότι «από την πλευρά της Πολιτείας υπάρχει η συνεχής επιδίωξη για εποικοδομητική συνεργασία και απομένει η δική σας πρωτοβουλία για συμμετοχή σε διάλογο, τον οποίο για δικούς λόγους αρνηθήκατε».
 Σε ό,τι αφορά το θέμα της έναρξης του πρωταθλήματος, θεωρείται δεδομένο ότι θα μετατεθεί τουλάχιστον για μία εβδομάδα. Η ΕΠΑΕ ενδεχομένως να ανοίξει και σήμερα τα χαρτιά της... 
