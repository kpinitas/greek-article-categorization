Από τη «διακεκαυμένη» ζώνη των 3.750 έως 3.800 μονάδων, στην οποία κινείται παλινδρομικά εδώ και πολλές ημέρες, προσπαθεί να ξεφύγει η αγορά της Σοφοκλέους.
 Αλλά προς το παρόν δεν φαίνεται να τα καταφέρνει, καθώς θεσμικοί και ιδιώτες επιχειρηματίες, οι οποίοι διαθέτουν την απαιτούμενη ρευστότητα και θα μπορούσαν να ρυμουλκήσουν τις τιμές σε υψηλότερα επίπεδα, εξακολουθούν να τηρούν στάση αναμονής.
 Η σταδιακή ενίσχυση του όγκου ημερήσιων συναλλαγών ωστόσο (ο τζίρος έφθασε χθες στα 72 δισ. δρχ.) και οι αυξανόμενες τοποθετήσεις σε μετοχές ισχυρής κεφαλαιακής βάσης προμηνύουν, κατά τους αναλυτές, ότι στα παρόντα επίπεδα του δείκτη φαίνεται να ολοκληρώνεται ο κύκλος διόρθωσης των τιμών.
 Η συσσώρευση που έχει σημειωθεί στην αγορά, τονίζουν, μπορεί να οδηγήσει σύντομα το δείκτη προς τις 3.850 έως 3.900 μονάδες, πέριξ των οποίων τοποθετείται και το αμέσως επόμενο όριο αντίστασης, εφ' όσον επέλθει σταθεροποίηση.
 Η εξέλιξη αυτή θεωρείται λίαν πιθανή, καθ' όσον η αρνητική ψυχολογία μεταξύ των επενδυτών τείνει να εκλείψει, ενώ αρχίζει να υπερτερεί η εκτίμηση ότι «η αγορά έχει δει και έχει "χωνέψει" από καιρού τα χαμηλότερα επίπεδα έτους».
 Υπό το πρίσμα αυτό, δεν εκπλήσσει η συμπεριφορά που επέδειξε και χθες στο σύνολό της η χρηματιστηριακή αγορά, με το γενικό δείκτη να κινείται θετικά κατά το πρώτο ήμισυ της συνεδρίασης, ακολούθως να σημειώνονται ρευστοποιήσεις -κυρίως με επίκεντρο τις μετοχές που είχαν ανακάμψει κατά την αμέσως προηγούμενη ημέρα- για να εκδηλωθεί το γνωστό αγοραστικό ενδιαφέρον λίγο πριν περατωθούν οι συναλλαγές. Ετσι, ο γενικός δείκτης ισορρόπησε στις 3.751, 16 μονάδες, σημειώνοντας ελαφρά υποχώρηση 0, 19%.
 Οι επιμέρους δείκτες των Κατασκευών, των Διαφόρων και των Λίζινγκ κατέγραψαν κέρδη μεγαλύτερα της μονάδας, η Παράλληλη Αγορά βγήκε ενισχυμένη κατά 1%, ενώ ελαφρά ανοδικά (+0, 36%) κινήθηκε και ο κλάδος των Τραπεζών.
 Ευρύτερες προσδοκίες, πάντως, για την επιζητούμενη σταθεροποίηση της αγοράς δημιουργούν οι δεσμεύσεις που ανέλαβε προχθές ο νέος πρόεδρος του ΧΑΑ Παν. Αλεξάκης ενώπιον της Επιτροπής Θεσμών της Βουλής για τις υποχρεώσεις των μεγαλομετόχων εισηγμένων εταιρειών, έναντι των επενδυτών, αλλά και για τις εγγυήσεις που πρέπει να παρέχουν οι ανάδοχοι στις νεοεισαγόμενες εταιρείες.
 Οπως ανέφερε ο κ. Αλεξάκης, οι ανάδοχοι (τράπεζες και ΑΧΕ) θα υποχρεωθούν να εγγυώνται για διάστημα τουλάχιστον έξι μηνών την τιμή των μετοχών, ώστε να αποφεύγονται οι οδυνηρές πτώσεις που σημειώνονται και οι οποίες οφείλονται, συνήθως, στις υπερτιμολογημένες και «φουσκωμένες» τιμές εισαγωγής. Αύριο, εξάλλου, ο πρόεδρος του ΧΑΑ αναμένεται να παράσχει στοιχεία για τη μέχρι σήμερα διαδρομή του Χρηματιστηρίου Παραγώγων (συμπληρώνει ένα έτος λειτουργίας), δίδοντας εκ παραλλήλου το πλαίσιο των νέων μέτρων για την τόνωση
των συναλλαγών και την εμπέδωση διαφάνειας στην αγορά της Σοφοκλέους.
 Με την υλοποίηση του νέου θεσμικού πλαισίου για την κεφαλαιαγορά, τη μετεξέλιξη της Σοφοκλέους σε εταιρεία «μάρκετινγκ» και τη διασύνδεσή της με άλλα ευρωπαϊκά χρηματιστήρια, αλλά και με την είσοδο χρηματιστηριακών εταιρειών στο ταμπλό διαπραγμάτευσης (οι προετοιμασίες βρίσκονται στο τελικό στάδιο) εκτιμάται ότι θα επανέλθει σταδιακά η εμπιστοσύνη των μικροεπενδυτών απέναντι στο χρηματιστηριακό θεσμό. Αυτό, άλλωστε, αποτελεί και τη βασική προϋπόθεση για την έναρξη ενός νέου ανοδικού κύκλου εντός του φθινοπώρου.
