 Σε αναμονή μπαίνουν οι διεκδικήσεις της ελληνικής εταιρείας Μυτιληναίου, καθώς και της γαλλικής SCMM, σχετικά με τη μεταλλευτική εταιρεία του Κοσσυφοπεδίου «Τρέπτσα», την οποία πρόσφατα κατέλαβε η προσωρινή διοίκηση του ΟΗΕ στην επαρχία, με το πρόσχημα της προστασίας του περιβάλλοντος. Στην ουσία όμως για να επιβάλει τάξη στην λειτουργία της, εξαιτίας της διαμάχης μεταξύ Αλβανών και
 Εξαιτίας της διαμάχης αυτής άλλωστε είχε διατυπωθεί η άποψη ότι η «Τρέπτσα» θα
μπορούσε να χωριστεί σε δύο τμήματα, ένα υπό τη διεύθυνση των Σέρβων, που θα έλεγχαν την παραγωγή μολύβδου και ένα υπό τη διεύθυνση των Αλβανών που θα έλεγχαν την παραγωγή ψευδαργύρου. 
 Πριν από μερικές ημέρες, στη διάρκεια επίσκεψής του στο χώρο της εταιρείας εκ μέρους του προσωρινού κυβερνήτη του Κοσσυφοπεδίου Μπερνάρ Κουσνέρ, ο οικονομικός σύμβουλός του, Μπερνάρ Σαλόμε, δήλωσε μεταξύ άλλων ότι αυτή τη στιγμή στο Κοσσυφοπέδιο δεν υπάρχει οικονομικό δικαστήριο για να εξετάσει τις διεκδικήσεις των ξένων επενδυτών, αλλά πρόκειται να ιδρυθεί, οπότε θα εξετασθούν και οι διεκδικήσεις που υπάρχουν έναντι της «Τρέπτσα», η οποία στο μεταξύ, όπως εξήγησε, «θα θεωρείται κρατική ιδιοκτησία μέχρι την ιδιωτικοποίησή της».
 Οι δηλώσεις αυτές έγιναν με αφορμή την παρουσίαση εκ μέρους του Μπερνάρ Κουσνέρ της νέας προσωρινής διοίκησης της «Τρέπτσα», η οποία θα πραγματοποιήσει εκτίμηση των ζημιών που έχει υποστεί η εταιρεία, καθώς και των
αναγκών που αντιμετωπίζει για πλήρη ανακαίνισή της, αλλά και της βιωσιμότητάς της, ώστε να γίνει προσπάθεια για την επανέναρξη της λειτουργίας της έπειτα από τρεις μήνες.
 Συγκεκριμένα, όπως εξηγήθηκε, η πολιτική που θα ακολουθηθεί από την προσωρινή διοίκηση της εταιρείας θα περιλαμβάνει τρία στάδια: 
 α) Tην προστασία της περιουσίας και ιδιοκτησίας του μεταλλευτικού συγκροτήματος, καθώς και την πληρωμή των εργατών και των υπαλλήλων της, 
 β) Tην αποκατάσταση του εξοπλισμού, με στόχο την επαναδραστηριοποίηση των ορυχείων της εταιρείας ύστερα από τρεις μήνες, βάσει ενός προγράμματος για το οποίο έχουν ήδη εξασφαλισθεί 16 εκ. δολάρια, 
 γ) Tην ανάληψη της διαχείρισης της «Τρέπτσα» από ξένη εταιρεία που θα κερδίσει
το σχετικό διαγωνισμό για την ενοικίασή της, με βάση τα κεφάλαια που θα επενδύσει, τον αριθμό των εργατών που θα απασχολήσει και τις διασφαλίσεις που θα προσφέρει για την προστασία του περιβάλλοντος. 
 Η διαφορά όμως είναι ότι μετά την ολοκλήρωση των εκτιμήσεων που θα κάνει η προσωρινή διοίκηση, υπό την εποπτεία της αντιπροσωπείας του ΟΗΕ UNIMIK, που εκφράζει τα συμφέροντα της επαρχίας, τη διεύθυνση της «Τρέπτσα» θα αναλάβει μια κοινοπραξία από τρεις εταιρείες - τη γαλλική Tec Ingenier, τη σουηδική Boliden Contech και την αμερικανική Morrison Knudsen - οι οποίες μάλιστα έχουν
ήδη εκφράσει το ενδιαφέρον τους για τη μελλοντική εκμετάλλευση της μεταλλευτικής εταιρείας. 
 Οι ενέργειες αυτές του Κουσνέρ και των υπηρεσιών του ωστόσο δεν βρίσκουν σύμφωνους τους Σέρβους, που θεωρούν ότι η «Τρέπτσα» αποτελεί σερβική ιδιοκτησία, αλλά ούτε και τους Αλβανούς, οι οποίοι βλέπουν να χάνουν από τα χέρια τους μια εταιρεία την οποία θεωρούσαν σημαντικό παράγοντα μελλοντικής οικονομικής ανάπτυξης του ανεξάρτητου Κοσσυφοπεδίου.
 Στο πλαίσιο αυτό μάλιστα ορισμένοι αλβανικοί κύκλοι κατηγορούσαν πρόσφατα την Ελλάδα, καθώς και «άλλες μεσογειακές χώρες μέλη της Ευρωπαϊκής Ενωσης» ότι μαζί με τη Ρωσία προκαλούσαν εμπόδια στις ιδιωτικοποιήσεις που πρέπει να γίνουν στο Κοσσυφοπέδιο και στις οποίες περιλαμβάνεται επίσης η εταιρεία «Τρέπτσα».
 Ενας άλλος λόγος της αντίθεσης που εκδηλώνεται είναι η δήλωση του Κουσνέρ ότι στην «Τρέπτσα» θα δημιουργηθούν θέσεις εργασίας για 2.000 άτομα, οι οποίες υπολογίζεται ότι μπορούν να αυξηθούν αργότερα σε 6-8.000, όταν πριν από την κρίση η εταιρεία αυτή απασχολούσε προσωπικό που ξεπερνούσε τα 22.000 άτομα. 
 Εξάλλου εκφράζεται ο φόβος ότι, με τη νέα μορφή που θα αποκτήσει η εταιρεία, θα εγκαταλειφθούν ορισμένοι σημαντικοί και κερδοφόροι τομείς, με το κλείσιμο των εργοστασίων επεξεργασίας των διαφόρων μετάλλων που παράγονται, ώστε η «Τρέπτσα» να καταστεί μια μονάδα παραγωγής και εξαγωγής πρώτων υλών, εγκαταλείποντας έτσι και τους τομείς παραγωγής και άλλων μετάλλων, όπως ασήμι,
