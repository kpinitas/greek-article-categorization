 Διαφάνεια, δημιουργία νέων βιώσιμων θέσεων απασχόλησης, ορθολογικές προτάσεις στα έργα, περιφερειακή αποκέντρωση και προσπάθεια δημιουργίας πραγματικών συνθηκών σύγκλισης στην κοινωνία είναι θέματα τα οποία συζητήθηκαν στο συντονιστικό συμβούλιο των τριών περιφερειών Μακεδονίας και Θράκης.
 Την ανασυγκρότηση των Βαλκανίων χαρακτήρισε για τη Θεσσαλονίκη και τη Βόρεια Ελλάδα ως προσφορά και ευκαιρία ο εμπνευστής αυτής της περιφερειακής κίνησης, υπουργός Μακεδονίας-Θράκης Γιώργος Πασχαλίδης, ο οποίος λίγο πριν είχε χαρακτηρίσει την Εγνατία Οδό ως τον άξονα της οικονομικής ανάπτυξης της περιοχής. Η ανασυγκρότηση, κατά τον κ. Πασχαλίδη, «βασίζεται κυρίως στη συνεργασία μακριά από αντιλήψεις πολιτικής υπεροψίας ή οικονομικής επικυριαρχίας».
 Τη στροφή στην κοινωνία, στα πραγματικά της προβλήματα και στην προσπάθεια να δημιουργηθούν συνθήκες πραγματικής κι όχι ονομαστικής σύγκλισης, με τις οποίες
επιτεύχθηκε ο στόχος της ΟΝΕ, πρότεινε ο υπουργός Αμυνας Ακης Τσοχατζόπουλος, διευκρινίζοντας ότι η κεντρική παρέμβαση πρέπει να επικεντρωθεί στον πληθωρισμό και σε ορισμένα άλλα μεγέθη που εξυπηρέτησαν το στόχο της ΟΝΕ. Και τη δημιουργία αυτών των πραγματικών συνθηκών τη βλέπει ο υπουργός Αμυνας μέσα από τη λειτουργία οργάνων όπως το συγκεκριμένο συντονιστικό όργανο περιφερειών
κι όχι με το μοντέλο που επιτεύχθηκε η ονομαστική σύγκλιση.
 Στη διαφάνεια, στην επιλογή έργων που εξυπηρετούν μεγάλες ανάγκες, στη δημιουργία των νέων βιώσιμων θέσεων εργασίας και στη συντονισμένη προσπάθεια για μια δυναμική έως επιθετική προσέγγιση των πραγμάτων από την περιφέρεια αναφέρθηκε ο υφυπουργός Εθνικής Οικονομίας Χρήστος Πάχτας, ο οποίος έδωσε κατευθύνσεις για το πώς πρέπει να κινηθούν τα αποκεντρωμένα όργανα και πως θα αξιοποιηθούν καλύτερα οι πόροι που υπάρχουν. «Πρέπει, είπε, ν' αγγίξουμε την τελειότητα και να μην αφήσουμε ημιτελή έργα».
 Στα έργα που έγιναν, σε κείνα που θα γίνουν και σε όσα προγραμματίζονται αναφέρθηκε ο Κώστας Λαλιώτης. Στάθηκε στα δύο μεγάλα έργα εθνικής εμβέλειας, την Εγνατία και τον οδικό άξονα Πατρών - Αθηνών - Θεσσαλονίκης - Ευζώνων και σε 4 έργα που αφορούν τη Θεσσαλονίκη, όπως ο βιολογικός, η ύδρευση της πόλης, το Mετρό και η υποθαλάσσια αρτηρία. Κι έκανε αυτή την εκτενή αναφορά γιατί υπήρξαν κριτικές για καθυστερήσεις από τον Γιώργο Παναγιωτόπουλο, που εκπροσωπούσε τη Νέα Δημοκρατία, και τον Μόσχο Γικόνογλου, που εκπροσωπούσε το ΠΑΣΟΚ. 
 Για την Εγνατία είπε ότι 450 χιλιόμετρα θα δοθούν έως το 2002 και οι καθυστερήσεις οφείλονται σε αποφάσεις του Συμβουλίου Επικρατείας για τα Γρεβενά και το Νέστο κι είχαν αναφορά σε περιβαλλοντικά προβλήματα.
 Για το μεγάλο οδικό άξονα που συνδέει Αθήνα και Θεσσαλονίκη τόνιε τα τρία δύσκολα σημεία: τη ζεύξης του Μαλιακού κόλπου, την παράκαμψη του Αγίου Κωσταντίνου, με τα γεωλογικά προβλήματα που ανέκυψαν εκεί, και τα Τέμπη. Για όλα έχουν μελέτες και δημοπρατούνται.
 Σε ό,τι έχει να κάνει με τη Θεσσαλονίκη, έδωσε έναν χρονικό ορίζοντα έως το 2001 για να έρθει το νερό από τον Αλιάκμονα, θεώρησε τελειωμένο έργο τον βιολογικό, για το Μετρό είπε ότι βρίσκεται στο ευαίσθητο σημείο εξασφάλισης χρηματοδότησης κι απηύθυνε έκκληση να μη μιλούν για επαναχάραξη και αλλαγή στα
τεχνικά χαρακτηριστικά του ενώ για τον υποθαλάσσιο ότι θα γίνει με συγχρηματοδότηση.
 Nέα Δημοκρατία και ΚΚΕ, με Γ. Παναγιωτόπουλο και Γ. Χουρμουζιάδη, κινήθηκαν συναινετικά όσον αφορά πρωτοβουλίες σαν κι αυτή που ανέπτυξε ο Γιώργος Πασχαλίδης αλλά και σ' ό,τι αφορά τα έργα. Ο εκπρόσωπος του ΚΚΕ ζήτησε να δίνεται μεγαλύτερη έμφαση στον πολιτισμό, ενώ ο ομόλογός του της Νέας Δημοκρατίας να μην παίρνουν το χαρακτήρα φιέστας, ούτε και να συνδυάζονται με την άνοδο του πρωθυπουργού στη Θεσσαλονίκη, οι πρωτοβουλίες αυτές.
 Η Ασημίνα Ξηροτύρη του Συνασπισμού στη μακροσκελή παρέμβασή της, αναφέρθηκε σ'
όλο το φάσμα της οικονομικής πολιτικής της κυβέρνησης και ζήτησε την περιφερειακή ανάπτυξη, μέσα από τέτοιες πρωτοβουλίες, γιατί στην Ελλάδα δεν μπορούμε να μιλάμε, ακόμη, για δημοκρατικά ανοίγματα.
 Η έκπληξη προήλθε από τον Μόσχο Γικόνογλου με την κριτική που άσκησε για την εγκατάλειψη του οράματος περιφερειακής αποκέντρωσης, που ήταν βασική εξαγγελία
του ΠΑΣΟΚ, και την ανισόρροπη ανάπτυξη της χώρας υπέρ της Αττικής και της Θεσσαλονίκης.
