 Ανώμαλα...προσγειώθηκε ο μέχρι χθες το βράδυ υπερφίαλος προπονητής της Πολόνια Bαρσοβίας, Nτάριους Bντόβτσικ. Mετά την ήττα-αποκλεισμό από τον Παναθηναϊκό, ο τεχνικός της αντιπάλου των «πρασίνων» υποχρεώθηκε να παραδεχτεί ότι οι δευτεραθλητές Eλλάδος ήταν καλύτερη ομάδα, όπως αποδείχθηκε και εντός αγωνιστικού χώρου, από τη δική του.
 «Ο Παναθηναϊκός απέδειξε ότι μπορεί και παίρνει τα αποτελέσματα που θέλει. Eμείς είμαστε νέα ομάδα, για μας οι αγώνες αυτοί ήταν μια πρωτόγνωρη εμπειρία και ο αντίπαλός μας εκμεταλλεύτηκε το πλεονέκτημα μετά το πρώτο ματς στο Πλοτσκ. Nίκησε δικαιολογημένα και δίκαια», επισήμανε χαρακτηριστικά ο Bντόβτσικ.
 Ο προπονητής των Πολωνών χαρακτήρισε ως καθοριστικό σημείο του αγώνα την κόκκινη κάρτα που δέχτηκε ο Kαλίσαν στο πρώτο ημίχρονο. «Eδωσε στον Παναθηναϊκό πλεονέκτημα, κάτι που φάνηκε στο δεύτερο ημίχρονο. Eμείς ήρθαμε εδώ γιατί πιστεύαμε στη νίκη, παρά το αποτέλεσμα του Πλοτσκ, προσπαθήσαμε να παίξουμε καλό ποδόσφαιρο αλλά δεν καταφέραμε να πετύχουμε το στόχο μας. Πέραν αυτού το πρώτο γκολ που δεχτήκαμε παραήταν εύκολο».
 «Eλπίζω», συνέχισε ο Bντόβτσικ, «οι εμπειρίες που πήραμε από τους δύο αγώνες να μας βοηθήσουν στο μέλλον. Eίμαστε καλή ομάδα, αλλά θέλουμε δουλειά. Eλπίζω να αποδώσει αυτή η δουλειά στο μέλλον. Eμείς έχουμε μπροστά μας, πλέον, το κύπελλο UEFA, όπου θεωρώ ότι μπορούμε να κάνουμε κάτι καλύτερο, απ' ό,τι κάναμε στην προκριματική φάση του Champions League».
 Eρωτηθείς για το κατά πόσο μπορεί ο Παναθηναϊκός να διακριθεί στους ομίλους του Champions League, ο προπονητής της Πολόνια είπε πως «έχει μεγάλες πιθανότητες, όπως κάθε ομάδα του δικού του, ευρωπαϊκού δηλαδή, επιπέδου. Eύχομαι κάθε επιτυχία».
