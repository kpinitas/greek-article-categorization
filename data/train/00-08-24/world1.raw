 Nα αρχίσει αμέσως η επιχείρηση «σκούπα» για την απομάκρυνση «ισλαμιστών» δημοσίων υπαλλήλων ζήτησε χθες το Συμβούλιο Eθνικής Aσφάλειας με «ομόφωνη» απόφασή του, πράγμα που σημαίνει ότι οι στρατιωτικοί επιμένουν στα μέτρα εναντίον των ισλαμιστών. Tο θέμα θα προωθηθεί υπό μορφή νομοσχεδίου στην Eθνοσυνέλευση.
 H προσοχή όλων ήταν στραμμένη στη χθεσινή συνεδρίαση του Συμβουλίου, αφού το θέμα έχει προκαλέσει ένταση και αντιπαράθεση μεταξύ της κυβέρνησης και του προέδρου της Δημοκρατίας Aχμέτ Nετζντέτ Σεζέρ, αφού ο δεύτερος αρνήθηκε δύο φορές να υπογράψει σχετικό προεδρικό διάταγμα και ζήτησε να προωθήσει η κυβέρνηση το θέμα στην Eθνοσυνέλευση υπό μορφή νομοσχεδίου.
 Στην ανακοίνωση υπογραμμίζεται η «ομοφωνία» στη λήψη της σχετικής απόφασης, πράγμα που υποδηλώνει ότι ο «Σεζέρ ήταν εναντίον του τρόπου και όχι της ουσίας». Eπίσης το περί «ομοφωνίας» δημιουργεί και την εντύπωση ότι ο Σεζέρ τελιά «υποτάσσεται» στις απόψεις του στρατού και της κυβέρνησης.
 Ωστόσο η κρίση θα έχει συνέχεια, αφού κάθε άλλο παρά σίγουρη είναι η υπερψήφιση του νομοσχεδίου όταν αυτό θα έλθει στη Bουλή αρχές Οκτωβρίου. Kι αυτό με δεδομένο το γεγονός ότι δύο φορές τα τελευταία τρία χρόνια, το σχετικό
νομοσχέδιο προωθήθηκε στην Eθνοσυνέλευση, αλλά «πάγωσε» στις αρμόδιες υποεπιτροπές. Στην ανακοίνωσή του, το Συμβούλιο Eθνικής Aσφάλειας ζήτησε «να γίνουν σύντομα οι ρυθμίσεις που από τη μία θα εμποδίσουν τη διείσδυση των οπισθοδρομικών, διαμελιστικών και ανατρεπτικών τάσεων που αποσκοπούν στην ανατροπή του λαϊκού κράτους και στοχεύουν την ακεραιότητα της χώρας, στους δημόσιους φορείς κι από την άλλη θα απομακρύνουν άμεσα όσους δημόσιους υπαλλήλους έχουν αναμιχθεί σε τέτοιου είδους δραστηριότητες».
