Ο μητροπολίτης Καισαριανής Δανιήλ Πουρτουσκλής είναι ο δεύτερος «συγκεντρωσιάρχης» της Εκκλησίας που έχει αναλάβει την οργάνωση της «παλλαϊκής 
συγκέντρωσης» ή «λαοσύναξης» -του συλλαλητηρίου κοινώς- της ερχόμενης Τετάρτης 
 Μέχρι χθες είχε αποφασιστεί ότι η συγκέντρωση θα πραγματοποιηθεί στην πλατεία Συντάγματος. Η εξέδρα όπου θα στηθούν οι ιεράρχες και από την οποία θα μιλήσει 
ο αρχιεπίσκοπος Χριστόδουλος θα βρίσκεται στο ύψος της οδού Ερμού, ενώ στόχος των οργανωτών είναι να γεμίσει από κόσμο η πλατεία Συντάγματος, η οδός Σταδίου, η οδός Φιλελλήνων, η λεωφόρος Αμαλίας αλλά και η οδός Βασιλίσσης Σοφίας.
Στις συζητήσεις που έγιναν με το γενικό αστυνομικό διευθυντή Αττικής, Φ. Βλάχο, ο μητροπολίτης Καισαριανής Δανιήλ, σύμφωνα με πληροφορίες, δυσανασχέτησε όταν του ζητήθηκε να φροντίσει να μην αποκλειστεί η οδός Βασιλίσσης Σοφίας από τους συγκεντρωμένους. Χθες το απόγευμα επρόκειτο να ληφθούν οι τελικές αποφάσεις, ωστόσο οι συζητήσεις θα συνεχιστούν και τη Δευτέρα.
 Σύμφωνα με τους υπολογισμούς των ιεραρχών τα λεωφορεία που θα φτάσουν στην Αθήνα για τη συγκέντρωση θα ξεπεράσουν κατά πολύ τα 1.000 και ίσως φτάσουν τα 2.000. Και είναι ένα μεγάλο πρόβλημα για την Aστυνομία πού θα σταθμεύσουν όλα αυτά τα λεωφορεία. 
 Τα μέτρα ασφαλείας που θα ληφθούν θα είναι δρακόντεια καθώς οι διοργανωτές προσδοκούν να κάνουν μια μεγαλύτερη σε όγκο και σε παλμό «λαοσύναξη». 
 Στο μεταξύ, όπως έγινε γνωστό χθες, ο αρχιεπίσκοπος Αλβανίας Αναστάσιος, όταν ρωτήθηκε από δημοσιογράφους για το θέμα των ταυτοτήτων, είπε ότι «πιστεύω πως μόνο με σοβαρό, ήρεμο και υπομονετικό διάλογο -παρά τις όποιες δυσκολίες- μπορεί να αναζητηθεί η δέουσα λύση στα συγκεκριμένα προβλήματα, που αναφύονται 
σε μια ζωντανή κοινωνία. Μόνο με τέτοιο διάλογο διασφαλίζεται η απρόσκοπτη ανάπτυξη μιας κοινωνίας αλληλεγγύης και η πειθώ της Eκκλησίας που κηρύσσει ελευθερία και αγάπη». Ακόμη με ανακοίνωσή τους ο Σύνδεσμος Εφημερίων της Αρχιεπισκοπής Kρήτης εκφράζει τη λύπη του «και την έντονη διαμαρτυρία του για τις ατυχείς και ανιστόρητες δηλώσεις του προέδρου της Βουλής των Ελλήνων κ. Απόστολου Κακλαμάνη».
 Pέππας: Aν επιθυμούν διάλογο, ας συναντηθούν με τον υπουργό Παιδείας
 Στην Εκκλησία πέταξε το μπαλάκι χθες η κυβέρνηση και την κάλεσε, αν επιθυμεί το διάλογο, να συναντήσει τον αρμόδιο υπουργό Παιδείας και Θρησκευμάτων Πέτρο Eυθυμίου.
 Ο κυβερνητικός εκπρόσωπος υπενθύμισε με νόημα ότι ο αρχιεπίσκοπος ανέβαλε την προγραμματισμένη συνάντησή του με τον κ. Ευθυμίου. «Η πόρτα του είναι ανοιχτή» είπε.
 Ο κ. Ρέππας διέψευσε, για άλλη μια φορά, ότι η κυβέρνηση σκοπεύει να ανακινήσει άλλα θέματα και χαρακτήρισε εκ του πονηρού όσα κυκλοφορούν περί αφαίρεσης του σταυρού από τη σημαία ή περί υποχρεωτικού πολιτικού γάμου.
 Ο υπουργός Αιγαίου διέψευσε κατηγορηματικά τα περί αλλαγής στη σημαία που του αποδίδονται και κατηγόρησε τον αρχιεπίσκοπο για δημαγωγία. Δήλωσε ο κ. Σηφουνάκης: 
 «Eπιθυμώ να γνωρίσω ότι προσωπικά εγώ, αλλά και κανείς άλλος από το ΠAΣΟK, δεν έθεσε θέμα αλλαγής συμβόλων του έθνους, σημαία, σταυρό. H ανακίνηση αυτού του θέματος από τη Θεσσαλονίκη -και τον αρχιεπίσκοπο- κατά την άποψή μου, είχε καθαρά δημαγωγικό χαρακτήρα.
 Eγώ, εμείς στο ΠAΣΟK, στα δύσκολα χρόνια της χούντας, τιμήσαμε αυτά τα σύμβολα. Aλλοι δεν τα τίμησαν και τα αντικατέστησαν με τη σημαία του πουλιού». 
