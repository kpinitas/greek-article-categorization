Επίθεση κατά της Ν.Δ. και του ΚΚΕ έκανε χθες ο υπουργός Πολιτισμού Θεόδωρος Πάγκαλος, κατηγορώντας τους για προσπάθεια «υπονόμευσης»της Ολυμπιάδας», «κωλυσιεργία» και «δημιουργία τεχνητών θεμάτων» στην ψήφιση του σχετικού νομοσχεδίου στη Βουλή.
 Θεώρησε πως τα δύο αυτά κόμματα έχουν συνάψει κοινό μέτωπο και αναφερόμενος στο ΚΚΕ είπε πως τα αρχικά του πρέπει να τα ερμηνεύουμε ως «Κανελλικό Κόμμα Ελλάδος».
 Κατηγόρησε τη Ν.Δ. για ρατσισμό και μισαλλοδοξία. Μιλώντας για την απαίτηση του κόμματος της αξιωματικής αντιπολίτευσης (σ.σ. διά του βουλευτή Μ. Κεφαλογιάννη) να τεθεί η χωροθέτηση του τεμένους σε συζήτηση με τη Νομαρχιακή Αυτοδιοίκηση της Ανατολικής Αττικής, ο κ. Πάγκαλος αναρωτήθηκε «για ποιο έργο ανθρώπινο έχει ζητηθεί η πολιτική έγκριση της Tοπικής Aυτοδιοίκησης σε δημοτικό και νομαρχιακό επίπεδο, όταν δεν υπάρχει κανείς νόμος ο οποίος δίνει στην Τοπική Αυτοδιοίκηση τέτοια αρμοδιότητα. Είναι προφανές ότι εδώ πρόκειται περί εσχάτης μορφής υποκρισίας και το ειδεχθές πρόσωπο που κρύβεται πίσω από τις παλινωδίες είναι το πρόσωπο της ξενοφοβίας και του ρατσισμού». Χαρακτήρισε «τραγική στιγμή για τη χώρα και τη Βουλή», «ντροπή για την Ελλάδα» να έχει ενστερνιστεί «ένα κόμμα τέτοιες ρατσιστικές και μισαλλόδοξες απόψεις». Επισήμανε δε ότι το 54% των επισκεπτών της Ολυμπιάδας θα είναι μουσουλμάνοι. 
 Οσο για την κατηγορία ότι οι Ολυμπιακοί Αγώνες θα γίνουν με απ' ευθείας αναθέσεις που είχε προβάλει η Ν.Δ., ο υπουργός Πολιτισμού τόνισε: «Ηρθα στη Βουλή και απέδειξα ότι η απ' ευθείας ανάθεση δεν είναι δυνατή, λόγω της κοινοτικής νομοθεσίας, όχι μόνο για την Ολυμπιάδα, για τίποτα. Τώρα εγκατέλειψαν τις απ' ευθείας αναθέσεις και εκφράζουν υποψίες για διαπλεκόμενα. Στο μυαλό τους η κυβέρνηση και όλος ο λαός, όλοι οι οικονομικοί παράγοντες της χώρας είναι λωποδύτες. Η ιδιωτική επιχείριση στην Ελλάδα είναι έτοιμη να κλέψει, να λουφάρει, να μοιράσει μίζες. Ετσι αντιμετωπίζουν την κοινωνία».
 Απαντώντας ο βουλευτής της Ν.Δ. Μανώλης Κεφαλογιάννης, σε γραπτή δήλωσή του, σημειώνει: «Ο κ. Πάγκαλος γνωστός ως ο πολιτικός που έχει λόγο επισκόπου και καρδία μυλωνά, νομίζει ότι μπορεί να υβρίζει τα κόμματα της αντιπολίτευσης, όπως υβρίζει τους βουλευτές του κόμματός του. Και νομίζει ότι μπορεί να απευθύνεται σε λαϊκό μουσουλμανικό καφενέ. 
 Η Ν.Δ. είναι υπέρ του διαλόγου. Υπέρ της συναίνεσης στο μεγάλο θέμα των Ολυμπιακών Αγώνων, μέσα από θεσμοθετημένες διαδικασίες, υπό τον Πρόεδρο της Δημοκρατίας, στη Βουλή και στην Εθνική Επιτροπή Ολυμπιακών Aγώνων. Δεν συμβιβαζόμαστε, δεν μπορεί να μας πιέσει κανείς και πολύ περισσότερο δεν μπορούμε να συναινέσουμε σε προειλημμένες αποφάσεις της κυβέρνησης και του κ. Πάγκαλου, υπέρ των ολίγων εχόντων και κατεχόντων φίλων του κ. Σημίτη». 
