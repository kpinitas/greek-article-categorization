 Σε κατάσταση αυξημένης ετοιμότητας δείχνει να βρίσκεται η Σοφοκλέους, αναμένοντας πιθανότατα την κατάλληλη ευκαιρία για να εκδηλώσει μια νέα ανοδική κίνηση.
 Στην εκτίμηση αυτή συγκλίνουν οι περισσότεροι αναλυτές και παράγοντες της χρηματιστηριακής αγοράς, συνεκτιμώντας τα επίπεδα διαμόρφωσης των τιμών, τη συμπεριφορά Eλλήνων και ξένων θεσμικών επενδυτών κατά τις τελευταίες ημέρες, αλλά και μια συνολική κινητικότητα που προβάλλει στον ορίζοντα και προσπαθεί να βρει διέξοδο.
 Ως «προάγγελο» εξελίξεων θεωρούν οι ίδιοι κύκλοι και τη χθεσινή ελαφρά πτωτική συνεδρίαση (-0, 54% με τον γενικό δείκτη να κλείνει στις 4.369, 16 μονάδες) η οποία κινήθηκε σε ήρεμους ρυθμούς καθ' όλη τη διάρκειά της, χωρίς να παρατηρηθούν οι εναλλαγές τοποθετήσεων από τον ένα κλάδο στον άλλο και οι μεγάλες διακυμάνσεις που είχαν καταγραφεί στην αμέσως προηγούμενη συνεδρίαση.
 Εκ των πραγμάτων, τα βλέμματα όλων των επενδυτών έχουν ήδη στραφεί στο άνοιγμα της αγοράς τη Δευτέρα, ημέρα που ξεκινά η διήμερη σύνοδος των 15 Eυρωπαίων ηγετών στη Λισσαβώνα, η οποία και θα επισφραγίσει πανηγυρικά την είσοδο της χώρας στην ΟΝΕ. Το ενδιαφέρον, βεβαίως, δεν περιορίζεται αυστηρά στο διήμερο αυτό αλλά επεκτείνεται στην προσμονή από τις ραγδαίες εξελίξεις, που εκτιμάται ότι θα φέρει η ένταξη σε ολόκληρο το οικονομικό και χρηματιστηριακό εποικοδόμημα.
 Βραχυπρόθεσμα, ωστόσο, αρκετοί είναι αυτοί που έσπευσαν σταδιακά και συστηματικά να πάρουν θέσεις, εκτιμώντας ότι η γενικότερη ευφορία που θα δημιουργηθεί από το ούτως ή άλλως σημαντικό ορόσημο της ένταξης, θα διαχυθεί και στη χρηματιστηριακή αγορά, αίροντας έτσι την επιφυλακτικότητα και ενισχύοντας πιθανώς την εκδήλωση ανοδικών τάσεων.
 Ουδείς, φυσικά, είναι σε θέση να προδιαγράψει επακριβώς τις αντιδράσεις της Σοφοκλέους, δεδομένου ότι πολλάκις στο παρελθόν η αγορά δεν παρουσίασε τα ανακλαστικά που αναμενόταν με την εξαγγελία ή την υλοποίηση μιας θετικής οικονομικής είδησης ή μιας καλής εξέλιξης με άμεσες χρηματιστηριακές επιπτώσεις.
 Η ΟΝΕ, όμως, δεν προβάλλει ως χρηματιστηριακός αυτοσκοπός και πολύ περισσότερο δεν μπορεί να περιοριστεί στις βραχυπρόθεσμες κινήσεις της αγοράς. Αποτελεί, αντίθετα, το νέο πλαίσιο εντός του οποίου θα κινηθεί και η χρηματιστηριακή πραγματικότητα σε μακροχρόνια βάση και κατά συνέπεια ως τέτοια προοπτική θα πρέπει να αντιμετωπίζεται.
 Εξάλλου, η ευρωπαϊκή πορεία της χώρας συνδέεται ευθέως με την επικείμενη αναβάθμιση του ελληνικού χρηματιστηρίου στις ώριμες αγορές, με την προσέλκυση ξένων επενδυτικών κεφαλαίων, με την πορεία αποκλιμάκωσης των επιτοκίων και, σίγουρα, με τις αλλαγές που θα επέλθουν αναγκαστικά στη συμπεριφορά των ιδιωτών και θεσμικών επενδυτών.
