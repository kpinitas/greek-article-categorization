 Νέα εναντίον του απόπειρα δολοφονίας κατήγγειλε ο εκ των ηγετών της σερβικής αντιπολίτευσης Βουκ Ντράσκοβιτς, ο οποίος, σύμφωνα με τις ώς τώρα πληροφορίες, έχει τραυματιστεί στον κρόταφο και στο αυτί, αλλά είναι καλά στην υγεία του.
 Η επίθεση έγινε τα μεσάνυχτα της Πέμπτης προς την Παρασκευή έξω από την εξοχική κατοικία του Ντράσκοβιτς στην Μπούντβα του Μαυροβουνίου, όπως επιβεβαίωσαν αστυνομικές πηγές. Ο Ράϊκο Κούλιατσα, διευθυντής της αστυνομίας στην Μπούντβα, ανέφερε ότι ο ηγέτης του Σερβικού Κινήματος Ανανέωσης μεταφέρθηκε πρώτα στο κέντρο υγείας της πόλης Μπούντβα και στη συνέχεια στο νοσοκομείο του Κότορ όπου του παρασχέθηκαν οι πρώτες βοήθειες και βρίσκεται εκτός κινδύνου. Ο Ντράσκοβιτς είχε καταγγείλει ότι ορισμένοι κύκλοι επιθυμούν την εξόντωσή του, όταν πρόσφατα είχαν συλληφθεί με την κατηγορία της οπλοφορίας και οι 4 προσωπικοί φρουροί του.
 Ο Ντράσκοβιτς και το κόμμα του υποστηρίζουν ότι και το τροχαίο δυστύχημα το οποίο συνέβη τον περασμένο Οκτώβριο και στο οποίο έχασε τη ζωή του ο αδελφός της συζύγου του Ντράσκοβιτς και τρεις άνδρες της ασφάλειάς του, ενώ τραυματίστηκε ο ίδιος, ήταν απόπειρα δολοφονίας. Την είχε μάλιστα αποδώσει στις μυστικές υπηρεσίες της Σερβίας. Αξίζει να σημειωθεί ότι το τελευταίο περιστατικό συμβαίνει στο Μαυροβούνιο με εμφανή την προσπάθεια κάποιων κύκλων να μεταφέρουν την τρομοκρατία και σε αυτή τη Δημοκρατία.
 «Είναι θαύμα που σώθηκε», τόνισε ο συνεργάτης του Ντράσκοβιτς, Ονιεν Πριμπίσεβιτς, και πρόσθεσε ότι «το δωμάτιο έγινε κόσκινο από τις σφαίρες». Ο Ντράσκοβιτς ήταν μόνος κατά τη στιγμή της επίθεσης. Η αστυνομία του Μαυροβουνίου διεξάγει έρευνες, αλλά μέχρι στιγμής δεν υπάρχουν πληροφορίες για τους δράστες, που κατόρθωσαν να διαφύγουν. Σύμφωνα με άλλες πληροφορίες, ο Ντράσκοβιτς χτυπήθηκε ενώ έβγαινε από το σπίτι του, αλλά κατάφερε να μπει μέσα και να προστατευτεί.
 Το ρωσικό υπουργείο Εξωτερικών κατήγγειλε την επίθεση εναντίον του Ντράσκοβιτς ως τρομοκρατική ενέργεια που απειλεί τον εκδημοκρατισμό στη Γιουγκοσλαβία.
 H αστυνομία του Mαυροβουνίου έχει συλλάβει πολλούς υπόπτους για την απόπειρα δολοφονίας κατά του Bουκ Nτράσκοβιτς, χθες βράδυ στο θέρετρο Mπούτβα, (Mαυροβούνιο) μετέδωσε το γιουσκοσλαβικό πρακτορείο Beta, επικαλούμενο είδηση που μεταδόθηκε από την τηλεόραση του Mαυροβουνίου.
 H σύζυγος του Nτράσκοβιτς, κατηγόρησε το ζεύγος Mιλόσεβιτς ότι κρύβεται πίσω από την απόπειρα δολοφονίας.
