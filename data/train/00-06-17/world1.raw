 Στα δύο τρίτα συρρικνώθηκε πέρυσι η προσωπική περιουσία του Μπιλ Γκέιτς, παραμένει όμως πρώτος στον κατάλογο των πλουσιότερων ανθρώπων του κόσμου που συντάσσει το περιοδικό «Φορμπς». Η φετινή, 14η διαδοχική λίστα, περιλαμβάνει συνολικά 482 δισεκατομμυριούχους, δεκαεφτά περισσότερους από πέρυσι. Μεταξύ αυτών ο Σπύρος Λάτσης στη θέση 98 με 4, 3 δισ. δολάρια και ο Σωκράτης Κόκκαλης, στη θέση 169 με 2, 7 δισ.
 Δύο από τις εκπλήξεις της λίστας είναι ο Λόρενς (Λάρι) Ελσιον, ιδρυτής της εταιρείας πληροφορικής «Ορακλ», που από 9, 5 δισ. δολάρια πέρυσι εκτοξεύτηκε στα 47 δισ. και από τη θέση 30 ανέβηκε στη 2η, αλλά και ο Ιάπωνας μεγιστάνας της κινητής τηλεφωνίας Γιασουμίτσου Σιγκέτα, που από 39 δισ. δολάρια «βούτηξε» στο 1, 7 δισ.
 Από τη νέα λίστα του «Φορμπς» διαπιστώνουμε ότι οι διακόσιοι πλουσιότεροι άνθρωποι του κόσμου έχουν αυξήσει συνολικά την περιουσία τους κατά εκατό δισεκατομμύρια δολάρια. Ετσι το συνολικό εισόδημά τους φέτος ξεπερνά το 1, 1 τρισ. δολάρια. Οι αριθμοί υπολογίστηκαν με βάση τις τιμές των μετοχών τους και τις τιμές συναλλάγματος της 22ας Μαΐου 2000.
 Οι μισοί από τους δέκα πρώτους στον κατάλογο των δισεκατομμυριούχων είναι κάτω των 47 ετών. Ως πλουσιότερη γυναίκα του κόσμου φέρεται η Αμερικανίδα Αμπι Τζόνσον, της επενδυτικής εταιρείας «Φιντέλιτι» με 7, 4 δισ. δολάρια.
 Ανάμεσα στους πλούσιους της «γειτονιάς» μας φιγουράρουν στη λίστα οι Ιταλοί Σίλβιο Μπερλουσκόνι, Τζοβάνι Ανιέλι και Λουτσάνο Μπένετον και οι Τούρκοι επιχειρηματίες Μεχμέτ Καραμεχμέτ, Σακίπ Σαπαντζί και Ραχμί Κοτς.
 Σε μια άλλη λίστα, ο Φορμπς τοποθετεί «βασιλείς και βασίλισσες». Πρώτος σ' αυτήν είναι ο βασιλιάς της Σαουδικής Αραβίας Φαχντ Μπιν Αμπντούλαζιζ Αλσαούντ, ακολουθεί ο σεΐχης των Ηνωμένων Αραβικών Εμιράτων Αλ Ναχιάν και μετά ο εμίρης του Κουβέιτ Αλ Τζαμπέρ Αλ Σαμπάχ και ο σουλτάνος του Μπρουνέι Χασανάλ Μπολκία. Ο Ιρακινός πρόεδρος Σαντάμ Χουσεΐν έχει προσωπική περιουσία 7 δισεκατομμύρια δολάρια και η βασίλισα Ελισάβετ 450 εκατομμύρια. Αν όμως υπολογιστεί η βασιλική συλλογή (κοσμήματα των οποίων θεματοφύλακας είναι η βασίλισσα για λογαριασμό του αγγλικού έθνους), τότε η περιουσία φτάνει τα 16 δισ. δολάρια.
 Στο τοπ-100 των καλλιτεχνών, τέλος, δεσπόζει το όνομα της Τζούλια Ρόμπερτς στην κατηγορία της δημοσιότητας (είχε τη μεγαλύτερη κάλυψη και υψηλό κασέ), ενώ στη λίστα των πλουσιοτέρων επικρατεί ο Τζορτζ Λούκας, του «Πολέμου των άστρων» με έσοδα που φτάνουν τα 400 εκατομμύρια δολάρια.
