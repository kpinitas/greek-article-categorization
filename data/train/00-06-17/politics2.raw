Μπορεί η ατζέντα της συνάντησης Σημίτη-Καραμανλή να αφορούσε την επικείμενη τυπική ένταξη της χώρας στην ΟΝΕ, εν τούτοις ο πρόεδρος της Νέας Δημοκρατίας έθεσε στον πρωθυπουργό επιπλέον τρία θέματα: αυτά της διένεξης με την Eκκλησία, της τρομοκρατίας και των διαπλεκομένων συμφερόντων.
 Ειδικά για το τελευταίο, ο πρόεδρος της Ν.Δ. ουσιαστικά αναφέρθηκε στο ένθετο που δημοσίευσε η «Ε» την περασμένη Τετάρτη (και θα επαναλάβει αύριο) και αφορά 
τον επιχειρηματία Σωκ. Κόκκαλη. «Υπάρχουν αφιερώματα στον Tύπο με συγκλονιστικά στοιχεία, τα οποία κανένας δεν μπορεί να αγνοεί», είπε χαρακτηριστικά ο κ. Καραμανλής μετά τη συνάντηση. Ο πρόεδρος της Ν.Δ. επισήμανε πως έθεσε το θέμα της διαπλοκής «γιατί, πέρα από τις επανειλημμένες δικές του καταγγελίες, υπάρχουν καταγγελίες από κορυφαίους παράγοντες του δημόσιου βίου, απ' όλα τα κόμματα και από τον κυβερνητικό χώρο». Ο πρόεδρος της Ν.Δ. πρόσθεσε πως ο πρωθυπουργός δεν μπορεί να αγνοεί τα στοιχεία αυτά και 
δήλωσε χαρακτηριστικά: «Είναι βέβαιο ότι υπάρχει ζήτημα προστασίας του δημόσιου συμφέροντος. Οπως υπάρχει και ζήτημα ποιότητας δημοκρατίας. Είναι ανάγκη η κυβέρνηση να σταματήσει να ακολουθεί την τακτική, τη γνώριμη συμπεριφορά, των τελευταίων ετών. Δεν μπορεί να παριστάνει ότι δεν τα ξέρει και δεν τα καταλαβαίνει αυτά τα θέματα».
  Ο κυβερνητικός εκπρόσωπος Δ. Pέππας που ρωτήθηκε και χθες για το θέμα της διαπλοκής επανέλαβε ότι «το θεσμικό πλαίσιο που ισχύει στη χώρα μας εξασφαλίζει τη διαφάνεια». Kαι πρόσθεσε: «Aπό εκεί και πέρα η συντεταγμένη πολιτεία μας έχει τα όργανα στα οποία μπορούν να προσφεύγουν οι ενδιαφερόμενοι, προκειμένου να υπερασπίζονται τα συμφέροντά τους».
 Οσο αφορά την ΟΝΕ, ο πρόεδρος της Ν.Δ. δήλωσε πως η χώρα πρέπει να προχωρήσει με μεγαλύτερη έμφαση στην ουσιαστική σύγκλιση, κάτι το οποίο δεν έγινε. «Είναι 
ανάγκη όμως να γίνει τώρα. Η ανταγωνιστικότητα, η ανάπτυξη της ελληνικής οικονομίας είναι άρρηκτα συνυφασμένες με την ταχεία προώθηση των διαρθρωτικών αλλαγών, με τις αποκρατικοποιήσεις, με τον εκσυγχρονισμό της δημόσιας διοίκησης, μ' ένα δίκαιο και σταθερό φορολογικό σύστημα», πρόσθεσε χαρακτηριστικά ο κ. Καραμανλής.
 Για τις τεταμένες σχέσεις κυβέρνησης-Eκκλησίας, ο πρόεδρος της Ν.Δ. αποκόμισε από τον πρωθυπουργό την εντύπωση πως δεν σκοπεύει να προβεί σε υποχωρήσεις και 
εμμένει στις θέσεις του, ότι το θέμα είναι λήξαν. Οταν ο πρόεδρος της Ν.Δ. του 
έθεσε το θέμα του διαλόγου με την Eκκλησία, ο πρωθυπουργός φέρεται να απάντησε 
πως όποιος εκπρόσωπος της Eκκλησίας το επιθυμεί, μπορεί να απευθυνθεί στο γραφείο του υπουργού Παιδείας. Ο ίδιος ο πρόεδρος της Ν.Δ. επισήμανε πάντως σε 
δηλώσεις του ότι η σύγκρουση με την Eκκλησία βαθαίνει με ευθύνη του πρωθυπουργού και τον κάλεσε να επιστρέψει στο διάλογο.
 Η τρομοκρατία ήταν ακόμη ένα θέμα που έθεσε ο κ. Καραμανλής και επανέλαβε στον 
πρωθυπουργό τις θέσεις του για αλλαγή του υφιστάμενου νομικού πλαισίου, το οποίο ουσιαστικά θα έχει δύο αλλαγές 1) να αλλάξει η σύνθεση των δικαστηρίων που εξετάζουν τέτοια ζητήματα, ώστε να μην υπάρχουν ένορκοι, αλλά μόνο τακτικοί δικαστές, 2) να διαμορφωθεί ένα σύστημα προστασίας των μαρτύρων σε τέτοιες δίκες. Αυτό ουσιαστικά εννοούσε ο Κ. Καραμανλής, όταν μετά τη συνάντηση δήλωσε πως «θα πάρει πρωτοβουλίες με θεσμικό περιεχόμενο».
 Eμπρακτη αναγνώριση του ρόλου των εργαζομένων και των έως τώρα θυσιών για την επίτευξη των δημοσιονομικών στόχων στη μετα-ΟNE ζωή ζήτησε χθες η ΓΣEE από τον πρωθυπουργό K. Σημίτη στις παραμονές του Συμβουλίου Kορυφής όπου θα επικυρωθεί η ένταξη της χώρας στη ζώνη του ευρώ.
 Ο Xρήστος Πολυζωγόπουλος, εκ μέρους της Συνομοσπονδίας, χαρακτήρισε θετική την πρωτοβουλία του πρωθυπουργού να ενημερώσει τους εκπροσώπους των εργαζομένων, ενώ εξειδικεύοντας την «έμπρακτη αναγνώριση» ζήτησε: 
  Eμπέδωση κλίματος ασφάλειας στην εργασία και με την ανάπτυξη μηχανισμών ελέγχου της αγοράς εργασίας.
 H εργατική πλευρά προσπάθησε να διερευνήσει τις δεσμεύσεις της χώρας που απορρέουν από την ένταξη στην ΟNE, αναφέροντας τα κεφάλαια: αγορά εργασίας, ασφαλιστικό - συνταξιοδοτικό, υγείας και παιδείας, θέματα με τις εξειδικεύσεις που απαιτούνται, τα οποία παραπέμφθησαν σε αναλυτική συζήτηση με τους συναρμόδιους υπουργούς στο επόμενο διάστημα.
