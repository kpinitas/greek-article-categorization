 Το κατάλληλο μίγμα οικονομικής πολιτικής φαίνεται να εφαρμόζει η Γαλλία, συνδυάζοντας «σοσιαλισμό» με οικονομία της αγοράς.
 Η δημιουργία θέσεων εργασίας έχει φτάσει στο υψηλότερο επίπεδο εδώ και 30 χρόνια. Επιτυχία που οι μεν εκπρόσωποι της κυβέρνησης την αποδίδουν στην εφαρμογή του 35ώρου, οι δε οικονομολόγοι στις πιο ευέλικτες σχέσεις εργασίας.
 Ενδεχομένως η κυβέρνηση των Γάλλων σοσιαλιστών να ανακάλυψε τον πραγματικό «τρίτο δρόμο», αφού στη χώρα του ορίτζιναλ... «τρίτου δρόμου», τη Βρετανία, τα πράγματα δεν πάνε και τόσο καλά τελευταία όσον αφορά την απασχόληση.
 Γεγονός είναι ότι η γαλλική επιτυχία έγινε ένα από τα βασικά θέματα των χθεσινών «Φαϊνάνσιαλ Τάιμς», αποδεικνύοντας το ενδιαφέρον του γαλλικού πειράματος.
 Ο αριθμός των θέσεων εργασίας που δημιουργήθηκαν στον ιδιωτικό και τον ευρύτερο δημόσιο τομέα αυξήθηκε το πρώτο τρίμηνο φέτος κατά 1, 1%. Πρόκειται για τη μεγαλύτερη αύξηση εδώ και 30 χρόνια. Η δημιουργία θέσεων εργασίας αυξάνεται κατά 3, 2% ετησίως. Δημιουργούνται δηλαδή 439.000 θέσεις εργασίας το χρόνο.
 Η μεγαλύτερη αύξηση θέσεων εργασίας παρατηρείται στον τομέα των υπηρεσιών και των οικοδομών, ενώ η αύξηση στο βιομηχανικό τομέα είναι στα μισά περίπου του μέσου όρου. Με βάση τις τρέχουσες τάσεις, οι οικονομολόγοι εκτιμούν ότι η ανεργία θα υποχωρήσει κοντά στο 9% στα τέλη του έτους. Τον Ιούνιο του 1997 η ανεργία ανερχόταν σε 12, 5%.
 Αξιωματούχοι του γαλλικού υπουργείου Εργασίας αποδίδουν την αύξηση της απασχόλησης στη συνεχιζόμενη επί τρία χρόνια οικονομική ανάπτυξη, αλλά και στην καθιέρωση του 35ώρου.
 Οι οικονομολόγοι όμως παραμένουν πιο επιφυλακτικοί όσον αφορά τις επιπτώσεις του 35ώρου και θεωρούν τη μερική απασχόληση και την εποχική εργασία τα βασικά συστατικά της γαλλικής επιτυχίας.
Οι θετικές προοπτικές της γαλλικής οικονομίας επισημαίνονται και στην τελευταία έκθεση της Τράπεζας της Γαλλίας, η οποία δόθηκε στη δημοσιότητα χθες και η οποία επισημαίνει ότι παρατηρείται αύξηση της επιχειρηματικής δραστηριότητας σε όλους τους τομείς.
 Η Τράπεζα της Γαλλίας προβλέπει στην έκθεσή της του Μαΐου οικονομική ανάπτυξη 1% το τρίτο τρίμηνο του 2000, ύστερα από αύξηση 0, 9% το δεύτερο τρίμηνο. Το γαλλικό ΑΕΠ αυξήθηκε το πρώτο τρίμηνο, σύμφωνα με τα επίσημα στατιστικά στοιχεία, κατά 0, 7% και η κυβέρνηση έχει θέσει στόχο ετήσιους ρυθμούς ανάπτυξης 3, 4%-3, 8%.
Πάντως, παρά τα καλά νέα για την απασχόληση και την ανάπτυξη, έκθεση της Γερουσίας τονίζει ότι η Γαλλία αντιμετωπίζει τον κίνδυνο «λειψυδρίας μυαλών», έλλειψης δηλαδή εξειδικευμένου προσωπικού απαραίτητου για τη βιομηχανία πληροφορικής.
 Από το 1995, επισημαίνει η έκθεση, έχει αυξηθεί κατά 30% ο αριθμός των Γάλλων φοιτητών που αποφοιτά από πανεπιστήμια και σχολές των ΗΠΑ και της Βρετανίας.
 Υπολογίζει μάλιστα ότι κάπου μεταξύ 7.000 και 10.000 Γάλλων εργάζονται στις νέες τεχνολογίες στην περιβόητη «Σίλικον Βάλεϊ», της Καλιφόρνια.
