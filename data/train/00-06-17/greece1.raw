 Η Bρετανία δεν πρόκειται να ξεχάσει εύκολα τη δολοφονία του Bρετανού ταξίαρχου Στέφεν Σόντερς από τη 17Ν και οι αρμόδιοι αξιωματικοί της βρετανικής αστυνομίας θα παραμείνουν στην Ελλάδα «όσο διάστημα χρειαστεί», επιμένει ο Bρετανός υφυπουργός Εξωτερικών, αρμόδιος για θέματα Κοινοπολιτείας, Πίτερ Χέιν, που εκπροσώπησε την κυβέρνησή του στην επιμνημόσονο δέηση που έγινε χθες στην Αθήνα, στη μνήμη του δολοφονηθέντος Bρετανού.
 Ο Bρετανός υφυπουργός είχε χθες ιδιαίτερη συνομιλία με τον υπουργό Εξωτερικών Γ. Παπανδρέου, στη βρετανική κατοικία, κατά τη διάρκεια της οποίας οι δύο πλευρές επιβεβαίωσαν την κατ' αρχάς πολιτική απόφασή τους να συνεργαστούν στη διαμόρφωση κοινής αντιτρομοκρατικής στρατηγικής σε ευρωπαϊκο επίπεδο.
 Σε δηλώσεις του στην «E», λίγο πριν αναχωρήσει για το Λονδίνο, ο κ. Χέιν εξήγησε με σαφή τρόπο τις διαθέσεις της κυβέρνησής του για τη διαλεύκανση της δολοφονίας του ταξίαρχου Σόντερς: 
 «Τονίζω με έμφαση ότι δεν πρόκειται να ξεχάσουμε την υπόθεση αυτή και (οι υπηρεσίες μας) θα παραμείνουν στην Ελλάδα όσο διάστημα χρειαστεί», ανέφερε ο κ. Χέιν και συνέχισε: « Η 17Ν ίσως να νομίζει ότι με την ενέργειά της θα μεταβάλει τη βρετανική πολιτική. Δεν πρόκειται να μεταβάλουν την πολιτική μας στο Κόσοβο ούτε κατά ένα εκατοστό. H 17N έκανε ένα πολύ σοβαρό βήμα, αποφασίζοντας να χτυπήσει έναν ευρωπαϊκό στόχο.
 Ο (ταξίαρχος Σόντερς) ήταν το 22ο θύμα της 17Ν, ο πρώτος Eυρωπαίος διπλωμάτης που δολοφονείται κατ' αυτόν τον τρόπο και ο πρώτος Bρετανός ταξίαρχος του βρετανικού στρατού που σκοτώνεται από το 1948. Αυτό είναι πολύ σοβαρό για μας κι επιμένω ότι δεν πρόκειται να ξεχάσουμε. Η προσοχή μας δεν πρόκειται να εξαντληθεί στις επόμενες μία ή δύο εβδομάδες...».
 Ο Bρετανός υφυπουργός δήλωσε απολύτως ικανοποιημένος από τη μέχρι τώρα συνεργασία με την ελληνική κυβέρνηση, εκφράζοντας τις ευχαριστίες της κυβέρνησής του.
 «Υπάρχουν τέσσερις Bρετανοί αξιωματικοί που δουλεύουν νυχθημερόν πάνω στην υπόθεση. Η αναπαράσταση της δολοφονίας ήταν πολύτιμη και προτιθέμεθα να εφαρμόσουμε νέες δυνάμεις (σε συνεργασία με τις ελληνικές αρχές) ».
 Ο κ. Χέιν διευκρίνισε ότι οι βρετανικές αρχές συνεργάζονται με τις αντίστοιχες ελληνικές και δεν άφησε να εννοηθεί ότι υπάρχει και αντίστοιχη συνεργασία με το FBI, λέγοντας ότι «οι αμερικανικές αρχές έχουν κάνει τις δικές τους έρευνες. Εμείς συνεργαζόμαστε με τις ελληνικές αρχές».
 Απέρριψε ακόμη το ενδεχόμενο να υπάρχει σχέση ή συνεργασία της 17Ν με τον IRA».
 Ο Bρετανός υφυπουργός υπενθύμισε ακόμη τη στενή σχέση και υποστήριξη της ελληνικής κυβέρνησης προς τη βρετανική και τόνισε ότι το Λονδίνο «δεν έχει διάθεση να αποθαρρύνει τους Bρετανούς να ταξιδεύουν στην Ελλάδα». 
 Απηύθυνε μάλιστα έκκληση προς τους Eλληνες πολίτες να συνεργαστούν με τις αρχές και να καταθέσουν οτιδήποτε σχετικό με την τρομοκρατική ενέργεια.
 «Σήμερα δύο νέα κορίτσια θα πάνε στο σχολείο με δάκρυα στα μάτια επειδή ο πατέρας τους εκτελέστηκε από τρομοκράτες. Απόψε μια γυναίκα θα πάει για ύπνο κλαίγοντας επειδή ο λατρευτός της σύζυγος εκτελέστηκε στους δρόμους της Αθήνας». Με αυτά τα λόγια ο Αγγλος υφυπουργός Εξωτερικών Πίτερ Χέιν έκανε για μια ακόμη φορά έκκληση σε όσους γνωρίζουν κάτι για την εκτέλεση του Βρετανού ακόλουθου, λίγα λεπτά μετά το τέλος της επιμνημόσυνης δέησης στη μνήμη του. Ενώ τόνισε ότι ο Στίβεν Σόντερς είναι ο πρώτος Αγγλος ακόλουθος που σκοτώθηκε κατά τη διάρκεια του καθήκοντος ύστερα από 52 χρόνια.
 Ο ιερός ναός του Αγίου Διονυσίου Αρεοπαγίτου, στο Κολωνάκι, ήταν χθες το πρωί γεμάτος. Πρέσβεις όλων των χωρών, εκπρόσωποι της ελληνικής κυβέρνησης, πολιτικοί, φίλοι και συνάδελφοι του αδικοχαμένου ταξίαρχου ήταν εκεί για να τιμήσουν τη μνήμη του.
 Και όλοι είχαν να πουν κάτι για αυτόν. Για τον «πιστό συνάδελφο, το λατρευτό φίλο, το χαρισματικό άνθρωπο, που έχασαν τόσο βίαια».
 «Για όλους τους ακόλουθους στο πρόσωπο του Στίβεν συγκεντρώνονταν τα καλύτερα χαρακτηριστικά του επαγγελματία», είπε ο ναυτικός ακόλουθος Τζον Μάιλνς αναπολώντας με συγκίνηση τα χρόνια που υπηρέτησαν μαζί. 
 «Του άρεσε πραγματικά η δουλειά και η ζωή στην Αθήνα, καθώς και οι ευκαιρίες που του έδινε η δουλειά του να ταξιδεύει σε όλα τα μέρη της Ελλάδας. Αλλά η πραγματική ποιότητα του ανθρώπου φαινόταν στην καθημερινή τριβή της δουλειάς με την παροιμοιώδη υπομονή του, την καλοσύνη του, την ευγένειά του, είχε πάντα 
ένα ζεστό αληθινό χαμόγελο για όλους», ανέφερε. «Υπήρχε και η ιδιωτική πλευρά του Στίβεν, που ήταν πάνω από όλα ο Στίβεν οικογενειάρχης. Απόλυτα αφοσιωμένος 
στη Χέδερ και τις κόρες τους. Οι τρεις τους έχασαν έναν γλυκό και αγαπημένο, αναντικατάστατο σύζυγο και πατέρα», πρόσθεσε ξετυλίγοντας τη βιογραφία του δολοφονημένου ταξίαρχου. 
 «Η ενέργεια που του στέρησε τη ζωή μάς συγκλόνισε όλους. Λυπόμαστε βαθύτατα ως 
άνθρωποι και πολίτες αυτής της χώρας. Η Ελλάδα, χώρα όπου δημιουργήθηκαν οι αρχές της δημοκρατίας και της ελευθερίας, χώρα όπου σεβόμαστε τον άνθρωπο και την ίδια τη ζωή, αρνείται να αποδεχτεί την ιδέα ότι ο Σόντερς είχε αυτό το απάνθρωπο τέλος εδώ», ανέφερε ο υφυπουργός Aμυνας Δημήτρης Αποστολάκης εκφράζοντας τη βαθύτατη λύπη της κυβέρνησης της Ελληνικής Δημοκρατίας.
