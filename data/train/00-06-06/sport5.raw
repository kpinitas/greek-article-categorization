Για να καλυφθούν  τα λάθη, αλλά και  οι παραλείψεις,  τόσο του Kώστα Mπακούρη όσο και των μελών του Δ.Σ. στο 2004, χρησιμοποιούνται κάποια νομικά τρικ...
Με νομικά κόλπα επιχειρούν πλέον στην Οργανωτική Επιτροπή των Ολυμπιακών Αγώνων να καλύψουν τα λάθη και τις παραλείψεις, τόσο του Κώστα Μπακούρη όσο και των μελών του διοικητικού συμβουλίου της εταιρείας, ως προς το διαγωνισμό για τα ραδιοτηλεοπτικά.
Ο πρόεδρος της πενταμελούς επιτροπής Γιάννης Θεοδωρακόπουλος απουσίαζε χθες στο εξωτερικό και δεν παρέστη στην καθοριστική συνεδρίαση. Ομως (προφανώς σε συνεννόηση με τη νομική υπηρεσία της εταιρείας) έστειλε επιστολή, μέσω της οποίας δηλώνει ότι «αυτοεξαιρείται» και δεν παραιτείται. Το μέλος της Οργανωτικής Επιτροπής προέβη σ' αυτή την ενέργεια για έναν ουσιαστικό λόγο: αν δήλωνε παραίτηση, το διοικητικό συμβούλιο του «Αθήνα 2004» θα έπρεπε να αναζητήσει αντικαταστάτη του. Ομως στην παρούσα φάση... δεν μπορεί να συγκληθεί το διοικητικό συμβούλιο, καθώς δεν έχει δημοσιευθεί ακόμη στην Εφημερίδα της Κυβερνήσεως, ο διορισμός της προέδρου Γιάννας Αγγελοπούλου, η οποία μπορεί να συγκαλέσει σε συνεδρίαση τα δύο σχήματα της διοίκησης, με την τακτική και την ευρεία σύνθεση. Το οξύμωρο είναι ότι στη συνεδρίαση της επιτροπής, την περασμένη Πέμπτη, ο Γ. Θεοδωρακόπουλος δήλωσε την παραίτησή του και, λίγες μέρες μετά, εμφανίζεται να στέλνει επιστολή διά της οποίας ζητεί την εξαίρεσή του!
Στην όλη διαδικασία προόδου του διαγωνισμού, μπορεί να εντοπίσει κανείς μόνο λάθη και παραλείψεις. Λάθος πρώτο: η προ διμήνου ομόφωνη απόφαση του διοικητικού συμβουλίου της εταιρείας να εγκρίνει τη συμμετοχή του Γ. Θεοδωρακόπουλου, ως μέλους της συγκεκριμένης επιτροπής. Λάθος δεύτερο η απόφαση του ιδίου του στελέχους της ΕΡΤ: να αποδεχθεί. Λάθος τρίτο η τοποθέτησή του στη θέση του προέδρου της επιτροπής! Κι εδώ τίθεται ένα μεγάλο ζήτημα. Τα μέλη του 15μελούς συμβουλίου δεν μπόρεσαν να προνοήσουν (πριν από ένα δίμηνο) ότι η πιθανή εμπλοκή της ΕΡΤ στο διαγωνισμό έπρεπε να καταστήσει αυτόματα απαγορευτική τη συμμετοχή του Γ. Θεοδωρακόπουλου στην επιτροπή. Αντιθέτως, μερικές μέρες πριν ανοίξουν οι φάκελοι με τις προσφορές, διορίστηκε πρόεδρος!
Σύμφωνα με πληροφορίες, η νομική υπηρεσία του «Αθήνα 2004» γνωμάτευσε ότι ο Γ. Θεοδωρακόπουλος δεν έπρεπε να συμμετέχει στην επιτροπή εξ αρχής. Οι ίδιες πληροφορίες αναφέρουν πως όταν διαπιστώθηκε το κώλυμα, εισηγήθηκε την παραμονή του στη θέση, ώστε να εμφανιστεί σε κάποια από τις προσφορές (της εταιρείας ISB του Μανόλο Ρομέρο, προφανώς) η εμπλοκή της ΕΡΤ. Θα μπορούσε, δηλαδή, ο Θεοδωρακόπουλος να παραμείνει στη θέση του προέδρου ώς τη δεύτερη φάση του διαγωνισμού, όπου πιθανότατα θα παρουσιαστεί πλήρως η πρόταση ISB-ΕΡΤ, και μετά να δήλωνε εξαίρεση!
Η επιτροπή για τα ραδιοτηλεπτικά συνεδρίασε χθες, μετά τη γνωστή περιπέτεια της περασμένης εβδομάδας, όταν δεν κλήθησαν οι εκπρόσωποι των πέντε εταιρειών για ν' αποσφραγιστούν οι προσφορές ενώπιόν τους. Απουσίαζαν ο Γ. Θεοδωρακόπουλος με τον Σ. Καπράλο. Οπως προβλέπεται από το νόμο, ο Κ. Μπακούρης προΐσταται όλων των επιτροπών και ανέλαβε χρέη προέδρου. Από την ηγεσία της Οργανωτικής Επιτροπής δόθηκε εντολή να μην δημοσιοποιηθεί η παραμικρή λεπτομέρεια προς τον Τύπο. Προφανώς, επικρατεί πανικός και σύγχυση μετά τις χθεσινές αποκαλύψεις και η ηγεσία της εταιρείας επιχειρεί να μη δώσει λαβή για περαιτέρω σχόλια και να καλύψει τα σοβαρά λάθη στο χειρισμό της διαδικασίας. Στην αποσφράγιση ήταν παρόντες οι εκπρόσωποι δύο εταιρειών.
Για το θέμα της επιστολής της Γιάννας Αγγελοπούλου προς τον Κώστα Μπακούρη ρωτήθηκε χθες ο Θεόδωρος Πάγκαλος. Ο υπουργός Πολιτισμού δήλωσε ότι δεν το γνωρίζει. Οπως, επίσης, δήλωσε άγνοια για το ενδεχόμενο παραίτησης του Κ. Μπακούρη. Ωστόσο, από την απάντησή του και μόνο προς τους δημοσιογράφους μπορεί να αντιληφθεί κανείς πολλά: «Δεν επικοινώνησα με τον κ. Μπακούρη», είπε ο υπουργός και συμπλήρωσε «επικοινώνησα με την κ. Αγγελοπούλου επανειλημμένα και δεν μου είπε κάτι τέτοιο».
* Αύριο, συνεδριάζει η υπό τον Θεόδωρο Πάγκαλο επιτροπή, των γενικών γραμματέων των οκτώ εμπλεκόμενων υπουργείων στην υπόθεση των Ολυμπιακών Αγώνων. Η διυπουργική, υπό την προεδρία του Κώστα Σημίτη, θα συνεδριάσει την επόμενη εβδομάδα, οπότε και αναμένεται να γίνουν γνωστά τα ονόματα των τριών νέων συμβούλων της εταιρείας.
