 Ο Ντούσαν Ιβκοβιτς ήθελε να μοιάσει χθες στον Παύλο Γιαννακόπουλο! Να 'χει στο πλευρό του τον Ιάκωβο Τσακαλίδη και να τον βλέπει να υπογράφει το καινούργιο του συμβόλαιο, έτσι ακριβώς όπως έκανε το αφεντικό του Παναθηναϊκού με τον Φραγκίσκο Αλβέρτη (θυμίζουμε, 1, 4 δισ. δραχμές θα είναι οι μισθοί και τα πριμ του αρχηγού των «πρασίνων» τα επόμενα 4 χρόνια).
 Πού τέτοια τύχη, όμως, για τον προπονητή της ΑΕΚ... Στο πρώτο ραντεβού με τους 
παίκτες του, ο Ιβκοβιτς δεν είδε πουθενά τον Τσακαλίδη, και αγρίεψε: «Τι πράγματα είναι αυτά, μου λέτε; Τα παλιά τα χρόνια δεν υπήρχε στην πατρίδα μου παίκτης που να μην πάρει από εμένα προσωπικά την άδεια για να πάει στο ΝΒΑ! Και τώρα, κάποιος μου είπε ότι ο Τσακαλίδης είναι κάπου στις ΗΠΑ, και κάποια μέρα θα γυρίσει πίσω για να δει τι θα κάνει με την ΑΕΚ...». 
 Απέφυγε, πάντως, να τα βάλει με τον ίδιο τον παίκτη του: «Αυτόν τον ξέρω, είναι καλό παιδί, και του έχω εμπιστοσύνη. Αλλοι κρύβονται από πίσω του, και δεν θέλουν να συνεργαστούν καλά μαζί μας. Κρίμα, γιατί εγώ είχα μάθει να συνεννοούμαι άψογα με όλους τους ατζέντηδες παικτών». 
 Και τι μέλλει γενέσθαι με αυτήν την υπόθεση; Ο Ιβκοβιτς κρύφτηκε πίσω από τη διοίκηση της ΑΕΚ: «Μου έχουν πει ότι ο Ιάκωβος είναι ακόμα παίκτης μας και τους πιστεύω. Οφείλουν πάντως να πάρουν κάποια μέτρα προστασίας της ομάδας, γιατί οι επιτυχίες έρχονται μόνο όταν υπάρχει κλίμα εμπιστοσύνης. Ο Τσακαλίδης 
είναι η βάση της ομάδας μας και θα κάνουμε τις μεταγραφές μας μόνο όταν αυτός θα γυρίσει πίσω». 
 Στην αναμονή, λοιπόν, ο «Ντούντα». Παράλληλα με το σκληρό πρόγραμμα που έχει ετοιμάσει για τους υπόλοιπους παίκτες του: «Δεν είναι τιμωρία οι 6 εβδομάδες δουλειάς που έχουν μπροστά τους, αλλά ανάγκη να βελτιώσουν τις ατομικές ικανότητές τους, τώρα που δεν έχουν υποχρεώσεις στην εθνική ομάδα. Ο Ντικούδης, για παράδειγμα, πρέπει να επενδύσει κι άλλο στο ταλέντο του. Κι ο Κακιούζης να μάθει καλύτερα τη θέση 3, ώστε να μη χρειαστούμε άλλη φορά ξένο παίκτη γι' αυτή τη θέση».
 Αυτό σημαίνει ότι τέρμα ο Μιούρσεπ; Δεν αποκλείεται. Αλλωστε, ο Ιβκοβιτς πήρε θέση στο θέμα των κοινοτικών β'
ζώνης: «Αποκλείεται να έχουμε άλλη ομάδα για την Ευρώπη, κι άλλη για την Ελλάδα. Μακάρι να πάρω σύντομα απάντηση από τους υπεύθυνους και γι' αυτό το θέμα». 
 Ωστε να ξέρει οριστικά ποιες θα είναι οι 3 μεταγραφές που έχει τώρα στο μυαλό του να κάνει...
 Για τον Ολυμπιακό είναι πολλά αυτά που δεν ξέρουμε ακόμα. Ο Κόκκαλης ετοιμάζεται, λένε, να κάνει τις ανακοινώσεις του αύριο - μεθαύριο. Τόσο για προπονητή όσο και για παίκτες. Και τις πληροφορίες ότι ο ατζέντης του Αντουάν Ριγκοντό φτάνει σήμερα στην Αθήνα για να παζαρέψει το Γάλλο σταρ με το «Θρύλο» 
δεν υπάρχει κανείς που να τις επιβεβαιώνει ή να τις διαψεύδει.
 _ Σήμερα γίνεται στο Μόναχο η πρώτη σύγκρουση της FIBA με την ULEB για το μέλλον της Σουπρολίγκα. Πριν μιλήσει με τον Εδουάρδο Πορτέλα και τους εκπροσώπους των σωματείων (λέγεται ότι έγιναν 28 αυτά που συμμετέχουν στο «αντάρτικο»!), ο Στάνκοβιτς θα ετοιμάσει σχέδιο δράσης με τις ομοσπονδίες Ελλάδας, Ιταλίας και Ισπανίας. Και μετά θα προκαλέσει τον πρόεδρο της ULEB να ανοίξει επιτέλους τα χαρτιά του. 
