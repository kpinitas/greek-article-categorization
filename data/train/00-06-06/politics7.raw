 Χωρίς παρατράγουδα τύπου Κυπαρισσίας πραγματοποιήθηκε χθες η τελική φάση των χερσαίων επιχειρήσεων της άσκησης του ΝΑΤΟ D ynamic Mix 2000, στην περιοχή ανάμεσα στα χωριά Ασκός και Προφήτης του νομού Θεσσαλονίκης.
 Tο απρόοπτο όμως δεν έλειψε: Μια τεχνική βλάβη στις μεγαφωνικές εγκαταστάσεις -είναι δύσκολο να αποδοθεί σε «σαμποτάζ», αν και κάποιοι έκαναν χιούμορ μιλώντας για ενδεχόμενο «δάχτυλο» του ΚΚΕ- δημιούργησε προβλήματα στις ομιλίες 
του υπουργού Εθνικής Αμυνας Ακη Τσοχατζόπουλου, του διοικητή των δυνάμεων του ΝΑΤΟ στη Μεσόγειο, ναυάρχου Ελις, και του αρχηγού ΓΕΕΘΑ Παραγιουδάκη. Ετσι επιστρατεύτηκε τηλεβόας -η γνωστή ντουντούκα- για να συνεχιστούν οι ομιλίες και ως προς αυτό το στοιχείο η αντιπαράθεση ήταν επί ίσοις όροις με τα περίπου 
200 μέλη του ΚΚΕ που λίγα χιλιόμετρα μακριά (στον Προφήτη) διαδήλωναν με πανό και ντουντούκες φωνάζοντας αντιNATΟϊκά συνθήματα.
Επίσης, μια μικρή πυρκαγιά που άναψε σε πουρνάρια, έξω από το πεδίο βολής, από τα πυρά των αμερικανικών ελικοπτέρων «Κόμπρα», έσβησαν γρήγορα οι δυνάμεις 
 Κατά τα άλλα η άσκηση ήταν επιτυχημένη και όλες οι πλευρές -πολιτική και στρατιωτική ηγεσία- εξέφρασαν ικανοποίηση για τη συνεργασία των δυνάμεων που πήραν μέρος και τα αποτελέσματά της.
Ο Α. Τσοχατζόπουλος τόνισε ότι η άσκηση επιβεβαίωσε τη συνεργασία μεταξύ των 
14 χωρών που συμμετείχαν. «Ηταν η πρώτη μεγάλη άσκηση του ΝΑΤΟ με βάση τη νέα δομή του», είπε και αναφέρθηκε στην εμπειρία που αποκτήθηκε. «Οι χώρες που συμμετέχουν στο ΝΑΤΟ επιβάλλεται να συνεργαστούν για την ασφάλεια και τη σταθερότητα όλων των λαών της περιοχής. Δεν υπάρχουν πλέον εχθροί με την κλασική μορφή γι' αυτό και είναι απαραίτητη η συνεργασία με σκοπό την αντιμετώπιση κρίσεων σε διάφορα σημεία του κόσμου». Επισήμανε ακόμη την ανάγκη 
ενδυνάμωσης της ικανότητας των χωρών της Ευρώπης να ενισχύσουν την κοινή άμυνα 
 Ο ναύαρχος Ελις είπε ότι στόχος της άσκησης ήταν η εκπαίδευση των δυνάμεων που 
πήραν μέρος και ευχαρίστησε την Ελλάδα για τη φιλοξενία.
 Ο αρχηγός ΓΕΕΘΑ, αντιστράτηγος Μανούσος Παραγιουδάκης τόνισε ότι αποδείχθηκε περίτρανα η δυνατότητα των δυνάμεων του ΝΑΤΟ να εκτελούν επαρκώς και αποτελεσματικά τους ρόλους και τις αποστολές που απορρέουν από τη νέα στρατηγική αντίληψη της Συμμαχίας και παράλληλα ανταποκρίθηκε στο ρόλο του το νεοϊδρυθέν υποστρατηγείο Τυρνάβου.
 Στη χθεσινή φάση της άσκησης έγινε επίδειξη «επιθετικής επιστροφής» με τη συνεργασία στρατιωτικών δυνάμεων (συνολικού αριθμού 550 ανδρών) από την Ελλάδα, τις ΗΠΑ και την Ουγγαρία. Πήραν μέρος αεροσκάφη Μιράζ 2000, F16 και Χάριερ, της Ελλάδας, των ΗΠΑ και της Τουρκίας, ενώ την παράσταση έκλεψαν τα ελικόπτερα «Απάτσι» και «Κόμπρα». Χρησιμοποιήθηκαν πραγματικά πυρά από σχεδόν όλα τα όπλα του στρατού ξηράς και της αεροπορίας. Την παρακολούθησαν, ακόμη, ο 
υφυπουργός Εθνικής Αμυνας Δ. Αποστολάκης, ο διοικητής των δυνάμεων του ΝΑΤΟ στην Ευρώπη πτέραρχος Ράλστον, βουλευτές, μέλη της Επιτροπής Εξωτερικών και Αμυνας, καθώς και ο Tούρκος πρεσβευτής στο NATΟ Ονούρ Οϊμέν.
 Οι διαδηλωτές του ΚΚΕ περιορίστηκαν σε φραστικές αποδοκιμασίες των επισήμων καθώς περνούσαν από τον Προφήτη το πρωί και το μεσημέρι, χωρίς να αποκλείσουν δρόμους και να παρεμποδίσουν τη διεξαγωγή της άσκησης.
