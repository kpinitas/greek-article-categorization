Σε καζάνι που βράζει έχει μετατραπεί η κοινοβουλευτική ομάδα αλλά και ο κομματικός μηχανισμός της Νέας Δημοκρατίας. Λίγα μόλις εικοσιτετράωρα πριν από 
την έναρξη του συνεδρίου του κόμματος, το κλίμα είναι ιδιαίτερα βαρύ, τα περισσότερα στελέχη στις κατ' ιδίαν συζητήσεις τους επισημαίνουν την ανάγκη ριζικών αλλαγών και ο πρόεδρος του κόμματος απλώς σιωπά και αναμένει την ώρα του συνεδρίου.
 Εκεί, ο Κώστας Καραμανλής αναμένεται να προσπαθήσει να δώσει την εικόνα ενός νέου ξεκινήματος του κόμματος απαλλαγμένου από την εσωστρέφεια και τις εσωκομματικές έριδες. Ο κ. Καραμανλής αναμένεται να παραδεχτεί κάποια λάθη στη 
μέχρι τώρα πορεία, να δηλώσει πως είναι πρόθυμος να ακούσει ιδέες και προτάσεις, να επισημάνει πως η κριτική είναι καλοδεχούμενη, αλλά παράλληλα να προειδοποιήσει πως η εσωστρέφεια δεν μπορεί να συνεχιστεί. 
 Οσον αφορά το επίμαχο θέμα του εκπροσώπου Tύπου του κόμματος, ο κ. Καραμανλής -σύμφωνα με όλες τις πληροφορίες- δεν πρόκειται να πάρει οποιαδήποτε πρωτοβουλία στην παρούσα φάση, αφού κάτι τέτοιο θα ισοδυναμούσε με παραδοχή ότι η επιλογή Σπηλιωτόπουλου ήταν λανθασμένη. Εντούτοις, οι ίδιες πληροφορίες αναφέρουν πως η απομάκρυνση Σπηλιωτόπουλου είναι θέμα χρόνου και δεν αποκλείεται να συμβεί λίγο μετά το Συνέδριο και εφόσον έχουν κοπάσει οι εις βάρος του φωνές. Η απομάκρυνση θα γίνει στο πλαίσιο ευρύτερων οργανωτικών αλλαγών τις οποίες θα κάνει, με πιο πιθανό το σενάριο της τοποθέτησης του κ. Σπηλιωτόπουλου στη θέση του γραμματέα του πολιτικού σχεδιασμού και παράλληλα να τοποθετήσει τον ήδη γραμματέα Β. Μεϊμαράκη, γραμματέα του κόμματος. 
 Πάντως, όπως έλεγαν οι πληροφορίες, οι κ. Κεφαλογιάννης, Βαρβιτσιώτης και Αχ. Καραμανλής δεν αναμένεται να μιλήσουν στο συνέδριο μη επιθυμώντας να ταυτιστούν με την κριτική που σίγουρα θα ασκήσει η Ντόρα Μπακογιάννη. Μια γεύση αυτής της κριτικής έκανε η κ. Μπακογιάννη και σε χθεσινή συνέντευξή της (στον «Αντέννα»), όπου επισήμανε ότι υπάρχει θέμα λειτουργίας στη Ν.Δ., πώς παίρνονται δηλαδή οι αποφάσεις και ποια είναι τα συλλογικά όργανα που έχουν την ευθύνη.
 Το συνέδριο θα αρχίσει την Παρασκευή το απόγευμα με ομιλία του Κ. Καραμανλή και θα ολοκληρωθεί την Κυριακή.
 Στο μεταξύ την πρότασή της για σύσταση εξεταστικής των πραγμάτων επιτροπής που 
θα ερευνήσει τα αίτια της μοιραίας πτήσης του Φάλκον επανέλαβε χθες η N.Δ. μέσω του εκπροσώπου της Aρη Σπηλιωτόπουλο. Tην επαναφορά της πρότασης -η οποία 
στο παρελθόν είχε απορριφθεί από την κυβέρνηση- την έκανε με αφορμή τις χθεσινές δηλώσεις του Θ. Πάγκαλου, ο οποίος χαρακτήριζει συγκεκριμένα πρόσωπα (πιλότους) ως ηθικούς αυτουργούς για το θάνατο του Γ. Kρανιδιώτη. 
