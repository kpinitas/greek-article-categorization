 Τις πληροφορίες ότι η Γαλλία και η Γερμανία οδεύουν προς συμφωνία για κοινή θέση απέναντι στην αναμόρφωση των ευρωπαϊκών θεσμών επιβεβαίωσε χθες ο Γάλλος υπουργός Ευρωπαϊκών Υποθέσεων, Πιέρ Μοσκοβιτσί. Προσπάθησε όμως να διασκεδάσει 
τις ανησυχίες που προκάλεσε στη Γαλλία η πληροφορία ότι συμφωνήθηκε η αύξηση του ειδικού βάρους της Γερμανίας, λέγοντας ότι το Παρίσι δεν πρόκειται να δεχθεί να έχει λιγότερες ψήφους από το Βερολίνο.
 «Προχωράμε καλά. Νομίζω ότι θα πετύχουμε αυτή τη συμφωνία και ότι θα είναι εξαιρετικά συμβολική, καθώς θα σημαίνει πως έχουμε από κοινού την πρόθεση να ξεκινήσουμε μια φιλόδοξη αναμόρφωση των θεσμών», είπε μιλώντας στον ραδιοσταθμό «Εurope 1».
 Σύμφωνα με δημοσίευμα της εφημερίδας «Λε Μοντ», η Γαλλία είχε αναγνωρίσει στη Γερμανία περισσότερες ψήφους στη διαδικασία λήψης αποφάσεων με ειδική πλειοψηφία, στα συμβούλια υπουργών. Χθες όμως ο Μοσκοβιτσί δήλωσε ότι «δεν δεχθήκαμε να έχει η Γαλλία λιγότερες ψήφους στα ευρωπαϊκά συμβούλια απ' ό,τι η 
Γερμανία γιατί και η Γαλλία είναι μια μεγάλη χώρα».
 «Τα συζητάμε όλα αυτά και πρέπει να τα ξανασυζητήσουν οι αρχηγοί κρατών και κυβερνήσεων», πρόσθεσε.
 Σήμερα η Γερμανία διαθέτει τον ίδιο αριθμό ψήφων με τη Γαλλία, την Ιταλία και τη Βρετανία. Ομως μετά την επανενοποίησή της, ο πληθυσμός της είναι κατά 20 εκατομμύρια μεγαλύτερος από τον πληθυσμό της Γαλλίας.
 Σύμφωνα με πληροφορίες, η Γαλλία και η Γερμανία συμφωνούν και στο σύστημα των πολλαπλών ταχυτήτων ή των «ενισχυμένων συνεργασιών» μέσα στην Ευρωπαϊκή Ενωση, 
 Χθες, πολλοί από τους υπουργούς Εθνικής Οικονομίας και Οικονομικών που συνεδρίασαν στο Λουξεμβούργο τάχθηκαν υπέρ της ενίσχυσης του ειδικού βάρους των 11 χωρών που συμμετέχουν στη ζώνη του Ευρώ.
 Σύμφωνα με την τριμηνιαία σφυγμομέτρηση που πραγματοποιεί το ινστιτούτο IPSΟS για λογαριασμό του Γαλλικού Πρακτορείου Ειδήσεων σε πέντε ευρωπαϊκές χώρες, οι 
Ευρωπαίοι πολίτες είναι σήμερα πιο αισιόδοξοι για το μέλλον, ιδίως οι Γάλλοι και οι Γερμανοί. Ταυτοχρόνως όμως έχουν μικρότερη εμπιστοσύνη στο ευρώ.
