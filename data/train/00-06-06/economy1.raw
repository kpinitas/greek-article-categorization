Δυστοκία και προβληματισμός στη Σοφοκλέους, που δείχνει ότι δεν μπορεί να ξεπεράσει τις εγγενείς δυσκολίες που δημιούργησε η μεγάλη πτώση, ούτε και να εισπράξει τη βελτίωση, η οποία σημειώνεται στο διεθνή και εγχώριο οικονομικό ορίζοντα.
 Η χθεσινή νέα μικρή κάμψη κατά 0, 88%, που έφερε το δείκτη ξανά κάτω από το όριο των 4.500 μονάδων, με τον τραπεζικό κλάδο να υποχωρεί σημαντικά (-1, 85%), αυξάνει τις απορίες, αλλά και τις ανησυχίες για τις πραγματικές ή τις αφανείς και στην επιφάνεια αδικαιολόγητες αιτίες που δεν επιτρέπουν στο ελληνικό Xρηματιστήριο να βρει επιτέλους το βηματισμό του, όταν όλες οι εκτιμήσεις συγκλίνουν ότι έχει ολοκληρωθεί η φάση της διόρθωσης, οι τιμές διαμορφώθηκαν σε ελκυστικά επίπεδα και οι ευκαιρίες είναι πράγματι σημαντικές για Eλληνες και ξένους επενδυτές. 
 Εκπρόσωποι χρηματιστηριακών εταιρειών μιλούν για μια περίεργη διστακτικότητα από πλευράς των θεσμικών παραγόντων της αγοράς -αναφερόμενοι κυρίως στις επενδυτικές εταιρείες που διατηρούν μεγάλα διαθέσιμα- να προχωρήσουν στη φάση αυτή σε τοποθετήσεις, ζώντας καθημερινά με το φόβο ότι μπορεί η αγορά να πέσει 
σε ακόμη χαμηλότερα επίπεδα και έτσι να εγγράψουν νέες ζημιές.
 Στις εταιρείες αμοιβαίων κεφαλαίων ο ορίζοντας είναι λίγο πιο ξεκάθαρος, αφού οι περισσότερες είναι επενδεδυμένες σε μεγάλα ποσοστά, ενώ κατευθύνουν καθημερνά νέα κεφάλαια στη Σοφοκλέους από τις νέες ειροές κεφαλαίων που σημείωσαν σημαντική αύξηση τον περασμένο μήνα. 
 Οσο για την πληθώρα των μικροεπενδυτών, είναι φανερό και από τον ολοένα μειούμενο τζίρο, που χθες έφθασε μόλις τα 116 δισ. δρχ., ότι απέχουν από τις καθημερινές συναλλαγές, περιοριζόμενοι να κάνουν αγοραπωλησίες μόνο σε εξαιρετικές περιπτώσεις, όταν δηλαδή πιέζονται να ρευστοποιήσουν ή όταν απλώς φοβούνται εξαιτίας και των διαφόρων φημών που κυκλοφορούν στην αγορά, ότι ενδέχεται οι τιμές και ο δείκτης να κατρακυλήσουν σε χαμηλότερα επίπεδα. 
 Για παράδειγμα, χθες, πλήθος ανεύθυνων, αλληλοσυγκρουόμενων και στερούμενων πάσης αξιοπιστίας φημών -για δήθεν μαζικές πωλήσεις μετοχών από την Εκκλησία με αφορμή τη σύγκρουση για τις ταυτότητες, ή ακόμη για πισωγύρισμα του δείκτη λόγω της αναμενόμενης αύξησης του πληθωρισμού άνω του 3% το Μάιο κ.ά.- πλυμμήρισαν τη χρηματιστηριακή αγορά της Σοφοκλέους, επιτείνοντας την αβεβαιότητα και περιορίζοντας δραματικά τη συναλλακτική δραστηριότητα. 
 Κι όμως, χθες, την ίδια στιγμή που η Σοφοκλέους κυνηγούσε την ουρά της, στις Βρυξέλλες οι οικονομικοί υπουργοί των χωρών της Ε.Ε. επικύρωναν πανηγυρικά την 
υπόθεση της ελληνικής ένταξης, καθιστώντας απλώς μια τελετουργική διαδικασία αυτό που θα γίνει στις 19 Ιουνίου στην Πορτογαλία, λαμβάνοντας μάλιστα απόφαση 
να παρίσταται ο Γιάννος Παπαντωνίου στις συνεδριάσεις των 12 χωρών από την πρώτη Ιουλίου και όχι από την 1η Ιανουαρίου του 2001.
 Μια τέτοια είδηση θα ήταν ικανή να συνεγείρει το επενδυτικό κοινό σε οποιαδήποτε άλλη χώρα της Ευρώπης, πλην όμως κάτι τέτοιο δεν έγινε στη Σοφοκλέους, εκτός και αν το γεγονός χαιρετιστεί από σήμερα.
