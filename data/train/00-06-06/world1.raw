 Με άφθονα δολάρια και σαμπάνια, οι πρόεδροι των ΗΠΑ και της Ουκρανίας σφράγισαν οριστικά τον πυρηνικό σταθμό του Τσερνομπίλ, ο οποίος το 1986 προκάλεσε το χειρότερο πυρηνικό δυστύχημα της ανθρωπότητας.
 Ο Μπιλ Κλίντον και ο Λεονίντ Κούτσμα ανακοίνωσαν ότι στις 15 Δεκεμβρίου θα κλείσει οριστικά ο πυρηνικός σταθμός του Τσερνομπίλ. «H απόφαση έχει στόχο να μειωθεί ο πυρηνικός κίνδυνος στον κόσμο», δήλωσε ο Κούτσμα. Και οι δύο πρόεδροι χαρακτήρισαν την ημέρα της απόφασης «ιστορική». Ο Κούτσμα είπε ότι ο Κλίντον δεσμεύτηκε να ασκήσει την επιρροή του, ώστε οι επτά πλουσιότερες χώρες 
του κόσμου να δώσουν τα χρήματα που έχουν υποσχεθεί στην Ουκρανία για το κλείσιμο του εργοστασίου. Ο Αμερικανός πρόεδρος δεσμεύτηκε μονομερώς για αμερικανική βοήθεια ύψους 78 εκατομμυρίων δολαρίων «για να βοηθηθεί η χώρα να χτίσει νέα σαρκοφάγο», πάνω από τον κατεστραμμένο αντιδραστήρα του σταθμού. Η Ουάσιγκτον θα καταβάλει ακόμα 2 εκατομμύρια δολάρια για να ενισχύσει την ασφάλεια των άλλων σταθμών πυρηνικής ενέργειας της Ουκρανίας.
