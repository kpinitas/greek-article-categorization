Εξοργισμένος είναι ο πρωθυπουργός απ' όσα είπε ο Αρχιεπίσκοπος στις τελευταίες ομιλίες του και ειδικά από ορισμένους χαρακτηρισμούς («πραξικόπημα» κ.ά.) και απειλές περί διοργάνωσης συλλαλητηρίων για το θέμα των ταυτοτήτων. Γι' αυτό διαμηνύει ότι μια συνάντηση μαζί του δεν μπορεί να γίνει αν η Εκκλησία θέτει ως προϋπόθεση ν' αλλάξει η κυβερνητική απόφαση.
 Σύμφωνα με πληροφορίες, ο Κ. Σημίτης θεωρεί ότι ο κ. Χριστόδουλος «ξεπέρασε τα 
όρια» σε ορισμένες αντιδράσεις του, καλύπτοντας έτσι και τις εξαλλοσύνες ορισμένων Ιεραρχών και κληρικών. Μάλιστα, αρμόδιες κυβερνητικές πηγές έλεγαν ότι ο Αρχιεπίσκοπος «οδηγείται σε αδιέξοδο», ενώ θα έπρεπε να καταλαβαίνει ότι 
«είναι αδιανόητο να περιμένει ν' αλλάξει μια απόφαση που ανακοίνωσε πανηγυρικά 
ο ίδιος ο πρωθυπουργός στη Βουλή». Ιδιαίτερη ενόχληση προκάλεσε η προχθεσινή ομιλία του κ. Χριστόδουλου -και μάλιστα ενώπιον του υπουργού Μιχ. Χρυσοχοΐδη- κατά την οποία είπε ότι η βούληση του λαού είναι πάνω από το Σύνταγμα και τους 
 Ο κυβερνητικός εκπρόσωπος αρνήθηκε χθες να σχολιάσει την ομιλία αυτή. Οταν, όμως, ρωτήθηκε αν μπορεί να γίνει συνάντηση του πρωθυπουργού με τον Αρχιεπίσκοπο, απάντησε, για πρώτη φορά, με επιθετικό τρόπο: «Πρέπει να είναι από τώρα σαφές ότι μια τέτοια συνάντηση δεν μπορεί να γίνει στη σκιά άστοχων χαρακτηρισμών, απειλών ή ακόμη και εκβιασμών», είπε ο Δ. Ρέππας. Kαι για να μη 
μείνει καμιά αμφιβολία τι μπορεί να συμβεί σ' αυτή τη συνάντηση, πρόσθεσε: «Αντικείμενο μιας τέτοιας συνάντησης δεν μπορεί να είναι θέματα για τα οποία την αρμοδιότητα έχει η Πολιτεία και μόνον αυτή». Είναι σαφές ότι η κυβέρνηση ξεκαθαρίζει ότι διάλογος με την Εκκλησία μπορεί να γίνει για άλλα θέματα και όχι για την αναγραφή του θρησκεύματος.
 διαμάχη Εκκλησίας-Πολιτείας για την πολυσυζητημένη απόφαση της Αρχής Προστασίας Προσωπικών Δεδομένων, που έκρινε ότι είναι υποχρεωτική η απάλειψη του θρησκεύματος από τα νέα δελτία ταυτοτήτων, μεταφέρεται τώρα στο Συμβούλιο της Επικρατείας. Η προσφυγή που κατατέθηκε, χθες, στο ανώτατο δικαστήριο και στρέφεται κατά της επίμαχης απόφασης δεν έγινε, όπως αναμενόταν, ούτε από εκκλησιαστικούς φορείς ούτε από χριστιανικά σωματεία, αλλα από εκπροσώπους του 
κόμματος «Ορθόδοξο, Κίνημα Συνταγματικής Νομιμότητας» και το δικηγόρο Πρ. Μιχαηλίδη.
 Υποστηρίζουν ότι η απόφαση της Αρχής κατά το μέρος που αφορά τη διαγραφή του θρησκεύματος από τις ταυτότητες είναι αντίθετη στις συνταγματικές διατάξεις που αναφέρουν ότι «η επικρατούσα θρησκεία στην Ελλάδα είναι η θρησκεία της Ανατολικής Ορθόδοξης Εκκλησίας του Χριστού», γι' αυτό και πρέπει να ακυρωθεί. Σύμφωνα με την προσφυγή, η απόφαση είναι και παράνομη διότι εκδόθηκε κατά κατάχρηση εξουσίας και από αναρμόδιο όργανο, αφού κατά το Σύνταγμα αρμοδιότητα 
για την αναγραφή του θρησκεύματος έχει ο υπουργός Δημόσιας Τάξης.
 «Η πρωτοβουλία του οργάνου που εξέδωσε την απόφαση, αναφέρεται στην προσφυγή, αποτελεί αναμφίβολα εκδήλωση ακραίου γνωμοδοτικού διοικητικού σπιριτουαλισμού (σ.σ. πνευματοκρατίας) ή ακραίου κανονιστικού διοικητικού μπιζιμποντισμού», δηλαδή «εκδηλώσεων αποκρουομένων στο σύνολό τους από τις αρχές του κράτους δικαίου και της χρηστής διοίκησης ως βιαστικών της έννομης τάξης της χώρας». 
 Χθες το μεσημέρι ο πρώην πρωθυπουργός και επίτιμος πρόεδρος της Νέας Δημοκρατίας Κωνσταντίνος Μητσοτάκης βγήκε από την Αρχιεπισκοπή ύστερα από συνάντηση περίπου μιας ώρας που είχε με τον αρχιεπίσκοπο Χριστόδουλο. Και πήρε 
θέση υπέρ της προαιρετικής αναγραφής, ενώ κάλεσε τον πρωθυπουργό να φέρει το θέμα της μη αναγραφής του θρησκεύματος στις ταυτότητες στη Βουλή. Απαντώντας σε ερώτημα δημοσιογράφου είπε: «Το κακό είναι ότι δημιούργησαν εκ του μη όντος 
ένα πρόβλημα. Στο τέλος τέλος οι ταυτότητες πρόκειται να ισχύσουν μετά δύο, τρία ή τέσσερα χρόνια. Ηταν ανάγκη η κυβέρνηση να δημιουργήσει ένα τέτοιο πρόβλημα, το οποίο κινδυνεύει -διότι υπάρχουν και ακραία στοιχεία μη ελεγχόμενα- να εκθέσει την Ελλάδα διεθνώς και να ζημιώσει τη χώρα; Ο πρωθυπουργός, και το έχω πει και άλλοτε, πρέπει αν βλέπει πέρα από τη μύτη του. Πρέπει να προβλέπει, και ο κ. Σημίτης από αυτή την πλευρά έκανε ένα πολύ βαρύ λάθος. Ας το επανορθώσει επιτέλους όσο υπάρχει καιρός. Υπάρχουν επιτέλους 
και νηφάλιοι άνθρωποι γύρω του. Και ακόμα θα πω κάτι τελευταίο. Δεν υπάρχει καμιά αμφιβολία, κατά τη γνώμη μου, νομική άποψη είναι ότι ο γενικός νόμος περί ατομικών στοιχείων δεν κατάργησε τον ειδικό νόμο του 1991, ο οποίος επέβαλε την υποχρεωτική αναγραφή του θρησκεύματος στην ταυτότητα. Εάν ο κ. Σημίτης αλλάζει γνώμη οφείλει να φέρει το θέμα στη Βουλή. Η εθνική αντιπροσωπεία και οι Eλληνες βουλευτές που έχουν νωπή την εντολή του λαού, πρέπει να αποφασίσουν και όχι οποιοιδήποτε απίθανοι σύμβουλοι περί τον πρωθυπουργό». 
 Νωρίτερα είχε δηλώσει ότι ελπίζει «ότι η κυβέρνηση έστω και την τελευταία ώρα θα θελήσει να κάνει έναν τίμιο και νηφάλιο διάλογο με την Εκκλησία πάνω στο πρόβλημα που έχει ανακύψει. Ο κ. Σημίτης είναι ο πρώτος πρωθυπουργός από τότε που υπάρχει ελεύθερο ελληνικό κράτος, περιφρονεί και αγνοεί την Εκκλησία. Είναι λάθος. Θα το πληρώσει όχι μόνο η κυβέρνηση, αυτό λίγο με απασχολεί, αλλά 
εάν τα πράγματα αφεθούν έτσι όπως είναι θα υποστεί ζημιά το κράτος, η Ελλάς».
 Στο μεταξύ ο μητροπολίτης Δημητριάδος Ιγνάτιος ξεκίνησε επαφές με εκπροσώπους φορέων του νομού Μαγνησίας. Συνάντησε διαδοχικά το δήμαρχο Βόλου κ. Μήτρου, το 
νομάρχη Παναγιώτη Σκοτινιώτη και το δήμαρχο Νέας Ιωνίας κ. Μαβίδη. Συνάντησε ακόμη τους βουλευτές της Νέας Δημοκρατίας, που εκλέγονται στο νομό Μαγνησίας, Ζέτα Μακρή και Θανάση Νάκο. Ο Ιγνάτιος σε όλες τις συναντήσεις που είχε τόνισε 
ότι η απάλειψη του θρησκεύματος από τις αστυνομικές ταυτότητες είναι το πρώτο βήμα θρησκευτικού αποχρωματισμού της κοινωνίας και του χωρισμού Εκκλησίας και κράτους. 
 Με ανακοίνωσή του ο Ιερός Σύνδεσμος Κληρικών Ελλάδος έκανε γνωστό ότι περιμένει την απόφαση της Ιεραρχίας και «ταυτιζόμενο απόλυτα μαζί της, θ' αγωνιστεί με συνεχή ενημέρωση προς τον ελληνικό λαό, για τα όσα τεκταίνονται σε βάρος του...». 
