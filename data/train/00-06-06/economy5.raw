 Ο όρος «διαπλοκή» κυριάρχησε χθες στη θύελλα των αντεγκλήσεων ανάμεσα στον υπουργό Πολιτισμού Θεόδωρο Πάγκαλο και τους εργαζομένους της «Ολυμπιακής Αεροπορίας».
 Aντικείμενο, η οικτρή κατάσταση στον εθνικό αερομεταφορέα και οι ευθύνες για το τραγικό δυστύχημα του Φάλκον. Με θέσεις που έχει διατυπώσει στο παρελθόν και το γνώριμο ύφος του ο Θ. Πάγκαλος εξαπέλυσε πυρά κατά πάντων -ακόμη και κατά του εαυτού του επειδή φρόντισε να διασωθεί από την πτώχευση η «Ολυμπιακή Αεροπορία» όταν εκείνος ήταν υπουργός Μεταφορών το καλοκαίρι του 1994. Μιλώντας προς τους δημοσιογράφους που καλύπτουν θέματα υπουργείου Πολιτισμού, ο κ. Πάγκαλος επανέλαβε όσα υποστήριξε σε συνέντευξή του προς την «Απογευματινή» και είπε ότι η μόνη λύση για την Ολυμπιακή είναι «να δοθεί σε ιδιώτη και αυτός να απολύσει όλους τους υπαλλήλους και αργότερα ίσως να προσλάβει μερικούς που δεν φταίνε για την κατάσταση της εταιρείας και έχουν διάθεση να εργαστούν με φυσιολογικούς όρους». 
 Ο υπουργός Πολιτισμού δεν δίστασε να θέσει προ των ευθυνών τους τους αρμόδιους 
υπουργούς και τη Βουλή και αναρωτήθηκε εάν υπάρχει ωριμότητα να ληφθούν αποφάσεις ή εάν θα εγκριθεί περαιτέρω χρηματοδότηση της Ολυμπιακής (σχεδιάζεται χορήγηση δανείου 50 δισ. δραχμών με κρατική εγγύηση και αναμένεται έγκριση της Κοινότητας).
 Για το δυστύχημα με το αεροσκάφος Φάλκον, ο κ. Πάγκαλος δήλωσε ότι υπεύθυνοι είναι οι πιλότοι και η τοποθέτησή τους είναι αποτέλεσμα συνδικαλιστικών διαπλοκών. Κατονόμασε επίσης τον Μιλτιάδη Τσαγκαράκη (πρώην πιλότο του Ανδρέα Παπανδρέου και νυν γενικό διευθυντή Πτητικής Εκμετάλλευσης) ως «επικεφαλής των 
συνδικαλιστικών διαπλοκών» και «υπεύθυνο για το φόνο του Γιάννου Κρανιδιώτη».
 Η συνέντευξη Πάγκαλου προκάλεσε οξύτατες αντιδράσεις στο χώρο των συνδικαλιστών της Ολυμπιακής. Υστερα από επεισοδιακή συνεδρίαση, όπου συζητήθηκε ακόμη και το ενδεχόμενο κατάθεσης αγωγής κατά του κ. Παγκάλου, η ομοσπονδία των εργαζομένων (ΟΣΠΑ) εξέδωσε ανακοίνωση εκφράζοντας ελπίδες ότι ο 
κ. Πάγκαλος λειτούργησε αυθόρμητα και όχι ως εκπρόσωπος συγκεκριμένων συμφερόντων που σχεδιάζουν το ξεπούλημα της Ο.Α.
 «Ελπίζουμε οι δηλώσεις να είναι απλή σύμπτωση με αντίστοιχες απόψεις αρθρογράφων γνωστού συγκροτήματος», σημειώνει η ΟΣΠΑ, ενώ στελέχη της εξειδικεύουν και αναφέρονται στον Σταύρο Ψυχάρη, διευθυντή της εφημερίδας «Βήμα», και άλλους αρθρογράφους των εντύπων του ΔΟΛ. Ο πρόεδρος της ΟΣΠΑ Μαν. Πατέστος μίλησε για παιχνίδι μεγάλων συμφερόντων, τα οποία θέλουν να διαμελίσουν και να πάρουν τα «φιλέτα» (επικερδείς δραστηριότητες) από την εταιρεία. Η «Διακλαδική Συνεργασία» (σωματεία που πρόσκεινται στον ΣΥΝ) συνδέει επίσης τον κ. Πάγκαλο με διαπλεκόμενα συμφέροντα και θυμίζει ότι ως υπουργός Εξωτερικών ανέθεσε «χωρίς διαγωνισμό την αεροπορική μεταφορά του προσωπικού σε ταξιδιωτικό γραφείο του ομίλου Λαμπράκη. Θυμίζει επίσης ότι ως υπουργός Μεταφορών ανέχθηκε την παρουσία του Στ. Ψυχάρη στο Διοικητικό Συμβούλιο της Ο.Α. και μετά τον διόρισε διοικητή του Αγίου Ορους.
 Ερωτηθείς ο υπουργός Τύπου Δ. Ρέππας δήλωσε ότι δεν μπορεί κανείς να επιρρίπτει ευθύνες εξ ονόματος της κυβέρνησης για το Φάλκον πριν εκδοθεί το πόρισμα. Για δε την κακή κατάσταση της Ο.Α. είπε ότι η ευθύνη βαρύνει εκείνους 
 Τον οίκο CSFB επιλέγει τελικά η κυβέρνηση ως σύμβουλο εν όψει του διεθνούς διαγωνισμού που θα γίνει για να βρεθεί στρατηγικός επενδυτής στην Ο.Α. Εως το τέλος της εβδομάδας αναμένεται να έχουν αποχωρήσει οι Βρετανοί μάνατζερ και να 
επιλεγεί το πρόσωπο που θα ασκήσει διοίκηση το μεταβατικό διάστημα. Αναμένεται, πάντως, ότι θα παραμείνει στη θέση του ο νυν πρόεδρος Γ. Ζυγογιάννης.
