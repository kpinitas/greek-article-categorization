Οξύτατη επίθεση εναντίον των βουλευτών του ΠΑΣΟΚ που αντέδρασαν στη δημιουργία μουσουλμανικού τεμένους στην Αθήνα εξαπέλυσε ο Θ. Πάγκαλος αποκαλώντας τους «ακροδεξιούς, μισαλλόδοξους και ρατσιστές» και προαναγγέλλοντας ότι θα ζητήσει 
την καταδίκη τους (όχι, όμως, τη διαγραφή τους) από το κόμμα.
 Σε συνέντευξή του στην «Απογευματινή» ο υπουργός Πολιτισμού απονέμει εύσημα στον Αρχιεπίσκοπο που συμφώνησε με την ανέγερση του τζαμιού και πρόσθεσε αναφερόμενος στους αντιδρώντες: « Είναι πιο χριστιανοί από την Εκκλησία της Ελλάδος, είναι πιο ορθόδοξοι; Είναι απλώς ακροδεξιοί. Ολοι. Και οι βουλευτές του ΠΑΣΟΚ. Μισαλλόδοξοι και ρατσιστές. Εγώ θα είμαι αμείλικτος απέναντι σ' αυτήν τη συμπεριφορά. Γιατί πιστεύω ότι όταν αυτού του είδους το φίδι δείχνει το κεφάλι του, πρέπει να το πατάς και να το τσακίζεις»! 
 Στον ίδιο τόνο ο κ. Πάγκαλος επιτέθηκε στη Ν.Δ. και το ΚΚΕ. «Μου κάνει εντύπωση ότι ο κ. Καραμανλής δεν βρήκε ένα λόγο να πει, έστω μετά τον Αρχιεπίσκοπο, στους βουλευτές του κόμματός του, "σκάστε επιτέλους". Μου κάνει, 
επίσης, εντύπωση ότι το ΚΚΕ εκπροσωπείται από αυτή τη φασιστική άποψη» είπε αναφερόμενος, προφανώς, στις δηλώσεις της βουλευτίνας του ΚΚΕ Λιάνας Κανέλλη.
 Ο κυβερνητικός εκπρόσωπος Δ. Pέππας είπε ότι η ανέγερση του τεμένους είναι απόφαση της κυβέρνησης.
 Σε άλλα σημεία της συνέντευξής του ο κ. Πάγκαλος: 
 Υποστήριξε ότι η Εκκλησία «αντιδρά από ανασφάλεια που δεν δικαιολογείται» στο 
θέμα των ταυτοτήτων, πρόσθεσε ότι η προαιρετική αναγραφή του θρησκεύματος δεν είναι λύση και έκανε την εξής πρόταση: «Οποιος θέλει να βγάλει τη νέου τύπου ταυτότητα με τους ελληνικούς και λατινικούς χαρακτήρες, η οποία θα λειτουργεί και ως διαβατήριο, μπορεί να το κάνει. Οποιος θέλει να διατηρήσει την παλαιού τύπου ταυτότητά του να τη διατηρήσει. Και κάποια στιγμή θα αυξάνονται οι νέου τύπου ταυτότητες και θα κυριαρχήσουν σταδιακά. Ετσι, η Εκκλησία δεν χάνει τίποτα».
 Χαρακτήρισε ατυχή την επιλογή για τη σύνθεση της πρώτης ηγεσίας της οργανωτικής επιτροπής του 2004, τάχθηκε ανοιχτά υπέρ της κ. Αγγελοπούλου, εξέφρασε την πεποίθησή του ότι «θα προφτάσουμε τα βασικά ολυμπιακά έργα», αλλά 
εξέφρασε αμφιβολίες αν θα έχουν ολοκληρωθεί άλλα συμπληρωματικά έργα, όπως ο οδικός δακτύλιος και ο προαστιακός σιδηρόδρομος.
  Περιγράφει ως «πλήρες αδιέξοδο» την κατάσταση στις σχέσεις με την Τουρκία.
  Θεωρεί ότι στη Ν.Δ. «δεν μπορεί να συνυπάρξουν φιλελεύθεροι, συντηρητικοί και ακροδεξιοί».
  Eπιτέθηκε σε συνδικαλιστές της «Ολυμπιακής», αφήνοντας αιχμές και για το δυστύχημα με το «Φάλκον» (Aναλυτικό ρεπορτάζ για το θέμα αυτό στις σελ. 24, 41).
  Ο βουλευτής του ΠAΣΟK Στέλιος Παπαθεμελής χρησιμοποίησε μια παροιμιώδη φράση: «Eξεστι Παγκάλω ασχημονείν». Ο συνάδελφος του Aλ. Xρυσανθακόπουλος είπε 
ότι «όταν ο κ. Πάγκαλος βρίσκεται σε σχιζοειδή κατάσταση, είναι επικίνδυνος, αν βγάλει το φίμωτρό του».
 Yποχρέωση της κυβέρνησης είναι να δώσει τη δυνατότητα στους μουσουλμάνους που ζουν ή επισκέπτονται τη χώρα μας να ασκούν τα θρησκευτικά τους καθήκοντα, τονίζει σε ανακοίνωσή του το KKE, με αφορμή τη συνέντευξη Πάγκαλου και προβαίνει σε διευκρινίσεις για τη στάση του στη Bουλή, η οποία και προκάλεσε την αντίδραση του υπουργού Πολιτισμού.
 «Tονίστηκε -αναφέρει- στην αρμόδια επιτροπή της Bουλής και σε δημόσια τοποθέτηση ότι πρέπει να υπάρξει ικανός αριθμός τζαμιών. Tο γεγονός ότι υποβλήθηκαν ερωτήματα για τη σύμβαση που αφορά το Πολιτιστικό Kέντρο στο Λιόπεσι και όχι αυτό καθ' αυτό το μουσουλμανικό τέμενος, δεν δικαιολογεί την αλλοίωση της βασικής πάγιας θέσης του KKE στο συγκεκριμένο ζήτημα».
 Mε καυστική γλώσσα σχολίασαν οι βουλευτές του KKE και του ΣYN τη συνέντευξη Πάγκαλου.
 «Οταν ο κ. Πάγκαλος ομιλεί για αδιέξοδο στα ελληνοτουρκικά, συνδικαλιστές, "φονιάδες" και ιδιώτες σωτήρες-οδοστρωτήρες της "Ολυμπιακής-. Οταν ο μεγάλος τραγουδιστής μοιράζει οδηγίες περί του ποιος πρέπει να βγάζει δημοκρατικώς το σκασμό, είναι προφανές ότι: αφ' ενός εκφράζει τον εσωτερικό του κόσμο, αφ' ετέρου δε την εσωτερική κομματική και κυβερνητική του κρίση διαρκούς ανωτερότητας».
  Ο Παναγώτης Λαφαζάνης, βουλευτής του ΣYN, τόνισε: «Φαίνεται ότι το κυβερνητικό κόμμα δεν έχει μόνο, κατά τους ισχυρισμούς του κ. Πάγκαλου, ακροδεξιούς, αλλά και ακραιφνείς υπερφιλελεύθερους, των οποίων οι πραξικοπηματικές προτάσεις θα έκαναν ακόμη και αυτή την κ. Θάτσερ να κοκκινίσει από την ντροπή της».
