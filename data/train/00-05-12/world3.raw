 Την πρώτη τους συνάντηση είχαν χθες στις Βρυξέλλες οι αρχηγοί των γενικών επιτελείων των 15 χωρών-μελών της Ευρωπαϊκής Ενωσης, στο πλαίσιο της κοινής άμυνας της Ε.Ε. Λίγη ώρα αργότερα, η Ευρωπαϊκή Επιτροπή ανακοίνωσε ότι έδωσε την «υπό ορισμένους όρους» άδειά της για τη δημιουργία ενός ευρωπαϊκού αεροναυπηγικού κολοσσού που σχετίζεται άμεσα και με την αμυντική βιομηχανία.
 Ολα αυτά έκαναν τον αρμόδιο για την εξωτερική πολιτική και την πολιτική ασφάλειας, Χαβιέ Σολάνα, να λέει ότι η Ε.Ε. «κινείται με την ταχύτητα του φωτός».
 Η χθεσινή ήταν η πρώτη συνάντηση της στρατιωτικής επιτροπής, της μίας από τις τρεις προσωρινές επιτροπές που έχουν δημιουργηθεί στο πλαίσιο της κοινής αμυντικής ταυτότητας. Σύμφωνα με διπλωματικές πηγές, η στρατιωτική επιτροπή θα 
συνεδριάζει τακτικά σε επίπεδο στρατιωτικών αντιπροσώπων, ενώ οι αρχηγοί των γενικών επιτελείων θα συναντώνται μία φορά το εξάμηνο.
 Λίγο αργότερα ανακοινώθηκε από την Κομισιόν η έγκριση της Ευρωπαϊκής Διαστημικής και Αμυντικής Εταιρείας (ΕΑDS) η οποία θα προκύψει από τη συγχώνευση της γερμανικής DASA και της γαλλικής «Αεροσπασιάλ - Ματρά» μαζί με την ισπανική CASA. Η εταιρεία θα απασχολεί 96.000 άτομα και θα έχει κύκλο εργασιών 23 δισεκατομμυρίων ευρώ.
 Σε ό,τι αφορά την εμβάθυνση, πληροφορίες αναφέρουν ότι εδώ και ενάμιση μήνα η Γερμανία έχει δρομολογήσει μια συντονισμένη πρωτοβουλία στο πλαίσιο της «ευελιξίας», δηλαδή της Ευρώπης πολλαπλών ταχυτήτων, με τις άλλες πέντε χώρες που ίδρυσαν την Ευρωπαϊκή Οικονομική Κοινότητα το 1957. Το περιεχόμενο της πρωτοβουλίας αυτής αναμένεται να αποκαλυφθεί ως «γαλλογερμανική» στις συνομιλίες που θα έχει ο Γερμανός καγκελάριος Γκέρχαρντ Σρέντερ με το Γάλλο πρόεδρο Ζακ Σιράκ στο Ραμπουγέ, την Παρασκευή 19 Μαΐου. Προχθές ο Σρέντερ είχε 
μιλήσει για «ρυθμίσεις ευελιξίας», ενώ για «ευελιξία» είχε μιλήσει και ο Γάλλος υπουργός Εξωτερικών, Ιμπέρ Βεντρίν, την περασμένη εβδομάδα αναφερόμενος 
στη δημιουργία ενός «σκληρού πυρήνα» στον οποίο θα συμμετέχουν τουλάχιστον τα ιδρυτικά μέλη της Ευρωπαϊκής Οικονομικής Κοινότητας.
 Σχετικά με τη διεύρυνση, ο αρμόδιος για το θέμα αυτό επίτροπος, Γκίντερ Φερχόιγκεν, δήλωσε ότι η Κομισιόν δεν θα μπορέσει να παρουσιάσει το φθινόπωρο το χρονοδιάγραμμα για την ένταξη των υποψήφιων χωρών, αν οι σχετικές διαπραγματεύσεις δεν έχουν προχωρήσει επαρκώς. Παρατήρησε πάντως ότι οι διαπραγματεύσεις εξελίσσονται καλά και τόνισε ότι ο προσδιορισμός του χρονοδιαγράμματος εξαρτάται από το πόσο σκληρά θα εργαστούν οι υποψήφιες χώρες 
και από τον ενθουσιασμό των σημερινών μελών για τροποποίηση του τρόπου λήψεως αποφάσεων στην Ε.Ε. πριν ενταχθούν τα νέα μέλη. Κάλεσε έτσι τις χώρες-μέλη να είναι έτοιμες «για νέα μέλη από το 2002».
 Η Κομισιόν σκοπεύει να δαπανήσει 160 δισ. δολάρια μέσα στα επόμενα έξι χρόνια σε εκστρατείες ενημέρωσης στη δυτική και την ανατολική Ευρώπη προκειμένου να τονίσει τα οφέλη που θα προκύψουν από την είσοδο νέων μελών στην Ευρωπαϊκή Ενωση.
 «Η επανένωση της ηπείρου μας είναι κεντρική στρατηγική προτεραιότητα που δεν μπορεί να περιοριστεί σε έναν κλειστό κύκλο διαπραγματευτών», παρατήρησε ο Φερχόιγκεν.
