 Το εργοστάσιο πυρηνικών ερευνών του Λος Αλαμος άγγιξαν χθες οι φλόγες της τεράστιας πυρκαγιάς που έχει κατακάψει εκατοντάδες σπίτια και έχει εξαναγκάσει 
πάνω από 22.000 ανθρώπους να εγκαταλείψουν τις εστίες τους. Η φωτιά έχει κάψει 
βλάστηση γύρω από τα πυρηνικά εργαστήρια, οι αρμόδιοι όμως διαβεβαιώνουν προς όλες τις κατευθύνσεις και με κάθε τρόπο ότι «οι εγκαταστάσεις είναι προστατευμένες» και «τα αποθηκευμένα υλικά ασφαλή». «Η κατάσταση είναι τρομερή. Το Λος Αλαμος είναι στο έλεος της φωτιάς», δήλωσε ο κυβερνήτης της πολιτείας του Νέου Μεξικού Γκάρι Τζόνσον περιγράφοντας την απίστευτη τραγωδία που χτύπησε την περιοχή. Η πυρκαγιά παραμένει εκτός ελέγχου, ο πρόεδρος Κλίντον κήρυξε την πολιτεία, περιοχή μεγάλης καταστροφής και όλοι τρέμουν ακόμη και με τη σκέψη ότι το πυρηνικό εργοστάσιο μπορεί να γίνει παρανάλωμα του πυρός. Ωστόσο, εκπρόσωπος του Εθνικού Πάρκου του Νέου Μεξικού, όπου ξεκίνησε η φωτιά, δήλωσε χθες στο CNN ότι «η πυρκαγιά άγγιξε ένα 
μέρος των εγκαταστάσεων, αλλά δεν καταστράφηκε τίποτε». Διαβεβαίωσε επίσης ότι 
κανένα πυρηνικό υλικό δεν βρίσκεται σε κίνδυνο. Τα εργαστήρια είναι κλειστά και έχει διακοπεί η παροχή φυσικού αερίου από την κεντρική μονάδα.
 «Απ' ό,τι καταλαβαίνουμε... οι εγκαταστάσεις είναι προστατευμένες», δήλωσε από 
την πλευρά του ο εκπρόσωπος του Λευκού Οίκου Τζόε Λόκχαρντ. «Διαβεβαιώνουμε τη 
χώρα και το Νέο Μεξικό ότι το πυρηνικό υλικό είναι ασφαλές», είπε ο υπουργός Eνέργειας Μπιλ Ρίτσαρτσον. Καθησυχαστικός ήταν και ο επικεφαλής της πυροσβεστικής του Λος Αλαμος, ο οποίος είπε ότι τα πυρηνικά υλικά βρίσκονται σε ειδικά καταφύγια, τα οποία είναι έτσι φτιαγμένα, ώστε να μείνουν άθικτα σε περίπτωση πτώσης αεροσκάφους, βομβαρδισμών και άρα και πυρκαγιάς.
 Από αέρος πυροσβεστικά αεροσκάφη και ελικόπτερα έριχναν συνεχώς επιβραδυντικό υγρό, ενώ οι επίγειες δυνάμεις έδιναν άνιση μάχη και αναγκάστηκαν να υποχωρήσουν πολλές φορές, καθώς η φωτιά επεκτεινόταν εξαιτίας των ισχυρών ανέμων που μάλιστα προβλέπεται ότι θα ενισχυθούν περαιτέρω σήμερα. Ακόμη και το κέντρο συντονισμού των πυροσβεστικών δυνάμεων μεταφέρθηκε έξω από την πόλη.
 Φωτιά που μαίνεται εκτός ελέγχου όμως καίει και το Εθνικό Πάρκο του Γκραν Κάνιον, μέρος του οποίου εκκενώθηκε και έκλεισε. Η πυρκαγιά ξεκίνησε όταν η διοίκηση έβαλε ελεγχόμενη φωτιά για να κάψει ξερά χόρτα, κάτι που συνηθίζεται για να διατηρηθεί η οικολογική ισορροπία.
