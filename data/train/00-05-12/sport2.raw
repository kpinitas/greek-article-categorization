 Η καθιερωμένη συνάντηση προέδρου-προπονητή γύρω στις 1.30 μ.μ. το μεσημέρι θα γίνει όπως πάντα τις παραμονές ενός αγώνα, δεν είναι πάντως βέβαιο αν δώσει λύση στο υπ' αριθμόν «1» αυτή τη στιγμή ζήτημα που απασχολεί τον Παναθηναϊκό: αν θα μείνει δηλαδή ή θα φύγει ο Κυράστας.
 Επισήμως δεν λέγεται τίποτα, ούτε από τη μια ούτε από την άλλη πλευρά. Επισήμως (πάντα) τόσο ο Κυράστας όσο και ο Παναθηναϊκός δεν ψάχνουν για κάτι άλλο προτού ξεκαθαρίσει (θετικά ή αρνητικά) το θέμα, άσχετα αν κάποιες κινήσεις έχουν ήδη γίνει. Ισχύει ωστόσο ό,τι ακριβώς σημειώσαμε και χθες: όλα δείχνουν πως ο προπονητής οδεύει προς την έξοδο, αφού φαίνεται να έχει εξασφαλίσει καλύτερους όρους για το προσωπικό του συμφέρον.
 Το πρόβλημα που έχει προκύψει περίπλοκο μέσα στην...απλότητά του, αν δεν λυθεί σήμερα σε λίγα λεπτά της ώρας, τότε θα τραβήξει μέχρι το τέλος της περιόδου, με τις πιθανότητες επίλυσης να μειώνονται συνεχώς.
 Γεγονός είναι πως το ματς πρωταθλήματος με τον Πανιώνιο (Κυριακή, 7.30 μ.μ., στη Νέα Σμύρνη) έχει περάσει σε δεύτερη μοίρα. Οπως είχαν επίσης περάσει πολύ πριν από το Πάσχα τα παιχνίδια με ΟΦΗ, Ξάνθη, Παναχαϊκή, λόγω αποπροσανατολισμού με την κουβέντα περί ανανέωσης συμβολαίων προπονητή, Λυμπερόπουλου, Γκούμα, Κόλα, Αλεξόπουλου, Μπασινά, που ξεκίνησε πρόωρα. Παρεμπιπτόντως, Γκούμας και ΠΑΟ ήρθαν από χθες πιο κοντά, ύστερα από νέα βελτιωμένη πρόταση που του έγινε.
 Θυμίζουμε ότι από τον αγώνα της Κυριακής θα λείψουν οι τιμωρημένοι Φύσσας, Μπασινάς, Καραγκούνης, Κιάσος, όλοι λόγω καρτών.
 Σε επαγρύπνηση καλεί «τους ενεργούς πολίτες του Λεκανοπεδίου Αττικής, την Τοπική Αυτοδιοίκηση και τα κόμματα που υπερασπίζονται το περιβάλλον» η «Κίνηση Πολιτών Γαλατσίου-Φίλοι του Δάσους», με αφορμή την πιθανολογούμενη μετακόμιση του Παναθηναϊκού από τη Λεωφόρο Αλεξάνδρας στο κτήμα Βεΐκου, αν και εφόσον (!) απορριφθεί η πρώτης προτεραιότητας λύση του Γουδιού. Και απευθύνουν προειδοποίηση προς τους υπουργούς ΠΕΧΩΔΕ, Γεωργίας, Οικονομικών, πως δεν θα μείνουν με σταυρωμένα χέρια στην περίπτωση που επιλεγεί η περιοχή τους για να δημιουργηθεί το «σπίτι» του ΠΑΟ. 
* Στην Εθνική Κροατίας κλήθηκε για άλλη μία φορά ο Αλιόσα Ασάνοβιτς φέτος για το φιλικό αγώνα με τη Γαλλία, στις 28 Μαΐου στο Ζάγκρεμπ.
