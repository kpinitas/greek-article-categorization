 «Θα ευχόμουν να περνάγαμε από τη Σαλώμη στη μετανοούσα Μαγδαληνή», λέει για την κρίση Καρατζαφέρη στη Ν.Δ. ο Αναστάσης Παπαληγούρας, εκ των νέων τομεαρχών της 
αξιωματικής αντιπολίτευσης και διαγραμμένος και ο ίδιος δύο φορές. Το '87 διαγράφτηκε επί Μητσοτάκη και το '98 επί Καραμανλή για απόψεις και στάσεις εκτός κομματικής γραμμής.
 Πάντως, στηρίζει τον νυν πρόεδρο της Ν.Δ. στην απόφασή του να διαγράψει τον Γ. 
Καρατζαφέρη για «το αξεπέραστο πρόβλημα συμπεριφοράς» του τελευταίου. Στον επίτιμο απαντά με νόημα ότι «η Ν.Δ. ήταν δημοκρατική και πολυσυλλεκτική ακόμη και σ' εποχές που αντιμετώπιζε πολύ πιο θεμελιώδεις κρίσεις όπως στη δεκαετία του '80! ».
 Σκιώδης υπουργός Μεταφορών και Επικοινωνιών της Ν.Δ., δηλώνει ότι δεν θα διστάσει να πει και κάποιο μπράβο στον υπουργό κ. Χρήστο Βερελή. «Οταν επιβραβεύεις μια καλή προσπάθεια, γίνεσαι πιο αξιόπιστος στον αντιπολιτευτικό σου λόγο» η επωδός του. 
 Την εκλογική ήττα της Ν.Δ. την αποδίδει σε «καθυστέρηση» διείσδυσής της στο μεσαίο χώρο. «Ο μεσαίος χώρος μας ανήκει, εμείς είμαστε οι φυσικοί εκφραστές του», τονίζει.
 Δείχνει να μη συμφωνεί και με τα περί «ιδιοκτησιακής νοοτροπίας της Ν.Δ.» που έγραψε ο Γιώργος Σουφλιάς σε άρθρο του στον «Ελεύθερο Τύπο», τον οποίο είχε στηρίξει ενθέρμως όταν διεκδικούσε την ηγεσία της Ν.Δ. «Ολοι έχουμε μετοχές στη Ν.Δ., από τον πρόεδρο μέχρι τον τελευταίο οπαδό», λέει.
 Μεγάλη η κρίση που περνάει η Ν.Δ. με τη διαγραφή Καρατζαφέρη; 
 «Προσωπικά από θέμα αρχής είμαι αντίθετος στην επιβολή τέτοιων διοικητικών μέτρων. Παρ' ότι στη συγκεκριμένη περίπτωση αναγνωρίζω πως υπάρχει αξεπέραστο πρόβλημα συμπεριφοράς. Αλλωστε οι μεγάλες ιδεολογικοπολιτικές επιλογές του κ. Καραμανλή για τον εκσυγχρονισμό της παράταξής μας είναι αναγκαίες και επικυρωμένες από το αποτέλεσμα της 9ης Απριλίου».
 Είναι το ιδεολογικό στίγμα του κ. Καρατζαφέρη που δεν χωράει στη Ν.Δ. ή το ότι χρησιμοποίησε όρους εκτός πολιτικών ορίων, το ότι αποκάλεσε «Σαλώμη» τον κ. Αρη Σπηλιωτόπουλο, ας πούμε...
 «Πάντως, δεν είναι το ιδεολογικό στίγμα του Γιώργου Καρατζαφέρη που τον αποκλείει».
 Σημαντικό μέρος στελεχών της Ν.Δ. κατηγορούν τον πρόεδρο της Ν.Δ. ότι παραβίασε το καταστατικό του κόμματος, ότι ανήγγειλε τη διαγραφή χωρίς να συγκληθεί το Πειθαρχικό, ακόμη και οι «βαρόνοι» που τον είχαν στηρίξει στην εκλογή του (Βαρβιτσιώτης, Κεφαλογιάννης κ.λπ.) διαφώνησαν μαζί του. Ολα αυτά δεν αποτελούν καίριο πλήγμα στο πρόσωπο του κ. Καραμανλή; Δεν αποτελούν ευθέως 
 «Σήμερα, κανείς αρχηγός, κανενός κόμματος δεν βρίσκεται στο απυρόβλητο. Σε κάθε περίπτωση, όμως, πολιτικά κυρίαρχο παραμένει το αποτέλεσμα που πέτυχε η Ν.Δ. με την ηγεσία Καραμανλή στις πρόσφατες εκλογές».
 Ο επίτιμος πρόεδρος της Ν.Δ. Κώστας Μητσοτάκης είπε ότι η Ν.Δ. δεν θα ξαναδεί 
την εξουσία αν δεν παραμείνει δημοκρατική και πολυσυλλεκτική. Συμφωνείτε ή διαφωνείτε; 
 «Η Ν.Δ. ήταν και παραμένει δημοκρατική και πολυσυλλεκτική. Το χαρακτήρα αυτό διατήρησε ακόμη και σ' εποχές που αντιμετώπιζε πολύ πιο θεμελιώδεις κρίσεις, όπως στη δεκαετία του '80».
 «Θα ευχόμουν, πράγματι, να περνάγαμε από τη Σαλώμη στη μετανοούσα Μαγδαληνή».
 Κι εσείς, πάντως, από διαγραφή σε διαγραφή πηγαίνατε...
 «Δεν νομίζω ότι οι διαγραφές χαρακτηρίζουν την όλη πορεία μου στη Ν.Δ. Η ελεύθερη συνείδηση είναι υποχρέωση του κάθε βουλευτή, οι βουλευτές είναι εκφραστές και όχι υπάλληλοι του όποιου κόμματος. Σήμερα, πάντως, με την ψήφο του ελληνικού λαού και με την επιλογή του προέδρου της Ν.Δ. στο πρόσωπό μου έχω το αίσθημα της πλήρους αποκατάστασης».
 «Στη δεκαετία του '80, η άνοδος του ΠΑΣΟΚ στην εξουσία προσέλαβε τη δυναμική μιας πολιτικής ρεβάνς του Eμφυλίου. Στη δεκαετία του '90, το ΠΑΣΟΚ εκμεταλλεύτηκε τους μηχανισμούς νομής της εξουσίας και μάλιστα κατά τον πιο ωμό τρόπο, συντηρώντας το κοινωνικό κατεστημένο που το ίδιο δημιούργησε. Επίσης, υπό την πίεση της πραγματικότητας, αναγκάστηκε να μεταλλαχθεί προσχωρώντας σε πολλές από τις βασικές θέσεις της Ν.Δ. Εκφραστής αυτής της μεταμόρφωσης είναι ο ίδιος ο κ. Σημίτης, ο οποίος προσέδωσε την επίφαση και μόνο του εκσυγχρονισμού σ' ένα κατά βάθος ξεπερασμένο κόμμα. Η αντινομία αυτή δεν θ' αργήσει να εκδηλωθεί και θα δημιουργήσει εσωκομματικά προβλήματα και στο κυβερνητικό έργο».
 Το εκλογικό αποτέλεσμα, όμως, έδειξε ότι ο κ. Σημίτης και το ΠΑΣΟΚ έπεισαν περισσότερο απ' ό,τι η Ν.Δ.
 «Ναι, συγκυριακά, διότι απέναντί τους είχαν μια Ν.Δ. σε διαδικασία αλλαγών που 
δεν είχαν ακόμη οριστικοποιήσει το βηματισμό της. Ετσι, καθυστέρησε η διείσδυσή της στο μεσαίο χώρο. Ενα χώρο που συνεχώς διευρύνεται καθώς εξαλείφονται οι παλιές διαχωριστικές γραμμές και αποτελεί πλέον ένα πεδίο συναίνεσης η οποία επήλθε στα περισσότερα από τα μεγάλα θέματα που αφορούν την 
πορεία του τόπου και το μέλλον του: τον ευρωπαϊκό προσανατολισμό, την ένταξή μας στη Δύση, στην ελεύθερη αγορά και οικονομία. Ολα αυτά τα χαρακτηριστικά του μεσαίου χώρου συμπίπτουν με τα ιδεολογικοπολιτικά θεμέλια της Ν.Δ. Γι' αυτό και θεωρώ ότι είμαστε οι αυθεντικότεροι εκφραστές του, ότι μπορούμε ν' απευθυνθούμε σ' αυτό το χώρο περισσότερο πειστικά και να τον κερδίσουμε. Ο χρόνος δουλεύει υπέρ της Ν.Δ.».
 Ο μεσαίος χώρος διακρίνεται και από μια ηπιότητα. Τα ακροδεξιά στοιχεία έχουν 
 «Κατ' αρχάς η λεγόμενη ακροδεξιά εκπροσωπήθηκε αυτόνομα στις εκλογές. Αντίθετα, τα υπέρ-παραδοσιακά στοιχεία που αποτελούν μικρό μέρος του παραταξιακού χώρου της Ν.Δ., δεν αλλοιώνουν στην πράξη, ούτε τη φυσιογνωμία, ούτε την ιδεολογία, ούτε το πρόγραμμά της. Οσο κι αν με χωρίζει απ' αυτά μεγάλη απόσταση νοοτροπίας και αντίληψης, θεωρώ ότι αφομοιώνονται στο πολυσυλλεκτικό πλαίσιο ενός μεγάλου κόμματος εξουσίας».
 Ως τομεάρχης Μεταφορών και Επικοινωνιών της Ν.Δ., απέναντι έχετε τον κ. Βερελή. Αλήθεια, τον γνωρίζετε; 
 «Προσωπικά ελάχιστα τον γνωρίζω, αλλά ξεκινώ με την εντύπωση ότι έχω απέναντί μου έναν ευπρεπή και μελετηρό πολιτικό. Ετσι προτίθεμαι και να τον αντιμετωπίσω».
 Μια κριτική που δέχθηκε η Ν.Δ. ήταν ότι όλα μαύρα τα έβλεπε, δεν είχε τίποτε καλό να πει για την κυβέρνηση. Λάθος ήταν αυτή η τακτική της; 
 «Δεν ξέρω αν θα της απέδιδα αβασάνιστα αυτή την κατηγορία. Το βέβαιο είναι ότι 
το στίγμα της αντιπολιτευτικής τακτικής που θ' ακολουθήσουμε θα χαρακτηρίζεται 
από μια αυστηρή αλλά και εποικοδομητική κριτική. Μ' αυτή την έννοια η κυβέρνηση θα έπρεπε και να μας... φοβάται και να μας ακούει».
 Ολυμπιακή. Αν η Ν.Δ. ήταν κυβέρνηση και εσείς ο αρμόδιος υπουργός, θα κρατούσατε στη θέση του τον κ. Ροντ Λιντ, ή θα τον ξηλώνατε; 
 «Το πρόβλημα δεν είναι τόσο τα πρόσωπα όσο οι λαθεμένες στρατηγικές επιλογές. Ηταν εντελώς παράλογο με μια αποικιοκρατικού τύπου σύμβαση η Ο.Α. περίπου να παραδίδεται άνευ όρων στη "Σπιντγουίνγκ", δηλαδή, τη θυγατρική μιας ανταγωνίστριας εταιρείας («Μπρίτις»), χωρίς, μάλιστα, τις στοιχειωδέστερες διασφαλίσεις. Εξαρχής ήταν τραγικά λαθεμένη η όλη αντιμετώπιση του προβλήματος. Και τα δύο προγράμματα εξυγίανσης της Ο.Α. απέτυχαν παταγωδώς -το 
«μάρμαρο»στοίχισε 800 δισ. και το πλήρωσε ο Ελληνας φορολογούμενος- και επιπλέον, στη συζήτηση για τις προγραμματικές δηλώσεις της κυβέρνησης ο υπουργός Μεταφορών και Επικοινωνιών συνομολόγησε απερίφραστα ότι βρισκόμαστε μπροστά σε μια καινούργια μαύρη τρύπα. Μιλάμε για κατηφόρα χωρίς τέλος, όπως καταλαβαίνετε».
 Οι μαύρες τρύπες είναι το μεγαλύτερο πρόβλημα της Ο.Α.; 
 «Ολα είναι στον αέρα: στρατηγικές συμμαχίες που δεν έχει κάνει, το ανύπαρκτο επιχειρησιακό της πρόγραμμα, ο εκσυγχρονισμός της που καρκινοβατεί, η εξακολούθηση της φθίνουσας πορείας της. Το πιο άμεσο, όμως, είναι ότι δεν έχει 
κάνει κανένα σοβαρό βήμα για τη μετεγκατάστασή της στο νέο αεροδρόμιο. Εγκληματική παράλειψη! ».
 Ευρύς ο τομέας Μεταφορών και Επικοινωνιών: ΔΕΚΟ, Ο.Α., ΟΣΕ, αστικές συγκοινωνίες, ΕΛΤΑ, ΟΤΕ κ.λπ. Πού θα ρίξετε το βάρος σας; 
 «Σε μια εποχή στην οποία συνομολογείται απ' όλους η ανάγκη των αποκρατικοποιήσεων ή μετοχοποιήσεων όπως συνηθίζει η κυβέρνηση να τις αποκαλεί 
για να τις ξορκίζει (!), κατά μείζονα λόγο το ενδιαφέρον εστιάζεται στην απελευθέρωση των αγορών, ιδιαίτερα στις τηλεπικοινωνίες. Ο τομέας αυτός συνιστά ένα πεδίο ανταγωνισμού τεράστιων οικονομικών συμφερόντων και χρέος μας 
είναι να διασφαλίσουμε τη διαφάνεια και τις σύγχρονες προδιαγραφές, χωρίς τις συνήθεις διαπλεκόμενες παθογένειες. Ο στόχος μου, λοιπόν, είναι να φτάσουμε επιτέλους σ' ένα πλαίσιο λειτουργίας που να ευνοεί τον καλύτερο και όχι τον ημέτερο».
 Απώλεια για τη Ν.Δ. που δεν βρίσκεται στους κόλπους της ο Γιώργος Σουφλιάς; 
 «Είναι απώλεια για την πολιτική συνολικά. Ο Γιώργος Σουφλιάς είναι ένας ιδιαίτερα έμπειρος και σοβαρός πολιτικός, που μπορεί, πιστεύω, να προσφέρει πολλά στην παράταξη και στον τόπο».
 Συμφωνείτε με την άποψη που διετύπωσε σε άρθρο του στον «Ελεύθερο Τύπο» περί ιδιοκτησιακής νοοτροπίας της Ν.Δ.; 
 «Μετοχές στη Ν.Δ. έχουμε όλοι. Από τον πρόεδρο μέχρι τον τελευταίο οπαδό. Τα κόμματα εξ ορισμού είναι "οργανισμοί λαϊκής βάσης" και οι εκλογές είναι οι γενικές συνελεύσεις τους».
 «Είναι πρόδηλο ότι οι εκλογές κερδίζονται όταν αυξάνεις δυνάμεις όχι όταν αφαιρείς».
