Εφτασε να αυτοαποκληθεί «κύριος ευρώ». Κάθε φορά που ανοίγει ωστόσο το στόμα του, το ευρώ πέφτει. Tου ΜΩΥΣΗ ΛΙΤΣΗ
 Ο λόγος βέβαια, για τον πρόεδρο της Eυρωπαϊκής Kεντρικής Tράπεζας (ΕΚΤ) Βιμ Ντούιζενμπεργκ, που δεν κατάφερε να τονώσει το πεσμένο ηθικό του νέου νομίσματος, κατά τη χθεσινή καθιερωμένη συνέντευξη Tύπου στις Βρυξέλλες.
 Οχι μόνο δεν έδειξε σημεία ανάκαμψης, αλλά το ευρώ έχασε μερικά ακόμη σεντς, μετά την ολοκλήρωση της συνέντευξης Tύπου, πλησιάζοντας ξανά τα 90 σεντς και το τελευταίο αρνητικό ρεκόρ των 88, 40 σεντς, στο οποίο υποχώρησε μόλις την προηγούμενη εβδομάδα.
 Γεγονός που αντικατοπτρίζει το διευρυνόμενο έλλειμμα αξιοπιστίας προς την ΕΚΤ και το πρόσωπο του ιδίου του κ. Ντούιζενμπεργκ. Ο πρόεδρος της ΕΚΤ αποποιήθηκε 
πάντως τις ευθύνες του για την ελεύθερη πτώση του ευρώ.
 «Δεν είμαι διατεθειμένος να αναλάβω την ευθύνη για την πτώση του ευρώ, παρ' όλο που οι αγορές το επιδιώκουν, ως εκ τούτου δεν συμμερίζομαι την ευθύνη», τόνισε ο κ. Ντούιζενμπεργκ, ο οποίος, δεν παρέλειψε ωστόσο να αυτοαποκληθεί «κύριος ευρώ», ζηλεύοντας τη δόξα του «κυρίου γεν». Παρατσούκλι που είχαν δώσει οι αγορές στον πρώην υφυπουργό Οικονομικών της Ιαπωνίας Εϊσούκε Σακακιμπάρα, πράγματι για την ικανότητα του, να κρατά σε εγρήγορση τις αγορές και να κατευθύνει την ισοτιμία του γεν προς τα επιθυμητά επίπεδα.
 Κατά τα άλλα, ο κ. Ντούιζενμπεργκ επανέλαβε ότι η ΕΚΤ βρίσκεται σε ετοιμότητα να αντιμετωπίσει τους κινδύνους νομισματικής αποσταθεροποίησης και διαβεβαίωσε 
τους Ευρωπαίους πολίτες ότι το εισόδημά τους δεν διατρέχει κίνδυνο από την πτώση του ευρώ.
 « Η υποτίμηση της ισοτιμίας του ευρώ διακυβεύει τη σταθερότητα των τιμών. Μεσοπρόθεσμα οι κίνδυνοι αυτοί θα πρέπει να ληφθούν σοβαρά υπόψη υπό το φως της τρέχουσας συναλλαγματικής ισοτιμίας του ευρώ... Η σταθερότητα των τιμών θα 
διατηρηθεί και οι πολίτες της ευρωζώνης να είναι σίγουροι ότι οι συντάξεις τους και οι αποταμιεύσεις θα διατηρήσουν την αξία τους στο χρόνο», τόνισε ο κ. 
Ντούιζενμπεργκ, για να πει λίγο μετά, όταν ρωτήθηκε για τις επιπτώσεις της πτώσης του ευρώ, στον εισαγόμενο πληθωρισμό: 
 «Είναι πολύ μικρές. Αν συνεχιστεί (σ.σ. η πτώση), θα προσθέσει στον πληθωρισμό 
μερικά δέκατα της μονάδας». Δήλωση που έρχεται μάλλον σε αντίθεση, με την εισαγωγή, περί ετοιμότητας, στη συνέντευξη Tύπου.
 Ο κ. Ντούιζενμπεργκ αναφέρθηκε και στο επίμαχο θέμα πιθανής παρέμβασης, λέγοντας: «Οι παρεμβάσεις είναι πάντοτε μία πιθανότητα και τη μόνη φορά που θα 
ακούσετε να μιλώ για παρεμβάσεις και τα σχετικά με αυτές, θα' ναι όταν παρέμβουμε και δεν θα σχολιάσω καμία άλλη στιγμή, ούτε όταν γίνονται συζητήσεις για αυτές».
 Ο πρόεδρος της ΕΚΤ, δεν παρέλειψε να αναφερθεί και στις αμφιβολίες που ακούστηκαν τελευταία για συμμετοχή της χώρας μας στην ΟΝΕ, επισημαίνοντας ότι η ΕΚΤ έχει εκδώσει την έκθεση για τη σύγκλιση και δεν θα προβεί σε περαιτέρω σχόλια. Ως γνωστόν η τελευταία έκθεση της ΕΚΤ, ήταν θετική για τις προοπτικές της ελληνικής ένταξης στο ευρώ.
 Οι δηλώσεις Ντούιζενμπεργκ δεν βοήθησαν το ευρώ, που έχασε νέο έδαφος, μετά την ανάκαμψη των τελευταίων ημερών. Ορισμένοι περίμεναν ότι χθες θα γινόταν νέα αύξηση επιτοκίων. Γεγονός που δεν επαληθεύτηκε, αν και οι αναλυτές εκτιμούν ότι τα ευρωπαϊκά επιτόκια θα αυξηθούν κι άλλο, πιθανότατα τον Ιούνιο.
  Η ισοτιμία του ευρώ, διαμορφώθηκε αργά χθες το βράδυ ώρα Ελλάδας, στα 90, 30 σεντς, από 90, 70 που είχε, πριν ο κ. Ντούιζενμπεργκ δείξει, την ετοιμοπόλεμη... διάθεσή του, για στήριξη του.
 Τα ευρωπαϊκά χρηματιστήρια έκλεισαν πάντως σημαντικά ενισχυμένα, μετά τη σημαντική ανάκαμψη, που παρουσίαζαν οι Ντάου Τζόουνς-Nasdaq, την ώρα που έκλειναν οι ευρωπαϊκές αγορές.
 Το χρηματιστήριο του Τόκιο, έκλεισε ωστόσο με μεγάλη πτώση 4, 63%, κάτω από το ψυχολογικό όριο των 17000 μονάδων, για πρώτη φορά από τον περασμένο Σεπτέμβριο. Yστερα από ένα δυνατό ράλι, τον Απρίλιο παρατηρείται επικίνδυνη... 
φυγή κεφαλαίων από την ιαπωνική αγορά, σε βαθμό, που έχει αρχίσει να θορυβεί την κυβέρνηση του Τόκιο, που αναζητεί τρόπους για στήριξη του χρηματιστηρίου.
