Καμπάνες ελέγχου και τιμωρίας στις δημόσιες υπηρεσίες αναγκάζεται να «χτυπήσει» 
η υπουργός Εσωτερικών, Δημόσιας Διοίκησης και Αποκέντρωσης Βάσω Παπανδρέου, για να τεθεί τέρμα στο απαράδεκτο καθεστώς ατιμωρησίας που επικρατεί όχι μόνο στα υπουργεία, αλλά και στους περισσότερους δημόσιους οργανισμούς, κατά παρέκκλιση του Δημοσιοϋπαλληλικού Κωδικα.
* Ετσι η κ. Παπανδρέου σε ύφος έντονο και αποφασιστικό απέστειλε χθες επιστολή απευθυνόμενη σε όλους τους συναδέλφους της υπουργούς της κυβέρνησης, τους οποίους θέτει προ των ευθυνών τους και τους καλεί να κινήσουν πειθαρχικούς ελέγχους στα μέλη των υπηρεσιακών συμβουλίων που δεν ολοκλήρωσαν, ως όφειλαν, τις υποθέσεις πειθαρχικών διώξεων που εκκρεμούν εδώ και χρόνια στο Δημόσιο. Η υπουργός Εσωτερικών μάλιστα επικαλείται τις διατάξεις του Δημοσιοϋπαλληλικού Κώδικα, που θέτει χρονικά όρια για να εξετασθούν οι πειθαρχικές υποθέσεις, τα οποία χρονικά όρια έχουν παρέλθει εδώ και ένα εξάμηνο. Tέλος τους ενημερώνει ότι για τις καθυστερήσεις αυτές έχει επιληφθεί αυτεπαγγέλτως αρμόδιος εισαγγελέας ο οποίος ερευνά την υπόθεση. Είναι χαρακτηριστικό ότι από τις 859 υποθέσεις που εκκρεμούσαν τον περασμένο Ιούλιο έχουν ολοκληρωθεί μόνο οι 150, δηλαδή κάτι λιγότερο από δύο στις δέκα. Υψηλό είναι επίσης το ποσοστό (60, 6%) των περιπτώσεων στις οποίες επιβλήθηκαν ποινές. Από τις 150 υποθέσεις που εξετάστηκαν, στις 91 επιβλήθηκαν ποινές και μάλιστα στις 20 (ποσοστό 21%) από αυτές η ποινή ήταν η βαρύτερη, δηλαδή η οριστική παύση.
 Τα υπουργεία που δεν έχουν εκκρεμείς υποθέσεις είναι μόνο δύο, το υπουργείο Εσωτερικών και το υπουργείο Εθνικής Αμυνας.Το πρώτο είχε 12 υποθέσεις, που ολοκληρώθηκαν όλες, και το δεύτερο 17, που επίσης ολοκληρώθηκαν όλες. Επίσης στα υπουργεία Ανάπτυξης και Δημόσιας Τάξης εκκρεμεί μόνο μία υπόθεση. Αντιθέτως η κατάσταση μπορεί να χαρακτηριστεί προβληματική στα υπουργεία Οικονομικών, Εργασίας, Υγείας, Παιδείας, Δικαιοσύνης, Περιβάλλοντος Χωροταξίας, και Δημοσίων Εργων, Πολιτισμού.
 Σημαντικό είναι επίσης το γεγονός ότι η κ. Παπανδρέου έχει αποστείλει και άλλη 
επιστολή στις 14 Ιανουαρίου στους υπουργούς με την οποία επισημαίνει επίσης την ανάγκη να εξεταστούν και ολοκληρωθούν οι υποθέσεις πειθαρχικού που εκκρεμούν στα υπηρεσιακά συμβούλια, επιστολή που από ό,τι φαίνεται δεν απέδωσε 
τα αναμενόμενα, γι' αυτό και αναγκάζεται τώρα να επανέλθει. Στην χθεσινή επιστολή η κ. Παπανδρέου υπογραμμίζει στους συναδέλφους της ότι τα θέματα διαφάνειας και πάταξης της διαφθοράς ήταν και είναι άμεσης προτεραιότητας για την κυβέρνηση και τονίζει ότι η ανανεωμένη λαϊκή εντολή της 9ης Απριλίου δεν αφήνει περιθώρια για ολιγωρίες και καθυστερήσεις. Εκτός από την επιστολή της υπουργού, ο γενικός γραμματέας του υπουργείου Δημόσιας Διοίκησης κ. Βασιλείου έχει αποστείλει εγκύκλιο στις αρμόδιες υπηρεσίες όλων των υπουργείων να του αποστείλουν μέσα στις επόμενες 15 ημέρες τις εκκρεμείς πειθαρχικές υποθέσεις που έχουν, όχι μόνο στα υπουργεία τους, αλλά και στους οργανισμούς που εποπτεύουν. 
