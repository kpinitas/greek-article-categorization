πνεύμονα; Ποιο μπορεί να είναι το επίπεδο της ζωής του; Μπορεί να κάνει οικογένεια και να ζει μια φυσιολογική ζωή, δουλεύοντας, ταξιδεύοντας, μετέχοντας σε διάφορες κοινωνικές και άλλες εκδηλώσεις; 
 Απάντηση στα ερωτήματα αυτά, που απασχολούν εκατομμύρια καρδιοπαθείς στον κόσμο και στην Ελλάδα, επιχείρησε να δώσει χθες ο διευθυντής του Τμήματος Μεταμοσχεύσεων του Ωνασείου Καρδιοχειρουργικού Κέντρου καθηγητής Π. Αλιβιζάτος.
 Ναι, οι άνθρωποι με ξένη καρδιά να χτυπά στο στήθος τους ζουν πολλά χρόνια, φυσιολογικά, κάνουν οικογένεια, γεννούν υγιή παιδιά, δουλεύουν, ταξιδεύουν, δημιουργούν. 
 Το απέδειξαν με την παρουσία τους οι δύο Αμερικανοί, ο Paul Hochleutner και ο Gene Gaillard, στους οποίους έγινε μεταμόσχευση, στον έναν καρδιάς εδώ και 14 χρόνια και στον άλλο πνεύμονα από δεκαετίας αντίστοιχα, οι οποίοι παραβρέθηκαν 
χθες σε εκδήλωση που πραγματοποιήθηκε στο «Ωνάσειο», με αφορμή τη συμπλήρωση 5 
χρόνων λειτουργίας του Τμήματος Μεταμοσχεύσεων του Καρδιοχειρουργικού Κέντρου.
 Ο 53χρονος Hochleutner είχε μαζί του και την 11χρονη κόρη του Paula, η οποία γεννήθηκε τρία χρόνια αφ' ότου είχε υποβληθεί σε μεταμόσχευση.
 Ηταν η χθεσινή εκδήλωση στο «Ωνάσειο», με την παρουσία πολλών Ελλήνων μεταμοσχευμένων, ένα μήνυμα προς όλους εκείνους, είτε πρόκειται για το κράτος, 
είτε για φορείς, είτε ακόμη και για μεμονωμένα άτομα, που δεν ενθαρρύνουν ή και αρνούνται καμιά φορά τη σημασία της μεταμόσχευσης ενός οργάνου, με αποτέλεσμα η χώρα μας στον τομέα αυτό να είναι τελευταία στην Ευρώπη. 
 Η Ελλάδα έχει τον μικρότερο αριθμό μοσχευμάτων στην Ευρώπη, αν και κατέχει το θλιβερό ρεκόρ των περισσοτέρων θανάτων από τροχαία ατυχήματα απ' όλες τις άλλες ευρωπαϊκές χώρες. Στη χώρα μας αντιστοιχούν 220 νεκροί από ατυχήματα ανά 
εκατομμύριο πολιτών ετησίως, όταν στην Ευρώπη το αντίστοιχο ποσοστό είναι 50 ανά εκατομμύριο.
 Παρ' όλα αυτά όμως, κατά μέσον όρο στην Ευρώπη, καταγράφονται 20 δότες ανά εκατομμύριο, όταν στη χώρα μας, με ρεκόρ ατυχημάτων, δεν ξεπερνούμε τους 3-4 δότες ανά εκατομμύριο...Με βάση τον αριθμό των ατυχημάτων, η Ελλάδα έπρεπε να 
προσφέρει τουλάχιστον 200 δότες τον χρόνο και όμως δεν εμφανίζει περισσότερους 
 Τα περισσότερα χρόνια, 24, ύστερα από μεταμόσχευση καρδιάς τα έζησε ένας ασθενής από τη Μασσαλία. Σήμερα ζει επίσης άλλος ασθενής που έκανε μεταμόσχευση πριν από 22 χρόνια και είναι αρκετά καλά. Αξίζει να σημειωθεί ότι 
με το πέρασμα του χρόνου και οι τεχνικές μεταμόσχευσης έχουν εξελιχθεί πολύ και τα ανοσοκατασταλτικά φάρμακα έχουν γίνει αποτελεσματικότερα. Ετσι, σήμερα, 
όπως είπε στην «Ε» ο κ. Αλιβιζάτος, ένας ασθενής που υποβάλλεται σε μεταμόσχευση καρδιάς, αναμένεται να έχει προσδόκιμο χρόνο επιβίωσης σχεδόν ίδιο με ενός ανθρώπου με την ίδια ηλικία. 
 Χαρακτηριστικό παράδειγμα για το πόσο φυσιολογικά μπορούν να ζουν οι μεταμοσχευμένοι, ήταν χθες δύο νεαροί, ένας μαθητής από τον Ασπρόπυργο, ο 18χρονος Κωνσταντίνος Νερούτσος και ο 20χρονος φοιτητής Κωνσταντίνος Ωρολογάς από την Καλαμάτα. Και οι δύο μεταμοσχεύθηκαν στο «Ωνάσειο» με ένα μήνα περίπου 
διαφορά, ο πρώτος τον Νοέμβριο του '96 και ο δεύτερος τον Ιανουάριο του '97. Οπως είπαν χθες, σήμερα είναι πολύ καλά, συνεχίζουν τις δραστηριότητές τους, τις σπουδές τους και βλέπουν, όπως τόνισαν, με πολλή αισιοδοξία το μέλλον. 
 Μία φυσιολογική ζωή ζουν και οι 15 Ελληνες ασθενείς που μεταμοσχεύθηκαν τα τελευταία πέντε χρόνια στο «Ωνάσειο», όπως δήλωσε, μιλώντας εκ μέρους τους ένας από αυτούς, ο Νικόλαος Ρέμπελος.
 Περισσότερο χαρακτηριστικά ήταν τα λόγια του Αμερικανού Gaillard, ο οποίος, αναφερόμενος στην προηγούμενη ζωή του, όταν έπασχε από εμφύσημα, την περιέγραψε ως μαρτύριο, καθώς δεν μπορούσε να αναπνεύσει καθόλου. Ο 56χρονος Gaillard τόνισε ότι σήμερα ζει και αναπνέει τελείως φυσιολογικά, κάτι που οφείλει αποκλειστικά στη μεταμόσχευση πνεύμονα.
 Την ανάγκη της ευαισθητοποίησης του κόσμου υπογράμμισε ο Hochleutner, σημειώνοντας πως όλοι πρέπει να καταλάβουμε πως η δωρεά οργάνων δεν είναι σημάδι θανάτου αλλά ζωής και πως και οι ζωντανοί μπορούν να γίνουν δωρητές, δίνοντας αίμα, ιστό ή λευκά κύτταρα για παράδειγμα.
 Το μυστικό της επιτυχίας του προγράμματος μεταμοσχεύσεων του Ωνασείου Καρδιοχειρουργικού Κέντρου, είναι, όπως αναφέρθηκε στη χθεσινή εκδήλωση, η διαρκής και στενή παρακολούθηση του ασθενή, σε όλες τις φάσεις, πριν και μετά την επέμβαση.
 Οπως εξήγησε ο κ. Αλιβιζάτος, το τμήμα στελεχώνεται από επιστήμονες που έχουν εκπαιδευτεί όχι μόνο στη διενέργεια των μεταμοσχεύσεων, αλλά και στην αποτελεσματική παρακολούθηση των ληπτών στη συνέχεια. Στις ομάδες μεταμοσχεύσεων του «Ωνασείου» εργάζονται περισσότερα από 30 άτομα όλων των ειδικοτήτων, ενώ συνεργάζονται ως επιστημονικοί σύμβουλοι και οι γιατροί διαφόρων ειδικοτήτων από άλλα νοσοκομεία.
 Την ικανοποίησή του για τον τρόπο λειτουργίας του τμήματος και τα αποτελέσματα 
εξέφρασε ο πρόεδρος του «Ωνασείου» καθηγητής Γ. Χρήστου. «Αισθάνομαι», είπε, «περήφανος που λειτουργεί στο νοσοκομείο μας τμήμα μεταμοσχεύσεων και μάλιστα με τόση επιτυχία. Θεωρώ τις μεταμοσχεύσεις οργάνων και ειδικότερα τις μεταμοσχεύσεις καρδιάς κορυφαίο επίτευγμα της ανθρώπινης σκέψης και δημιουργικότητας».
 Σημειώνεται ότι και οι δύο Αμερικανοί είχαν μεταμοσχευθεί στο μεταμοσχευτικό κέντρο Μπέιλορ στο Τέξας, όταν υπεύθυνος του προγράμματος μεταμοσχεύσεων εκεί ήταν ο κ. Αλιβιζάτος.
 Στους ξένους προσκεκλημένους και στους Ελληνες μεταμοσχευμένους δόθηκαν αναμνηστικές πλακέτες, ενώ ειδικά στην 11χρονη κόρη του Hochleutner δώρισαν μία κούκλα με παραδοσιακή ελληνική φορεσιά, την οποία κρατούσε συνέχεια στην αγκαλιά της.
 Στην εκδήλωση παραβρέθηκε μεταξύ άλλων ο γενικός διευθυντής του υπουργείου Υγείας Π. Μπακόπουλος, πολλοί γιατροί και από άλλα νοσοκομεία, ασθενείς και συγγενείς τους.
