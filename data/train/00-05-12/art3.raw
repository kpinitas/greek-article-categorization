Με κεντρικό άξονα «Το Βιβλίο στη Νέα Χιλιετία», ανοίγει σήμερα το απόγευμα στις 6, η 23η Γιορτή Βιβλίου στο Πεδίον του Αρεως. Ανάμεσα σε τριακόσιους εκδότες και εκατό χιλιάδες τίτλους έχετε τη δυνατότητα να επιλέξετε τους τίτλους της αρεσκείας σας. Θα παραμείνει ανοιχτή ώς τις 28 του μήνα.
Στην αφίσα κυριαρχεί μια φωτογραφία του Γιώργου Σεφέρη και ένα κείμενό του στον κατάλογο της έκθεσης, με τον τίτλο «Παραλλαγές πάνω στο Βιβλίο» (Απόσπασμα από 
 Η φετινή έκθεση έχει ιδιαίτερη βαρύτητα, καθώς τα επίσημα εγκαίνια (τη Δευτέρα 
στις 8 μ.μ.) θα τα κάνει ο πρωθυπουργός Κώστας Σημίτης, ο οποίος θα κληθεί να επισπεύσει τις διαδικασίες για τη Φρανκφούρτη 2001, οπότε θα είμαστε τιμώμενη χώρα (απ' όσο γνωρίζουμε δεν έχουν προχωρήσει οι διαδικασίες) και να ασχοληθεί 
εκ νέου με το θέμα των βιβλιοθηκών και δη της δευτεροβάθμιας εκπαίδευσης. Παρών θα είναι και ο υπουργός Πολιτισμού Θεόδωρος Πάγκαλος, ο οποίος, όπως μας 
είπε ο πρόεδρος της Ομοσπονδίας Εκδοτών Γιώργος Δαρδανός, οφείλει να αντιμετωπίσει σοβαρά ορισμένες τρύπες που έχει ο νόμος της ενιαίας τιμής βιβλίου.
 Από νέους ανθρώπους, με όρεξη για δουλειά αποτελείται το νέο Δ.Σ. του Συλλλόγου Εκδοτών Βιβλιοπωλών, το οποίο οργανώνει την έκθεση σε συνεργασία με το Σύνδεσμο Εκδοτών Βιβλίου και με την υποστήριξη του Εθνικού Κέντρου Βιβλίου.
 «Είναι πρόθεσή μας να γίνουν πολλά πράγματα, ώστε να βελτιώσουμε την εικόνα του εκδοτικού χώρου προς τα έξω», είπε ο πρόεδρος του ΣΕΒΑ Βασίλης Χατζηιακώβου. Πρόθεσή του είναι να βελτιώσει την έκθεση βιβλίου και από άποψη αισθητικής και «σίγουρα θα οργανώσουμε εκθέσεις διαφορετικές, π.χ. θεματικές». 
Πέρσι είχαν ξεκινήσει συνεργασία με ευρωπαϊκές χώρες, με την πρόθεση κάθε χρονιά να υπάρχει μία τιμώμενη χώρα. Πέρσι ήταν η Γαλλία. Και φέτος; «Στις συζητήσεις που κάναμε με τους Αγγλους και τους Ισπανούς διαπιστώσαμε ότι δεν ήταν έτοιμοι για συνεργασία. Υπήρχε αδυναμία από την πλευρά τους. Βεβαίως αντιμετωπίζουμε τη συνεργασία με τους Γερμανούς την επόμενη χρονιά».
 Φιλοξενούμενοι θα είναι Αλβανοί εκδότες μ' ένα περίπτερο και θα είχαν την ίδια 
ευκαιρία και οι Σέρβοι, αν οι συνθήκες στη γειτονική πρώην Γιουγκοσλαβία δεν ήταν τόσο δύστηνες.
 Στο πλαίσιο της γιορτής, θα γίνουν συζήτηση με θέμα τα μπεστ σέλερ (16), στρογγυλό τραπέζι από δημοσιογράφους με λογοτεχνικό έργο (17), αφιέρωμα «Ο ποιητής Γιώργος Σεφέρης ταξιδιώτης στο χώρο και το χρόνο» (22), συνάντηση «Από 
το χειρόγραφο στον υπολογιστή - βιώματα και συγγραφή» (24). H μουσική και το θέατρο θα έχουν το δικαίωμά τους, όπως και ένα αφιέρωμα στο έργο «Κοσμάς ο Αιτωλός» του Γιάννη Κουτσοχέρα.
 Το Εθνικό Κέντρο Βιβλίου συμμετέχει με τις προβολές ταινιών του αφιερώματος «Το βιβλίο στο σινεμά», στο θέατρο «Αλίκη», το οποίο βρίσκεται δίπλα στο χώρο της έκθεσης. Θα προβληθούν οι ταινίες «Ερωτευμένος Σέξπιρ» του Τζ. Μάντεν, «Ο θρόνος του αίματος» του Α. Κουροσάβα, το «Πορτρέτο μιας κυρίας» της Τζ. Κάμπιον, ο «Ιαγουάρος» της Κ. Ευαγγελάκου, «Γυμνό γεύμα» του Ντ. Κρόνεμπεργκ, «Λ.Α. Εμπιστευτικό» του Κ. Χάνσον, «Στημένο παιχνίδι - Spanish Prisoner» του Ντ. Μάμετ, «Η Ωραία και το Τέρας» του Ζαν Κοκτό.
 Σε ειδικό περίπτερο της ΒΙΒΛΙΟ - ΝΕΤ Α.Ε. με την υποστήριξη της ΟΤΕΝΕΤ, οι αναγνώστες θα μπορούν να έχουν πρόσβαση, μέσω του Διαδικτύου, σε όλα τα βιβλία 
της Γιορτής Βιβλίου, καθώς και στην ηλεκτρονική βάση των κυκλοφορούντων βιβλίων. Θα μπορείτε να επισκεφθείτε και την έκθεση των 37 βραβευμένων φωτογραφιών του Ευρωπαϊκού Διαγωνισμού Φωτογραφίας, με θέμα «Αναγνώστες και βιβλία».
