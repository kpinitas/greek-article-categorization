Σε ασκήσεις ισορροπίας -με αξιοσημείωτη, μέχρι στιγμής, επιτυχία- επιδίδεται η 
αγορά της Σοφοκλέους που άρχισε ήδη να περνά σκληρά τεστ και να δίνει εξετάσεις αντοχών, προκειμένου να κατακτήσει υψηλότερα επίπεδα. Tων ΓΙΩΡΓΗ ΜΕΡΜΗΓΚΑ-ΒΑΣΙΛΗ ΓΕΩΡΓΑ
 Οι κραδασμοί από την αστάθεια των ξένων χρηματιστηρίων, που σε προγενέστερες περιόδους πανικόβαλλαν τους επενδυτές, δείχνουν τώρα να απορροφώνται πλήρως, ενώ ταυτοχρόνως τα αλλεπάλληλα κύματα ρευστοποιήσεων που εκδηλώνονται στις κερδοφόρες μετοχές της περιφέρειας, αντί να ρίχνουν τις τιμές, ανατροφοδοτούν το αγοραστικό ενδιαφέρον.
 Σημαντικό ρόλο βέβαια παίζει και ο «αέρας» που έχει αρχίσει να φυσά πάλι στη Σοφοκλέους, ένδειξη της εμπιστοσύνης που έχει αρχίσει να διακρίνει πολλούς επενδυτές ως προς τις προοπτικές ανόδου της αγοράς. Είναι και αυτός ένας λόγος, άλλωστε, που η ημερήσια αξία των συναλλαγών αυξάνεται μέρα με τη μέρα (χθες έφθασε κοντά στα 200 δισ. δρχ., με τη βοήθεια πακέτων ύψους 17 δισ. δρχ.), καθώς οι εντολές αγορών με αέρα λειτουργούν, εν πολλοίς, ως αντιστάθμισμα της ελλιπούς ρευστότητας που διακρίνει πολλούς μικροεπενδυτές.
 Την ίδια στιγμή, όμως, εταιρείες Διαχείρισης Αμοιβαίων Κεφαλαίων και Επενδυτικές εταιρείες, που διαθέτουν αξιόλογη ρευστότητα (ιδίως οι δεύτερες), εκμεταλλεύονται την παρούσα περίοδο ώστε να αναδιαρθρώσουν τα χαρτοφυλάκιά τους, υποβοηθώντας με τις αγορές τους σε σταθεροποίηση ή σε άνοδο των τιμών. 
 Η χθεσινή συνεδρίαση ήταν ένα τυπικό δείγμα των νέων χαρακτηριστικών που διακρίνουν αυτή την περίοδο την αγορά, στην προσπάθειά της να δημιουργήσει μια 
νέα σταθεροποιητική βάση, πριν δοκιμάσει να προχωρήσει σε υψηλότερα επίπεδα.
 Οι έντονες πιέσεις που δέχθηκε την προτεραία το Χρηματιστήριο της Νέας Υόρκης (με τους δύο δείκτες να βυθίζονται παράλληλα, σε αντίθεση με χθες που παρουσίαζαν σημεία ανάκαμψης), δημιούργησαν όπως ήταν φυσικό ανησυχίες, που περιορίστηκαν, όμως, στα πρώτα λεπτά της συνεδρίασης και εστιάστηκαν κυρίως γύρω από τις μετοχές του ΟΤΕ και της Πάναφον, οι οποίες δεν κατόρθωσαν να ανακάμψουν ούτε και όταν βελτιώθηκε το κλίμα στη συνέχεια.
 Σύντομα, ωστόσο, διαφάνηκε ότι τα έξωθεν βέλη, αλλά και τα δελεαστικά κέρδη που έχουν καταγράψει κιόλας οι περισσότερες μετοχές της μικρής κυρίως και μεσαίας κεφαλαιοποίησης, δεν στέκονταν ικανά να δημιουργήσουν ένα ισχυρό ανάχωμα στο αγραστικό ενδιαφέρον.
 Ετσι πολύ γρήγορα οι αρχικές απώλειες που είχαν φθάσει περίπου στο 1% μηδενίστηκαν και η αγορά άρχισε να παίζει «κρυφτούλι» με το γενικό δείκτη πότε 
να κινείται σε θετικό πεδίο και πότε σε αρνητικό, για να τα καταφέρει και πάλι, κλείνοντας ενισχυμένος κατά 0, 61%, στις 4.527, 71 μονάδες. 
 Ενα γρήγορο ρεπρίζ που σημειώθηκε στις μετοχές της Alpha Leasing εκτίναξε τον κλαδικό δείκτη κατά 5, 19%, ενώ το ενδιαφέρον για τις μετοχές της μικρής και μεσαίας κεφαλαιοποίσης αποτυπώθηκε εύγλωττα στο δείκτη FTSE ASE Mid 40 τα κέρδη του οποίου έφθασαν στο κλείσμο σε 2, 37%, αλλά και της Παράλληλης Αγοράς που ενισχύθηκε κατά 2, 55%.
 Μεταξύ των παραγόντων της χρηματιστηριακής αγοράς, πάντως, εμπεδώνεται η εκτίμηση ότι η δυναμική που φαίνεται να αναπτύσσει την περίοδο αυτή η Σοφοκλέους, μπορεί να την οδηγήσει σε πρώτη φάση, που προσδιορίζεται χρονικά κοντά στο τέλος του μήνα, γύρω από τα επίπεδα των 4.700-4.800 μονάδων. Στη διαδρομή αυτή, βέβαια, δεν αποκλείονται να σημειωθούν διακυμάνσεις που εκτιμάται ωστόσο ότι δεν μπορούν να αναστρέψουν σοβαρά την ανοδική τάση στην οποία δείχνει να έχει περιέλθει η αγορά. 
 Η διαμόρφωση των τελικών τιμών των μετοχών βάσει του τελευταίου δεκαλέπτου της 
συνεδρίασης, που τίθεται σε ισχύ από την ερχόμενη Δευτέρα, αναμένεται να συντηρήσει και πιθανότατα να ενισχύσει τις ανοδικές τάσεις, καθώς θα συμβάλει στην ορθολογικότερη λειτουργία της αγοράς. 
