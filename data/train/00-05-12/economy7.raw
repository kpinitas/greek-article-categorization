Την αποπομπή των Βρετανών μάνατζερ από τη διοίκηση της Ολυμπιακής Αεροπορίας ζητούν επιτακτικά πλέον σωματεία εργαζομένων της επιχείρησης. 
Διαπιστώνουν ότι το Δημόσιο έχει πλέον κάθε λόγο να επιδιώξει την απομάκρυνση, καθώς δεν πέτυχαν τους στόχους που είχαν αναλάβει και απαξιώνουν καθημερινά την Ολυμπιακή.
 Ως ενδεικτικό των προθέσεων των Βρετανών μάνατζερ, η ένωση των διοικητικών υπαλλήλων της Ο.Α. (ΕΕΑΕ) παρουσίασε σε χθεσινή συνέντευξη Τύπου το νέο βιβλιαράκι με το πρόγραμμα θερινών δρομολογίων που εκδόθηκε σε δεκάδες χιλιάδες αντίτυπα. Οπως κατήγγειλε ο πρόεδρος της ΕΕΑΕ Γιάννης Πέππας, από το εξώφυλλο του προγράμματος απουσιάζουν οι διάσημοι έξι κύκλοι (το σύμβολο της Ο.Α. που παραπέμπει στην Ολυμπιακή Ιδέα) και αντί για τις εικόνες χαρακτηριστικών ελληνικών τοπίων που έμπαιναν παλαιότερα, επελέγη φωτογραφία «με ένα ζευγάρι χαζοχαρούμενων γιάπηδων»...
 Προχωρώντας σε μια αποτίμηση του έργου των Βρετανών μάνατζερ, η ΕΕΑΕ διαπιστώνει μεταξύ άλλων ότι απέτυχαν να πάρουν έγκριση για το πρόγραμμα εξυγίανσης από την Ευρωπαϊκή Ενωση και να σχεδιάσουν τη μετεγκατάσταση της Ο.Α. στο νέο αεροδρόμιο Σπάτων - τα προβλήματα της οποίας έγιναν «Δαμόκλειος σπάθη» για την εταιρεία. Διαπιστώνει επίσης μείωση της συνολικής επιβατικής κίνησης μέσα στο 2000 (κατά 1, 7% σε σχέση με το 1998 και κατά 13% σε σχέση με το 1997). 
 Η ΕΕΑΕ διαπιστώνει επίσης ότι η επιβατική κίνηση συνεχίζει να μειώνεται στο πρώτο τρίμηνο του 2000 και εμφανίζεται στις πτήσεις εξωτερικού χαμηλότερα κατά 
12-27% σε σχέση με τον προϋπολογισμό και έως 21% σε σχέση με το 2000. Οι συνδικαλιστές της ΕΕΑΕ χαρακτήρισαν ύποπτη τη στάση του πρώην υπουργού Μεταφορών Τ. Μαντέλη που παρέσχε προεκλογικά πλήρη στήριξη στους Βρετανούς μάνατζερ, ενώ σχολίασαν αρνητικά και αντίστοιχες πρόσφατες δηλώσεις του υπουργού Εθνικής Οικονομίας Γ. Παπαντωνίου. Δήλωσαν ότι μαζί με άλλα σωματεία εργαζομένων ετοιμάζονται να ζητήσουν έκτακτο συνέδριο της ομοσπονδίας εργαζομένων ΟΣΠΑ (το ζητεί και η ΔΑΚΕ εργαζομένων) για να προγραμματίσουν τις κινήσεις τους ενάντια στους Βρετανούς. Σε δύο ανακοινώσεις τους οι Βρετανοί χαρακτηρίζουν «λάθος της αρμόδιας διεύθυνσης» την απουσία των έξι κύκλων από το έντυπο δρομολογίων και υποστηρίζουν ότι η επιβατική κίνηση αυξήθηκε στο πρώτο τετράμηνο του 2000.
