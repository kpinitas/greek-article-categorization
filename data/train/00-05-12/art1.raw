 Με βροχή έκανε τελικά προχθές το βράδυ την επίσημη έναρξή του το 53ο Κινηματογραφικό Φεστιβάλ των Κανών με -για πρώτη φορά σε έναρξη του φεστιβάλ- ένα Γάλλο πρωθυπουργό, τον Λιονέλ Ζοσπέν, που συνοδευόταν από τη γυναίκα του. Το κόκκινο χαλί του Μεγάρου του φεστιβάλ στην Κρουαζέτ ανέβηκαν, κάτω από ομπρέλες, γνωστές προσωπικότητες του κινηματογραφικού χώρου, ανάμεσά τους και οι Ιζαμπέλ Ιπέρ, Γκονγκ Λι, Ατόμ Εγκογιάν, Αντι ΜακΝτάουελ, Βιρζινί Λεντουαγέν, Νικόλ Γκαρσία, Μπρίτζετ Φόντα, Τζέιν Μπέρκιν, Κρίστοφερ Λάμπερτ, οι πρωταγωνιστές της ταινίας «Βατέλ» (μ' επικεφαλής τον Ζεράρ Ντεπαρντιέ και την Ούμα Θέρμαν) και βέβαια η κριτική επιτροπή, μ' επικεφαλής τον πρόεδρό της, 
 «Η δύναμη του αμερικανικού προϊόντος πρέπει να μας οδηγήσει στο να ξεπεράσουμε 
τις δικές μας αδυναμίες», ανέφερε νωρίτερα ο Λιονέλ Ζοσπέν, στη διάρκεια της ομιλίας του, στο κλείσιμο του διήμερου συνεδρίου με θέμα «Εχει μέλλον ο κινηματογράφος; », που διοργάνωσε το φεστιβάλ σε συνεργασία με την εφημερίδα «Λε Μοντ». «Αν αγωνιζόμαστε για μια ισχυρή γαλλική κινηματογραφία», κατέληξε ο 
Γάλλος πρωθυπουργός, «δεν το κάνουμε μόνο για το γαλλικό κινηματογράφο. Το κάνουμε για όλες τις άλλες κινηματογραφίες, για τον ίδιο τον κινηματογράφο».
 Στις μεγάλες προσωπικότητες που φέτος έρχονται στις Κάνες θα είναι και η Ελίζαμπεθ Τέιλορ, που αναμένεται την επόμενη βδομάδα για να παρευρεθεί στην τακτική ετήσια φιλανθρωπική εκδήλωση ενάντια στο AIDS, που θα γίνει την Πέμπτη 
 Αν η ταινία του Ρόλαντ Τζόφι, «Βατέλ», εντυπωσίασε χάρη στην ανάπλαση μιας ολόκληρης εποχής, η αγγλική ταινία «Ψωμί και τριαντάφυλλα» του Κεν Λόουτς, πρώτη τού φετινού διαγωνιστικού τμήματος, εντυπωσίασε χάρη στη διαύγεια και την πολιτική της δύναμη που κρύβεται πίσω από τη φαινομενικά απλή ιστορία της. 
Ιστορία εμπνευσμένη από τον πρόσφατο αγώνα της καμπάνιας «Δικαιοσύνη για τους θυρωρούς», ενός αγώνα σ' ολόκληρη την Αμερική για την εξασφάλιση καλύτερου μισθού και συνθηκών ζωής για τους καθαριστές και τους θυρωρούς. 
 Το σενάριο, γραμμένο από τον Πολ Λάβερτι, πρώην δικηγόρο και συνεργάτη του Λόουτς σε προηγούμενες ταινίες του, εκτυλίσσεται στο Λος Αντζελες. Εκεί καταφτάνει η Μάγια (Πιλάρ Παντίγια), μια Mεξικάνα που μπαίνει παράνομα στη χώρα και που, όπως και άλλοι συμπατριώτες της, μαζί και η αδελφή της Ρόζα, που 
βρίσκεται ήδη στην Αμερική όπου έχει παντρευτεί και αποκτήσει παιδιά, εργάζεται καθαρίστρια, μια κακοπληρωμένη και χωρίς κανένα δικαίωμα ή ιατρική περίθαλψη, δουλειά. Κάποτε η Μάγια, μαζί με τους άλλους συνάδελφούς της και με 
τη βοήθεια του Σαμ, ενός συνδικαλιστή (Εντριαν Μπρόντι), θα ξεκινήσουν μια μεγάλης διάρκειας απεργία που θα τους φέρει σε σύγκρουση με τη μεγάλη εταιρεία, υπεύθυνη για την πρόσληψη καθαριστών.
 Ο Λόουτς, στο κοινωνικά στρατευμένο πνεύμα που πάντα κυριαρχεί στα θέματά του («Γη και ελευθερία», «Το τραγούδι της Κάρλα»), αντιμετωπίζει με ειλικρίνεια, ανθρωπιά και τόλμη το υλικό του, συνδυάζοντας τον αγώνα των καθαριστών με μια ερωτική ιστορία (ανάμεσα στη Mάγια και τον Σαμ) για να φτιάξει μια ταινία που συγκινεί άμεσα. Από τις πράγματι πιο δυνατές στιγμές της ταινίας είναι εκείνη ανάμεσα στις δύο αδελφές, όπου η Ρόζα αποκαλύπτει στην έντρομη Μάγια τα φριχτά 
πράγματα τα οποία ήταν αναγκασμένη να κάνει για να μπορεί να στέλνει σ' αυτήν και τους γονείς τους χρήματα στο Μεξικό, αλλά και για να βρει δουλειά στη Mάγια στην Αμερική. Σκηνή που δείχνει τη δύναμη του Λόουτς να καθοδηγεί τους ηθοποιούς του, αλλά και να δημιουργεί την απαιτούμενη ένταση.
 Μικρή έκπληξη ήταν η πρώτη γαλλική ταινία του διαγωνιστικού τμήματος, «Χάρι, ένας φίλος που θέλει το καλό σου», του νέου σκηνοθέτη Ντομινίκ Μολ. Μαύρη στην 
πραγματικότητα κωμωδία, που ο ίδιος ο σκηνοθέτης της χαρακτηρίζει ως κάτι «ανάμεσα στην Πατρίσια Χάισμιθ και τους αδελφούς Κοέν».
 Θυμίζοντας λίγο τον Χίτσκοκ (ο Χάρι είναι κατά κάποιον τρόπο μια παραλλαγή του 
Μπρούνο-Ρόμπερτ Γουόκερ στην ταινία «Ο άγνωστος του εξπρές»), χρησιμοποιώντας παρόμοιες μεθόδους (η γνωριμία με τα πρόσωπα πριν αρχίσει να δημιουργείται το μυστήριο και το σασπένς) και διανθίζοντας την αφήγησή του με ένα ιδιόμορφο χιούμορ, ο Μολ κατάφερε να φτιάξει μια ιδιαίτερα ενδιαφέρουσα ταινία, δείχνοντας πως ο γαλλικός κινηματογράφος έχει αποκτήσει ένα υπολογίσιμο ταλέντο.
 Πριν κλείσω, αξίζει ν' αναφέρω και την προβολή, στη διάρκεια της επίσημης έναρξης του φεστιβάλ, της 17λεπτης ταινίας «Οι ρίζες του 21ου αιώνα» του Ζαν-Λικ Γκοντάρ. Στην πραγματικότητα, μια αναδρομή του πρώην «τρομερού παιδιού» του γαλλικού νέου κύματος στον 20ό αιώνα και των στοιχείων εκείνων που τον σημάδεψαν: από πολέμους, καταστροφές και επαναστάσεις μέχρι, βέβαια, και τον κινηματογράφο. Αναμιγνύοντας επίκαιρα και αποσπάσματα από ταινίες (από 
ταινίες του ίδιου του Γκοντάρ, αλλά και σκηνοθετών όπως ο Μαξ Οφίλς, ο Στάνλεϊ 
Κιούμπρικ και άλλοι), καθώς και από μια παλιά ταινία πορνό, επεξεργασμένα όλα σε βίντεο και μεταγραμμένα σε φιλμ, ο Γκοντάρ μάς δίνει, στο σύντομο (αλλά πιο 
συναρπαστικό από τον «Βατέλ») διάστημα που διαρκεί η ταινία του, μια γοητευτική, μαζί και ανησυχητική εικόνα της κληρονομιάς που αφήνει ο αιώνας που πέρασε στον αιώνα που θ' ακολουθήσει.
