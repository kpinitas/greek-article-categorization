 Αν είχε το δικαίωμα ο Γιώργος Δούρος να μιλήσει, δεν θα τιμούσε σε ειδική εκδήλωση μόνο η ΑΕΚ τον Ντέμη Νικολαΐδη. Αλλά και η ΕΠΟ και ο ΠΣΑΠ και τα αρμόδια διαιτητικά όργανα. Ο Κορίνθιος διαιτητής δεχόταν χθες επισκέψεις από φίλους στο μαγαζί του. Θέμα συζήτησης η φάση του 33ου λεπτού στον τελικό, το γκολ με χέρι του Νικολαΐδη.
 «Οι αμφιβολίες μου γεννήθηκαν όταν συναντήθηκαν τα βλέμματά μας. Είδα τον Νικολαΐδη να μου κάνει νόημα, να δείχνει το χέρι του», έλεγε σε φίλους του στο καθαριστήριο που διατηρεί στην Κόρινθο. Και άρχισε να πείθεται πια ότι δεν υπάρχει γκολ όταν περικυκλωμένος από τους Ιωνικούς τον πλησίασε ο Κασάπης. «Να, σου το λέει και ο Ντέμης»! Και παραδίπλα ο Γκρεγκ Μπρούστερ τρέχει και συγχαίρει τον Νικολαΐδη! 
 Τα υπόλοιπα λίγο-πολύ είναι γνωστά. Ο Δούρος έτρεξε και στον Γιανναδάκη (που πρόλαβε να δει την επίμαχη φάση από την κάμερα), πήρε πίσω την απόφαση και μετά δέχτηκε άλλα...πυρά. Από τον Ντέμη! Ισως εκεί να αδίκησε τον εαυτό του ο άσος της ΑΕΚ, στον τρόπο με τον οποίο αντέδρασε όταν δέχτηκε κίτρινη. Ολη η Ελλάδα εκείνη τη στιγμή νόμιζε πως διαμαρτυρόταν για το γκολ που δεν μέτρησε! 
 Ντέμης: «Εγώ σου σώζω τον τελικό κι εσύ μου βγάζεις κάρτα»; 
 Ο Δούρος την εκτίμησε πολύ τη στάση του Νικολαΐδη. Αλλά και του Κασάπη! «Επαιξε μεγάλο ρόλο η κουβέντα που μου πέταξε ο Κασάπης. Οπως και να 'χει, είναι μεγάλη υπόθεση αυτή η παραδοχή. Γιατί ήταν το πρώτο γκολ, σ' έναν τελικό, και το πρώτο είναι πάντα καθοριστικό» έλεγε χθες στο στενό του περιβάλλον. Εντονα προβληματισμένος, στεναχωρημένος για τη φάση που του έτυχε σε τελικό. Σε καμία περίπτωση όμως δεν μετέθετε την ευθύνη στο βοηθό του. Με τον Ντέμη πάντως υπάρχουν... προηγούμενα. Πρόπερσι στη Νεάπολη, πάλι σε αγώνα Ιωνικού-ΑΕΚ! Ο Νικολαΐδης έφευγε μόνος προς την αντίπαλη εστία, άκουσε σφύριγμα, σταμάτησε κι έπιασε την μπάλα. Ο Δούρος του έδειξε κάρτα, το σφύριγμα ήταν της εξέδρας! 
 «Ως ύψιστη έκφραση του fair pla y, που αποτελεί για την ΠΑΕ ΑΕΚ τη μοναδική προοπτική σωτηρίας του ελληνικού ποδοσφαίρου», χαρακτηρίζει η διοίκηση της ΑΕΚ την ενέργεια του Ντέμη Νικολαΐδη και αποφασίστηκε να τιμηθεί σε ειδική εκδήλωση. 
 Κατά τ' άλλα η επόμενη μέρα τους βρήκε όλους πανευτυχείς στην ΑΕΚ, πλουσιότερους τους ποδοσφαιριστές κατά 3, 5 εκ. δρχ. (πριμ κατάκτησης) αλλά και ξενύχτηδες από το γλέντι που ακολούθησε σε κέντρο της παραλιακής. Ελειψαν ο Τσίριτς και ο Μπιέκοβιτς, που πρέπει να θεωρούνται τελειωμένοι (η «Μάρκα» έκανε χθες λόγο για πώληση του Τσίριτς από την Μπάρτσα στην Παρτιζάν), αλλά και ο Σαβέβσκι. Αυτός δεν πάει ποτέ σε επινίκια, και στις κατακτήσεις των πρωταθλημάτων έπαιρνε απουσία στα νυχτερινά γλέντια. Απών και ο Πέτκοφ, αυτός δεν είχε πού ν' αφήσει τα παιδιά του! 
 Ο Πέτρος Στάθης έπλεξε το εγκώμιο του Γιάννη Παθιακάκη. «Κατάφερε πολύ περισσότερα απ' ό,τι όλοι μας περιμέναμε. Περιμέναμε να συμμαζέψει την ομάδα, αλλά αυτός το...παράκανε και την ανέδειξε κυπελλούχο Ελλάδας! Είχαμε την προσδοκία να σταματήσει τον κατήφορο, αλλά εκείνος πρόλαβε σε μικρό χρονικό διάστημα να βάλει την ομάδα σε τροχιά ανόδου. Του αξίζουν συγχαρητήρια γιατί απέφυγε τα λόγια και προτίμησε να μιλήσει με τη δουλειά του. Θέλω να συγχαρώ και τους παίκτες της ομάδας γιατί κατάφεραν να διαλύσουν την αμφισβήτηση που είχε καλλιεργηθεί στο ξεκίνημα της σεζόν για την ποδοσφαιρική τους αξία και να σώσουν τη χρονιά με την κατάκτηση του πρώτου τίτλου της περιόδου».
 Διευθύνων σύμβουλος και προπονητής ετοιμάζονται για το υπερατλαντικό ταξίδι. Μάλλον την προσεχή Τρίτη μεταβαίνουν στην Αργεντινή για να δουν τον 21χρονο σέντερ μπακ της Νιούελς Ολντ Μπόις και της ελπίδων Φερνάντο Κρόσα σε ματς με τη Ρίβερ Πλέιτ. Θα δουν και μέσο, όχι πάντως τον πανάκριβο Μάνσο. 
