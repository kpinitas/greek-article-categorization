 Πριν προλάβουν τα εργαστήρια του ΟΑΚΑ να εξετάσουν το δεύτερο δείγμα του Ντούσαν Βούκσεβιτς από το παιχνίδι Ολυμπιακός-ΠΑΟΚ της 4ης Μαΐου (στο πρώτο ανιχνεύθηκε, ως γνωστόν, ποσότητα χασίς), ο Ολυμπιακός επιχείρησε να κάνει χθες μια δική του επαλήθευση. Και αυτή τη φορά ο ελληνοποιημένος γκαρντ βγήκε «καθαρός».
 Ξέρουν όμως στον Πειραιά ότι εξετάσεις σαν τη χθεσινή, σε ιδιωτικό εργαστήριο μάλιστα, δεν αναγνωρίζονται από τους κανονισμούς για τις απαγορευμένες ουσίες στον αθλητισμό, ούτε βέβαια μπορούν να γλιτώσουν τον Βούκσεβιτς από τους μπελάδες που τον περιμένουν έτσι και βρεθεί θετικό και το δεύτερο δείγμα του από τα επίσημα εργαστήρια. 
 Το μόνο που απομένει στον Ολυμπιακό να κάνει -και θα το κάνει σήμερα κιόλας- είναι να ζητήσει από την ΕΟΚ ακόμη μία δειγματοληψία του Βούκσεβιτς, παρουσία καθηγητού Τοξικολογίας και του γιατρού του συλλόγου. Ενα αίτημα που δεν περιμένει κανείς να γίνει αποδεκτό από την Ομοσπονδία, επειδή επίσης δεν προβλέπεται στους κανονισμούς. Αλλωστε, μια δεύτερη εξέταση δεν διαγράφει την αρχική.
 Με άλλα λόγια, μοναδική ελπίδα του Βούκσεβιτς είναι να βγάλει διαφορετικό αποτέλεσμα το δεύτερο δείγμα του. Και μόνο τότε θα προλάβει να παίξει στους μικρούς τελικούς του πρωταθλήματος, όπου ο Ολυμπιακός θα μονομαχήσει με την ΑΕΚ για ένα εισιτήριο στη Σουπρολίγκα του 2001 (τα εισιτήρια του αυριανού πρώτου αγώνα στο ΣΕΦ κυκλοφόρησαν, και κοστίζουν από 2 έως 4 χιλιάδες δραχμές).
 Τα δίδυμα διαιτητών που κληρώθηκαν στους 3 πρώτους μικρούς τελικούς είναι, κατά σειρά: Τσανίδης-Μαστραφτσής, Κουκουλεκίδης-Μουζάκης, Πιτσίλκας-Βορεάδης.
 Τα αντίστοιχα δίδυμα στους τελικούς Παναθηναϊκού-ΠΑΟΚ είναι: Κορομηλάς-Ζαβλανός, Παπαδημητρίου-Καρούσης, Τσανίδης-Σπυρίδωνος.
 Ορίστε, βρέθηκε άλλη χώρα να υποστηρίξει ότι έχει το καλύτερο πρωτάθλημα στην Ευρώπη. Εμφάνισαν μάλιστα και στοιχεία οι Ισπανοί: «Τα δικά μας παιχνίδια βλέπουν πάνω από 5.000 θεατές κάθε φορά και τα δικά σας λιγότεροι και από 1.500».
 Σύμφωνα με τα δικά τους στοιχεία, η χώρα που έχει μέσο όρο εισιτηρίων 1.300 στη φετινή σεζόν είναι η... Ελλάδα! Γι' αυτό και βρίσκεται πολύ πίσω τόσο από την Ισπανία (5.158 θεατές ο ακριβής μέσος όρος) όσο και από το δίδυμο Ιταλίας (3.400) και Γαλλίας (3.150).
 Αν οι αριθμοί αυτοί είναι ακριβείς -ο ΕΣΑΚΕ δεν μας έχει δώσει ακόμη αντίστοιχους αριθμούς ώστε να προχωρήσουμε σε επαλήθευση στοιχείων- και η σύγκριση πιάσει όλες τις ευρωπαϊκές χώρες, τότε δεν αποκλείεται η χώρα μας να είναι πιο κάτω και από την τέταρτη θέση. Το σίγουρο είναι ότι εμείς δεν μπορούμε να πλησιάσουμε καν τα δεδομένα των άλλων 3 μεσογειακών κρατών, αν αναλογιστούμε ότι πέρυσι κόβονταν περίπου 1.700 εισιτήρια σε κάθε αγώνα της Α1, και φέτος έχουμε νέα υποχώρηση σε αυτόν τον τομέα.
 Οσο για τους Ισπανούς, ο φετινός αριθμός που έπιασαν δεν τους άφησε απόλυτα ικανοποιημένους. «Αν η Μάλαγα είχε παίξει στο δικό της γήπεδο (σ.σ. εκείνο που χρησιμοποίησε είχε 3.000 θέσεις λιγότερες, και ήταν σε κάθε αγώνα υπερ-πλήρες!) κι αν έπαιζαν ακόμη στην κατηγορία οι πολύ "εμπορικές" Γρανάδα και Μούρθια, ο μέσος όρος θα ήταν ακόμα υψηλότερος», διαβάσαμε στην έρευνα που έκαναν.
 Το πιο σημαντικό στοιχείο πάντως είναι ότι ανάμεσα στις πιο «εμπορικές» ομάδες του ισπανικού μπάσκετ δεν θα βρείτε ούτε την Μπαρτσελόνα (4.694 ο δικός της μέσος όρος), αλλά ούτε και τη Ρεάλ (3.935)! Προηγούνται ομάδες της επαρχίας, όπως η Παμέσα Βαλένθια (8.638, γεμίζει το 96% των εξεδρών!) και η Ταουγκρές (8.143).
