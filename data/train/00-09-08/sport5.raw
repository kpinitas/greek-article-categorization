 Ενδεκάδα Βουδαπέστης επιθυμεί να δοκιμάσει ο Γιάννης Παθιακάκης στο αποψινό τεστ (7) με την Καλαμάτα στη Ν. Φιλαδέλφεια. Του χαλάνε τα σχέδια όμως οι (μικρο) τραυματισμοί των Νικολαΐδη (στον αστράγαλο) και Καψή (θλάση). Το πιο πιθανό είναι ότι δεν θα ρισκάρει τη συμμετοχή τους, εν όψει της ευρωπαϊκής πρεμιέρας την Τρίτη στο Νεπ Στάντιον. 
 Εκείνο που προβληματίζει επίσης τον Παθιακάκη, είναι πώς και με ποιο τρόπο θα βρει θέση στην ενδεκάδα στον Βασίλη Λάκη, ο οποίος δείχνει να βρίσκεται σε εξαιρετική κατάσταση. Ετσι όπως έχει χτίσει την ομάδα ο προπονητής της ΑΕΚ, μόνον ο Ρουΐς μπορεί να θυσιαστεί για να χωρέσει ο Λάκης. Ο Μέζεϊ. πάντως, στις σημειώσεις που κρατούσε προχθές στο 9-1 της ΑΕΚ με τον Βόλο, ρωτούσε ανθρώπους της ΑΕΚ που κάθονταν δίπλα του. «Μα καλά, θα βγει αυτός ο γρήγορος Λάκης, για να παίξει ο Ρουΐς; ».
 Στην άμυνα ο Kαψής περιμένει να μάθει τον παρτενέρ του. Θα είναι ο Φερούζεμ, μόνον αν φτάσει ώς τη Δευτέρα στην ΕΠΟ η μπλε κάρτα του από την Βραζιλία. Διαφορετικά, ο Παθιακάκης θα εμπιστευθεί τα νώτα της ομάδας στο δίδυμο Δέλλα - Καψή. Απόψε βλέπει τη Βάσας στο ουγγρικό πρωτάθλημα ο Αντώνης Μήνου. 
 Από τον Χρήστο Τζέκο στον Νίκο Τζουρούδη! Ο 44χρονος γιατρός της ποδοσφαιρικής ομάδας της Μπρέσια προστέθηκε από χθες στην ομάδα επιστημονικής υποστήριξης των ποδοσφαιριστών της ΑΕΚ, της οποίας επικεφαλής είναι ο Λάκης Νικολάου. Τον Τζουρούδη τον γνώρισαν οι άνθρωποι της ΑΕΚ πριν από ένα μήνα στο τουρνουά του SuperSport στη Ν. Φιλαδέλφεια. Εξ αποστάσεως θα δίνει συμβουλές σε ζητήματα διατροφής και εργοφυσιολογίας, ενώ θα έρχεται μια φορά την εβδομάδα στην Αθήνα.
 Είναι πτυχιούχος Ιατρικής του Πανεπιστημίου της Φλωρεντίας (1985), ειδικός αθλητίατρος του Πανεπιστημίου Τσιέφι (1990) και ειδικευμένος στην αποκατάσταση αθλητικών κακώσεων.
