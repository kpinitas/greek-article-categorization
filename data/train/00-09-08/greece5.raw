 Σοβαρό πρόβλημα για τους καρδιολόγους αποτελούν οι αρρυθμίες, και ιδιαίτερα η κολπική μαρμαρυγή. H ασθένεια αυτή, τόνισε ο καθηγητής Kαρδιολογίας και πρόεδρος της Eλληνικής Kαρδιολογικής Eταιρείας κ. Παναγιώτης Bάρδας μιλώντας στο 22ο Πανευρωπαϊκό Συνέδριο στο Aμστερνταμ, παρουσιάζει εξαιρετικό κλινικό και ερευνητικό ενδιαφέρον.
 - Mια άλλη έρευνα που παρουσίασαν στο συνέδριο γιατροί από την Kροατία έδειξε ότι στη διάρκεια του πολέμου στη Bοσνία-Eρζεγοβίνη και εξαιτίας των συνθηκών που δημιουργήθηκαν παρουσιάστηκε σημαντική αύξηση των καρδιακών επεισοδίων στις γυναίκες.
 - Aλλο θέμα που απασχόλησε τους γιατρούς ήταν η μεγάλη αύξηση του αριθμού των Eυρωπαίων που εμφανίζουν χοληστερίνη και τριγλικερίδια. Tο πρόβλημα, σημείωσαν, είναι πολύ σοβαρό και συνδέεται άμεσα με τη στεφανιαία νόσο.
 - Η κολπική μαρμαρυγή, ανέφερε στην «Ε» ο κ. Βάρδας, παρουσιάζει εξαιρετικό κλινικό και ερευνητικό ενδιαφέρον, καθώς στις ηλικίες μετά τα εξήντα έτη παρουσιάζεται μόνιμα ή σε παροξυσμούς σε ποσοστό 10-15% του πληθυσμού. Σε μεγαλύτερες ηλικίες το ποσοστό αυξάνεται. 
 Η κολπική μαρμαρυγή ευθύνεται για ένα μεγάλο αριθμό εισαγωγών ασθενών σε νοσοκομεία, για κακή ποιότητα ζωής των ασθενών που πάσχουν από αυτήν, και το σημαντικότερο, είναι η κύρια αιτία για ένα μεγάλο ποσοστό των εγκεφαλικών επεισοδίων στις ηλικίες μετά τα εξήντα χρόνια. 
 Συγκεκριμένα, υπολογίζεται ότι οι ασθενείς που πάσχουν από κολπική μαρμαρυγή έχουν 5 φορές μεγαλύτερο κίνδυνο να πάθουν εγκεφαλικό *όταν ευρίσκονται χωρίς θεραπεία με αντιπηκτικά* σε σχέση με εκείνους χωρίς αρρυθμία.
 Η Κλινική μας, τόνισε ο κ. Βάρδας, παρουσιάζει συνεχώς τα τελευταία χρόνια το ερευνητικό της έργο στη συγκεκριμένη νόσο.
 Σ' αυτό το συνέδριο παρουσιάστηκαν δύο κυρίως σκέλη αυτής της έρευνας. Το πρώτο αφορούσε την καταλληλότερη θεραπευτική φαρμακευτική αγωγή για την ανάταξη, δηλαδή τη διακοπή της αρρυθμίας αυτής και την αποκατάσταση του κανονικού (φλεβοκομβικού) ρυθμού.
 Τα συχνότερα χρησιμοποιούμενα φάρμακα στην κλινική πράξη συγκρίθηκαν μεταξύ τους όσον αφορά την αποτελεσματικότητα και ασφάλειά τους. Διαπιστώθηκε η υπεροχή της αμιωδαρόνης και της προπαφενόνης έναντι της προκαϊναιμίδης στην ανάταξη της κολπικής μαρμαρυγής πρόσφατης έναρξης χωρίς την εμφάνιση σημαντικών ανεπιθύμητων ενεργειών.
 Σε μια άλλη μελέτη αποδείχτηκε η μακροχρόνια υψηλή αποτελεσματικότητα ενός άλλου αντιαρρυθμικού φαρμάκου, της σοταλόλης, στη διατήρηση του κανονικού ρυθμού μετά την επιτυχή διακοπή της αρρυθμίας.
 Το δεύτερο σκέλος ανακοινώσεων αφορούσε ερευνητικές εργασίες που στοχεύουν στη
μελέτη των μηχανισμών γένεσης της κολπικής μαρμαρυγής και κυρίως εκείνους που σχετίζονται με τις υποτροπές της.
 Η κολπική μαρμαρυγή αρχίζει συνήθως με μικρά υποτροπιάζοντα επεισόδια, που σιγά σιγά γίνονται συχνότερα και διαρκέστερα.
 Οι πρόσφατες ερευνητικές διαπιστώσεις καταλήγουν στο συμπέρασμα ότι όσο μεγαλύτερη η διάρκεια της αρρυθμίας τόσο μεγαλύτερη η πιθανότητα υποτροπής της
 Οι ερευνητικές εργασίες της Πανεπιστημιακής Καρδιολογικής Κλινικής προσθέτουν νέες γνώσεις στις υφιστάμενες, καθώς μελετούν βαθύτερα τους μηχανισμούς του προηγούμενου φαινομένου. Συγκεκριμένα, διαπιστώθηκε ο σημαντικός ρόλος των μεταβολών του αυτόνομου νευρικού συστήματος και των ηλεκτροφυσιολογικών ιδιοτήτων της καρδιάς στην υποτροπή της κολπικής μαρμαρυγής.
 Αναμφίβολα, η βαθύτερη κατανόηση των μηχανισμών οδηγεί και σε αποτελεσματικότερη θεραπευτική αντιμετώπιση.
 Τέλος, η κλινική στο Αμστερνταμ παρουσίασε τα πρώτα ευρήματα πειραματικών Lasers στην ανίχνευση της ταυτότητας του καρδιακού ιστού.
 Εφ' όσον ευοδωθούν αυτές οι πρώτες πειραματικές παρατηρήσεις, αναμένεται να εφαρμοστεί μια αντίστοιχη μέθοδος όπου θα χρησιμοποιηθεί η φασματική ανάλυση δέσμης εκπομπής Laser στη μελέτη των καρδιακών κοιλοτήτων.
 Τα περαιτέρω αποτελέσματα αυτών των ερευνητικών εργασιών, κατέληξε ο κ. Βάρδας, θα παρουσιαστούν στα επόμενα συνέδρια και κυρίως στο επόμενο Πανευρωπαϊκό Καρδιολογίας στη Στοκχόλμη.
