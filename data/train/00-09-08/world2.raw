 Προειδοποίηση προς τη Γαλλία να σεβαστεί τις κοινοτικές υποχρεώσεις της και να διασφαλίσει την ελεύθερη και απρόσκοπτη κυκλοφορία προσώπων και αγαθών από το έδαφός της απηύθυνε χθες η Ευρωπαϊκή Επιτροπή. Η κατάσταση στους δρόμους της Γαλλίας πάει από το κακό στο χειρότερο, καθώς και άλλοι κλάδοι δοκιμάζουν τα νεύρα των πολιτών παρακωλύοντας την κυκλοφορία, ενώ τα καύσιμα αποτελούν πλέον
 Η Κομισιόν ζήτησε από τις γαλλικές αρχές να την ενημερώσουν εντός 24 ωρών για τα μέτρα που θα λάβουν για την απρόσκοπτη διακίνηση προσώπων και αγαθών, θυμίζοντάς τους ότι στην προκειμένη περίπτωση «το κοινοτικό δίκαιο υπερισχύει του εθνικού» και ότι είναι «υποχρέωσή της» να διασφαλίσει την ελεύθερη διακίνηση. Εκπρόσωπος της Επιτροπής μάλιστα δεν απέκλεισε το ενδεχόμενο «να κινηθεί διαδικασία για παραβίαση» της ελεύθερης διακίνησης αν σε διάστημα πέντε ημερών τα μέτρα που θα λάβει η Γαλλία δεν είναι ικανοποιητικά. Αυτό πάντως, διευκρίνισε, δεν σημαίνει ότι θα πάει η Γαλλία στο δικαστήριο. Είναι η
δεύτερη φορά σε διάστημα δέκα ημερών, που η Κομισιόν στέλνει προειδοποίηση στο
Παρίσι. Η πρώτη ήταν με αφορμή την κινητοποίηση των αλιέων.
 Η επέμβαση της Επιτροπής έγινε καθώς χιλιάδες οδηγοί ταξί άρχισαν χθες συντονισμένη πανεθνική διαμαρτυρία με παρεμπόδιση της κυκλοφορίας, ζητώντας από την κυβέρνηση να αποζημιωθούν για τα καύσιμα. Τα ταξί του Παρισιού και άλλων μεγάλων πόλεων προκάλεσαν τεράστια κυκλοφοριακή συμφόρηση, ειδικά στην πρωτεύουσα, που δημιουργήθηκαν τεράστιες ουρές από το αεροδρόμιο ώς τον Πύργο του Αϊφελ. Επίσης, αγρότες επιχείρησαν χθες να αποκλείσουν τη σήραγγα της Μάγχης, αλλά εμποδίστηκαν από την αστυνομία. Ωστόσο, αυτόπτες μάρτυρες δήλωσαν
στο Γαλλικό Πρακτορείο ότι οι αγρότες κατάφεραν να αποκλείσουν την κίνηση φορτίων στη σήραγγα κοντά στο λιμάνι Καλέ.
 Με φόντο τον αποκλεισμό 102 διυλιστηρίων σε όλη τη χώρα και αποτέλεσμα την ανυπαρξία καυσίμων και την «επίσκεψη» οδηγών στο γειτονικό Βέλγιο για ανεφοδιασμό, ο υπουργός Mεταφορών Ζαν Κλοντ Γκισό κάλεσε τους διαδηλωτές να σκεφτούν τις καταστροφικές συνέπειες στην οικονομία. «Ανήσυχος» για την αύξηση
της τιμής των καυσίμων και τις επιπτώσεις της δήλωσε και ο πρόεδρος Σιράκ από τη Σύνοδο της Χιλιετίας. «Επικίνδυνες για τη χώρα» χαρακτήρισε τις μεθόδους διαμαρτυρίας ο πρόεδρος της γαλλικής ένωσης εργοδοτών, τονίζοντας ότι «δεν είναι άξιες μιας αληθινής δημοκρατίας».
 Εν τω μεταξύ, το πρόβλημα της αύξησης στην τιμή των καυσίμων θα συζητήσει την επόμενη εβδομάδα με τους εκπροσώπους των οδηγών επαγγελματικών αυτοκινήτων ο υπουργός Mεταφορών της Ιταλίας Πιερλουίτζι Μπερσάνι. Η μεγαλύτερη συνδικαλιστική οργάνωση ανακοίνωσε ήδη ότι θα ζητήσει κυβερνητική παρέμβαση για τη μείωση των τιμών των καυσίμων.
