 Με πολλά προβλήματα αρχίζει η σχολική χρονιά για τα παιδιά των ομογενών στην Κωνσταντινούπολη. Ιδιαίτερα ανήσυχοι εμφανίζονται οι γονείς που έχουν τα παιδιά τους φέτος πρέπει να εγγραφούν στην πρώτη δημοτικού.
 Ο λόγος της ανησυχίας τους είναι ότι μεταξύ των 18 περίπου παιδιών που θα εγγραφούν, μόνο τα 6-7 είναι Ορθόδοξα ελληνόφωνα, ενώ τα υπόλοιπα είναι Ορθόδοξα αραβόφωνα, τα οποία κατάγονται από τη Νότια Τουρκία. 
 «Δεν είναι θέμα ρατσισμού», λένε αρκετοί γονείς, «αλλά ούτε τα παιδιά μας μαθαίνουν τη μητρική τους γλώσσα ούτε και τα αραβόφωνα μαθαίνουν τα ελληνικά».
 «Το πρόβλημα είναι μεγάλο», υποστηρίζουν οι Ελληνες γονείς και συνεχίζουν: «Eίχαμε επισημάνει την αγωνία μας, αλλά οι αρμόδιοι... αγρόν ηγόρασαν». 
 Το θέμα προέκυψε όταν πριν από χρόνια άρχισαν τα αραβόφωνα παιδιά των εργαζομένων στις ορθόδοξες εκκλησίες της Πόλης να εγγράφονται στα ελληνικά σχολεία. Τα παιδιά όμως αυτά, μη γνωρίζοντας καθόλου ελληνικά, ήταν επόμενο να
επιφέρουν κάποια σύγχυση, αφού ο εκπαιδευτικός έπρεπε από τη μία να τους μαθαίνει την ελληνική γλώσσα και από την άλλη να προσπαθεί να διδάξει τη μητρική γλώσσα στους εναπομείναντες Ελληνες. Αποτέλεσμα, όπως υποστηρίζουν οι γονείς, είναι να μη μαθαίνει κανένα παιδί την ελληνική γλώσσα και, το χειρότερο όλων -όπως δήλωσαν ορισμένοι Ελληνες ομογενείς εκπαιδευτικοί- είναι ότι αρκετοί Ελληνες γονείς, οι οποίοι έχουν την οικονομική δυνατότητα, στέλνουν τα παιδιά τους σε τουρκικά και γαλλικά ιδιωτικά σχολεία, όπου τα μαθήματα γίνονται στην αγγλική ή γαλλική γλώσσα. 
 «Η διαρροή της διαρροής της ομογένειας», είπε ένας παλιός δάσκαλος της πόλης, ο οποίος χαρακτήρισε το πρόβλημα «βαρύνουσας σημασίας». 
 Το πρόβλημα, όπως δήλωσαν ομογενείς εκπαιδευτικοί της Πόλης, έρχεται να προστεθεί στα ήδη υπάρχοντα, αν και τα τελευταία χρόνια έχουν πολλά απ' αυτά έχουν επιλυθεί.
 «Να αγκαλιαστούν τα ξενόγλωσσα παιδιά χωρίς καμία διάκριση, χωρίς όμως να ζημιωθεί η ομογενειακή παιδεία», υποστηρίζει ο εκπαιδευτικός και τέως διευθυντής του Ζωγραφείου Γυμνασίου-Λυκείου της Κωνσταντινούπολης, Δημήτριος Φραγκόπουλος, και ζητεί από το υπουργείο Παιδείας την αποστολή στην Πόλη ειδικών στη διαπολιτισμική εκπαίδευση παιδαγωγών-νηπιαγωγών, οι οποίοι θα διδάξουν τουλάχιστον για δύο έτη στα αραβόφωνα παιδιά την ελληνική γλώσσα, σε προσχολική περίοδο.
 Συνεχίζει, τονίζοντας τη σημασία που θα έχει για την Πόλη η αποστολή ομογενών νέων στην Ελλάδα, με σκοπό να σπουδάσουν Παιδαγωγική ως υπότροφοι, υπό τον όρο
 «Θα πρέπει να αγκαλιαστούν οι ομογενείς εκπαιδευτικοί και να στηριχτούν. Αυτοί
γνωρίζουν καλύτερα απ' όλους τα εκπαιδευτικά προβλήματα της Πόλης», υποστηρίζει ο παλαίμαχος εκπαιδευτικός, ο οποίος δίδαξε τουλάχιστον 40 χρόνια στα σχολεία της Κωνσταντινούπολης.
