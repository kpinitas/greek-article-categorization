Πήρε φόρα ο υπουργός Μεταφορών Χρίστος Βερελής και ύστερα από τους «αποκεφαλισμούς» στην «Ολυμπιακή Αεροπορία» ετοιμάζεται να προχωρήσει αναλόγως
 Σύμφωνα με πληροφορίες, εντός των ερχομένων ημερών πρόκειται να ανακοινωθεί η απομάκρυνση του διοικητή της ΥΠΑ Δημ. Γεωργαράκη και των υποδιοικητών Ι. Σταμπουλή και Αθ. Θεoδωρόπουλου. Υπενθυμίζεται ότι ο κ. Βερελής είχε δείξει ότι επιθυμεί αλλαγή στη διοίκηση της ΥΠΑ από την πρώτη στιγμή που ανέλαβε το υπουργείο Μεταφορών. Ιδιαίτερη εντύπωση προκάλεσε η επιστολή που έστειλε ως υπουργός προς τη διοίκηση της ΥΠΑ (19/4/2000) και στην οποία με πολύ αυστηρό ύφος μιλούσε για ελλείψεις και καθυστερήσεις στο σύστημα ασφάλειας των πτήσεων. Τότε, ο κ. Βερελής ζητούσε να προχωρήσει ταχέως ο εκσυγχρονισμός του θεσμικού πλαισίου, ώστε να εναρμονισθεί με τα διεθνώς ισχύοντα, να ελεγχθούν οι ελληνικές αεροπορικές εταιρείες και να δοθεί προσοχή στους ελέγχους των ξένων αεροπορικών αρχών χωρίς να υπολογισθεί το κόστος.
 Επιπροσθέτως, σήμερα ο κ. Βερελής επιθυμεί να τοποθετήσει πρόσωπα της απολύτου
εμπιστοσύνης του, καθώς η ΥΠΑ θα εποπτεύσει τη λειτουργία του αεροδρομίου Σπάτων. Επικρατέστεροι να αναλάβουν στην ΥΠΑ εμφανίζονται ως διοικητής ο πρώην
αρχηγός ΓΕΕΘΑ Αθ. Τζογάνης (τον περασμένο Απρίλιο ήταν υποψήφιος με το ΠΑΣΟΚ στην Αιτωλοακαρνανία) και ως υποδιοικητές οι Ακρ. Τσολάκης (πρώην πιλότος της «Ο.Α.», συμμετείχε στη διερεύνηση των ατυχημάτων με το Γιάκοβλεφ και το Φάλκον) και ο Κ. Χρυσαφίνος (στέλεχος του ΥΠΕΧΩΔΕ, ασχολήθηκε με τα δημόσια έργα). Σημειώνεται ότι αποχωρώντας από την ΥΠΑ ο Δ. Γεωργαράκης ενδέχεται να επιστρέψει στην «Ολυμπιακή», από την οποία είχε αποσπασθεί. Σύμφωνα με πληροφορίες, δεκτή έγινε και η παραίτηση του γενικού διευθυντή Πτητικής Εκμετάλλευσης της «Ο.Α.» Μιλτ. Tσαγκαράκη, για τη θέση του οποίου ακούγονται τα ονόματα των κυβερνητών Σπ. Λαμπρόπουλου και Χρ. Σταμούλη.
