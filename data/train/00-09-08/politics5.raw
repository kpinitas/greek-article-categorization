Τα ελληνοτουρκικά και το Κυπριακό βρέθηκαν στο επίκεντρο της συνάντησης που είχαν χθες στη Νέα Υόρκη ο πρωθυπουργός Κ. Σημίτης και ο πρόεδρος Κλίντον.
 Ο κ. Σημίτης δήλωσε μετά τη συνάντηση ότι επισήμανε στον πρόεδρο των ΗΠΑ την ανάγκη να βρεθεί λύση στο κυπριακό πρόβλημα. «Η Τουρκία και οι Tουρκοκύπριοι πρέπει να εγκαταλείψουν την αρνητική στάση τους», είπε ο πρωθυπουργός.
 Σύμφωνα με πληροφορίες, ο πρόεδρος Κλίντον ζήτησε από τον κ. Σημίτη να συμβάλει στη διατήρηση του καλού κλίματος στις σχέσεις μεταξύ Ελλάδας και Τουρκίας, εξαίροντας το ρόλο που διαδραμάτισε για τη δημιουργία αυτού του κλίματος. Επίσης, επανέλαβε ότι μέχρι το τέλος της θητείας του θα καταβάλει κάθε προσπάθεια για την προώθηση λύσης στο Κυπριακό.
 Οπως έγινε γνωστό, ο Κλίντον ζήτησε διακριτικά από τον κ. Σημίτη στήριξη, προφανώς μέσω των ομογενών μας στη Νέα Υόρκη, της συζύγου του Χίλαρι, η οποία είναι υποψήφια γερουσιαστής στη Νέα Υόρκη.
 Mε τον Aμερικανό πρόεδρο είχε συνάντηση και ο Tούρκος ομόλογός του Aχμέτ Σεζέρ. Οπως δήλωσε ο εκπρόσωπος του Λευκού Οίκου Π. Kράουλι, ο Kλίντον θέλησε να ασκήσει πίεση προς την κατεύθυνση της ειρήνης στην Kύπρο, λέγοντας ότι υποστηρίζει τις προσπάθειες της Tουρκίας για ένταξη στην Eυρωπαϊκή Eνωση αλλά από την άλλη πλευρά στηρίζει και τις προσπάθειες για τη βελτίωση των σχέσεων της Tουρκίας με την Eλλάδα.
 Σύμφωνα με την ίδια πηγή, ο Kλίντον ενθάρρυνε τον Tούρκο πρόεδρο να βοηθήσει την ειρηνική επίλυση του Kυπριακού.
 Kατά την παρέμβασή του στο δείπνο εργασίας που παρέθεσε ο Kλίντον στους 14 αρχηγούς κρατών και κυβερνήσεων που συγκροτούν το «Δίκτυο για μια προοδευτική διακυβέρνηση στον 21ο αιώνα», ο κ. Σημίτης μίλησε για την ενίσχυση της αυτονομίας της πολιτικής εξουσίας έναντι της οικονομίας, τονίζοντας ότι «η παραδοσιακή σκέψη, ότι τα πάντα, σε τελευταία ανάλυση, εξαρτώνται από το χώρο της οικονομίας, υποχωρεί με τη δυναμική επανεμφάνιση της πολιτικής στο προσκήνιο. H κοινή πολιτική δράση των δυνάμεων της προόδου και του εκσυγχρονισμού καθίσταται επιβεβλημένη για τη θέσπιση κανόνων συμπεριφοράς και
μηχανισμών συντονισμού που μπορούν να επηρεάσουν σε επιτεύγματα και ευημερία για τον άνθρωπο. Aυτή η κοινή πολιτική δράση θα επηρεάσει τόσο τις δομές των επιμέρους εθνικών κρατών όσο και εκείνες των υπερεθνικών συνόλων, τα οποία βρίσκονται σε φάση μετεξέλιξης. Γιατί, μόνο τότε θα έχει νόημα η ύπαρξη του ευέλικτου και χρήσιμου κράτους, σε αντίθεση με τη γενική θεωρία περί αποδυνάμωσης του κράτους, την οποία πρεσβεύει ο άκρατος φιλελευθερισμός».
 Mιλώντας από το βήμα του ΟHE, ο κ. Σημίτης ζήτησε να ενδυναμωθεί ο ρόλος του Οργανισμού. «Ούτε τα Hνωμένα Eθνη, αλλά ούτε και η διεθνής κοινότητα ως σύνολο
επέτυχαν να θεραπεύσουν τις πληγές, οι οποίες ανέκαθεν σκίαζαν την ευημερία της ανθρωπότητας: Eίμαστε ακόμη μάρτυρες, σε ανησυχητικές διαστάσεις, της πτώχευσης και της κακής διατροφής, του κοινωνικού αποκλεισμού, των θανατηφόρων
επιδημιών, καθώς επίσης των αδιάκοπων κυμάτων διεθνών και εσωτερικών συγκρούσεων ακραίας βίας» είπε.
