Η τιμή αυτή αφορά συμβόλαια παράδοσης τον Οκτώβριο. Σύμφωνα με στοιχεία που έδωσε στη δημοσιότητα το Αμερικανικό Ινστιτούτο Πετρελαίου, τα αμερικανικά αποθέματα αργού πετρελαίου σημείωσαν την εβδομάδα 24 Αυγούστου - 1η Σεπτεμβρίου άνοδο μεγαλύτερη από την αναμενόμενη κατά 3, 13 εκατομμύρια βαρέλια. Τα στοιχεία για τα αμερικανικά αποθέματα των υπόλοιπων προϊόντων διύλισης ανήλθαν σε 112, 9 εκατομμύρια βαρέλια, σε αντίθεση με τα αποθέματα βενζίνης που μειώθηκαν κατά 150.000 βαρέλια. 
 Η αναμενόμενη αύξηση της παραγωγής πετρελαίου αναμένεται ως «μάννα εξ ουρανού» ιδιαίτερα για τις ευρωπαϊκές χώρες. «Εχουμε πράγματι εδώ τις ενδείξεις για μια ενεργειακή κρίση το χειμώνα», δήλωσε ο Τζον Κίλνταφ, στέλεχος της Fimat USA Inc., ο οποίος θεωρεί ότι η διεθνής αγορά μπορεί να ισορροπήσει μόνο αν η παραγωγή αυξηθεί κατά περίπου ένα εκατομμύριο βαρέλια ημερησίως. Την ίδια ώρα, ο διάδοχος του θρόνου της Σαουδικής Αραβίας, Αμπντάλα, σε συνάντηση που είχε χθες με τον πρόεδρο των ΗΠΑ Μπιλ Κλίντον, δήλωσε ότι η χώρα του αναμένει απόφαση του ΟΠΕΚ για να αυξήσει κατά 700.000 βαρέλια την ημερήσια παραγωγή της σε πετρέλαιο. Εάν σε αυτά προστεθεί η επιπλέον ημερήσια παραγωγή κατά 600.000 βαρέλια στην οποία η Σαουδική Αραβία προχώρησε από τον περασμένο Ιούλιο, τότε είναι πολύ πιθανό η χώρα αυτή από μόνη της να καλύψει το στόχο τού ενός εκατομμυρίου επιπλέον βαρελιών την ημέρα, που ζήτησε ο Κίλνταφ.
 - Κι ενώ η Σαουδική Αραβία φαίνεται να αναλαμβάνει την εξισορρόπηση της αγοράς, οι υπουργοί Πετρελαίου του ΟΠΕΚ δεν έχουν συμφωνήσει ακόμη στο μέγεθος της αύξησης της παραγωγής των χωρών τους. Χθες, η τιμή του μαύρου χρυσού στο «καλάθι» του ΟΠΕΚ εκτινάχτηκε στα 33, 57 δολάρια το βαρέλι (έναντι 32, 5 δολαρίων προχθές).
 Ο Γκόρντον Κουάν, αναλυτής της HSBC Securities, εκτιμά ότι «ο μόνος τρόπος να υποχωρήσουν οι τιμές είναι η διοχέτευση στην αγορά ποσοτήτων από τα στρατηγικά αποθέματα των ΗΠΑ και της Γερμανίας, τα οποία χρησιμοποιούνται μόνο για στρατιωτικούς σκοπούς».
