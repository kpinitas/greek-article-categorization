 Η Ιταλική Περούτζια παίρνει τη θέση της... Μπεϊτάρ σήμερα το βράδυ (9 μ.μ.) στο γήπεδο της Τούμπας και οι παίκτες του ΠΑΟΚ καλούνται να δείξουν τον καλύτερό τους εαυτό στο διεθνές φιλικό παιγνίδι, που αποτελεί πρόβα τζενεράλε για UEFA και πρωτάθλημα.
 «Θα είναι σημαντικό τεστ για την ομάδα μου», είπε χθες ο Μπάγεβιτς, που θα δει την ομάδα του να αναπτύσσεται στον καινούργιο χλοοτάπητα της Τούμπας (εγκαίνια σήμερα το βράδυ).
 Ο Μπάγεβιτς έχει καταλήξει στην ενδεκάδα που θα παρατάξει, και αυτή θα αποτελείται από τους Τοχούρογλου, Μπορμπόκη, Βενετίδη, Τετράτζε, Χασιώτη, Ουντέζε, Μπράτιτς, Εγκομίτη, Καμπς, Ναλιτζή, Οκκά.
 Από την άλλη πλευρά, οι Ιταλοί ήρθαν στη Θεσσαλονίκη χθες το απόγευμα με 17 παίκτες στην αποστολή, που είναι οι Προϊέτι, Ταρντιόλι, Χουάριο, Ματεράτσι, Λιβεράνι, Μόνακο, Ντι Λορέτο, Γκουινάζου (Αργεντινός), Μπλάζι, Φερέιρα, Σολιάνο, Μπαϊόκο, Τεντέσκο, Τεστίνι, Μπούκι, Ζαμπάνια, Τολέντο.
 Τα εισιτήρια για τους φιλάθλους έχουν «αλμυρές» τιμές, αφού ξεκινάνε από 4.000 δρχ. (το φτηνότερο) και φτάνουν τις 7.000 δρχ! 
 Η απόφαση αυτή της ΠΑΕ ΠΑΟΚ προκάλεσε τις αντιδράσεις των οργανωμένων φιλάθλων, αλλά τα έξοδα του φιλικού ήταν πάρα πολλά (περίπου 20 εκατ. δρχ.) και η ΠΑΕ ΠΑΟΚ έψαχνε τρόπους «να κλείσει την τρύπα», αφού δεν υπάρχει τηλεοπτική μετάδοση.
 *Η Μπεϊτάρ θα παίξει αποδεκατισμένη εναντίον του ΠΑΟΚ στον πρώτο αγώνα για το Κύπελλο UEFA, αφού μετά τον τερματοφύλακα Κορνφάιν, που τραυματίστηκε σοβαρά δεν θα παίξει και ο αριστερός μπακ (βασικότατος) Νταβίντ Αμσαλέμ. Τραυματίστηκε και δεν θα έρθει στη Θεσσαλονίκη, ενώ το Σάββατο θα βρίσκεται στο Ισραήλ ο Τάκης Περσίας για να παρακολουθήσει τον αγώνα της Μπεϊτάρ με τη Μακάμπι Χάιφα για το πρωτάθλημα. Ο αγώνας θα γίνει στο γήπεδο της Χάιφα και αναμένεται με ενδιαφέρον στο Ισραήλ. Ο Περσίας, βέβαια, θέλει να δει για ακόμη μία φορά την ισραηλινή ομάδα, για να βγάλει συμπεράσματα σχετικά με τη δυναμικότητά της.
