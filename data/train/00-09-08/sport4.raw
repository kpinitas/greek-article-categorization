 «Τυπική γερμανική ομάδα, που τρέχει πολύ, αλλά δεν είναι τόσο ισχυρή όσο η Λα Κορούνια» είναι το περίγραμμα του Αμβούργου, όπως το σκιαγράφησε ο Στράτος Αποστολάκης, ο οποίος ήταν παρών προχθές στο «Φολκς-παρκστάντιον» και είδε τον αντίπαλο του Παναθηναϊκού να κερδίζει τη Βέρντερ Βρέμης 2-1, στο πλαίσιο της 3ης αγωνιστικής της «μπουντεσλίγκα». Ο «κατάσκοπος» επέστρεψε χθες το απόγευμα και κατευθύνθηκε κατευθείαν στην Παιανία, όπου ενημέρωσε λεπτομερώς τον προπονητή Αγγελο Αναστασιάδη. Ανάμεσα στ' άλλα, επισήμανε την «καυτή έδρα» στο πανέμορφο καινούργιο Στάδιο, όπου αγωνίστηκε το περασμένο Σάββατο και η Εθνική μας, καθώς επίσης ότι «χωρίς τον Αργεντινό Καρντόζο -ήταν τραυματίας- το Αμβούργο χάνει σε φινέτσα και τεχνική».
 Σε δηλώσεις του ο Στράτος Αποστολάκης υποστήριξε ότι «είναι σημαντικό να ξεκινήσει ο ΠΑΟ με νίκη, όπως το '96 εναντίον της Ναντ, από την οποία άρχισε η μεγάλη πορεία».
 Το Αμβούργο αναγκάστηκε και πήρε τον 24χρονο τερματοφύλακα Ματίας Ζόμπερ δανεικό από τη Σάλκε για έναν χρόνο, επειδή τραυματίστηκε σοβαρά ο δεύτερος της ομάδας Κάρτσεν Βέλμαν. Ο Ζόμπερ πάντως δεν έχει δικαίωμα συμμετοχής στο Τσάμπιονς Λιγκ, όπως και ο Μίλαν Φούκαλ, ο Τσέχος διεθνής, επειδή έπαιξε στα προκριματικά της φετινής διοργάνωσης με τη Σπάρτα Πράγας.
 Προβλήματα απασχολούν τη Λα Κορούνια λίγες ημέρες πριν από τον αγώνα με τον ΠΑΟ στην Αθήνα (Τετάρτη 13/9). Ο Βραζιλιάνος Ντζαλμίνια είναι τιμωρημένος (χρωστάει δύο αγωνιστικές από πέρσι), ο Παουλέτα έφυγε για την Μπορντό, ο Σλάβιτσα Γιοκάνοβιτς έκανε μαγνητική τομογραφία για να διαπιστωθεί η σοβαρότητα του τραυματισμού του, ενώ στο στάδιο αποθεραπείας βρίσκεται ο Ολλανδός Ρόι Μακάι. Ακόμη, όλη την προετοιμασία έχασαν οι Τούρου Φλόρες, Βαλερόν, που ξεκίνησαν προπονήσεις πριν από λίγες ημέρες. Συν τοις άλλοις, ο Μαροκινός Μπασίρ και ο Ισπανός Καπντεβίλντα μεταβαίνουν στο Σίδνεϊ με τις ολυμπιακές ομάδες των χωρών τους.
 Στον ΠΑΟ, αντιθέτως, τα μικροπροβλήματα οδεύουν προς λύση. Σήμερα μπαίνει στο προπονητικό πρόγραμμα της ομάδας ο Γιώργος Καραγκούνης και αύριο ο Πάολο Σόουζα, που ξεπερνάει σιγά σιγά την τενοντίτιδα. Η ζήτηση των εισιτηρίων εξακολουθεί να είναι μεγάλη και μέχρι χθες βράδυ είχαν πουληθεί περί τα 30.000.
