Ενάντια προς το «σεβασμό της ανθρώπινης αξιοπρέπειας» κρίνει το Eυρωκοινοβούλιο την κλωνοποίηση για θεραπευτικούς σκοπούς με ψήφισμα που ενέκρινε χθες στο Στρασβούργο. 
 «Το Ευρωκοινοβούλιο θεωρεί ότι η κλωνοποίση για θεραπευτικούς σκοπούς, η οποία
συνεπάγεται τη δημιουργία εμβρύων με αποκλειστικό στόχο την έρευνα, θέτει ένα μεγάλο δίλημμα και παραβιάζει αμετάκλητα τα όρια όσον αφορά τους κανόνες της έρευνας» αναφέρεται στην απόφαση, η οποία υπερψηφίστηκε με οριακή πλειοψηφία. Το ψήφισμα, κατά το οποίο «υπάρχουν άλλα μέσα για τη θεραπεία των σοβαρών ασθενειών», εγκρίθηκε με 237 ψήφους υπέρ, 230 κατά και 43 αποχές. Ο πρόεδρος των «Πρασίνων», Πολ Λανουά, χαρακτήρισε το αποτέλεσμα «Νίκη της σύνεσης». Ενώ ο ευρωβουλευτής των «Πρασίνων» και γιατρός, Ντιντιέ-Κλοντ Ροντ, επισήμανε ότι η διαφορά μεταξύ της θεραπευτικής και της αναπαραγωγικής κλωνοποίησης είναι δυσδιάκριτη και ότι στην πράξη η τεχνική είναι σχεδόν η ίδια.
 Το Ευρωκοινοβούλιο ζητάει από την Ευρωπαϊκή Επιτροπή «να μην ωφεληθεί από χρηματοδοτικά κεφάλαια του κοινοτικού προϋπολογισμού κανένα ερευνητικό ίδρυμα που σχετίζεται με την κλωνοποίηση ανθρώπινων εμβρύων». Εκφράζει επίσης την επιθυμία να διατυπωθεί «σε επίπεδο Ηνωμένων Εθνών μια παγκόσμια και σαφής απαγόρευση της κλωνοποίησης ανθρώπινων όντων σε όλα τα στάδια δημιουργίας και ανάπτυξης». Καλεί, τέλος, τη βρετανική κυβέρνηση «να επανεξετάσει τη θέση της»
και τα μέλη του Κοινοβουλίου να απορρίψουν την πρόταση της κυβέρνησης, όταν αυτή τεθεί, για χρήση στην έρευνα εμβρύων που δημιουργήθηκαν με κλωνοποίηση.
