 Οι επιλογές του προπονητή της Βαλένθια, Εκτορ Κούπερ, στο ντέρμπι με τη Ρεάλ Μαδρίτης αύριο βράδυ, αλλά και ενόψει του αγώνα με τον Ολυμπιακό την Τρίτη στο «Μεστάγια», κρίνουν τον αντικαταστάτη του Γιώργου Ανατολάκη στο πρώτο παιχνίδι των «ερυθρολεύκων» στο Champions League. Ο Γιάννης Μαντζουράκης ήταν χθες ιδιαίτερα επιφυλακτικός για τον παρτενέρ του Γιώργου Αμανατίδη στην άμυνα και έλεγε πως περιμένει να αναλύσει καλύτερα τη Βαλένθια τα επόμενα εικοσιτετράωρα για να καταλήξει στο σχήμα που θα ακολουθήσει. 
 Ο Χρήστος Πατσατζόγλου εμφανίζεται αυτή τη στιγμή ως επικρατέστερος για τη θέση του στόπερ στον Ολυμπιακό, δίπλα στον Αμανατίδη, αλλά ο Μαντζουράκης σκέφτεται σοβαρά και τις λύσεις των Χρήστου Κόντη, Παρασκευά Αντζα, από τη στιγμή που είναι πολύ πιθανό στην κορυφή της επίθεσης της ισπανικής ομάδας να αγωνιστεί ο πανύψηλος Νορβηγός Τζον Κάριου. Αν δεν παίξει ο τελευταίος τότε ο «Ρουμάνος» τεχνικός θα παρατάξει την τετράδα της άμυνας είτε με Μαυρογενίδη (δεξί μπακ χαφ), Γεωργάτο (αριστερό μπακ χαφ), Αμανατίδη και Πατσατζόγλου, είτε με Πατσατζόγλου (δεξί μπακ χαφ), Γεωργάτο (αριστερό μπακ χαφ), Αμανατίδη, Κόντη. 
 Ο «ερυθρόλευκος» τεχνικός προβληματίζεται ακόμα και για το σχήμα στην επίθεση, καθώς από τη μία σκέφτεται να χρησιμοποιήσει ως μοναδικό προωθημένο τον Τζιοβάνι, αλλά προχθές φάνηκε ότι και ο Χούτος είναι μια λύση, η οποία τον βασανίζει, αλλά θα πρέπει να «θυσιαστεί» κάποιος από τα χαφ.
 Τυχερός μέσα στην ατυχία του ήταν ο Γιώργος Ανατολάκης, ο οποίος υποβλήθηκε χθες το πρωί σε αρθροσκόπηση μηνίσκου. Μέχρι χθες τη μία τα ξημερώματα για τον αμυντικό του Ολυμπιακού οι εκτιμήσεις ήταν πως μπορεί να πρόκειται για σοβαρή ζημιά, που θα τον άφηνε μήνες εκτός δράσης, τελικά με τη ρήξη έσω μηνίσκου ο 25χρονος ποδοσφαιριστής θα μείνει εκτός γηπέδων για 20 μέρες. Τον Ανατολάκη επισκέφτηκαν χθες το πρωί στο Iατρικό Kέντρο του Παλαιού Φαλήρου οι περισσότεροι συμπαίκτες του, οι οποίοι είχαν ρεπό.
 Ο Γιάννης Μαντζουράκης, πάντως, σκέφτεται πλέον μόνο τη Βαλένθια και πήρε την απόφαση να ταξιδέψει αύριο στη Μαδρίτη, προκειμένου να παρακολουθήσει τις «νυχτερίδες» στο ντέρμπι με τη Ρεάλ Μαδρίτης. «Θέλω να δω πάλι από κοντά τη Βαλένθια, η οποία παρουσιάζεται πολύ ισχυρή», δήλωσε χθες ο προπονητής του Ολυμπιακού, ενώ χθες το μεσημέρι επέστρεψε από την Ολλανδία και ο Τάκης Λεμονής, ο οποίος είδε τη Χερενβέιν στον εκτός έδρας αγώνα με την Τβέντε (2-2).
 Ο Λεμονής κάθε άλλο παρά θορυβήθηκε από την αντίπαλο του Ολυμπιακού στην τρίτη αγωνιστική του Champions League, ενώ ετοιμάζεται για νέο ταξίδι. Ο συνεργάτης του Μαντζουράκη θα αναχωρήσει αύριο πάλι για την Ολλανδία και θα «κατασκοπεύσει» αύριο βράδυ τη Χερενβέιν στον εντός έδρας αγώνα με την Μπρέντα. Το ζητούμενο, βέβαια, είναι γιατί η τεχνική ηγεσία του Ολυμπιακού δεν παρακολουθεί τη Λιόν, την οποία υποδέχεται την επόμενη εβδομάδα η πειραϊκή ομάδα, αλλά τη Χερενβέιν. Η Λιόν πάντως αγωνίζεται αύριο βράδυ εντός έδρας με τη Λανς.
 * Περίπου 600 εκατομμύρια δραχμές θα βάλει στο ταμείο του ο Ολυμπιακός στο τέλος της σεζόν από τους οκτώ επίσημους υποστηρικτές της πειραϊκής ομάδας, τους οποίους παρουσίασε χθες το μεσημέρι ο Πέτρος Κόκκαλης σε κεντρικό αθηναϊκό ξενοδοχείο.
