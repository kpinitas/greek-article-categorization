 σαρκαστική ποπ των αναρχικών Chumbawamba, η ψυχεδέλεια των μποέμ Dand yWarhols, η ηλεκτρονική φρενίτιδα των Οrbital, αλλά και οι μελωδίες του Κωνσταντίνου Βήτα θα είναι το σάουντρακ του Φεστιβάλ Ηλεκτρον. Ενα νέο φεστιβάλ που πραγματοποιείται σήμερα στις εγκαταστάσεις του συλλόγου Θερμαϊκός
στο λιμάνι της Θεσσαλονίκης και αύριο στην πρώην αμερικανική βάση στο Ελληνικό. Εκτός από τη μουσική που έχει τον πρώτο ρόλο, θα υπάρχουν περίπτερα αφιερωμένα στις νέες τάσεις της τεχνολογίας, τα πιο πρόσφατα προϊόντα και τις εξελίξεις στο Διαδίκτυο. 
 - Τα συγκροτήματα αποτελούν εγγύηση. Οι Chumbawamba, πρώην καταληψίες στέγης από το Λιντς, είναι μια πολυπληθής μουσική κολεκτίβα που μπορεί να παίζει χαρούμενη ποπ και να την ντύνει με σαρδόνιους στίχους. Με πολιτικές απόψεις, που χρωστάνε τόσο στο Bέλγο στοχαστή Ραούλ Βάνεγκεμ για την επανάσταση στην καθημερινή ζωή όσο και στη μακρά παράδοση του αναρχισμού, αυτοί οι εστέτ της ποπ κάνουν επιθέσεις στον Tόνι Μπλερ, κυκλοφορούν δωρεάν άλμπουμ για την ενίσχυση του αντιφασιστικού κινήματος στην Αυστρία και σαρκάζουν τη μουσική βιομηχανία. Οι Chumbawamba δεν είναι τυχαίοι, πολύ πιο ώριμοι από τους δήθεν οργισμένους, χρησιμοποιούν την ποπ ως όπλο για να σπείρουν την αταξία, γνωρίζοντας ότι η εξέγερση είναι πρώτα απ' όλα γιορτή. 
 - Οι Aμερικανοί Dand yWarhols ανήκουν σε μια άλλη παράδοση. Ξεκίνησαν σε ένα υπόγειο, κάπου στο Ορεγκον εμπνευσμένοι από το θορυβώδες γκαράζ του '60 και το
μινιμαλιστικό ήχο των Velvet Underground. Γι' αυτούς, το ροκ εν ρολ είναι το κάλεσμα σε μια άγρια φιέστα γεμάτη ακραίες ηδονές, σεξουαλικές διαστροφές και άφθονα ναρκωτικά. Πρόσφατα αυτοί οι μποέμ της μητρόπολης έχουν σταματήσει τις προβοκατόρικες δηλώσεις και τις άσεμνες ζωντανές εμφανίσεις και έχουν κυκλοφορήσει το τρίτο τους άλμπουμ «Thirteen Tales From Urban Bohemia» όπου αποκαλύπτουν τη φιλοσοφία τους με ένα κομμάτι για τον Φρειδερίκο Νίτσε. Και, φυσικά, ξέρουν να δίνουν οργιώδεις συναυλίες. 
 - Το ντουέτο των αδερφών Φιλ και Πολ Χαρτνολ, οι Οrbital είναι γνήσιοι εκπρόσωποι της χημικής γενιάς, που εισέβαλαν στην ηλεκτρονική σκηνή για να προκαλέσουν μια «κατακλυσμιαία πολιτισμική σύγκρουση». Πρώην καταληψίες κι αυτοί, πανκ και μετά λάτρεις του χιπ χοπ πήραν το όνομά τους από τον αυτοκινητόδρομο του Λονδίνου Μ25, τη μοναδική έξοδο προς τα φημισμένα παράνομα
ρέιβ πάρτι της περιοχής. Το τελευταίο τους άλμπουμ με τίτλο «In The Middle Οf Nowhere» είναι «η ιδανική μουσική για να ακούς απομονωμένος στο λαβύρινθο της μητρόπολης». Στις συναυλίες η ψυχρή τέκνο των Οrbital μεταμορφώνεται σε ηλεκτρονικό παροξυσμό με τη συμμετοχή μιας γιγαντοοθόνης βίντεο. 
