 Στον ύπνο έπιασε χθες το μεσημέρι τον υφυπουργό Aθλητισμού Γιώργο Φλωρίδη, ένας άλλος υφυπουργός, αυτός των Οικονομικών ο Α. Φωτιάδης! 
 Τη στιγμή που ο κ. Φλωρίδης μιλούσε στους δημοσιογράφους για το νομσχέδιο που θα καταθέσει στο θέμα Β. Μητρόπουλου, αποσύρθηκε από την τροπολογία για τη μετοχοποίηση του ΟΠΑΠ, η διάταξη που αφορούσε την διακοπή της επιχορήγησης προς κάθε ιδιωτικό ή δημόσιο φορέα, δηλαδή την παύση της χρηματοδότησης των Ομοσπονδιών μέσω της γενικής γραμματείας Αθλητισμού, χωρίς ο ίδιος ο κ. Φλωρίδης να έχει ιδέα! Την απόφαση πήρε ο υφυπουργός Οικονομικών Α. Φωτιάδης, καθώς αντέδρασαν πολλοί βουλευτές, με κίνδυνο έτσι να μην περνούσε ολόκληρη η τροπολογία! 
 Ακόμη και αρκετοί βουλευτές του ΠΑΣΟΚ (Ακριβάκης, Τζιώλας, Γιαννακόπουλος, Μαντέλης και άλλοι) δήλωσαν την αντίθεσή τους για την επίμαχη διάταξη, με το επιχείρημα ότι δεν είναι δυνατόν να κόβονται οι επιχορηγήσεις από τα διάφορα σωματεία (υπολογίζονται 8.000, πανελλαδικά) και να εξακολουθούν να χρηματοδοτούνται οι ΠΑΕ και η ΕΠΑΕ! 
 Με την κίνησή της αυτή, η κυβέρνηση εξέθεσε πολλαπλά τον Γιώργο Φλωρίδη καθώς ο υφυπουργός Αθλητισμού, απουσίαζε από τη Βουλή και δήλωνε από το γραφείο του ως προς το ζήτημα των επιχορηγήσεων: «Συνεννοήθηκα με τον κ. Παπαντωνίου και θα μπει ειδική ρύθμιση, για να παίρνουν οι Ομοσπονδίες τα χρήματά τους από τον
κρατικό προϋπολογισμό. Απλώς, αλλάζει η διαδικασία. Οι Ομοσπονδίες δεν χάνουν τίποτα από τα χρήματα τους». Ο Γ. Φλωρίδης τόνισε μάλιστα ότι δεν είχε υπογράψει την τροπολογία, γιατί αντιδρούσε με την περικοπή των επιχορηγήσεων των Ομοσπονδιών. Το ίδιο έλεγε και ο Θ. Πάγκαλος, γιατί θα έχανε το υπουργείο Πολιτισμού το ποσοστό εσόδων του από το ΛΟΤΤΟ, το ΠΡΟΤΟ και το Τζόκερ.
 Με την απόσυρση της διάταξης πάντως, οι Ομοσπονδίες (ο ελληνικός αθλητισμός, στο σύνολό του) έπαθαν μεγαλύτερη ζημιά, ουσιαστικά. Οχι μόνο δεν εξασφαλίζουν
τα έσοδά τους μέσω του κρατικού προϋπολογισμού, όπως αρχικά ειπώθηκε, αλλ' αντίθετα, με τη μετοχοποίηση του 49% του ΟΠΑΠ θα υποστούν μείωση των επιχορηγήσεών τους σε ανάλογο ποσοστό! Το ίδιο φυσικά, θα συμβεί με τον ΣΕΓΑΣ,
την ΕΠΟ, την ΕΟΕ και όλους, όσοι χρηματοδοτούνται από τα παιχνίδια του ΟΠΑΠ! 
 Την απόλυτη στήριξη του πρωθυπουργού έχει ο υφυπουργός Αθλητισμού Γιώργος Φλωρίδης στην επιδίωξή του να αλλάξει τον πρόεδρο της ΕΠΑΕ και να εξυγιάνει το χώρο του ποδοσφαίρου. Γι' αυτό και η τροπολογία που αποσύρθηκε χθες, επειδή διαφώνησαν τα κόμματα στη διαδικασία, θα κατατεθεί ως νομοσχέδιο.
 Μόλις χθες το μεσημέρι, -όταν αποσύρθηκε η τροπολογία κυκλοφόρησαν φήμες ότι ο κ. Φλωρίδης δήλωσε πρόθεση να παραιτηθεί και ότι κάτι τέτοιο είπε στο γραμματέα του υπουργικού συμβουλίου Σ. Κοσμίδη. Ομως, οι φήμες αυτές διαψεύστηκαν λίγο αργότερα απ' όλες τις πλευρές.
 Το θέμα έφτασε και μέχρι τη Νέα Υόρκη, όπου βρίσκεται ο πρωθυπουργός Κ. Σημίτης. Συνεργάτες του διαβεβαίωναν ότι δεν υπάρχει θέμα παραίτησης, ότι ο υφυπουργός έχει τη στήριξη του πρωθυπουργού, αφού έχει πάρει από τον ίδιο την έγκριση να προχωρήσει στην εξυγίανση του ποδοσφαίρου. «Ο κ. Φλωρίδης έχει την πλήρη εμπιστοσύνη της κυβέρνησης» δήλωσε ο υφυπουργός Τύπου Τηλέμαχος Χυτήρης, ο οποίος επέρριψε στην αντιπολίτευση την ευθύνη για την απόσυρση της τροπολογίας. «Γιατί η αντιπολίτευση δεν δέχτηκε να συζητηθεί; Είναι διαδικαστικό το θέμα; Επειδή πολλά λέγονται για τις διαπλοκές, ιδού η Ρόδος ιδού και το πήδημα» είπε ο κ. Χυτήρης.
 «Οχι μόνο δεν παραιτήθηκα, αλλά θα καταθέσω την τροπολογία ως νομοσχέδιο» μας είπε ο ίδιος ο κ. Φλωρίδης χθες το βράδυ, όταν θέσαμε υπόψη του τις φήμες περί παραιτήσεώς του.
