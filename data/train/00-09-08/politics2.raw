 Με τη φράση «αρνούμαι στην Ελλάδα του 2000 μοντέλο ζωής να είναι ο ψυχαρισμός», ο Νίκος Κωνσταντόπουλος απάντησε ευθέως στην επίθεση που δέχτηκε από τον εκδότη-διευθυντή της εφημερίδας «Το Βήμα» και διοικητή του Aγίου Ορους
Σταύρο Ψυχάρη, καθώς και στους υπαινιγμούς για τις σχέσεις του με εκδοτικό συγκρότημα (υπονοώντας το συγκρότημα Τεγόπουλου).
 Περνώντας στην αντεπίθεση για τις επιθέσεις που δέχεται από συγκεκριμένα «κέντρα», από τη στιγμή που ανέλαβε την πολιτική πρωτοβουλία εναντίον της διαπλοκής, απάντησε σε σχετική ερώτηση, στη διάρκεια συνέντευξης Τύπου, και παρατήρησε: «Δεν είναι η πρώτη φορά. Με έχουν πει και δικηγόρο των αναρχικών και δικηγόρο των τρομοκρατών και δικηγόρο των περιθωριακών. Εχω σαράντα χρόνια
στο δημόσιο βίο της χώρας και θεωρώ τιμή μου να με βρίζουν, όσοι με βρίζουν, και δεν ενοχλούμαι. Δεν καταλαβαίνω γιατί ενοχλούνται οι μηχανισμοί αυτών των συμφερόντων και τα βάζουν μαζί μου, που σε τελευταία ανάλυση είμαι ένα πρόσωπο
 »Οποιεσδήποτε υβριστικές επιθέσεις δεν με φοβίζουν ως πρόσωπο. Απεναντίας, με εγκαρδιώνουν. Οι σχέσεις μου με όλους είναι καθαρές, διαυγείς, είναι σχέσεις συνείδησης και σε καμία περίπτωση δεν μπορεί κανείς με τόσο μεγάλη ευκολία να υιοθετεί τη λασπολογία προκειμένου να μειώσει την πολιτική εμβέλεια της οποιασδήποτε πρωτοβουλίας. Ολοι κρινόμαστε εδώ και όλοι γνωριζόμαστε. Κι αν υπαινίσσεστε το δημοσίευμα του κ. Ψυχάρη, έ, αρνούμαι στην Ελλάδα του 2000, μοντέλο ζωής να είναι ο ψυχαρισμός. Και αν υπαινίσσεστε εκείνο το οποίο είπε ο
κ. Ψυχάρης, πως είναι δυνατόν να είμαι δικηγόρος προσώπων και μεγαλοεκδοτών, δεν είμαι δικηγόρος κανενός συγκροτήματος, δεν είμαι δικηγόρος κανενός που χειρίζεται υποθέσεις διαπλοκής με το Δημόσιο, δεν είμαι δικηγόρος κανενός που να επιδιώκει την εξασφάλιση προνομιακής μεταχείρισης σε βάρος του δημοσίου συμφέροντος σε τομείς που αναπτύσσεται η διαπλοκή. Οσες υποθέσεις έχω χειριστεί στη ζωή μου τις έχω χειριστεί με κριτήριο συνείδησης».
 Kαι πρόσθεσε ότι την τελευταία υπόθεση -αντιδικία μεταξύ δύο προσώπων-, την ανέλαβε από θέση εναντίον της διαπλοκής.
 Ο Ν. Κωνσταντόπουλος είπε ότι η κυβέρνηση έκανε την πρώτη μετατόπιση στο θέμα της διαπλοκής και παραδέχτηκε την ύπαρξή της, αφού ο Ευάγγελος Βενιζέλος αποδέχθηκε να κατοχυρωθεί στο Σύνταγμα μια ρήτρα περί ασυμβίβαστου στην ιδιοκτησία ΜΜΕ και στην επιχειρηματική συναλλαγή με το Δημόσιο. Είναι μια πρώτη επιβεβαίωση της ύπαρξης διαπλοκής, και ο ΣΥΝ αισθάνεται δικαιωμένος, διότι έγινε μέσα σε ένα κλίμα πίεσης που δημιούργησε η πρωτοβουλία του, αλλά δεν αρκεί. Γι' αυτό πρότεινε συγκεκριμένα μέτρα, όπως: Αμεση πρωτοβουλία που θα υλοποιεί την ουσία αυτής της συνταγματικής πρόβλεψης. Να ολοκληρωθούν οι διαδικασίες για την έκδοση κανονικών αδειών ραδιοτηλεοπτικών σταθμών. Να λειτουργήσει αμέσως η επιτροπή διαφάνειας του ΕΣΡ και να μην υπάρξει ανάθεση έργων, χωρίς προηγούμενη έκδοση πιστοποιητικών διαφάνειας. Με συμφωνία όλων των κομμάτων και νομοθετική πρωτοβουλία της κυβέρνησης την άμεση αναβάθμιση της Επιτροπής Θεσμών της Βουλής με την ανάθεση ελεγκτικού ρόλου. Την αναβάθμιση και διεύρυνση του ρόλου και των αρμοδιοτήτων της Επιτροπής Ανταγωνισμού με ταυτόχρονη συμπλήρωση της αντιμονοπωλιακής νομοθεσίας. Ο ίδιος
θα θέσει υπόψη του προέδρου της Βουλής Α. Κακλαμάνη, πολιτειακών και πολιτικών
 Αναρωτήθηκε γιατί ο υφυπουργός Aθλητισμού Γ. Φλωρίδης απέσυρε την τροπολογία που ο ίδιος είχε καταθέσει και την είχε εμφανίσει ως βαρύγδουπο μέτρο για την εξυγίανση στο χώρο του αθλητισμού.
 Καυστικό ήταν το σχόλιό του και για τη γενική γραμματέα του ΚΚΕ Αλέκα Παπαρήγα. «Η ηγεσία του ΚΚΕ βρίσκεται πολύ πίσω και δεν αφουγκράζεται την πραγματικότητα που βοά. Ας τους προβληματίσει η θετική αποδοχή που έτυχε το κείμενο του ΚΚΕ από την κυβέρνηση και τα ισχυρά συμφέροντα διαπλοκής. Το καλύτερο επικοινωνιακό σέρβις του κειμένου της κ. Παπαρήγα το έκαναν οι κυβερνητικοί μηχανισμοί και ορισμένοι μηχανισμοί ισχυρών συμφερόντων διαπλοκής».
 Κατηγόρησε τον πρωθυπουργό ότι στην ομιλία του στην 65η ΔΕΘ απέκρυψε την αλήθεια. Πρόκειται για πολιτική μεταμφίεση, πολιτική εξαπάτηση. Η κυβέρνηση έχει αποδεχτεί πλήρως το νεοφιλελεύθερο πρόσωπο, απορρίπτει κάθε πρόταση ανακατανομής εισοδήματος και κοινωνικής δικαιοσύνης, θα ικανοποιήσει τα αιτήματα του ΣΕΒ στο εργασιακό και θα εφαρμόσει όσα δεν τόλμησε προεκλογικά. Η
πλέον αρνητική αξιολόγηση της πολιτικής της κυβέρνησης στον τομέα της ανεργίας
έγινε από την έκθεση της Κομισιόν διά χειρός Αννας Διαμαντοπούλου.
 Ο κ. Κωνσταντόπουλος χαρακτήρισε ανησυχητικές τις εξελίξεις στα ελληνοτουρκικά
και τις σχέσεις της Ελλάδας με τις βαλκανικές χώρες. Με αφορμή όσα είπε ο Κ. Σημίτης για τη Γιουγκοσλαβία τάχθηκε υπέρ τής μη ανάμιξης στα εσωτερικά άλλων χωρών και υπογράμμισε ότι ο ΣΥΝ θα στείλει παρατηρητές στις εκλογές.
 Ο πρόεδρος του ΣΥΝ συναντήθηκε με τη διοικούσα επιτροπή του Τμήματος Κεντρικής
Μακεδονίας του ΤΕΕ και κατήγγειλε ότι στη Θεσσαλονίκη προωθούνται μόνο τα έργα
που σχετίζονται με τη διαπλοκή (Μέγαρο Μουσικής κι άλλα που δεν κατονόμασε). Επισκέφθηκε την 65η ΔΕΘ και σήμερα θα επισκεφθεί το λιμάνι και θα έχει συναντήσεις με τον υπουργό Μακεδονίας-Θράκης Γ. Πασχαλίδη (12.00) και το δήμαρχο Θεσσαλονίκης Βασίλη Παπαγεωργόπουλο (1.30 μ.μ.) 
