Ανοίγει εκ νέου ο δρόμος των επιχειρήσεων για το ρωσικό στρατό. Στον προϋπολογισμό για το 2001 η κυβέρνηση δίνει το πράσινο φως στο υπουργείο Αμυνας να επιδοθεί σε εμπορικές δραστηριότητες για να συμβάλει στη χρηματοδότηση του στρατού.
 Η ρωσική κυβέρνηση επανεισάγει έτσι μια ιδέα που είχε δοκιμαστεί και στις αρχές της δεκαετίας του '90. Οι αναλυτές φοβούνται ωστόσο ότι η τακτική αυτή θα αποδειχτεί αναποτελεσματική και θα επαναφέρει τη διαφθορά, όπως είχε γίνει και την εποχή εκείνη. Σύμφωνα με το άρθρο 74 του προϋπολογισμού, που δεν έχει ακόμη ψηφιστεί από το Κοινοβούλιο, το υπουργείο Αμυνας θα μπορεί να παρέχει «εισφορές βάσει συμβάσεως» και να έχει «και άλλου είδους δραστηριότητες που αποφέρουν κέρδη». «Το σύνολο των κεφαλαίων που συγκεντρώνονται θα πρέπει να χρησιμοποιείται για την ενίσχυση της χρηματοδότησης του στρατού, σύμφωνα με τις προτεραιότητες που καθορίζονται από το υπουργείο Αμυνας». Στο σχέδιο του προϋπολογισμού διευκρινίζεται ακόμη ότι τα κεφάλαια θα περνούν «από το oμοσπονδιακό ταμείο» προκειμένου να αποφευχθούν οι καταχρήσεις και οι απάτες.
 Στόχος της κυβέρνησης είναι να βρεθούν κάποια βοηθητικά κεφάλαια δεδομένου ότι
ο προϋπολογισμός προβλέπει για την άμυνα μόλις 7 δισεκατομμύρια δολάρια (2 τρισ. 660 δισ. δρχ.). Το ποσό αυτό -που αντιπροσωπεύει σχεδόν το ένα πέμπτο του ρωσικού προϋπολογισμού- θεωρείται ανεπαρκές για την κάλυψη των αναγκών ενός στρατού που απαριθμεί 1, 2 εκ. άνδρες. Συγκριτικά αναφέρεται ότι ο αμυντικός προϋπολογισμός της Γαλλίας που απαριθμεί λιγότερους από 500.000 άνδρες, ανέρχεται σε 27 δισ. δολάρια. Ανώτατος αξιωματούχος του υπουργείου Αμυνας, τον οποίο επικαλούνται ρωσικά πρακτορεία ειδήσεων, δήλωσε πάντως χθες ότι ο ρωσικός στρατός θα μειωθεί κατά 400.000 άνδρες ώστε μέχρι το 2003 να μην
ξεπερνά τους 800.000. Η μείωση του αριθμού των στρατιωτών θα ξεκινήσει τον ερχόμενο χρόνο.
 Η ιδέα της «εμπορικής δραστηριότητας» δεν είναι κανούργια. Μετά την κατάρρευση
της Σοβιετικής Ενωσης και μπροστά στην εξαθλίωση του πρώην σοβιετικού στρατού και στην παντελή έλλειψη χρημάτων, ο τότε αρχηγός του επιτελείου Εβγκένι Σαποσνίκοφ είχε παρακινήσει τους στρατιωτικούς να αναζητήσουν οι ίδιοι πηγές χρηματοδότησης. Οι υποθέσεις διαφθοράς και οι δίκες πολλαπλασιάστηκαν και εκατομμύρια δολάρια εξανεμίστηκαν με αποτέλεσμα ο πρόεδρος Μπoρiς Γέλτσιν να δηλώσει το 1996 ότι ο στρατός ήταν «διαβρωμένος από τη διαφθορά όπως το σίδερο
από τη σκουριά». Πολιτικοί και στρατιωτικοί αναλυτές εκτιμούν ότι το σύστημα αυτό ενέχει τον κίνδυνο της διαφθοράς και ότι αυτό που χρειάζεται ο ρωσικός στρατός είναι μiα ριζική μεταρρύθμιση.
