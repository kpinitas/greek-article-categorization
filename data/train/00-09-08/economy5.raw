Πρώτη προτεραιότητα της μεταθερινής περιόδου αποτελεί η κατάθεση μέχρι το τέλος
του μήνα του νομοσχεδίου περί φορολογικών και αναπτυξιακών κινήτρων, που ευνοούν τις κοινοπραξίες στον κλάδο των κατασκευαστικών εταιρειών, από το οικονομικό επιτελείο της κυβέρνησης.
 Το θέμα εξετάσθηκε σε χθεσινή σύσκεψη των υπουργών Εθνικής Οικονομίας και Οικονομικών Γιάννου Παπαντωνίου και Περιβάλλοντος -Χωροταξίας Δημοσίων Εργων Κώστα Λαλιώτη, με τη συμμετοχή του υφυπουργού Οικονομικών Απόστολου Φωτιάδη και υπηρεσιακών παραγόντων.
 Με το σκεπτικό ότι τυχόν συγχωνεύσεις τεχνικών εταιρειών θα συνδράμουν σημαντικά στην υλοποίηση των έργων που σχετίζονται κυρίως με την Ολυμπιάδα του
2004, δόθηκε το πράσινο φως για την άμεση σύνταξη του τελικού κειμένου του νομοσχεδίου, που αφορά τις τεχνικές εταιρείες και το οποίο είναι αποτέλεσμα των επαφών και συμφωνιών που επήλθαν με τους εκπροσώπους του κλάδου, κατά την προεκλογική περίοδο.
 Ειδικότερα, τα φορολογικά και αναπτυξιακά κίνητρα, που περιλαμβάνονται στο νομοσχέδιο αφορούν: 
 - Μετάβαση εντός τριών ετών από το τεκμαρτό στο λογιστικό σύστημα προσδιορισμού των καθαρών κερδών των τεχνικών επιχειρήσεων, σε αντικατάσταση του υπάρχοντος συστήματος που τα κέρδη των τεχνικών εταιρειών προκύπτουν από τη χρήση συντελεστών (12% για έργα χωρίς χρήση ιδίων υλικών και 10% άλλες περιπτώσεις, όπως οικοδομές) επί των ακαθάριστων εσόδων.
 - Κατάργηση της υποχρέωσης από τους αναδόχους της παρακράτησης και απόδοσης του φόρου για το σύνολο του έργου και παράλληλα καθορισμό της αρμόδιας Eφορίας, όπου θα υποβάλλονται οι δηλώσεις παρακράτησης του φόρου.
 - Χρονική ευχέρεια ενός μηνός για την καταβολή του φόρου προστιθέμενης αξίας (ΦΠΑ) από την υποβολή του τιμολογίου, με σκοπό την ενίσχυση της ρευστότητας των τεχνικών εταιρειών.
 - Τήρηση βιβλίων και στοιχείων από το εργοτάξιο -υποκατάστημα, όταν αυτό πραγματοποιεί συναλλαγές.
 - Να μην υπολογίζεται φόρος εισοδήματος από τα τεκμαρτά μισθώματα, στα μηχανήματα των μελών της κοινοπραξίας. Ετσι, το δικαίωμα της έκπτωσης τυχόν δαπανών (επισκευή, συντήρηση) και του ΦΠΑ θα παρέχεται στην επιχείρηση.
 - Χρήση αναπτυξιακών νόμων, για επενδύσεις σε νέο μηχανολογικό εξοπλισμό από τις τεχνικές επιχειρήσεις και για τον εκσυγχρονισμό τους, ακόμα και με έκπτωση
του 50% της δαπάνης για αγορά μηχανογραφικών συστημάτων (σ.σ. δαπάνες αγοράς λογισμικού και εκπαίδευσης προσωπικού).
 Το νομοσχέδιο προβλέπει ακόμα μέτρα, όπως να αποτελούν εργολαβικό αντάλλαγμα οι τόκοι υπερημερίας, που επιδικάζονται στον ανάδοχο του έργου λόγω καθυστέρησης πληρωμής.
