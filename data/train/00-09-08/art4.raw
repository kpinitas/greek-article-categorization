Το πρώτο χειροκρότημα της βραδιάς το πήρε, προχθές, το ζεύγος Καραμανλή κατά την είσοδό του στο κατάμεστο Ηρώδειο. Δεν συγκρινόταν, βέβαια, σε ζέση και διάρκεια μ' αυτό που εισέπραξε η Μαρία Φαραντούρη όταν εμφανίστηκε στη σκηνή, λαμπερή μέσα στο πορφυρό φουστάνι της. Πόσο, μάλλον, με το χειροκρότημα που το
κοινό χάρισε στον Μίκη Θεοδωράκη. Οχι μόνο στο φινάλε και το ανκόρ -μετά την ολοκλήρωση της παρουσίασης αποσπασμάτων του «Canto General» σε συμφωνική μορφή, για πρώτη φορά, στη χώρα μας- μα και προκαταβολικά. Σχεδόν οι μισοί θεατές είχαν σηκωθεί όρθιοι, χειροκροτώντας, για να υποδεχτούν το συνθέτη. Εκείνος χαμογελαστός, φαντάζοντας γίγαντας μέσα στο ζαχαρί κοστούμι του, ανέβηκε στο πόντιουμ για να διευθύνει με το χαρακτηριστικό του τρόπο -πιο συγκρατημένα, ωστόσο, από παλιότερα- την Συμφωνική Ορχήστρα της Κρατικής Ακαδημαϊκής Καπέλας της Αγίας Πετρούπολης. Και μαζί, τη μικτή Κρατική Χορωδία Γκλίνκα στα μέρη «Algunas bestias» και «Αmerica insurrecta».
 Η Μαρία Φαραντούρη λυρική, δραματική κι επική -όπου χρειαζόταν- επιβεβαίωσε για άλλη μια φορά τον τίτλο της ιδανικής ερμηνεύτριας του έργου του Θεοδωράκη.
Κατόρθωνε διαρκώς το ξεχωριστό, μέσα στον καταιγιστικό πλουραλισμό των φωνών, όπως τον θέλησε ο συνθέτης γράφοντας μ' έμπνευση τον παλμό της ποίησης του Πάμπλο Νερούδα. Ιδιαίτερα, μάλιστα, στο γνωστότατο «Αmerica insurrecta» που συγκίνησε το κοινό.
 Νωρίτερα, ωστόσο, έμοιαζε αμήχανο το κοινό ακούγοντας διαφορετικά τ' αποσπάσματα. Στα μέρη, μάλιστα, που ερμήνευσε ο λυρικός τραγουδιστής Πιοτρ Μιγκούνοφ, υπό τη διεύθυνση του Αλεξάντερ Τσερνουσένκο, ακούσαμε τη μουσική με
πιο αργό ρυθμό. Ετσι, η επιτάχυνσή του με τη διεύθυνση του Μίκη έκανε πολλούς να νιώσουν πως, επιτέλους, τα πράγματα μπήκαν στη θέση τους... Οσο για τα άγνωστά μας αποσπάσματα του ατονικής αίσθησης «Canto Οlimpico» στο πρώτο μέρος, μάλλον επισκιάστηκαν από την αειθαλή γοητεία του πληθωρικού, επαναστατικού και μελωδικότατου «Canto General».
 Η σκηνή της υποδοχής επαναλήφθηκε και στην έξοδο. Το κοινό χειροκρότησε θερμά,
πολλά μπράβο ακούστηκαν, ενώ πολλοί ευχαριστούσαν το συνθέτη και τους συντελεστές της βραδιάς όρθιοι.
