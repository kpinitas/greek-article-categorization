Κανείς δεν ξέρει τι συνέβη το τελευταίο 24ωρο στη ζωή της νεαρής γυναίκας, που
βρέθηκε νεκρή χθες, σε ερημική περιοχή στην Κηπούπολη.
 Ηταν περίπου 8 χθες το πρωί, όταν δύο παιδιά, που είχαν βγάλει τα σκυλιά τους βόλτα στο Ποικίλον Ορος βρήκαν το καμένο αυτοκίνητο.
 Τα μαυρισμένα από τη φωτιά τζάμια του, τους κίνησαν την περιέργεια.
 Ανοιξαν την ανασφάλιστη πόρτα και βρέθηκαν αντιμέτωπα με ένα φρικιαστικό θέαμα. Το απανθρακωμένο πτώμα μιας νεαρής γυναίκας. 
 Ανδρες του Tμήματος Eγκλημάτων Kατά Zωής, που ειδοποιήθηκαν από τα παιδιά, έσπευσαν στην ερημική περιοχή πάνω από τα τελευταία σπίτια της Κηπούπολης. Η άγνωστη γυναίκα, ηλικίας περίπου 23-25 χρόνων, βρισκόταν νεκρή μέσα στο αυτοκίνητο, που είχε κλαπεί από το Μαρούσι, πριν από 7 μήνες.
 Η πυρκαγιά, που προκλήθηκε κάτω από άγνωστες συνθήκες στο εσωτερικό του ασημί «Γκολφ», είχε προκαλέσει ζημιές στα πίσω καθίσματα.
 Η γυναίκα είχε καεί σε διάφορα σημεία του σώματός της. Φορούσε απρόμαυρο κολάν, μαύρο μπουστάκι και ψηλοτάκουνα πέδιλα.
 Στη ζώνη της βρέθηκε μια φωτογραφία της με μια άλλη γυναίκα, από την οποία οι αστυνομικοί αναμένουν να βρουν τα στοιχεία της. Δίπλα στο άψυχο σώμα της βρέθηκε ένα χειρουργικό γάντι, η τάπα της βενζίνης και ένα μικρό μπιτόνι.
 Σύμφωνα με την ιατροδικαστή, η νεαρή γυναίκα, που δεν έφερε εξωτερικά κακώσεις, πέθανε πιθανότατα από ασφυξία.
 Οι αστυνομικοί, που περιμένουν τα αποτελέσματα της νεκροτομής για να διαπιστωθούν τα ακριβή αίτια του θανάτου, εξετάζουν όλα τα ενδεχόμενα, με επικρατέστερα εκείνο της ανθρωποκτονίας, χωρίς όμως να αποκλείουν και εκείνο της αυτοκτονίας.
