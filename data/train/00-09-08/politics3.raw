 διαπλοκή δεν είναι καινούργιο πρόβλημα, αλλά τώρα έχει οξυνθεί, γιατί έχουν γιγαντωθεί επιχειρηματίες και τσακώνονται μεταξύ τους, ποιος θα φάει τα περισσότερα, δήλωσε χθες η γενική γραμματέας του ΚΚΕ Αλέκα Παπαρήγα.
 Επέμεινε ότι είναι αποπροσανατολισμός το να συγκεντρώνει κάποιος την προσοχή του σε 5 επιχειρηματίες και όχι στους 15, στους 20, στους 105, στους 205, όπως
είπε χαρακτηριστικά, διότι και οι πέντε να φύγουν από τη μέση, θα βγουν άλλοι πέντε.
 «Τόσα χρόνια στην Ελλάδα, ας πάρουμε μετά τον πόλεμο, ας πάρουμε μετά το '75, υπήρχαν επιχειρηματίες οι οποίοι θησαύριζαν, χωρίς να τους στηρίζουν κυβερνήσεις; Υπήρχαν κυβερνήσεις που δεν είχαν σχέσεις με επιχειρηματίες; »
Η κ. Παπαρήγα έθεσε τα παραπάνω ερωτήματα, τόνισε ότι ο αγώνας κατά της διαπλοκής πρέπει να συμπεριλάβει τον αγώνα κατά της ανατροπής των εργασιακών σχέσεων και κατά της ακόρεστης δίψας της πλουτοκρατίας να πλουτίζει συνεχώς και σημείωσε: «Οι πλουτοκράτες τσακώνονται μεταξύ τους, αλλά είναι ενωμένοι στην υπερεκμετάλλευση των εργαζομένων. Γι' αυτό λέμε ότι είναι αποπροσανατολισμός, να καθόμαστε τώρα εμείς να ψάχνουμε ποιος υπουργός συνάντησε ιδιαίτερα ποιον. Δεν χρειάζεται. Εμείς βλέπουμε τι νόμοι ψηφίζονται.
Ή ποιος πολιτικός σχετίζεται με ποιον. Αυτό είναι το θέμα! Το θέμα είναι ότι υπάρχει έδαφος να γιγαντώνονται τα μονοπώλια και αυτό το έδαφος καλλιεργείται μέσα από πολιτικές αποφάσεις».
 Η γεν. γραμματέας του ΚΚΕ επισκέφθηκε την 65η ΔΕΘ και συναντήθηκε με τις διοικήσεις των δύο εταιρειών, τους εκπροσώπους των εργαζομένων και τον δήμαρχο
Θεσσαλονίκης Βασίλη Παπαγεωργόπουλο. Και στις τρεις συναντήσεις συζητήθηκε το θέμα της ιδιωτικοποίησης της ΔΕΘ, ενώ ο κ. Παπαγεωργόπουλος την ενημέρωσε για την προσπάθεια να περάσει η διοίκησή της στον δήμο. Η κ. Παπαρήγα κάλεσε τους εργαζόμενους να βάλουν σε εμπάργκο τα κυβερνητικά μέτρα για την ανατροπή των εργασιακών σχέσεων και τη διάλυση του κοινωνικού ασφαλιστικού συστήματος.
 Ιδιαίτερα για τη ΔΕΘ, επισήμανε ότι, δυστυχώς, έχει βγει «στο σφυρί» και εξέφρασε αντίθεση σε κάθε μορφή ιδιωτικοποίησής της. Ο κ. Παπαγεωργόπουλος σημείωσε ότι ο δήμος προτίθεται να αγοράσει ακόμα και το 25% και τι μάνατζμεντ
της ΔΕΘ, ενώ η κ. Παπαρήγα σχολίασε: «Δεν αποκλείουμε να περιέλθει η ΔΕΘ στον δήμο, στον βαθμό όμως, που δεν θα λειτουργήσει το συγκεκριμένο γεγονός ως άλλοθι για την κυβέρνηση, για να ρίξει τα βάρη στον Δήμο Θεσσαλονίκης μιας έκθεσης που δεν θα είναι τοπική αλλά διεθνής και στον βαθμό που δεν θα αποτελέσει άλλοθι για να στηρίξει άλλα ιδιωτικά εκθεσιακά κέντρα».
 Για σήμερα η γενική γραμματέας του ΚΚΕ έχει προγραμματίσει επίσκεψη στην ΕΚΟ και συνέντευξη Τύπου.
