 Σε... ύφαλο προσέκρουσε η ψήφιση της τροπολογίας του υφυπουργού Αθλητισμού Γιώργου Φλωρίδη, καθώς ο πρόεδρος του Κοινοβουλίου Απόστολος Κακλαμάνης απέσυρε την τροπολογία για την απομάκρυνση του Βίκτωρα Μητρόπουλου από την προεδρία της ΕΠΑΕ, κατά τη χθεσινή συζήτηση στη Bουλή.
 Παρά το σοκ ο υφυπουργός Αθλητισμού με τους συνεργάτες του αποφάσισαν να μετατρέψουν την τροπολογία σε νομοσχέδιο για να αρθούν οι αντιρρήσεις της αντιπολίτευσης και να «προχωρήσει η εξυγίανση στο χώρο του ποδοσφαίρου»...
 Ο κοινοβουλευτικός εκπρόσωπος της N.Δ. M. Kεφαλογιάννης κατά τη διάρκεια της συζήτησης στη Bουλή τού καταλόγισε ότι «δεν υπάρχει θέμα επείγοντος, υπάρχει μια προσωπική βεντέτα του υπουργού με τον πρόεδρο της EΠAE και γι' αυτό η τροπολογία».
 Διαδικαστικούς λόγους επικαλέστηκαν και οι εκπρόσωποι των άλλων κομμάτων της αντιπολίτευσης για να ζητήσουν να αποσυρθεί η τροπολογία. Ο Φ. Kουβέλης του ΣYN όμως είπε επιπλέον ότι η τροπολογία «αναφέρεται και σε ζητήματα που έχουν σχέση με ανθρώπινα δικαιώματα, γι' αυτό και δεν είναι δυνατόν να συζητηθεί στο τμήμα».
 Από το περιβάλλον του κ. Φλωρίδη διέρρευσε ότι ο υφυπουργός Αθλητισμού, παρά την απόσυρση της τροπολογίας, δεν έθεσε θέμα παραίτησής του, επειδή θα παρέμβει στο ποδόσφαιρο υλοποιώντας τα σχέδιά του με το νομοσχέδιο που τελικά κατέθεσε.
 Το νομοσχέδιο Φλωρίδη δεν κατατέθηκε τελικά χθες στη Bουλή, αλλά στη νομοπαρασκευαστική επιτροπή. Η επανακατάθεσή του θα γίνει την Τρίτη και σύμφωνα με πληροφορίες ενδέχεται να έχουν συμπεριληφθεί και άλλες διατάξεις στο σχέδιο νόμου. Από το γραφείο του υφυπουργού διευκρινίστηκε ότι το νομοσχέδιο θα ψηφιστεί μετά τις 3 Οκτωβρίου, ημέρα επιστροφής του κ. Φλωρίδη από το Σίδνεϊ. 
 Mετά την απόσυρση της τροπολογίας ο υφυπουργός παραχώρησε έκτακτη συνέντευξη Tύπου όπου ανακοίνωσε την κατάθεση του νομοσχεδίου.
 Ο υφυπουργός υποστήριξε ότι η τροπολογία δεν ψηφίστηκε, επειδή αντέδρασε η αντιπολίτευση, καταγγέλοντάς την μάλιστα στον ελληνικό λαό.
 Στην έκτακτη συνέντευξη Τύπου ο κ. Φλωρίδης δήλωσε μεταξύ άλλων τα εξής: «Σε μια περίοδο κατά την οποία στη χώρα εκφέρεται με μεγάλη ευκολία, κυρίως από τα κόμματα της αντιπολίτευσης και εναντίον της κυβέρνησης, ο ατεκμηρίωτος καταγγελτικός λόγος περί άνομων συμφερόντων και σκοτεινών μηχανισμών συναλλαγών, γίναμε σήμερα (σ.σ.: χθες) μάρτυρες μίας συγκλονιστικής αποκάλυψης: 
 Ποιοι πράγματι είναι αυτοί που ενώ καταγγέλλουν τα ντόπια συμφέροντα, τελικά επιχειρούν να τα συγκαλύψουν όταν έρχεται η ώρα της αντιμετώπισής τους. Οπως γνωρίζετε, από την πρώτη στιγμή της ανάληψης των καθηκόντων μου η κυβέρνηση και το υπουργείο ανέλαβαν πρωτοβουλίες για να αρχίσει η διαδικασία κάθαρσης στα ελληνικά πρωταθλήματα ποδοσφαίρου απ' όλους τους σκοτεινούς μηχανισμούς που καταδυναστεύουν το άθλημα.
 Το πρώτο βήμα γι' αυτή την πορεία ξεκίνησε με την κατάθεση της σχετικής διάταξης με τη μορφή τροπολογίας, προκειμένου ν' απομακρυνθούν από τον ευαίσθητο χώρο του αθλητισμού άτομα που βαρύνονται με κατηγορίες για διάπραξη σοβαρών αδικημάτων.
 Δυστυχώς, όταν ήρθε η ώρα της συζήτησης της τροπολογίας στη Βουλή, σύσσωμη η αντιπολίτευση προέβαλε σφοδρές αντιρρήσεις, επιχειρώντας έτσι να αποτρέψει την υλοποίηση μιας εξυγιαντικής προσπάθειας σ' ένα σαθρό σύστημα. Υπάρχει τελικά ελπίδα; Η απάντηση είναι ότι ΥΠΑΡΧΕΙ.
 Γιατί σ' αυτό τον τόπο δεν είμαστε όλοι ίδιοι. Οι αξίες της ηθικής συμπεριφοράς, της διαφάνειας και της καθαρότητας θα υποστηριχθούν με την ίδια δύναμη και αποφασιστικότητα από την κυβέρνηση και από εμένα, αλλά κυρίως από τους Ελληνες πολίτες και τους φιλάθλους, οι οποίοι πλέον καλούνται να μιλήσουν και να πάρουν θέση γι' αυτά τα φαινόμενα.
 Οσοι πίστεψαν ότι με την παρέμβαση της αντιπολίτευσης, η οποία απέτρεψε τη συζήτηση και την ψήφιση της τρεοπολογίας, γλίτωσαν, έκαναν μεγάλο λάθος.
 Σήμερα (σ.σ.: χθες), καταθέτω στη Βουλή τις ίδιες ακριβώς διατάξεις με την ίδια ακριβώς διατύπωση με τη μορφή αυτοτελούς νομοσχεδίου. Και όσοι πίστεψαν ότι θα αποφύγουν να πάρουν θέση επί της ουσίας αυτής της νομοθετικής πρωτοβουλίας, θα πιουν το πικρό ποτήρι μέχρι τέλος»
 Μιλώντας σε ραδιοφωνικό σταθμό, ο πρόεδρος του Συνασπισμού Νίκος Κωνσταντόπουλος ζήτησε την παραίτηση Φλωρίδη. Το δρόμο της... εξόδου υπέδειξε στον υφυπουργό Αθλητισμού και ο βουλευτής της Ν.Δ. Προκόπης Παυλόπουλος, ο οποίος επισήμανε: «Ο κ. Φλωρίδης είναι εκτεθειμένος και το ζήτημα είναι αν μπορεί να παραμείνει στη θέση του και να ασκεί αξιοπρεπώς καθήκοντα ένας υπουργός του οποίου μία ρύθμιση, την οποία τόσο πολύ διατυμπάνισε, η ίδια η Bουλή στο σύνολο της, την απέρριψε με το να μη δεχθεί να συζητήσει».
 Δηλώσεις για το θέμα, αλλά και για τα διαπλεκόμενα στο ποδόσφαιρο, έκανε και ο υπεύθυνος του τομέα Πολιτισμού της Ν.Δ. Μανώλης Κεφαλογιάννης. «Η κυβέρνηση οφείλει να απαντήσει επί της ουσίας, που αφορά τη διαφάνεια στο ιδιοκτησιακό καθεστώς των ΠΑΕ και το ασυμβίβαστο της συμμετοχής ελληνικών ομάδων στο προκαθορισμένο Στοίχημα, μια υπόθεση πολλών δισεκατομμυρίων δρχ. για τα οποία ερίζουν και πιέζουν οι διαπλεκόμενοι φίλοι του κ. Σημίτη», είπε ο κ. Κεφαλογιάννης, ενώ ο ένας εκ των πρωταγωνιστών της υπόθεσης που απασχολεί το επαγγελματικό ποδόσφαιρο, ο Βίκτωρας Μητρόπουλος, απέφυγε τη θριαμβολογία και μίλησε για τα διαπλεκόμενα: 
 «Στο νομοσχέδιο δεν ρυθμίζονται τα θέματα του ντόπινγκ, της πολυϊδιοκτησίας και της διαιτησίας και ο υφυπουργός είναι ανακόλουθος σε όσα λέει. Στο πρόσωπό μου κάποιοι οικονομικοί παράγοντες της χώρας προσπαθούν να λύσουν τις επιχειρηματικές τους διαφορές». 
 Σενάρια δεν υπάρχουν μόνο για τον κ. Φλωρίδη, αλλά και για τον «αντίπαλο» του. Σύμφωνα με πληροφορίες, βουλευτές του ΠΑΣΟΚ διεμήνυσαν στον κ. Μητρόπουλο ότι θα δοθεί ποσοστό στις ελληνικές ομάδες από το Στοίχημα, έστω κι αν δεν συμπεριληφθούν οι αγώνες τους στο κουπόνι, με την προϋπόθεση ότι θα εγκαταλείψει την προεδρία της ΕΠΑΕ.
 Σύμφωνα με το δεύτερο σενάριο, κυβερνητικά στελέχη προσέγγισαν τους μεγαλοπαράγοντες των ΠΑΕ προσπαθώντας να τους πείσουν ότι «για το καλό όλων πρέπει να "ξηλωθεί" από την Ενωση ο πρόεδρος». Τους έδωσαν μάλιστα και ένα χρονικό περιθώριο 20-25 ημερών μέχρι να πάρουν την οριστική τους απόφαση.
 *Η γενική συνέλευση της ΕΠΑΕ στην οποία θα καθοριστεί η στάση των ομάδων έναντι της πολιτείας μετατέθηκε από τις 11 στις 18 Σεπτεμβρίου.
