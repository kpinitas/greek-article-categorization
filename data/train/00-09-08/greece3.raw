 Τα μυστικά του Εγκέλαδου στα βάθη του Κορινθιακού Κόλπου, απ' όπου προήλθε ο καταστροφικός σεισμός του 1995 στο Αίγιο, αναζητούν Ελληνες, Γάλλοι, Βέλγοι και Ιταλοί επιστήμονες.
 Για το λόγο αυτό έστησαν ένα γεωφυσικό και σεισμολογικό εργαστήριο με υπόγεια όργανα που καταγράφουν τη συμπεριφορά των ρηγμάτων της περιοχής του Δυτικού Κορινθιακού Κόλπου, το οποίο καλύπτει τη γεωγραφική ζώνη Αίγιο, Αρχαία Ελίκη, Ψαρομύτα και Τριζόνια.
 Το παρατηρητήριο αυτό, στο πλαίσιο πανευρωπαϊκού προγράμματος στο οποίο μετέχουν από την Ελλάδα τα Πανεπιστήμια Αθηνών, Θεσσαλονίκης και το Μετσόβιο Πολυτεχνείο, σκοπό έχει τη μελέτη της συμπεριφοράς των ενεργών ρηγμάτων με τοποθέτηση μηχανημάτων σε βαθιές γεωτρήσεις που θα τα διαπερνούν και του ρόλου
 Από τα ευρωπαϊκά πανεπιστήμια συμμετέχουν ερευνητές από το Παρίσι, την Γκρενόμπλ, τις Βρυξέλλες και τη Ρώμη, οι οποίοι σε συνεργασία με τους ελληνικούς φορείς προχωρούν στην υλοποίηση του προγράμματος.
 Το σύστημα παρακολούθησης των ρηγμάτων περιλαμβάνει: σεισμογράφους, επιταχυνσιογράφους, ηλεκτρομαγνητικές συσκευές, συσκευές μέτρησης του εδάφους,
καθώς και GPS -όργανα που καθορίζουν την ακριβή θέση των σταθμών σε τρεις διαστάσεις (γεωγραφικό πλάτος, μήκος και υψόμετρο).
 «Επιχειρούμε με τον τρόπο αυτό να βρούμε πειστικές απαντήσεις στο ερώτημα πώς συμπεριφέρονται τα ενεργά αυτά ρήγματα σε περίπτωση σεισμικής διέγερσης», μας λέει ο Κώστας Μακρόπουλος, καθηγητής Σεισμολογίας, υπεύθυνος του προγράμματος,
εκ μέρους του Πανεπιστημίου Αθηνών. «Για το σκοπό αυτό έχουν ξεκινήσει γεωτρήσεις σε βάθος 100-400 μέτρων. Θα προχωρήσουμε και πιο βαθιά. Tοποθετούνται σεισμογράφοι και επιταχυνσιογράφοι, τόσο στην επιφάνεια όσο και στο χαμηλότερο σημείο της γεώτρησης. Επίσης, σε επιλεγμένα σημεία τοποθετούνται συσκευές μέτρησης της παραμόρφωσης του εδάφους, συσκευές ραδονίου, ενός αερίου το οποίο σε πολλές περιπτώσεις αποτελεί πρόδρομο σεισμικό φαινόμενο. Κατεβάζουμε, ακόμη, κλισιόμετρα -ευαίσθητα όργανα που καταγράφουν την παραμικρή αλλαγή κλίσης του εδάφους. Ολα αυτά τα στοιχεία συγκεντρώνονται και επεξεργάζονται από ειδικούς επιστήμονες των ερευνητικών κέντρων που συμμετέχουν στο ευρωπαϊκό αυτό πρόγραμμα».
 Σύμφωνα με τον Κώστα Μακρόπουλο, η ανάλυση όλων αυτών των δεδομένων αναμένεται
να συμβάλει καθοριστικά στην όσο το δυνατόν πληρέστερη εκτίμηση της συμπεριφοράς της συγκεκριμένης περιοχής σε περίπτωση σεισμού, άρα και στην πληρέστερη αποτύπωση της σεισμικής επικινδυνότητάς της. Μια τέτοια υποδομή θα επιχειρηθεί να επεκταθεί και στον υπόλοιπο Κορινθιακό Kόλπο μέσα από πρόταση του Εργαστηρίου Σεισμολογίας του Πανεπιστημίου Αθηνών, στο ειδικό συνέδριο που
θα γίνει στο Στρασβούργο στις 18 και 19 Σεπτεμβρίου υπό την αιγίδα της Ευρωπαϊκής Ενωσης και που θα έχει το γενικό τίτλο: «Δημιουργία υποδομών για την έρευνα και την τεχνιολογία».
