 Στη Διάσκεψη της Χιλιετίας συζητήθηκαν και χθες σοβαρότατα θέμα, όπως το χρέος του Τρίτου Κόσμου, η φτώχεια γενικότερα, το ΑIDS αλλά και το μέλλον των ειρηνευτικών αποστολών του ΟΗΕ. Την παράσταση όμως έκλεψε ο Φιντέλ Κάστρο, με μια απλή αλλά έξυπνη κίνηση που προκάλεσε γέλιο και χαλάρωσε την ατμόσφαιρα.
 Ο Κουβανός ηγέτης, που είναι γνωστός για τις ατέλειωτες ομιλίες του -οκτώ και πλέον ώρες συνήθως- ανέβηκε στο βήμα φορώντας ένα μαύρο κοστούμι και όχι την παραδοσιακή στολή του, έβγαλε ένα λευκό μαντίλι για να καλύψει το φως που ανάβει όταν τελειώνει ο χρόνος του ομιλητή (5 λεπτά) και άρχισε να μιλάει. Το εντυπωσιακό είναι ότι ολοκλήρωσε την ομιλία του πριν τελειώσει ο χρόνος, πήρε το μαντιλάκι του και κατέβηκε. Η αίθουσα ξέσπασε σε γέλια, αν και η ομιλία του
ήταν κάθε άλλο παρά ευχάριστη. Ο Κάστρο «ντύθηκε» γι' αυτά τα πέντε λεπτά το ρόλο του εκπροσώπου του Τρίτου Κόσμου και εξαπέλυσε δριμύ κατηγορώ εναντίον μιας «ηγεμονικής υπερδύναμης» που προσπαθεί να «αποφασίζει για τα πάντα μόνη της». Υποστήριξε επίσης ότι η σημερινή οικονομική και πολιτική κατάσταση «δεν εξυπηρετεί τα συμφέροντα της ανθρωπότητας». Είπε ότι το 80% των 6 δισ. ανθρώπων της υφηλίου είναι φτωχοί και ότι οι ευημερούσες χώρες έχουν «ηθική υποχρέωση» να αποζημιώσουν τα υπανάπτυκτα έθνη για τα κακά που τους έχουν προκαλέσει. Σε ό,τι αφορά τον ΟΗΕ, διαπίστωσε με θλίψη ότι δεν συζητείται ριζική μεταρρύθμισή του και διατηρείται η κυριαρχία των πέντε μονίμων μελών του Συμβουλίου Ασφαλείας.
 Αρκετές ώρες μετά την ομιλία του, ο Κάστρο συναντήθηκε τυχαίως με τον Αμερικανό πρόεδρο έξω από την αίθουσα όπου παρατέθηκε γεύμα προς τιμήν των 150
ηγετών. Οι δύο άνδρες «αντάλλαξαν χειραψία» είπε Αμερικανός αξιωματούχος, επισήμως όμως διαψεύστηκε μια τέτοια κίνηση αβρότητας. Ο Κουβανός ηγέτης «πλησίασε τον Κλίντον στο τέλος του γεύματος και αντάλλαξαν μία ή δύο προτάσεις». Ηταν ένας σύντομος διάλογος «χωρίς ουσία», πληροφόρησε ο εκπρόσωπος του Λευκού Οίκου. Ωστόσο, είπε, «εξακολουθούμε να ανησυχούμε για το
έλλειμμα δημοκρατίας στην Κούβα». Εστω και μ' αυτόν τον τρόπο, ήταν η πρώτη απευθείας επαφή του Κουβανού ηγέτη με Αμερικανό πρόεδρο μετά από σαράντα χρόνια.
 Κατά τη διάρκεια των ομιλιών των εισηγητών, ο πρόεδρος των ΗΠΑ παρέμεινε στην αίθουσα και «άκουσε προσεκτικά» τον Ιρανό πρόεδρο Χαταμί, όπως μετέδωσε το ιρανικό πρακτορείο ειδήσεων, εκτιμώντας ότι η παρουσία του επιβεβαιώνει το ενδιαφέρον του να βελτιωθούν οι αμερικανοϊρανικές σχέσεις. Ο Χαταμί πάντως ζήτησε από τις ΗΠΑ «πρακτικά μέτρα» πριν αποκατασταθούν οι διπλωματικές σχέσεις.
 Οι ηγέτες που εκφώνησαν ομιλίες στη σύνοδο αναφέρθηκαν στα προβλήματα που μαστίζουν τις περιοχές τους, ενώ σε διάφορες χρονικές στιγμές τονίστηκε η ανάγκη ριζικής αλλαγής των ειρηνευτικών αποστολών του ΟΗΕ που έχουν θρηνήσει πολλά μέλη τα τελευταία χρόνια.
 Αυτές τις ημέρες διεξαγωγής της συνόδου, η Νέα Υόρκη ζει σε ακόμα πιο δύσκολους ρυθμούς, εξαιτίας των διαδηλώσεων διαφόρων οργανώσεων στους δρόμους της μεγαλούπολης. Ιρανοί αντικαθεστωτικοί, πολέμιοι του Κάστρο, οπαδοί της κινεζικής οργάνωσης Φαλούν Γκονγκ, όλοι ήταν στους δρόμους εμποδίζοντας την ομαλή κίνηση των καταστημάτων. Ωστόσο, όπως είπε ένα έμπορος, η κατάσταση κάπως εξισορροπεί από την πληθώρα των ξένων που ζητούν να αγοράσουν... μετασχηματιστές.
