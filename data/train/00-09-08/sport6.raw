 Δεν φοβήθηκε ο Γιάννης Κυράστας από αυτά που είδε στην πόλη Γκενιόν της Γαλλίας, όπου πήγε να «κατασκοπεύσει» την προσεχή αντίπαλο του Ηρακλή στο Κύπελλο UEFA.
 «Είδα αυτά που ήθελα. Δεν θα είναι εύκολη η αποστολή μας στη Γαλλία, πιστεύω όμως στις δυνατότητες των παικτών μου, χωρίς να υποστηρίζω ότι η Γκενιόν είναι αδύναμη ομάδα», είπε ο προπονητής του Ηρακλή, που προτίμησε να καθίσει ανάμεσα στους απλούς φιλάθλους, αφού δεν ενημέρωσε επίσημα τη Γαλλική ομάδα, επειδή δεν θέλησε να δώσει «στόχο» και έφυγε κρυφά από το γήπεδο! 
 Η Γκενιόν έφερε ισοπαλία 0-0 με τη Λεμάν (Β  κατηγορία Γαλλίας) μπροστά σε 1.500 οπαδούς της (ο πυρήνας των φανατικών οπαδών της ήταν 50 άτομα!). Aποδοκιμάστηκαν οι παίκτες της για τη μέτρια εμφάνιση και γενικά η ομάδα δεν έδειξε ότι μπορεί να κάνει ζημιά στον Ηρακλή.
 * Το πρώτο παιγνίδι (14/9) γίνεται στη Γαλλία και θα το διαιτητεύσει ο Γερμανός Χέρμαν, ενώ τη ρεβάνς στη Θεσσαλονίκη (28/9), ο Ρουμάνος Μαρσέλ.
 * Ενθουσιασμένος ήταν ο Ευάγγελος Μυτιληναίος από τη μαγική προχθεσινή βραδιά στο κατάμεστο Καυταντζόγλειο, όπου έγινε η εντυπωσιακή παρουσίαση του Ηρακλή 2000. Ο πρόεδρος της ΠΑΕ μοίραζε συγχαρητήρια γι' αυτή την ανεπανάληπτη παρουσία τόσου κόσμου στο γήπεδο, ενώ τονίστηκε από πολλούς η συμβολή του Αντώνη Ρέμου και του Πασχάλη Τερζή με τη συναυλία που ακολούθησε.
 «Θέλουμε μια μέρα να δούμε τόσο κόσμο του Ηρακλή στο γήπεδο και ελπίζουμε ότι θα το πετύχουμε», είπε ο «συνδετικός κρίκος» διοίκησης και φιλάθλων, Τάκης Μπέτας, που ήταν από τους βασικούς συντελεστές για το στήσιμο της εκδήλωσης, μαζί με το διαφημιστή Περικλή Πηλείδη.
