 Σφοδρή επίθεση κατά της αντιπολίτευσης εξαπέλυσε η σύζυγος του Μιλόσεβιτς, Μίρα Μάρκοβιτς, υποστηρίζοντας ότι «αντιπροσωπεύει το τέρας του φασισμού», καθώς οι εκλογές διχάζουν τους Σέρβους του Κοσσυφοπεδίου.
 Σε προεκλογική ομιλία στο Βέλικο Γκραντίστε, 100 χιλιόμετρα νότια του Βελιγραδίου, η 58χρονη Μίρα ανέφερε, όπως μετέδωσε το επίσημο γιουγκοσλαβικό πρακτορείο «Τανγιούγκ»: «Η ανθρωπότητα δεν πήρε αρκετά μαθήματα από το φασισμό
και του επιτρέπει να ξαναγεννηθεί... Οι εκπρόσωποι του τέρατος βρίσκονται εδώ (στη Γιουγκοσλαβία), εδώ και δέκα χρόνια». Η Μίρα, που ηγείται του κόμματος της Αριστεράς της Γιουγκοσλαβίας και είναι υποψήφια για την ομοσπονδιακή Bουλή
στη γενέτειρά της Ποζάρεβιτς, κατηγόρησε την αντιπολίτευση ότι «υποκίνησε τις συγκρούσεις στη Γιουγκοσλαβία... ζήτησε την επιβολή των κυρώσεων και τις υποστηρίζει». Καταγγέλοντας ότι η αντιπολίτευση «χλευάζει την αντίσταση του λαού μας και υποβαθμίζει κάθε επιτυχία», κατέληξε λέγοντας ότι η αμερικανική κυβέρνηση ζήτησε από τους ηγέτες της να εμφανίζονται ως «δημοκρατική αντιπολίτευση». Γι' αυτό και τόνισε ότι στις εκλογές της 24ης Σεπτεμβρίου η ηγεσία της αντιπολίτευσης «κατέρχεται με τη λίστα του ΝΑΤΟ».
 Παράλληλα, η γιουγκοσλαβική κυβέρνηση κατηγόρησε την ηγεσία του Μαυροβουνίου ότι «καταβάλλει συστηματικά» προσπάθειες υπονόμευσης των εκλογών, ενώ στο Κόσοβο οι Σέρβοι έβγαλαν τα όπλα στη διένεξή τους αν θα ψηφίσουν ή όχι στις εκλογές. Το επεισόδιο, μ' ένα μόνον τραυματία, σημειώθηκε σε καφενείο της Κοσόφσκα Μιτροβίτσα μεταξύ των υποστηρικτών του Μιλόσεβιτς και αυτών του μετριοπαθούς ηγέτη τους Ολιβερ Ιβάνοβιτς, ο οποίος δήλωσε χθες ότι θα μποϊκοτάρει τις εκλογές, τόσο για την εκλογή του προέδρου της Γιουγκοσλαβίας και της ομοσπονδιακής Bουλής όσο και τις δημοτικές εκλογές που διοργανώνει ο ΟΗΕ στο Κόσοβο τον Οκτώβριο. Την ίδια στάση θα τηρήσουν και οι άλλοι μετριοπαθείς ηγέτες των Σέρβων του Κοσσυφοπεδίου.
