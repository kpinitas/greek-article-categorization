 Την ώρα που στο εσωτερικό της Εκκλησίας γίνονται παρασκηνιακές κινήσεις για να βρεθεί διέξοδος στο θέμα των ταυτοτήτων, σύμφωνα με πληροφορίες, ομάδα ιεραρχών, με τη συγκατάθεση του αρχιεπισκόπου, έχει έτοιμη ατζέντα θεμάτων που
θα μπορούσε να συζητήσει με εκπροσώπους της κυβέρνησης. 
 Η ατζέντα με τα θέματα είναι έτοιμη από τις αρχές Ιουνίου όταν συναντήθηκε ο αρχιεπίσκοπος Χριστόδουλος με τον υπουργό Παιδείας και Θρησκευμάτων και στην οποία συμπεριλαμβάνονται τα θέματα της εκκλησιαστικής εκπαίδευσης, της εκμετάλλευσης της εκκλησιαστικής περιουσίας, της εκκλησιαστικής Δικαιοσύνης καθώς και το αίτημα για την ένταξη της Εκκλησίας στο Γ  Kοινοτικό Πλαίσιο Στήριξης. Οπως είναι γνωστό η Εκκλησία έχει ζητήσει 126 δισεκατομμύρια από Γ  Kοινοτικό Πλαίσιο Στήριξης. Το θέμα είναι πλέον πότε θα γίνει η συζήτηση με την κυβέρνηση. 
 Οι κινήσεις, από την πλευρά των ιεραρχών, που επιδιώκουν το διάλογο με την κυβέρνηση, είναι ιδιαίτερα προσεκτικές καθώς είναι σίγουρο πως υπάρχουν πολλοί
αρχιερείς, ανάμεσά τους ο Καλαβρύτων Αμβρόσιος και ο Πειραιώς, Καλλίνικος, που
θα αντιδράσουν στην περίπτωση που εκπρόσωποι της Εκκλησίας συναντηθούν με μέλη
της κυβέρνησης, δηλαδή τον υπουργό Παιδείας Πέτρο Ευθυμίου, για να συζητήσουν άλλα θέματα και «προσπεράσουν» το ακανθώδες θέμα των ταυτοτήτων.
 Χθες, ο εκπρόσωπος Tύπου του αρχιεπισκόπου Χριστόδουλου, μητροπολίτης Καρδίτσας Θεόκλητος, μιλώντας στο ραδιόφωνο του «Φλας» υποστήριξε ότι «το θέμα
των ταυτοτήτων δεν είναι δογματικής φύσεως, δεν είναι θέμα πίστεως, είναι θέμα
συνειδήσεως». Αυτό σημειώνεται και στην εγκύκλιο που πρόκειται να διαβαστεί στους ναούς στις 14 Σπετεμβρίου, ημέρα έναρξης της συλλογής υπογραφών από την Ιεραρχία με αίτημα τη διεξαγωγή δημοψηφίσματος για το θέμα των ταυτοτήτων. 
 Ο ίδιος μητροπολίτης υποστήριξε ότι «δεν μπορούμε να αρνηθούμε την ύπαρξη ενός
διαλόγου με την κυβέρνηση, δεν μπορούμε να πάμε χωρίς διάλογο. Υπάρχουν θέματα
για τα οποία πραγματικά θέλουμε τη βοήθεια της κυβερνήσεως και των πολιτικών παραγόντων, δεν μπορούμε να υπάρξουμε μόνοι μας μέσα στη ζωή και στην κοινωνία. Επομένως δεν μπορεί το θέμα των ταυτοτήτων να αναιρεί την προσέγγιση
και την προσπάθεια αρχής ενός διαλόγου με την κυβέρνησή μας». Οσον αφορά το μάθημα των Θρησκευτικών ο ίδιος υποστήριξε μεταξύ άλλων ότι «είναι ένα καθαρά εκπαιδευτικό θέμα».
 Από την άλλη, ο εκπρόσωπος Tύπου της Συνόδου μητροπολίτης Σπάρτης Ευστάθιος, αν και επέμεινε στο γεγονός ότι δεν έχει αποφασιστεί διάλογος με την κυβέρνηση, ωστόσο διέκρινε ότι δεν βλέπει διαφορές μεταξύ όσων είπε ο ίδιος και ο μητροπολίτης Καρδίτσας Θεόκλητος. 
