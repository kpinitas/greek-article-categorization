 «Πάμε όπως με τη Λιόν και τον Αγιαξ πριν από δύο χρόνια». Αυτό ήταν το σύνθημα που πέρασε χθες ο Γιάννης Μαντζουράκης στους ποδοσφαιριστές του Ολυμπιακού εν όψει του αγώνα απόψε με την Χερενφέιν. «Είστε καλύτεροι και πρέπει να το δείξετε στο γήπεδο», πρόσθεσε ο «Ρουμάνος» τεχνικός, ο οποίος προσπάθησε το τελευταίο διήμερο να ντοπάρει ψυχολογικά τους «ερυθρόλευκους», οι οποίοι, πάντως, έτσι κι αλλιώς, βρίσκονται σε καλή κατάσταση μετά τη νίκη την περασμένη Κυριακή στην Κρήτη κόντρα στον ΟΦΗ. Αλλωστε, έχουν ως σύμμαχο και την καλή παράδοση με τις ολλανδικές ομάδες στο Ολυμπιακό Στάδιο (δύο νίκες, μία ισοπαλία, όλες με αντίπαλο τον Αγιαξ). 
 «Πρέπει να κάνουμε το πρώτο βήμα για την πρόκριση στην επόμενη φάση και αυτό περνάει από τα δύο παιχνίδια με τη Χερενφέιν, οπότε δεν χωράει άλλο αποτέλεσμα εκτός από τη νίκη», δήλωσε χθες στην «Ε» ο Πρέντραγκ Τζόρτζεβιτς, ο οποίος έχει μια σταθερά καλή απόδοση στα παιχνίδια του Ολυμπιακού, ενώ όλοι οι παίκτες, οι οποίοι θα έχουν στο πλευρό τους και περίπου 50.000 «ερυθρόλευκους» οπαδούς, φαίνεται να έχουν συνειδητοποιήσει την κρισιμότητα του αγώνα. «Το γεγονός ότι η Χερενφέιν δεν έχει πάρει ακόμα ούτε βαθμό στο Champions League, την κάνει ακόμα πιο επικίνδυνη. Ηλθε στην Αθήνα για να μας κάνει τη ζημιά και σίγουρα οι παίκτες της θα παίξουν ελεύθερα για την ισοπαλία ή τη νίκη, αφού δεν έχουν τίποτα να χάσουν».
 Γι' αυτό το λόγο ο Γιάννης Μαντζουράκης ζήτησε χθες από τους ποδοσφαιριστές του Ολυμπιακού να δείξουν «αυτοσυγκέντρωση και υπομονή μέχρι να έρθει το γκολ και να μη μας πιάσει πανικός, αν όλα δεν πάνε καλά στην αρχή». Ο «ερυθρόλευκος» τεχνικός θέλει απόψε «ένα γρήγορο γκολ για να μας φύγει το άγχος», ενώ το βάρος θα το ρίξει στα άκρα, με σκοπό να περιορίσει τους Τάλαν και Λούρλινγκ, οι οποίοι είναι και οι πιο επικίνδυνοι ποδοσφαιριστές της Χερενφέιν.
 Ο Μαντζουράκης θα στηριχτεί στις ενδεκάδες που παρέταξε, τόσο απέναντι στη Λιόν την περασμένη Τετάρτη στο ΟΑΚΑ όσο και σε αυτή με τον ΟΦΗ, με το μόνο δίλημμα να υπάρχει στη δεξιά πλευρά στην επίθεση Γιαννακόπουλος ή Λουτσιάνο. Κάτω από τα δοκάρια θα καθίσει ο Ελευθερόπουλος και στην άμυνα θα παίξουν οι Πατσατζόγλου (δεξιά), Γεωργάτος (αριστερά), Αμανατίδης, Αντζας. Στα χαφ θα αγωνιστούν οι Ζε Ελίας, Ζέτερμπεργκ, Λουτσιάνο ή Γιαννακόπουλος, Τζόρτζεβιτς και στην επίθεση οι Τζιοβάνι, Οφορίκουε.
 Η Χερενφέιν, που βάσει της δήλωσης του προπονητή της, Φόπε ντε Χάαν, ήλθε στην Αθήνα «για την ισοπαλία», θα στηριχτεί στην ενδεκάδα που χρησιμοποίησε κόντρα στη Λιόν την περασμένη Τετάρτη (σύστημα 4-3-3). Γκολκίπερ θα είναι ο Βον και στην άμυνα οι Βένεμα (δεξιά), Γ. ντε Νόιερ (αριστερά), Χάνσμα, Εμπίνγκε. Στα χαφ θα παίξουν οι Τάλαν, Ραντόνσκι, Γένσεν και στην επίθεση, οι Νούρμελα, Χούιζινγκ, Λούρλινγκ.
