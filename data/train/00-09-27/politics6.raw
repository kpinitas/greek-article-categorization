Σφοδρή σύγκρουση κυβέρνησης και αξιωματικής αντιπολίτευσης σημειώθηκε χθες, με αφορμή την κατάθεση του νομοσχεδίου που επιφέρει αλλαγές στη σύνθεση και τον τρόπο λειτουργίας του Εθνικού Συμβουλίου Ραδιοτηλεόρασης.
 Ο Κ. Καραμανλής κατηγόρησε την κυβέρνηση ότι επιδιώκει να ελέγξει απολύτως τα μέσα ενημέρωσης και να χειραγωγήσει το Συμβούλιο. Ο Δ. Ρέππας υπενθύμισε «το βίο και την πολιτεία» της Ν.Δ. στο χώρο των μέσων ενημέρωσης και υποστήριξε ότι με το νομοσχέδιο το ΕΣΡ αναβαθμίζεται και γίνεται ανεξάρτητη αρχή.
 «H κυβέρνηση φιλοδοξεί να είναι ο σύγχρονος "Μεγάλος Αδελφός"», δήλωσε ο κ. Kαραμανλής και συνεργάτες του προϊδέαζαν ότι θα κλιμακώσει την κριτική του με στόχο να αποσύρει η κυβέρνηση τις επίμαχες διατάξεις.
 Το θέμα απασχόλησε αποκλειστικά χθες και τη συνεδρίαση των τομεαρχών της Ν.Δ.,
όπου επισημάνθηκε κυρίως από τον κοινοβουλευτικό εκπρόσωπο Π. Παυλόπουλο ότι το νομοσχέδιο αποτελεί μνημείο υποκρισίας, πολιτικής ανακολουθίας και θεσμική επιβεβαίωση των δεσμών διαπλοκής της κυβέρνησης.
 Ο πρόεδρος της Ν.Δ. στη δήλωσή του επισήμανε ότι η κυβέρνηση κατά τρόπο απαράδεκτο και κατάφωρα αντιφατικό κατέθεσε ένα νομοσχέδιο που αναιρεί όλες εκείνες τις τομές που υιοθετήθηκαν σχεδόν ομόφωνα στην επιστροπή αναθεώρησης του Συντάγματος, ως προς τις εγγυήσεις που πρέπει να περιληφθούν στα άρθρα 14 και 15 του Συντάγματος για την αποτελεσματική αντιμετώπιση και καταπολέμηση της διαπλοκής στο χώρο των ΜΜΕ.
 «Με τις διατάξεις του νομοσχεδίου για τη σύνθεση του ΕΣΡ και την έκδοση αδειών
σε ραδιόφωνα και τηλεοράσεις, η κυβέρνηση αποκαλύπτει τις προθέσεις της, που δεν είναι άλλες από τον απόλυτο κυβερνητικό έλεγχο στα ΜΜΕ με την πλήρη χειραγώγηση του ΕΣΡ που αντί ανεξάρτητη αρχή μετατρέπεται καταφανώς σε εξαρτημένη» πρόσθεσε, και κατηγόρησε την κυβέρνηση ότι φιλοδοξεί να είναι ο σύγχρονος «μεγάλος αδελφός».
 Ο κ. Καραμανλής τόνισε ότι ο υπουργός Tύπου κρατά σε ομηρεία τα ηλεκτρονικά ΜΜΕ διατηρώντας για λογαριασμό της κυβέρνησης όλες τις ουσιαστικές αρμοδιότητες και τον έλεγχο της λειτουργίας τους. Και κάλεσε τον πρωθυπουργό να απαντήσει, γιατί «η σιωπή ισοδυναμεί με παραδοχή ενοχής».
 Με οξύ τρόπο αντέδρασε και ο υπουργός Τύπου, ο οποίος καταλόγισε στη Ν.Δ. ότι «επέτρεψε την ασύδοτη λειτουργία των ηλεκτρονικών μέσων ενημέρωσης χωρίς να καταβάλλουν στο Δημόσιο μια δραχμή», ότι όταν ήταν στην κυβέρνηση «αλλοίωσε τη
σύνθεση του ΕΣΡ και εισέπραξε απόφαση του Συμβουλίου του Επικρατείας για την αντισυνταγματικότητα της επιλογής αυτής» και ότι «στελέχη της υπερασπίστηκαν ιδιωτικά συμφέροντα στο χώρο των μέσων ενημέρωσης με τον πιο προκλητικό τρόπο»
και κατέληξε με τη γνωστή φράση «στο σπίτι του κρεμασμένου δεν μιλάνε για σκοινί».
 Το μεσημέρι ο κ. Pέππας είχε υποστηρίξει ότι οι αντίστοιχες αρχές των άλλων ευρωπαϊκών χωρών δεν έχουν την αυτονομία την οποία το νομοσχέδιο αυτό προσδίδει στο ΕΣΡ. «Εκεί τα μέλη του διορίζονται κατ' ευθείαν από την κυβέρνηση ή τον αρμόδιο υπουργό. Εδώ κάποιοι θέλουν να κάνουμε εκλογές, να αναδεικνύουμε κυβέρνηση, όχι για να κυβερνά αλλά για να μην κυβερνά», είπε και
καταλόγισε στα κόμματα της αντιπολίτευσης ότι αντιδρούν επειδή δεν θα έχουν τη
δυνατότητα να διορίζουν κομματικά στελέχη τους ως μέλη του ΕΣΡ, όπως συμβαίνει
 Ο κ. Ρεππας απηύθυνε πρόκληση στη Ν.Δ. να μείνει στη Βουλή και να εκθέσει τις απόψεις της και «να μην επιλέξει και πάλι την άτακτη φυγή, όπως έκανε κατά τη συζήτηση του νομοσχεδίου περί συνδρομητικών ραδιοτηλεοπτικών υπηρεσιών».
