Τα ειδικά εφέ με τις γενναιόδωρες δόσεις γέλιου, η ναζιάρα, χάρτινη κατάσκοπος των σίξτις, ο σουρεαλισμός στη θρησκεία, αλλά και οι Iταλίδες στρατιωτίνες στο
αλβανικό μέτωπο παίρνουν τον κινηματογραφικό λόγο να διηγηθούν, απόψε, τις περιπέτειές τους στο 13ο Πανόραμα Ευρωπαϊκού Κινηματογράφου της «Ε» στο «Παλλάς». Τα τιμώμενα πρόσωπα του φετινού Πανοράματος είναι διαχρονικές περσόνες και σημαντικά σημεία αναφοράς στην απέραντη λεωφόρο του σινεμά. Ο Ισπανός σκηνοθέτης Λουίς Μπουνιουέλ, ο Βρετανός ηθοποιός Ντερκ Μπόγκαρντ, ο Ιταλός σκηνοθέτης Βαλέριο Ζουρλίνι και σε πρώτη προβολή, σήμερα, ο Aμερικανός ηθοποιός Εντι Μέρφι. Το άχρονο σταυροδρόμι, τώρα, της οπτικής μαγείας, εκεί που το κλασικό ανταμώνει αρμονικά το σύγχρονο, με πεδίο εκδήλωσης το μεγάλο άσπρο πανί, απλώνεται μπροστά στο θεατή κι αυτός με τη σειρά του παραδίδει τις
 Η avante premiere της ημέρας είναι ο «Δάσκαλος για κλάματα 2» με πρωταγωνιστή τον απίθανο Εντι Μέρφι και αφορά, βεβαίως, τη συνέχεια της προ τεσσάρων ετών εμπορικής επιτυχίας, που έσπασε τα ταμεία σε Αμερική και Ευρώπη, βραβευμένη, μάλιστα, με το Οσκαρ στην κατηγορία του «Μακιγιάζ». Ο έγχρωμος πολυδιάστατος ηθοποιός, που δημιούργησε τη δική του σχολή κωμωδίας στη δεκαετία του '80, επιστρέφει στα γνώριμα μονοπάτια της σάτιρας και του γέλιου με πέντε ρόλους στη συσκευασία του ενός. Aσος στις μεταμφιέσεις ο Εντι υποδύεται τον καλοκάγαθο, υπέρβαρο καθηγητή Σέρμαν Κλαμπ, που θέλει ν' απαλλαγεί, εντελώς, από το φθονερό, καλλίγραμμο alter ego του, Μπάντι Λαβ. Δυστυχώς όμως στο πείραμα εισβάλλει και μια τρίχα σκύλου ικανή να δημιουργήσει έναν καινούργιο και πιο ύπουλο Μπάντι Λαβ. Χειμαρρώδης, αστείος, γοητευτικός, καλόβολος και αντιπαθής. Μια μοντέρνα, χιουμοριστική εκδοχή του Ντόκτορ Τζέκιλ και του Μίστερ Χάιντ, με καταπληκτικά εφέ, η συνέχεια, δηλαδή, μιας ιστορίας-ριμέικ, που ξεκίνησε ο Μέρφι, από την ομότιτλη ταινία του 1963 με πρωταγωνιστή, τότε, τον Τζέρι Λούις.
 Ο Ντερκ Μπόγκαρντ εναντίον «Μόντεστι Μπλέιζ» και αντιστρόφως. Ο σκηνοθέτης Τζόζεφ Λόουζι πίσω από την κάμερα εισβάλλει στο φουτουριστικό κόσμο των κόμικς
και σκηνοθετεί την όμορφη Μόνικα Βίτι στο ρόλο της θηλυκής Τζέιμς Μποντ των σίξτις, δραπετεύοντας το 1966 από τις σελίδες των περιοδικών στη μεγάλη οθόνη.
Η αποστολή της Μόντεστι είναι να προστατεύσει ένα πολύτιμο φορτίο διαμαντιών από τα χέρια του πανούργου κακοποιού Γκάμπριελ (Ντερκ Μπόγκαρντ). Ο Λόουζι, ελάχιστα χιλιοστά κάτω από την επιδερμίδα της στυλάτης δράσης και περιπέτειας,
μας δίνει την πικρή γεύση που βασιλεύει σε μια κοινωνία όπου οι άνθρωποί της την εμπιστεύονται σε διεφθαρμένους και άπληστους πολιτικούς και στρατιωτικούς αρχηγούς. Μαζί με τον Μπόγκαρντ και τη Βίτι, στην ταινία πρωταγωνιστεί και ο Τέρενς Σταμπ.
 Σουρεαλιστική βουτιά, τώρα, στο μπουνιουελικό σύμπαν με την ταινία του 1958, «Ναζαρέν». Δίχως να θίγει και δίχως να διδάσκει ο «Λουίς των σινεφίλ» καταπιάνεται με το αγαπημένο του θέμα, τη θρησκεία. Ο ιερέας Ναζάριο, που ζει και συγχρόνως μεταδίδει με τον τρόπο του τον ηθικό βίο, φτάνει σ' ένα χωριό να
διαδώσει τα χρηστά ήθη. Οι κάτοικοι όμως τον αντιμετωπίζουν με δυσπιστία, μίσος και έχθρα, εκτός από μια πόρνη που παίρνει το μέρος του παπά. Ο πατέρας Ναζάριο είναι αυτό που θα λέγαμε αδιαπραγμάτευτα ο αυθεντικός ήρωας των ταινιών του Μπουνιουέλ.
 Ο Ιταλός υπολοχαγός Γκαετάνο Μαρτίνο έχει αναλάβει την ταπεινή αποστολή να συνοδεύσει πέντε πόρνες σε διάφορα στρατηγικά σημεία του αλβανικού μετώπου, όπου οι μάχες ανάμεσα σε Ελληνες και Ιταλούς βρίσκονται σε εξέλιξη. Στο παράξενο αυτό οδοιπορικό ο υπολοχαγός ερωτεύεται την Eλληνίδα Ευτυχία, που μισεί τους εισβολείς Ιταλούς, και όταν η πομπή δέχεται επίθεση από Ελληνες στρατιώτες η κοπέλα καταφεύγει στις ομάδες αντίστασης. Η «Στρατιωτίνα» διά χειρός Βαλέριο Ζουρλίνι, είναι μία από τις τέσσερις ταινίες μεγάλου μήκους του
που η θεματολογία τους αφορά τον ιταλικό στρατό. Στην ερωτική ιστορία της ταινίας που εκδηλώνεται στη φρίκη του πολέμου, ο Ζουρλίνι ζωγραφίζει και το απελπισμένο όραμα της ζωής που ορθώθηκε σε δύο θεμελιώδεις απόψεις του, εμφανείς σε όλες τις δουλειές του. «Εφόσον ο θάνατος στη ζωή των ανθρώπων είναι βέβαιος, ακολουθεί η σκέψη ότι οι σχέσεις ποτέ δεν πετυχαίνουν, οπότε και η αγάπη δεν μπορεί να κρατηθεί ζωντανή. Καλύτερο λοιπόν είναι η εγκατάλειψη της αγάπης εν αναμονή του θανάτου».
 6.00: Ντερκ Μπόγκαρντ, «Μόντεστι Μπλέιζ» (119') του Τζόζεφ Λόουζι
