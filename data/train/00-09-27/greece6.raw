Συμβιβαστική πρόταση για το ακίνητο Θων, στη διασταύρωση των λεωφόρων Κηφισίας και Αλεξάνδρας, επεξεργάστηκε η τεχνική εταιρεία του κ. Βωβού για να προτείνει
στον υπουργό ΠΕΧΩΔΕ. Ο επιχειρηματίας έχει εγκαταλείψει τα σχέδια για κατασκευή μεγάλου κτιρίου κοντά στους οδικούς άξονες και προωθεί μια οικοδομή στο βάθος του οικοπέδου, καθώς και την ανάδειξη του υπολοίπου χώρου σε κοινόχρηστο πράσινο.
 Σε χθεσινή συνέντευξη Tύπου ο Μπάμπης Βωβός διευκρίνισε τα εξής: 
 - Αγόρασε το ακίνητο πριν εκδοθεί η απόφαση για χαρακτηρισμό ολόκληρου του οικοδομικού τετραγώνου 40 ως χώρου πράσινου, με ομόφωνη απόφαση του Δήμου Αθηναίων.
 - Με νεότερη απόφαση, που ελήφθη πρόσφατα και κατά πλειοψηφία, έγιναν δεκτές οι εντάσεις των κατοίκων και αποφασίστηκε η διατήρηση των πολυκατοικιών. Εγκρίθηκε επίσης η μελέτη για το ακίνητο του Θων.
 Για το ακίνητο των 3.800 τετραγωνικών ο κ. Βωβός ανέλαβε δημόσια τις εξής δεσμεύσεις: 
 - Θα κατασκευάσει κτίριο επτά ορόφων στο βάθος του οικοπέδου και σε απόσταση τουλάχιστον 15 μέτρων από τον εκκλησάκι του Αγίου Νικολάου. Η κάλυψη του οικοπέδου θα είναι 900 τετραγωνικά και το συνολικό εμβαδόν του κτιρίου 6.300. Ο κ. Βωβός ανέφερε ότι με τους ισχύοντες όρους δόμησης έχει δικαίωμα να κτίσει
14.500 τετραγωνικά. Το υπόλοιπο οικόπεδο των 2.650 τετραγωνικών θα διαμορφωθεί
σε κοινόχρηστους χώρους χωρίς υποχρέωση του δημοσίου να καταβάλει αποζημίωση.
 - Με την προϋπόθεση ότι θα συμφωνήσουν όλοι οι ιδιοκτήτες της πολυκατοικίας στον αριθμό 5 της λεωφόρου Κηφισίας, θα τους διασφαλίσει πλήρως τις ιδιοκτησίες τους στο νέο κτίριο. Η συνολική επιφάνεια της πολυκατοικίας είναι 900 τετραγωνικά. Μετά την αποκατάσταση των ιδιοκτητών θα κατεδαφιστεί το υπάρχον κτίριο. Αν δεν συμφωνήσουν, θα προωθηθεί η απαλλοτρίωση από το υπουργείο Πολιτισμού με δαπάνες της εταιρείας.
 Σε ερώτηση τι θα κάνει σε περίπτωση που ο κ. Λαλιώτης θα απορρίψει τη νέα πρόταση, ο κ. Βωβός προανήγγειλε ότι θα προσφύγει στο Συμβούλιο της Επικρατείας, υποστηρίζοντας ότι δεν μπορεί να γίνει επιλεκτική απαλλοτρίωση ακινήτων.
