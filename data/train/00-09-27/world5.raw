 Αποστάσεις έλαβε χθες η κυβέρνηση Κλίντον διά στόματος του εκπροσώπου του υπουργείου Eξωτερικών από την απόφαση της αμερικανικής Βουλής των Αντιπροσώπων, με την οποία αναγνωρίζεται η γενοκτονία των Αρμενίων το 1915 από
τους Τούρκους και η οποία έχει προκαλέσει λαίλαπα διαμαρτυριών από αξιωματούχους στην Αγκυρα. Την ίδια ώρα, ο τουρκικός Tύπος χαρακτηρίζει «αντίποινα» των ΗΠΑ, για το θέμα της αναγνώρισης της γενοκτονίας των Αρμενίων,
τις δηλώσεις του Τούρκου υπουργού Eξωτερικών, Ισμαήλ Τζεμ, για ενδεχόμενη αναβάθμιση της τουρκικής διπλωματικής αντιπροσωπείας στο Ιράκ.
 Ο εκπρόσωπος του Στέιτ Ντιπάρτμεντ, Ρίτσαρντ Μπάουτσερ, προχώρησε στο σχετικό σχολιασμό, μετά την επικύρωση, από την υποεπιτροπή διεθνών σχέσεων της αμερικανικής Βουλής, της απόφασης να αναγνωριστεί ως γενοκτονία η σφαγή των Αρμενίων από το 1915 έως το 1923. Οπως δήλωσε: «H κυβέρνηση αντιτίθεται στην απόφαση αυτή και λυπάται για την ψήφο της υποεπιτροπής».
 Η απόφαση, που αντιμετωπίζει πολλά νομοθετικά εμπόδια και δεν είναι δεσμευτική, καλεί την κυβέρνηση Κλίντον «να χαρακτηρίσει γενοκτονία τη συστηματική και σκόπιμη εξόντωση 1, 5 εκατομμυρίου Αρμενίων» και ζητεί από το υπουργείο Eξωτερικών να διδάσκει το γεγονός αυτό στους διπλωμάτες του. Ο Μπάουτσερ απέφυγε να χρησιμοποιήσει τον όρο «γενοκτονία», παρά μόνο σε εισαγωγικά, και πρόσθεσε ότι η σφαγή των Αρμενίων του 1915 ήδη καλύπτεται σε δύο κεφάλαια μαθημάτων που διδάσκονται στους εκπαιδευόμενους διπλωμάτες.
 «Πιστεύουμε πως με το θέμα καταλληλότεροι να ασχοληθούν είναι οι ιστορικοί και
όχι οι βουλευτές. Είμαστε έτοιμοι να διευκολύνουμε τις προσπάθειες Τούρκων και
Αρμενίων ειδικών, καθώς και ακαδημαϊκών από άλλες χώρες, να ερευνήσουν την κοινή ιστορία τους», πρόσθεσε.
 Εν τω μεταξύ, ο τουρκικός Tύπος θεωρεί ότι η απόφαση για την αναβάθμιση της τουρκικής αντιπροσωπείας στο Ιράκ, που άφησε να εννοηθεί σε δηλώσεις του ο Τούρκος υπουργός Eξωτερικών, Ισμαήλ Τζεμ, είναι άμεσα συνδεδεμένη με το θέμα της αναγνώρισης της γενοκτονίας των Αρμενίων από το αμερικανικό Κογκρέσο. 
 Η αμερικανική κυβέρνηση ανησύχησε για τις εξελίξεις αυτές και προχθές Αμερικανός διπλωμάτης επισκέφθηκε το τουρκικό υπουργείο Eξωτερικών, όπου μετέφερε «την ευαισθησία των ΗΠΑ στο θέμα του Ιράκ», σχολιάζουν τουρκικές εφημερίδες.
 Περίπου 200 εθνικιστές Τούρκοι άφησαν ένα μαύρο στεφάνι έξω από την αμερικανική πρεσβεία στη Αγκυρα, διαμαρτυρόμενοι για την αναγνώριση της γενοκτονίας των Αρμενίων, με συνθήματα όπως «Κάτω ο αμερικανικός ιμπεριαλισμός» και «Αμερική, μη δοκιμάζεις την υπομονή μας».
