 Να 'ναι, άραγε, ο «Τάνταλος» η απάντηση του Πίτερ Χολ και της Ελλάδας στη «Μαχαμπαράτα» του Πίτερ Μπρουκ και της Ινδίας; Είναι το πρώτο ερώτημα που μου γέννησε η παράσταση στο Denver Center for the Performing Arts. «Οχι, όχι, η Μαχαμπαράτα ήταν πολύ καλή παράσταση..», θα μου απαντούσε λίγες μέρες αργότερα
ο σκηνοθέτης, ενώ ο Διονύσης Φωτόπουλος θα ήταν το ίδιο αρνητικός αλλά από άλλη αφετηρία. «Η Μαχαμπαράτα ήταν πολύ αυστηρή παράσταση. Καμιά σχέση με τη δικιά μας...». 
 Ποιος, όμως, είπε ότι η οργιώδης φαντασία, ότι ο πλούτος και η ποικιλία των θεατρικών γλωσσών του «Ταντάλου» δεν είναι απάντηση στο στιλιζάρισμα και την αυστηρότητα της «Μαχαμπαράτα»; Και ο «Τάνταλος» του Πίτερ Χολ είναι ό,τι πιο ελεύθερο και ευφάνταστο έχει κάνει αυτός ο κατά τεκμήριο μετρημένος, σοβαρός σκηνοθέτης. 
 Το παραδέχεται και ο ίδιος. «Είναι τελείως μεταμοντέρνα, ανήκει στο σύγχρονο κόσμο της επικοινωνίας, στον κόσμο των βιντεο-γκέιμς και των κόμικς. Δεν έχω δει ποτέ μου στο θέατρο παρόμοια παράσταση. Και δεν το λέω με κομπασμό. Απλώς το διαπιστώνω». 
 Κάτι το πλούσιο και εύπλαστο υλικό του Μπάρτον, κάτι η μεγάλη διάρκεια των δοκιμών (από το Μάρτιο βρίσκεται στο Ντένβερ ο Πίτερ Χολ), κάτι οι απίστευτες σκηνικές διευκολύνσεις του DCPA, κάτι ο οίστρος του Διονύση Φωτόπουλου και ο «Τάνταλος» απογειώνεται ακόμα κι όταν φορά μάσκες και θρηνεί στα ερείπια της Τροίας. 
 Ούτε στιγμή, όμως, δεν χάνεται αυτό το απαράβατο στοιχείο των παραστάσεων του Πίτερ Χολ: Ο σεβασμός στο κείμενο, η φροντίδα του λόγου. Πόσο μάλλον που η χρήση της μάσκας, στην οποία κατέληξε έπειτα από πολλή σκέψη και πειραματισμό ο Χολ, δεν είναι ό,τι πιο ευχάριστο και εύκολο για τους ηθοποιούς.
 Ενας τουλάχιστον από αυτούς, ο καταπληκτικός Γκρεγκ Χικς, που τον είχαμε θαυμάσει και ως Τειρεσία στους δύο Οιδίποδες του Χολ στην Επίδαυρο, φαίνεται να ανθίζει φορώντας μάσκα. Κυριαρχεί στην παράσταση ερμηνεύοντας τον Αγαμέμνονα, τον Πρίαμο και τον Μενέλαο. Κι αν ο Μενέλαος είναι μικρός ρόλος, οι άλλοι δύο είναι οι στυλοβάτες του Τρωικού Πολέμου. 
 Ο Διονύσης Φωτόπουλος έφτιαξε για τον Πρίαμο ένα από τα ωραιότερα κοστούμια της καριέρας του. Σκαρφαλωμένος πάνω σε ξυλοπόδαρα, που καλύπτονται από το μαύρο εφαρμοστό του ρούχο, ο Πρίαμος εύθραυστος και αποκρουστικός μαζί ετοιμάζεται να ερωτοτροπήσει με τον Νεοπτόλεμο, που ντυμένος γυναικεία έχει εισχωρήσει δολίως στην Τροία. Ο ίδιος ο Φωτόπουλος, που επιμένει ότι «το μοντέρνο που δεν περιέχει στοιχεία παράδοσης καθόλου δεν τον ενδιαφέρει», ξεχωρίζει από όλη την παράσταση το επιθετικό κοστούμι της Κασσάνδρας, της εξαιρετικής ηθοποιού Μία Γιου. Φορώντας ένα απλό λευκό σύνολο με παντελόνι και
μια κατακόκκινη ατίθαση περούκα, η Κασσάνδρα σκαρφαλώνει στην κορυφή ενός τεράστιου σε διαστάσεις μαρμάρινου κεφαλιού του Απόλλωνα και το αγκαλιάζει ερωτικά πριν καταραστεί το Θεό που κάποτε λάτρευε και υπηρετούσε.
 Ο «Τάνταλος» στιγμές στιγμές φτάνει στα όρια της χολιγουντιανής υπερπαραγωγής,
αλλά ποτέ δεν τα ξεπερνά. Ο Δούρειος Ιππος του Φωτόπουλου είναι δυο τεράστιες σε μέγεθος ρόδες που σέρνονται με σκοινιά στο πίσω μέρος της σκηνής και σε καθηλώνουν. Η Θέτιδα πετάγεται γαλάζια και λαμπερή μέσα από μια λιμνούλα με πραγματικό νερό. Ο Αχιλλέας με τα χρυσά όπλα πετάγεται μέσα από το χώμα, που σκεπάζει την κυκλική ορχήστρα. Οι Μυρμιδόνες με τις βαριές μαύρες πανοπλίες θυμίζουν παίκτες του αμερικάνικου ποδόσφαιρου με τις επωμίδες και τις επιγονατίδες τους. 
 Οι εποχές αναμιγνύονται χωρίς δισταγμό. Η Ερμιόνη με την οργάντζα της και τις ξανθές μπουκλίτσες της συνομιλεί με τον αυστηρό Αγαμέμνονα με τον κατακόκκινο θώρακα και τα μακριά μαύρα μαλλιά. Τα ανατολίτικα ποικιλμένα κατακόκκινα κοστούμια των γυναικών της Τροίας δίνουν τη θέση τους σε ρούχα της δεκαετίας του '50 και το εφιαλτικό σκηνικό της καταστραμμένης Τροίας με τις φωτιές και τα κοντάρια γίνεται ειδυλλιακός ελληνικός αγρός με καλαμπόκια. 
 Tι απ' όλα αυτά μπορούν να γίνουν στην Επίδαυρο; Τα περισσότερα, μας υπόσχεται
ο Διονύσης Φωτόπουλος. Φτάνει να μην κινδυνέψουν ο ίδιος και ο Πίτερ Χολ να βρεθούν στο κρατητήριο επειδή δήθεν απειλούν τον ιερό θεατρικό χώρο, όπως εκείνο το βράδυ του Αυγούστου του 1996, λίγο πριν από την πρεμιέρα των δύο «Οιδιπόδων». 
