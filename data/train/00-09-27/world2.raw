 Την ταχεία άρση των κυρώσεων που έχουν επιβληθεί στη Γιουγκοσλαβία ζήτησε η προεδρεύουσα στην Ευρωπαϊκή Ενωση, Γαλλία, θεωρώντας ότι ο Κοστούνιτσα είναι αδιαμφισβήτητος νικητής. Την ίδια ώρα, η Ουάσιγκτον διαβεβαιώνει ότι θα κινηθεί για την άρση των κυρώσεων στη Γιουγκοσλαβία μόλις συντελεστούν οι δημοκρατικές αλλαγές και η αμερικανική Bουλή ψηφίζει νομοσχέδιο για τη χρηματοδότηση των κομμάτων της γιουγκοσλαβικής αντιπολίτευσης. 
 «Εξ ονόματος της προεδρίας (της Ε.Ε.) αναλαμβάνω την απαραίτητη πρωτοβουλία και ζητώ από την Ευρωπαϊκή Επιτροπή να υποβάλει τις αναγκαίες προτάσεις για ταχεία άρση των κυρώσεων κατά της Ομοσπονδιακής Δημοκρατίας της Γιουγκοσλαβίας», αναφέρει η ανακοίνωση του Γάλλου υπουργού Eξωτερικών Ιμπέρ Βεντρίν. Θεωρεί δε δεδομένο ότι «ανεξάρτητα από το τι λένε οι αρχές του Βελιγραδίου, φαίνεται αδιαμφισβήτητο πως ο Σλόμπονταν Μιλόσεβιτς έχει χάσει και ότι ο Βόισλαβ Κοστούνιτσα έχει κερδίσει». Επιχειρηματολογώντας υπέρ της άρσης των κυρώσεων, η Γαλλία τονίζει ότι «ο σερβικός λαός είπε καθαρά και μαζικά ναι στη δημοκρατία, στο μέλλον και στην επιστροφή της Σερβίας στην Ευρώπη. Στο θάρρος αυτό -η Ευρώπη που είχε τείνει το χέρι στο σερβικό λαό- πρέπει να απαντήσει με ενέργειες για τις οποίες είχε δεσμευθεί σε περίπτωση νίκης της δημοκρατίας».
 Ο επίτροπος της Ευρωπαϊκής Ενωσης για τις εξωτερικές υποθέσεις, Κρις Πάτεν, ξεκαθάρισε πάντως ότι «δεν υπάρχει συγκεκριμένο χρονοδιάγραμμα» για την άρση των κυρώσεων και ότι «όλα θα εξαρτηθούν από τις εξελίξεις στην περιοχή». 
 «Αν η βούληση του λαού γίνει σεβαστή, οι πόρτες της Ευρώπης και του κόσμου θα ξανανοίξουν για τη Σερβία», τόνισε ο Μπιλ Κλίντον, προαναγγέλλοντας «βήματα για την άρση των οικονομικών κυρώσεων». 
 Το θέμα είχε θίξει νωρίτερα και ο εκπρόσωπος του αμερικανικού υπουργείου Eξωτερικών, Ρίτσαρντ Μπάουτσερ, για να πει ότι «εάν συντελεστούν οι δημοκρατικές, αλλαγές, θα λάβουμε μέτρα για την άρση τους». Ο Μπάουτσερ παραδέχτηκε πάντως ότι «τα πράγματα άλλαξαν στο Βελιγράδι». Ο εκπρόσωπος του Εθνικού Συμβουλίου Ασφαλείας του Λευκού Οίκου, Τζέι Κρόουλι, εκτίμησε από την πλευρά του ότι η διστακτικότητα του στρατοπέδου Μιλόσεβιτς να ανακοινώσει τα αποτελέσματα «σημαίνει πως κι εκείνοι έχουν σαφή την εικόνα πως ο σερβικός λαός ψήφισε υπέρ της αλλαγής». 
 Σε μια προσπάθεια άσκησης πίεσης προς τον Μιλόσεβιτς, η αμερικανική Bουλή των Aντιπροσώπων ψήφισε νομοσχέδιο που επιτρέπει την εκταμίευση 500 εκατομμυρίων δολαρίων για την ενίσχυση των δημοκρατικών δυνάμεων στη Σερβία και το Μαυροβούνιο. Τα χρήματα θα διατεθούν σε πολιτικά κόμματα και οργανώσεις για την προάσπιση της δημοκρατίας. 
 Με τον Βόισλαβ Κοστούνιτσα συνομίλησε χθες ο γ.γ. του Συμβουλίου της Ευρώπης, Βάλτερ Σβίμερ, στον οποίο πρότεινε πολιτική συνεργασία και τον διαβεβαίωσε ότι
το ΣτΕ «είναι έτοιμο να δώσει κάθε δυνατή βοήθεια στις δημοκρατικές δυνάμεις της Γιουγκοσλαβίας, σε τούτη την κρίσιμη στιγμή».
 Να αποδεχτεί την ετυμηγορία της κάλπης κάλεσε τον Μιλόσεβιτς η πρόεδρος του Ευρωπαϊκού Κοινοβουλίου Νικόλ Φοντέν, ενώ προστακτική χρησιμοποίησε ο Τόνι Μπλερ απευθυνόμενος προς το Γιουγκοσλάβο πρόεδρο: «Xάσατε τις εκλογές. Αποχωρήστε». Νωρίτερα, ο Βρετανός υπουργός Eξωτερικών Ρόμπιν Κουκ, είχε προειδοποιήσει τον Μιλόσεβιτς να μην επιχειρήσει προσφυγή στη βία, θυμίζοντάς του την «παρουσία μόνιμης και σημαντικής στρατιωτικής δύναμης του ΝΑΤΟ», στην περιοχή.
 Τον Βόισλαβ Κοστούνιτσα συνεχάρη ο Τσέχος πρόεδρος Βάτσλαβ Χάβελ, σχολιάζοντας
ότι «ευτυχώς, η δημοκρατία κέρδισε και πάλι έδαφος». 
 Η Νορβηγία, που δεν είναι μέλος της Ευρωπαϊκής Ενωσης, ανακοίνωσε χθες ότι «θα
ακολουθήσει» την Ε.Ε. σε όποια απόφαση πάρει για την άρση ή μη των κυρώσεων και δεν θα ενεργήσει μονομερώς. 
 Ο Οργανισμός για την Ασφάλεια και τη Συνεργασία στην Ευρώπη κατήγγειλε ότι τις
τελευταίες ημέρες οι ιστοσελίδες ανεξάρτητων δημοσιογραφικών δικτύων της Γιουγκοσλαβίας κατακλύστηκαν από παρεμβολές, ενώ σημειώθηκαν και διακοπές της λειτουργίας τους.
