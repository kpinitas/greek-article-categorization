 «Το 1-0 δεν μας εξασφαλίζει, θα μας προσδώσει άγχος, γι' αυτό και πρέπει να καθαρίσουμε νωρίς το παιχνίδι», είπε χθες ο Γιάννης Κυράστας, περιμένοντας την Γκενιόν για τον αυριανό αγώνα ρεβάνς του Κυπέλλου ΟΥΕΦΑ, που θα γίνει στο Καυτανζόγλειο (9 μ.μ., ALPHA).
 Η γαλλική ομάδα έρχεται σήμερα το μεσημέρι στη Θεσσαλονίκη και ειδοποίησε ότι θα βρίσκεται στο στάδιο γύρω στις 8 μ.μ. για να κάνει τη βραδινή προπόνηση ενώ, όπως ανακοινώθηκε, ο Λελαμέρ δεν προτίθεται να κάνει δηλώσεις.
 Τι να πει όμως ο προπονητής μιας ομάδας που έχει να νικήσει 7 αγώνες στο πρωτάθλημα και να σκοράρει επί 5 αγωνιστικές; 
 Μάλλον το μόνο που έχει να κάνει ο Λελαμέρ είναι να περιμένει τη (διαφαινόμενη) ήττα από τον Ηρακλή για να δηλώσει και την παραίτησή του...
 Ο Κυράστας, βέβαια, δεν μένει σ' αυτά και ξέρει ότι θα πρέπει να νικήσει η ομάδα του για να περάσει στην επόμενη φάση του ΟΥΕΦΑ, γι' αυτό και τόνισε χθες: «Μη νομίζετε ότι αυτή η ομάδα είναι χειρότερη του... ΑΠΟΕΛ, που απέκλεισε δύο φορές τον Ηρακλή...».
 Και ακόμη: «Πρέπει να προσπαθήσουμε πάρα πολύ και να παίξουμε σοβαρά για να φτάσουμε στη νίκη, απέναντι σε μια ομάδα που έπαιξε με πολλούς χαφ στο τελευταίο παιχνίδι με τη Μαρτίγκεζ, για να ακολουθήσει το ίδιο σύστημα και με μας. Ξέρουμε την Γκενιόν, αλλάζει ενδεκάδες αλλά όχι αγωνιστικό στιλ».
 Ο Κυράστας τόνισε ότι οι Γάλλοι θα έρθουν στη Θεσσαλονίκη με το 18άχρονο Μαροκινό Ζαϊρί, ο οποίος δεν είχε αγωνιστεί στο πρώτο παιχνίδι, και οι πληροφορίες αναφέρουν ότι πρόκειται για έναν πολύ γρήγορο παίκτη, τεχνίτη και μεγάλο ταλέντο.
 Δεν υπάρχει φόβος φυσικά για το Μαροκινό, υπάρχει όμως το ενδεχόμενο της έκπληξης...
 Κατά τα άλλα, ο προπονητής του Ηρακλή δεν άνοιξε τα χαρτιά του για την ενδεκάδα, αλλά μετά και τη σημερινή προπόνηση θα αποφασίσει, αφού δει την ομάδα στην τελευταία προπόνηση.
 *Η διοίκηση της ΠΑΕ Ηρακλής επιτρέπει τη δωρεάν είσοδο στην οικογενειακή κερκίδα (θύρα 6) του πατέρα, της μητέρας και του μικρού παιδιού με την προϋπόθεση ότι θα έχουν τη σχετική κάρτα από το JUNIΟR CLUB που έχει δημιουργήσει η ΠΑΕ Ηρακλής.
 Αυτό ισχύει και για τον αγώνα με την Γκενιόν.
