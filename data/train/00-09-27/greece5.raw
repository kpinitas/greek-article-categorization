Οι «εισβολείς» του Διαδικτύου, οι περίφημοι χάκερ του Ιντερνετ, από χθες μάλλον
πήραν το μήνυμα: Ενα επίλεκτο μέλος τους, ο 23χρονος φοιτητής του Πολυτεχνείου
της Ξάνθης, που «έκανε φύλλο και φτερό» τους κωδικούς ασφαλείας στην ιστοσελίδα του υπουργείου Εξωτερικών την ημέρα σύλληψης του Αμπντουλάχ Οτσαλάν, πήρε την άγουσα για τον Κορυδαλλό.
 Μία απόφαση-e-mail με αποδεκτες τους απανταχού «ζογκλέρ» του Ιντερνετ, ένα φαινόμενο που δειλά μεν αλλά σταθερά ευδοκιμεί στη χώρα μας. Ο Σωτήρης Τζίφας ήταν ο πρώτος που βρέθηκε στα ανακριτικά γραφεία, και ως εκ τούτου ο πρώτος που προφυλακίστηκε για το αδίκημα της «απάτης με ηλεκρονικό υπολογιστή σε βαθμό κακουργήματος».
 Η απαγγελία κατηγορίας σε βάρος του έγινε ύστερα από καταγγελία του Εθνικού Ιδρύματος Ερευνών, σύμφωνα με την οποία ο νεαρός χάκερ πρωταγωνίστησε «σε απάτη σε βάρος του».
 Συγκεκριμένα, φέρεται να έσπαγε τους κωδικούς ασφαλείας και να συνέδεε το Iδρυμα με «ροζ γραμμές» στα νησιά Παπούα, χρεώνοντας τον τηλεφωνικό λογαριασμό
 Η κατηγορία «υπαινίσσεται» ότι ο νεαρός «είχε συνάψει μυστική συμφωνία με τους
υπεύθυνους των ροζ γραμμών και μοιράζονταν τα κέρδη».
 «Μπερδεύτηκαν οι γραμμές, ουδέποτε εγώ μπήκα στους κωδικούς του Ιδρύματος Ερευνών», είπε στην 24η ανακρίτρια ο Σωτήρης Τζίφας. «Η έρευνά μου αφορούσε μόνο τους κωδικούς ασφαλείας, τους οποίους έσπαγα, αλλά ποτέ δεν έμπαινα στις απόρρητες πληροφορίες», τόνισε.
 Ενισχυτική της άποψής του είναι, σύμφωνα με τους συνηγόρους του, η κατάθεση του υπευθύνου της αρμόδιας υπηρεσίας του ΟΤΕ, ο οποίος διενήργησε την έρευνα για τον εντοπισμό του δράστη. Σε αυτήν υπάρχει αναφορά πως «πιθανότατα ο Τζίφας δεν ήταν ο εισβολέας».
 Η προανακριτική κατάθεση πάντως του νεαρού χάκερ, αλλά και όσα επανέλαβε χθες το μεσημέρι στην ανακρίτρια, ίσως τον φέρουν απέναντι σε μία ακόμη κατηγορία: Αυτή της «παραβίασης του νόμου για την προστασία των προσωπικών δεδομένων», που θα στοιχειοθετείται (ως δίωξη) μάλλον από τις αναφορές του για τις «εισβολές» και το σπάσιμο κωδικών ασφαλείας, τουλάχιστον 230 οργανισμών, υπουργείων, τραπεζών, μέσων ενημέρωσης, νοσοκομείων κλ.π.
 Η απολογία του Σωτήρη Τζίφα διήρκεσε σχεδόν 5 ώρες και με τη σύμφωνη γνώμη ανακριτή και εισαγγελέα, κρίθηκε προσωρινά κρατούμενος, «καθώς θεωρείται ύποπτος για την τέλεση ανάλογων αδικημάτων».
