 Mια δήλωση του (ειδικού γραμματέα του υπουργείου Πολιτισμού) σε εφημερίδα της Αυστραλίας άναψε τα...αίματα στην ηγεσία της Οργανωτικής Επιτροπής των Ολυμπιακών Αγώνων του 2004. Ο Κώστας Καρτάλης δήλωσε στην εφημερίδα «The Australian» πως...«αν ο Μάικλ Νάιτ, ο υπουργός των Ολυμπιακών Αγώνων της Αυστραλίας, θέλει να πάρει την ελληνική υπηκοότητα, θα τον φέρουμε αμέσως στην
 Η δήλωση Καρτάλη προκάλεσε τεράστιο εκνευρισμό στην ηγεσία τού «Αθήνα 2004». Κι ερμηνεύθηκε ως προσπάθεια υπονόμευσης της προέδρου. Οπως λέγεται μάλιστα αυτή η δυσαρέσκεια διοχετεύθηκε προς το Μέγαρο Μαξίμου, απ' όπου απαιτήθηκε η άμεση ανάκληση του ειδικού γραμματέα που τόλμησε να αμφισβητήσει τις οργανωτικές ικανότητες της Γιάννας Αγγελοπούλου, έστω και υπό τη μορφή αστείου.
 Το δημοσίευμα της εφημερίδας συνέδεσε τις δηλώσεις Καρτάλη με το θαυμασμό της ελληνικής πλευράς για την οργάνωση των Αυστραλών και τις πρόσφατες δηλώσεις της Γιάννας Αγγελοπούλου, σύμφωνα με τις οποίες «η Αυστραλία έβαλε πολύ ψηλά τον πήχυ! ». Ολα αυτά σε συνδυασμό με τη δεδομένη δυσφορία της ΔΟΕ για τις καθυστερήσεις στην πρόοδο των έργων ενίσχυσαν -μέσω του δημοσιεύματος- την άποψη ότι η Αθήνα βρίσκεται ξανά στο στόχαστρο, με άμεσο κίνδυνο την αφαίρεση των Αγώνων από τη Σεούλ ή ξανά από το Σίδνεϊ! 
 Το απόγευμα (από τη Σαντορίνη, όπου βρίσκεται) ο Θεόδωρος Πάγκαλος κλήθηκε να σχολιάσει τις δηλώσεις του Κ. Καρτάλη. Ο υπουργός Πολιτισμού κάλυψε πλήρως τον
υφιστάμενό του δηλώνοντας σχετικά: «Εγώ είπα στον κύριο Καρτάλη να καλέσει τον
κ. Νάιτ στην Ελλάδα, για να μας βοηθήσει με την εμπειρία του! ». Ο υπουργός συμπλήρωσε: «Μάλιστα του είπα να του κάνει κι ένα καλαμπούρι. Αν θέλει την ελληνική υπηκοότητα να του τη δώσουμε. Τόσοι και τόσοι την αποκτούν».
 Ο Θεόδωρος Πάγκαλος διέψευσε την πληροφορία (από το Σίδνεϊ) που ήθελε την κυβέρνηση (έπειτα από πιέσεις της Γ. Αγγελοπούλου) να καλεί εσπευσμένα στην Αθήνα τον Κ. Καρτάλη. Οπως διευκρίνισε ο υπουργός, η επιστροφή του συνεργάτη του ήταν προγραμματισμένη.
 Αξίζει πάντως να σημειωθεί ότι στο ίδιο δημοσίευμα ο Κ. Καρτάλης φέρεται να επιβεβαιώνει την άποψη που θέλει τη ΔΟΕ να πιέζει την ελληνική κυβέρνηση να αναλάβει η ίδια την οργάνωση των Ολυμπιακών Αγώνων του 2004. «Είναι ένα πολύ λεπτό θέμα, δεν θα ήθελα να το σχολιάσω», είπε χαρακτηριστικά ο ειδικός γραμματέας του υπουργείου Πολιτισμού...
