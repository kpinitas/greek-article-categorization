Αποφασισμένοι να πιέσουν με κάθε τρόπο την κυβέρνηση για τα έργα υποδομής, και κυρίως τους δρόμους που θα οδηγούν στα Σπάτα, εμφανίστηκαν χθες οι εκπρόσωποι της γερμανικής «Λουφτχάνσα». Eσπευσαν δε να προειδοποιήσουν ότι μαζί με άλλες 47 αεροπορικές εταιρείες θα πραγματοποιήσουν τον Οκτώβριο τριήμερη επιθεώρηση για να αποφασίσουν εάν θα χρησιμοποιήσουν το νέο αεροδρόμιο.
 Οπως δήλωσε ο Ρ. Γκάιγκερ, υπεύθυνος για τις Υπηρεσίες Εδάφους της «Λουφτχάνσα» στη Νοτιοανατολική Ευρώπη, εκπρόσωποι της ΙΑΤΑ (Διεθνής Ενωση Αερομεταφορέων) θα βρεθούν στην Ελλάδα από τις 17 έως τις 19 Οκτωβρίου, θα δουν σε ποια κατάσταση βρίσκονται οι υποδομές μέσα και γύρω από το αεροδρόμιο και θα αποφασίσουν για την περαιτέρω στάση τους.
 Οπως είχε συμβεί και πριν ένα εξάμηνο, ο κ. Γκάιγκερ δήλωσε ότι οι υποδομές και κυρίως οι δρόμοι δεν θα είναι αρκετοί για να εξυπηρετήσουν τους επιβάτες. «Πρέπει και οι αερομεταφορείς να αποφασίσουν τι θα κάνουν, γιατί δεν μπορούν να φέρνουν τα αεροπλάνα τους και να φεύγουν άδεια», είπε ο κ. Γκάιγκερ αφήνοντας ανοικτό κάθε ενδεχόμενο. 
 Υπενθυμίζεται ότι η κυβέρνηση είχε ενημερώσει τους αερομεταφορείς πως την 1η Μαρτίου 2001 (έναρξη λειτουργίας των Σπάτων) θα είναι έτοιμα το τμήμα της Αττικής Οδού μεταξύ Σταυρού-Σπάτων και η αναβάθμιση του οδικού άξονα που συνδέει το νέο αεροδρόμιο με τα νότια προάστια μέσω Κορωπίου. 
 Κυβερνητικοί παράγοντες εκτιμούν ότι οι πιέσεις που ασκούνται από τους αερομεταφορείς σχετίζονται με τις διαπραγματεύσεις για τα τέλη χρήσεως του νέου αεροδρομίου. Οι εκπρόσωποι της «Λουφτχάνσα» ερωτήθηκαν σχετικά και δήλωσαν ότι τα τέλη χρήσεως του νέου αεροδρομίου αναμένεται να είναι αρκετά ψηλότερα από εκείνα του Ελληνικού. Παραδέχθηκαν ότι αυτό θα ανεβάσει το κόστος
για τις εταιρείες, αλλά η «Λουφτχάνσα» θα βρει τρόπους να το ξεπεράσει.
 Οι εκπρόσωποι της «Λουφτχάνσα» τόνισαν ιδιαιτέρως την ενισχυμένη θέση της εταιρείας στην ελληνική αγορά. Υποστήριξαν, μάλιστα, ότι έτσι δεν έχουν κανένα
λόγο να εξαγοράσουν ή να συνεργαστούν στενότερα με την «Ολυμπιακή». Δεν απέκλεισαν όμως το ενδεχόμενο να συνεργαστούν με Ελληνες επενδυτές που θα ήθελαν να αγοράσουν την «Ολυμπιακή», προσφέροντάς τους υπηρεσίες συμβούλου διοίκησης.
