 πρόσκληση του οίκου δημοπρασιών Σόθμπις μάς καλούσε στην αποκλειστική παρουσίαση της έκθεσης «Ανατολικές Συναντήσεις: Πίνακες από Ελλάδα και Μέση Ανατολή», η οποία παρουσιάζεται έως σήμερα στο ξενοδοχείο Μετροπόλιταν (Λ. Συγγρού 385). Γνωρίζαμε εκ των προτέρων ότι ανάμεσα στα έργα θα θαυμάσουμε και
ορισμένα σημαντικών Ελλήνων καλλιτεχνών. Το όλο χάπενινγκ μαρτυρούσε από την είσοδο ακόμα την κοσμική λάμψη του. Παρ' όλα αυτά τα 21 έργα, τοποθετημένα κάτω από μεγαλοπρεπείς πολυελαίους και καθρέφτες, ήταν πραγματικά αριστουργήματα. Εργα των Βρυζάκη, Ράλλη, Γύζη, Βολανάκη, Ιακωβίδη, Λύτρα, Παρθένη, Γουναρόπουλου, Χατζηκυριάκου-Γκίκα και Τσίγκου αιχμαλώτιζαν το μάτι σου στην -αν και κατάμεστη- αίθουσα. 
 Είναι η πρώτη φορά που ο οίκος Σόθμπις θα δημοπρατήσει στις 12 Οκτωβρίου στο Λονδίνο έργα Ελλήνων ζωγράφων, όπως είναι η πρώτη φορά που ο οίκος εκθέτει έργα στη χώρα μας. «Πρόκειται για νέο άνοιγμα σε θεματικές δημοπρασίες διαφορετικών χωρών», μας εξήγησε ο Αντριαν Μπίντελ, υπεύθυνος του τμήματος «19ος αιώνας ευρωπαϊκής ζωγραφικής». Μετά την επιτυχημένη δημοπρασία ισπανικών
έργων, ακολουθεί η «Ισλαμική εβδομάδα», η δημοπρασία με έργα από τη Μεσόγειο και τη Μέση Ανατολή, ενώ οι θεματικές δημοπρασιών εθνοτήτων θα συνεχιστεί. «Το
να δημοπρατείς Πικάσο ή Λεζέ δεν είναι κάτι το αξιοπερίεργο, το να δημοπρατείς
όμως Γύζη και Παρθένη έχει, τουλάχιστον, ενδιαφέρον για τους πιθανούς αγοραστές μας στην Ευρώπη και αλλού», τονίζει ο Μπίντελ και μας λέει ότι θέλει
η δημοπρασία ελληνικών έργων να συνεχίζεται -αν είναι εφικτό- κάθε χρόνο. 
 Η επιλογή των έργων που είδαμε στην Ελλάδα προέρχεται από συλλέκτες τόσο από την Ευρώπη και την Αμερική όσο και από την Ελλάδα. 
 Κορυφαίο έργο της δημοπρασίας είναι ο «Κουρέας» του Νικόλαου Γύζη (1842-1901) που όπως αναφέρει και ο κατάλογος του Σόθμπις, «πρέπει να είναι ένα από τα πιο
σπουδαία ελληνικά έργα του 19ου αιώνα που δημοπρατούνται τα τελευταία χρόνια».
Φιλοτεχνημένο τη δεκαετία του 1880, στην ακμή της δημιουργικής πορείας του, το
έργο έχει τιμή εκκίνησης που κυμαίνεται από 157 εκατομμύρια δραχμές έως 225 εκατ. δραχμές. 
 Ακολουθεί ένα ακόμη έργο του Γύζη, ο περίφημος «Ομηρος» φιλοτεχνημένο στο Μόναχο περί τα 1870. Τελείωσε την ημέρα που κηρύχθηκε ο γαλλοπρωσικός πόλεμος εξ ου και ο συμβολικός τίτλος του. Αναμένεται να «πιάσει» από 124 εκατ. έως 157 εκατ. δραχμές. 
 «Ψηλά» βρίσκεται και μια σύνθεση του Κωνσταντίνου Παρθένη (1878-1967) «μιας ουτοπικής πατρίδας», που εκτιμάται από 56 εκατ. έως 84 εκατ. δραχμές. 
 Η δημοπρασία περιλαμβάνει ακόμη έργα των Εμμανουήλ Ζαΐρη, Κωνσταντίνου Μαλέα, Στέλιου Μηλιάδη, Σπύρου Παπαλουκά, Επαμεινώνδα Θωμόπουλου, Περικλή Πανταζή, Θεόφιλου, Αλέκου Φασιανού, Γιάννη Σπυρόπουλου, Αλέκου Κοντόπουλου και Θεόδωρου
Στάμου. Φυσικά, συμπεριλαμβάνονται έργα Ευρωπαίων με θέματα όμως αποκλειστικά από την Ελλάδα και την Οθωμανική (τότε) Aυτοκρατορία. Θα αναμένουμε με ενδιαφέρον τούτη τη δημοπρασία. 
 Ο οίκος Σόθμπις, που είναι φανερό ότι προσπαθεί να προσεγγίσει νέες (σχετικά) αγορές σε «παρθένα» μέρη, αποφεύγει να αναφέρεται στην έρευνα που διεξάγει το αμερικανικό υπουργείο Δικαιοσύνης σχετικά με το «σκάνδαλο» των στημένων δημοπρασιών που διέρρευσε στέλεχος του ανταγωνιστή οίκου Κρίστις. «Νομίζω ότι το θέμα έχει λυθεί με διακονισμό εκτός των δικαστικών αιθουσών», μας είπε ο Αντριαν Μπίντελ. «Δεν γνωρίζω όμως καλά το θέμα. Η πληροφόρησή μου εξαντλείται
στο δημοσίευμα της «Χέραλντ Τριμπιούν». Εξάλλου», συνέχισε, «αυτό δεν έχει επηρεάσει καθόλου τις δραστηριότητές μας και είναι νομίζω ζήτημα που αφορά αποκλειστικά και μόνο τη διοίκηση». 
