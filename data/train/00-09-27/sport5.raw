 Για δύσκολη αποστολή στην Ιερουσαλήμ, στον επαναληπτικό αγώνα με την Μπεϊτάρ, κάνει λόγο ο Ντούσαν Μπάγεβιτς. Ο προπονητής του ΠΑΟΚ βλέπει δυσκολίες στη βαθμολογική θέση της Μπεϊτάρ, που έχει πιάσει κορυφή στο Ισραήλ, στο φανατισμό που έχει δημιουργηθεί εκεί και στο εκτός έδρας γκολ που πέτυχε η ισραηλινή ομάδα, σε συνδυασμό με το χαμηλό σκορ, με το οποίο επικράτησε η ομάδα του.
 Ο ΠΑΟΚ είναι ήδη στο Ισραήλ. Πέταξε με πτήση τσάρτερ και μεταξύ των επιβατών ήταν και εφτά προσκυνητές των Αγίων Τόπων, οι οποίοι όμως, παρά την ηλικία τους, θα είναι στο γήπεδο -συμπαραστάτες του ΠΑΟΚ. Με την άφιξή της στο Ισραήλ η αποστολή του ΠΑΟΚ βρέθηκε μπροστά σε μια έκπληξη, οι άνδρες των μυστικών υπηρεσιών του Ισραήλ συνέλαβαν το ρεπόρτερ ενός τηλεοπτικού σταθμού, επειδή «τόλμησε» να ζητήσει δηλώσεις από τον Μπάγεβιτς σε απαγορευμένο χώρο για τα μέσα ενημέρωσης. Με παρέμβαση Μπάγεβιτς ο ρεπόρτερ έμεινε ελεύθερος, αλλά θα κληθεί να πληρώσει χρηματικό πρόστιμο.
 Ο χορός προετοιμασίας του ΠΑΟΚ άρχισε χθες το απόγευμα με προπόνηση σε μία από τις βοηθητικές εγκαταστάσεις της Μπεϊτάρ. Η τελευταία προπόνηση είναι προγραμματισμένη για τις 7 το απόγευμα στο Τέντι στάδιο, εκεί όπου αύριο, την ίδια ώρα, θα γίνει το παιχνίδι (απ' ευθείας, Alpha). Προβλήματα δεν υπάρχουν για τον ΠΑΟΚ. Οι 21 ποδοσφαιριστές που πήρε μαζί του ο Μπάγεβιτς είναι υγιείς κι επομένως στη διάθεσή του. Εμεινε πίσω στη Θεσσαλονίκη μόνο ο Γεωργιάδης, ο οποίος εκτίει την τελευταία αγωνιστική της περσινής τιμωρίας του στο παιχνίδι με την Μπενφίκα.
 Μέσα στο «χορό» προετοιμασίας είναι και η παρακολούθηση δύο τελευταίων αγώνων της Μπεϊτάρ στο ισραηλινό πρωτάθλημα.
 Για σήμερα είναι προγραμματισμένη επίσκεψη και προσκύνημα στους Αγίους Τόπους και επίσκεψη στον πατριάρχη Ιεροσολύμων Διόδωρο.
 Για την Μπεϊτάρ ο αγώνας αυτός θεωρείται το παιχνίδι της χρονιάς. Για πρώτη φορά διατέθηκαν και τα 21.000 εισιτήρια που κυκλοφόρησαν και αφού η ισραηλινή ομάδα φρόντισε να κατεβάσει εντυπωσιακά τις τιμές τους. Μεταξύ των φιλάθλων αυτών θα είναι και 100, τουλάχιστον, φίλοι του ΠΑΟΚ. Ο Γκούτμαν, ο προπονητής της Μπεϊτάρ, δηλώνει, σε κάθε ευκαιρία, ότι «η πρόκριση είναι δική μας» και ότι «το 3-1 δεν λέει τίποτε για μας και μπορούμε να το ανατρέψουμε».
 * Στον ΠΑΟΚ, ύστερα από συνάντηση ΠΑΕ και συνδέσμων, αποφασίστηκε να...πέσουν τα συρματοπλέγματα της Τούμπας, αυτά που είχαν τοποθετηθεί πριν από χρόνια, για να εμποδίζουν τα αντικείμενα που εκτοξεύονταν από φιλάθλους να φτάνουν στον αγωνιστικό χώρο.
