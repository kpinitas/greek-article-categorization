Tο Αμστερνταμ Αρένα είναι το φουτουριστικό Μέγαρο του Ποδοσφαίρου όπου απολαμβάνεις το παιγνίδι με όλες τις ξεχωριστές ανέσεις σου. 
Με άψογη οπτική πρόσβαση στον αγωνιστικό χώρο σε οποιοδήποτε σημείο της κερκίδας κι αν κάθεσαι. 
Με την επίσκεψη που έχεις χρέος να κάνεις στο Μουσείο του Αγιαξ. Και με όλο το γκλάμουρ, όπως παρουσία της βασίλισσας Βεατρίκης (στην κερκίδα της τιμής) φέρνει στην ατμόσφαιρα. 
Το Χέλρεντομ πάλι, στο Αρνεμ, είναι το (μικρό) μέγαρο νούμερο δύο. Αλλά στην Ολλανδία, όταν ο κόσμος συζητάει για αυθεντική ποδοσφαιρική έδρα, τότε το μυαλό δεν πάει πουθενά αλλού παρά στο (πιο «λαϊκό», τρόπον τινά, Ντε Κάιπ του) Ρότερνταμ. Στο μεγάλο λιμάνι.
Εκεί, η τεράστια τοιχογραφία στην πρόσοψη δημόσιου κτιρίου απεικονίζει τον Ντάβιντς να βγαίνει ορμητικός μέσα από ουρανοξύστη με το κλασικό πίτμπουλ-στιλ, τα θραύσματα από τα σπασμένα γυαλιά να αιωρούνται στον αέρα, κι αυτός να κλοτσάει μια μπάλα και να διατρυπά με αυτήν τον διπλανό ουρανοξύστη. 
Ο Εντγκαρ Ντάβιντς είναι η καρδιά και η ψυχή της Εθνικής Ολλανδίας στο EURΟ 2000. Στο EURΟ '96, απλώς ήταν το βρόμικο στόμα της Εθνικής Ολλανδίας, κι ο τότε εκλέκτορας Χούους Χίντινκ τον εκδίωξε από την Αγγλία και τον έστειλε, πριν την ώρα του, σπίτι.
Οταν ήταν μικρότερος, λέει ο μύθος, ο προπονητής του στο φυτώριο (στην απεγνωσμένη προσπάθεια να εκτονώσει τη ζωηράδα του) τον έβαζε να μαζεύει από κάτω ξερά φύλλα. Κρίνοντας εκ του αποτελέσματος, η περίεργη εκπαιδευτική μέθοδος δεν απέδωσε. 
Ο Ντάβιντς δεν το έχει συνήθειο να σκοράρει συχνά, τα δάχτυλα φτάνουν να μετρήσεις τα γκολ του με την πορτοκαλί φανέλα. Kι όμως το σπάνιο τέρμα στο 90' (με σουτ και, παραπλανητική για τον τερματοφύλακα, κόντρα στο γόνατο του Κομλιένοβιτς) ήταν, που στην Τουλούζ στο France '98, χάρισε στον Χίντινκ ­ο οποίος, στο μεταξύ, είχε επαναφέρει τον Σουριναμέζο στην ομάδα­ την πρόκριση στους «8». 
Και τότε αντίπαλος ήταν η Γιουγκοσλαβία, που νωρίτερα είχε χάσει πέναλτι (οριζόντιο δοκάρι) με τον Μιγιάτοβιτς. Μόνο που, πάλι ο δρόμος μπροστά φάνταζε ατελείωτος για την Οράνιε. 
Αν ήθελε να παίξει στον τελικό, είχε να βγάλει από τη μέση πρώτα την Αργεντινή και, εφόσον επιβίωνε, τη Βραζιλία. 
Εδώ, αποκλείοντας τους πλάβι απόψε (19.00), η διαδικασία είναι πιο σύντομη. Ενας ημιτελικός στο Αμστερνταμ, και ξανά πίσω στο Ρότερνταμ απευθείας για τον τελικό.
Αν στο Αμστερνταμ αγαπούν το ποδόσφαιρο στο Ρότερνταμ φανατίζονται και τρελαίνονται γι' αυτό. Ολη την προηγούμενη εβδομάδα το τρόπαιο «Ανρί Ντελονέ», αυτό που θα κερδίσει η πρωταθλήτρια Ευρώπης τη νύχτα της 2ης Ιουλίου, ήταν εκτεθειμένο σε ελεύθερη δημόσια θέα. 
Κι όσοι συνέρρεαν στο δημαρχείο της πόλης να το δουν από κοντά, και να φωτογραφηθούν μ' αυτό, σχημάτιζαν καθημερινά ουρές εκατοντάδων μέτρων. Ως και τα νεόνυμφα ζευγάρια, στήνονταν για την κλασική πόζα δίπλα σε τούτο το αντικείμενο του πόθου δεκαπέντε εκατομμυρίων Ολλανδών. 
Δεν είναι διόλου συμπτωματικό, συνεπώς, ότι ο εκρηκτικός Ντάβιντς προσλαμβάνει, στα μάτια αυτής της απέραντης πορτοκαλί λαοθάλασσας, διαστάσεις εμβλήματος της Εθνικής. Είναι ο παίκτης-σφραγίδα, το υπ' αριθμόν ένα σημείο αναφοράς.
Eίναι ο Πάτρικ Κλάιφερτ, εκρηκτικός κι ετούτος, αλλά πιο ντελικάτος, λιγότερο δυναμικός και, σε αντίθεση με τον Ντάβιντς, εκτελεστής δεινός. Ο άνθρωπος που γεννάει τα χρυσά αβγά και φέρνει στο τραπέζι όλα τα αγαθά. 
Στη διάρκεια του γύρου των ομίλων σ' αυτό το EURΟ 2000, τα δύο γκολ (ένα με τη Δανία κι ένα με τη Γαλλία) ήταν αρκετά για να προσπεράσει στη λίστα των σκόρερ της Ολλανδίας όλων των εποχών το ίνδαλμα της προεφηβείας του, τον Μάρκο Φαν Μπάστεν: Εφτασε κιόλας, πριν καν τα 24 χρόνια του που θα τα κλείσει την παραμονή του τελικού, στα 25 γκολ σε 43 παιγνίδια (όταν ο Φαν Μπάστεν χρειάστηκε 58 συμμετοχές, 15 περισσότερες δηλαδή, για να πετύχει τα 24 γκολ του). 
Ο Κλάιφερτ φιγουράρει έβδομος σ' αυτή την τιμητική λίστα και, καθώς πρώτος των πρώτων (με 37 γκολ) είναι ο Ντένις Μπέρχκαμπ που μάλλον παίζει εφέτος το τελευταίο μεγάλο τουρνουά της καριέρας του, όλα δείχνουν πως είναι θέμα χρόνου να σκαρφαλώσει ο νεαρός Πάτρικ τα σκαλοπάτια προς την κορυφή. 
Μόνον θέμα χρόνου; Και θέμα μυαλού, θα συμπλήρωναν οι στοιχειωδώς επιφυλακτικοί. Διότι ο Κλάιφερτ, λόγω προτέρου (μη εντίμου) βίου δεν έχει καταφέρει να θέσει εαυτόν υπεράνω πάσης υποψίας. Εξακολουθούν, σαν φαντάσματα, να τον καταδιώκουν οι παλαιές ιστορίες για τον άνθρωπο που σκότωσε στο δρόμο οδηγώντας με υπερβολική ταχύτητα δανεικό αμάξι (επειδή ήταν εικοσάχρονος τότε, πλήρωσε την αμέλεια όχι με φυλακή αλλά με 240 ώρες κοινωνικής εργασίας). 
Για τη συμμετοχή επίσης, δύο χρόνια αργότερα, σε βιασμό (κατηγορία που, πάντως, δεν αποδείχθηκε ποτέ). 
Για την καταστροφική μετεγγραφή του στη Μίλαν, για τους τραυματισμούς και τα ντεφορμαρίσματά του, για την αποβολή του στην πρεμιέρα του France '98· για τις δημόσιες κατηγορίες που κάποια στιγμή εκτόξευσε εναντίον του μέντορά του Λουί Φαν Χάαλ στην Μπαρτσελόνα· για τις πέντε αγωνιστικές που έφαγε στο ισπανικό πρωτάθλημα τον περασμένο Ιανουάριο επειδή γρονθοκόπησε έναν άμοιρο αμυντικό της Ράγιο Βαγεκάνο· για τις τέσσερις που είχε φάει νωρίτερα, τον Οκτώβριο, επειδή μίλησε άσχημα στον ρέφερι του ντέρμπι με τη Ρεάλ Μαδρίτης.
Πώς να του δώσει, λοιπόν, κανείς τυφλή πίστη, έστω κι αν τώρα στο EURΟ 2000 η μοναδική ανήσυχη στιγμή του ήταν ένας μικροκαβγάς με τον Κολίνα, απ' τον οποίο έσπευσε και τον τράβηξε ο Φρανκ Ντε Μπουρ, στο παιγνίδι εναντίον της Τσεχίας; 
Μα ακριβώς γι' αυτό υπάρχουν, ως εγγυητές της ισορροπίας, οι διάφοροι Ντε Μπουρ. Ομάδα με έξι Ντάβιντς και πέντε Κλάιφερτ μέσα, πιθανότατα δεν θα τελείωνε αγώνα. 
Ενώ ο κάπτεν Φρανκ εξασφαλίζει σαν αντίβαρο, μαζί με τους άλλους κουλ της παρέας, την ομαλότητα. Πολύ περισσότερο τώρα που δείχνει να έχει επιστρέψει στο επίπεδο παγκόσμιας κλάσης στο οποίο βρισκόταν και κατά τη διάρκεια του Παγκόσμιου Κυπέλλου πριν από δύο καλοκαίρια. 
Αλλά η προειδοποίησή του, μετά το 3-2 επί της Γαλλίας την Τετάρτη, ήταν σαφέστατη: «Τα δύο γκολ που δεχθήκαμε σήμερα, στα νοκ-άουτ θα τα πληρώναμε πανάκριβα. Μας έδειξαν ότι ακόμη είμαστε μακριά απ' την τελειότητα στη συνεννόηση των γραμμών μας».
Ισως, εν τέλει, το πρόβλημα της Γιουγκοσλαβίας να είναι τούτο. Οτι, ενώ κι εκεί αφθονούν τα μπουμπούκια, αυτοί δεν έχουν έναν Ντε Μπουρ να κρατάει τα γκέμια. 
Ο Μιχάιλοβιτς, αρχηγός στον πρώτο αγώνα, έδωσε το απόλυτο προς αποφυγήν παράδειγμα. Κι αν ο ομηρικός καβγάς του με τον Μπόσκοβ εκείνο το βράδυ του δραματικού 3-3 με τη Σλοβενία στο Σαρλερουά φαντάζει πλέον ανάμνηση μακρινή, ποιος βάζει χέρι στη φωτιά ότι αποκλείεται να ξανασυμβεί κάτι παρόμοιο; 
Οι Σέρβοι στο μεταξύ βρήκαν στη διαδρομή τις σωστές δοσολογίες τεχνικής και καρδιάς, που τους έφερε ώς εδώ.
Aλλά πάλι «τρία ματς τρεις αποβολές», δεν σβήνει μονομιάς. Μάνι-μάνι Κέζμαν και Γιοκάνοβιτς σήμερα, τιμωρημένοι, θα λείψουν. 
Iδίως η περίπτωση του Κέζμαν, 21 ετών με μπέιμπι-φέις που μπροστά του ώς κι η κλασική μωρουδίστικη φάτσα του Σόλσκερ ωχριά, είναι το ανέκδοτο της διοργάνωσης. Μα, να μπει αλλαγή κατά της Νορβηγίας στο 87', να πάει αμέσως να κλοτσήσει εν ψυχρώ τον Μίκλαντ μακριά απ' τη μπάλα και, στα 45 δευτερόλεπτα, να έχει κιόλας αποβληθεί;
Καταφύγαμε στο δημοσιογράφο Βλάντιμιρ Νόβακ, να μάθουμε περισσότερα για το μειράκιο απ' το Βελιγράδι που στα δεκαέξι είχε σπάσει το πόδι του και που σε κάνει ν' αναρωτιέσαι αν θα χαλάσει κόσμο όπου πάει ή αν θα έχει την τύχη που (δεν) είχαν ο Τσίριτς στην Μπαρτσελόνα, ο Ογκνιένοβιτς στη Ρεάλ, ο Τόμιτς στη Ρόμα, ο Πάουνοβιτς στην Ατλέτικο Μαδρίτης, ο Πάντελιτς στην Παρί Σεν Ζερμέν. 
Μάθαμε, λοιπόν, ότι είναι γιος παλαίμαχου τερματοφύλακα της Ζέμουν, ότι οι οπαδοί της Παρτιζάν σήκωναν πανό στο γήπεδο με μηνύματα (προς τον ίδιο) «Μη τους αφήσεις να σε ξεφορτωθούν» ή προς τη διοίκηση «Σταματήστε να ξεπουλάτε», ότι το συμβόλαιό του είναι ώς τον Ιούνιο του 2002, οπότε η πιθανή μετακίνηση θα κοστίσει κάμποσα. 
Μάθαμε, επίσης, ότι είναι ευφυής και μαχητής, με αυτοπεποίθηση για τα χαρίσματά του, ταχύς, ντριμπλέρ, δημιουργικός παίκτης αλλά και σουτέρ με την ίδια ευχέρεια και στα δύο πόδια. Παιδί με καλή επαγγελματική νοοτροπία και αίσθηση ομαδικότητας, πρόθυμος να συνεισφέρει και στους άλλους, έξω απ' την επίθεση, τομείς του παιγνιδιού. 
Και τότε, πώς εξηγείται το πάθημά του την περασμένη Κυριακή στη Λιέγη; Πιθανότατα, με την ατάκα του συναδέλφου: «Ο Μάτεϊα δεν παύει να είναι γνήσιος Γιουγκοσλάβος, με τα «απ» και τα «ντάουν» του». Σε ελεύθερη μετάφραση, ταλαντούχος και συνάμα αυτοκαταστροφικός. 
Οι Γιουγκοσλάβοι είναι κοινό μυστικό, ότι απ' την Ολλανδία θα προτιμούσαν γι' αντίπαλο σήμερα τη Γαλλία. 
«Με τους Γάλλους, τα τελευταία πενήντα χρόνια έχουμε παράδοση να φέρνουμε καλά αποτελέσματα» έλεγε, σαν τυπικός εβδομηντάχρονος, ο Μπόσκοβ μετά το 3-4 απ' την Ισπανία την Τετάρτη στο Μπριζ.
Οταν αργότερα έμαθαν, εκείνος που πιο πολύ στενοχωρήθηκε ήταν αυτός ο ξέγνοιαστος καβαλάρης Ντέγιαν Γκοβεντάριτσα, σκόρερ του δεύτερου γκολ εναντίον της Ισπανίας, δημιουργός του τρίτου, αλλά και αυτουργός του πέναλτι που ξανάφερε τους Ισπανούς στη ζωή. 
Και στενοχωρήθηκε, επειδή χρόνια τώρα βγάζει το ψωμί του στην Ολλανδία.
«Αν είχα ένα όνειρο γι' αυτό το Ευρωπαϊκό Πρωτάθλημα, είπε, ήταν να πάρω μέρος σε τελικό Ολλανδίας-Γιουγκοσλαβίας. Οχι, όμως, σε προημιτελικό!» Ας πρόσεχαν, τότε, να κρατούσαν τουλάχιστον την ισοπαλία με την Ισπανία.
Οπως και να έχει, προημιτελικός με την Ολλανδία μες στο Ρότερνταμ είναι γι' αυτούς πολύ γοητευτική συγκυρία. 
Και για τους φίλους τους. Σαν κι εκείνο τον ποδηλάτη που τον είχαμε δει και στη Γαλλία το '98, κι είναι πάλι τώρα εδώ αφού διάνυσε με το δίτροχό του 1.600 χιλιόμετρα, για να φέρει δώρο στην αποστολή το άλμπουμ-γούρι με τις υπογραφές και τις ευχές χιλιάδων Γιουγκοσλάβων. 
«Οι κΟρυφαίες ομάδες του κόσμου είναι εδώ. Ενα σωστό Μουντιαλίτο. Αν έπαιζαν κι η Βραζιλία με την Αργεντινή, αυτό θα ήταν ένα κανονικό Μουντιάλ» έλεγε προ ημερών ο Ραούλ, ο άνθρωπος που έβαλε το τελευταίο γκολ της χρονιάς στο εφετινό Τσάμπιονς Λιγκ και το πρώτο της Ισπανίας σ' αυτό το Euro 2000.
«Ενα απ' τα ωραιότερα της καριέρας μου. Τώρα, μετά από εκείνο, ξέρω ότι μπορώ να βάλω κι άλλα πριν το τέλος της διοργάνωσης. Η κούραση έφυγε μονομιάς, κι η αυτοπεποίθηση επέστρεψε». Κλασική φούρια εσπανιόλα.
Ακούγεται περίπου σαν απειλή για την παγκόσμια πρωταθλήτρια Γαλλία, ενόψει του αποψινού (21.45) ραντεβού στο «Γιαν Μπρέιντελ» (από το όνομα φλαμανδού επαναστάτη του Mεσαίωνα). 
Ραντεβού που δεν προμηνύεται καθόλου ρομαντικό, κι ας γίνεται στη Βενετία του Βορρά. 
Εκεί οι «Μπλε» έκαναν τις δύο νίκες με Δανία και Τσεχία που τους έδωσαν το εισιτήριο για τους «8», και με την ήττα απ' την Ολλανδία πέτυχαν να μη χάσουν τη βολή τους, αλλά να μείνουν στο Μπριζ. Εκεί, όμως, έγραψαν κι οι Ισπανοί το απίθανο έπος του 4-3 με τους Γιουγκοσλάβους.
«Ούτως ή άλλως, το πού παίζουμε μικρή σημασία έχει πια» επισημαίνει ο Λιζαραζί, «κι αυτή είναι για μας η διαφορά απ' το Παγκόσμιο Κύπελλο. Τότε ο κόσμος στη Γαλλία είχε εμπλακεί άμεσα, ιδίως στα νοκ-άουτ είχαν τρελαθεί. Τώρα είναι μπροστά στις τηλεοράσεις τους, κι ό,τι είναι να κάνουμε, θα το κάνουμε σχεδόν μόνοι μας». 
Αλλά θα έχει άμεσο αντίκρισμα κι έξω απ' τα όρια της γαλλικής επικράτειας, αν θυμηθούμε πως το '98 στην Ακρα της Γκάνας πανηγύριζαν για χάρη του Ντεσαγί ή πως στην Αλγερία την επομένη του τελικού κυκλοφόρησε εφημερίδα με τίτλο, όχι Γαλλία-Βραζιλία 3-0, αλλά «Ζιντάν-Βραζιλία 2-0».
«Δεν ξεχνάμε πως το '96 στο Euro αποκλειστήκαμε στον ημιτελικό από την Τσεχία στα πέναλτι» υπενθυμίζει ο Ντεσαγί. «Αυτό μας κάνει να πεινάμε ακόμη περισσότερο. Και θέλουμε ν' αποδείξουμε πως είναι λάθος ότι ο πρωταθλητής κόσμου, στο επόμενο ευρωπαϊκό πρωτάθλημα αποτυγχάνει». Κι όμως, δεν είναι. Το '68 η Αγγλία, το '76 και το '92 η Γερμανία, το '84 η Ιταλία, όλες ερχόμενες από κατάκτηση Μουντιάλ δύο χρόνια πριν, καμία δεν κέρδισε το ευρωπαϊκό στέμμα.
