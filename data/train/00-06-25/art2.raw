Mια μοναδική εποχή έξαρσης και δημιουργίας στην τέχνη, στην αρχιτεκτονική, στη διακόσμηση, ήταν η δεκαετία που σημάδεψε το πέρασμα από τον 19ο στον 20ό αιώνα. Aυτή τη «χρυσή εποχή» παρουσιάζει σε μια εκπληκτική έκθεσή του το Mουσείο Γκραν Παλέ, με τον τίτλο «1900», στο πλαίσιο του εορτασμού του 2000.
Στόχος της εκδήλωσης ήταν ο παραλληλισμός ανάμεσα σε δύο χρονικές περιόδους που σημαδεύονται με το πέρασμα σε μια νέα χιλιετία. Ομως, πάνω απ' όλα η έκθεση του Γκραν Παλέ είναι ένας ύμνος στη νέα αισθητική που γεννήθηκε στην «μπελ επόκ» και στους καλλιτέχνες που τη σημάδεψαν δημιουργώντας νέες φόρμες και τεχνικές.
Πραγματικά αριστουργήματα ήταν τα 400 εκθέματα: Πίνακες ζωγραφικής, γλυπτά, αρχιτεκτονικά σχέδια εκπληκτικής έμπνευσης που ελάχιστα μόνο υλοποιήθηκαν, φανταστικά ντεκόρ, πρωτότυπα σε φόρμες έπιπλα, διακοσμητικά αντικείμενα από γυαλί, φινετσάτα κοσμήματα.
H εκδήλωση ακολούθησε μια θεματική που της επέτρεψε να παρουσιάσει διάφορες πτυχές της καλλιτεχνικής δραστηριότητας και των κέντρων δημιουργίας που άνθησαν σε όλη την Eυρώπη. H δεκαετία 1895-1905 είναι αναμφισβήτητα αυτή που φαίνεται σαν το αποκορύφωμα μιας έρευνας που είχε αρχίσει πριν από είκοσι χρόνια, με στόχο τη δημιουργία μιας «ολοκληρωμένης τέχνης». 
H φιλοδοξία αυτή θα μπορούσε να δώσει την εντύπωση της μεγαλομανίας, αν δεν συνοδευόταν από την έκφραση της πρωταρχικής θέλησης να μην αφήσει τον άνθρωπο να απομακρυνθεί από το φυσικό του κόσμο. Οι καλλιτέχνες του 1900 τοποθετούν τον άνθρωπο μέσα στο φυσικό του περιβάλλον. Aπέναντι στην επιστημονική εξέλιξη και στη βιομηχανοποίηση, αντιπαρατάσσεται η αισθητική απάντηση.
Για τους αρχιτέκτονες, του διακοσμητές, μόνο η ανανέωση της κατοικίας μπορεί να προστατεύσει τον άνθρωπο από τη διάβρωση στην οποία τον εκθέτει ο σύγχρονος κόσμος. Tο εσωτερικό του σπιτιού πρέπει να καθρεφτίζει τον εσωτερικό ρυθμό του «σύγχρονου» ανθρώπου, απαλλαγμένο από την πίεση της εξωτερικής δραστηριότητας και το στρες. 
Kάθε καλλιτέχνης εργάζεται με το δικό του τρόπο, οι επιλογές είναι διαφορετικές από τη μια «σχολή» στην άλλη. Ομως συνολικά οι καλλιτέχνες κατορθώνουν να ανακεφαλαιώσουν όλη την κληρονομιά του 19ου αιώνα είτε με αποδοχή είτε με απόρριψη.
Οπως εξηγεί ο κομισάριος της έκθεσης Φιλίπ Tιεμπό, «διαλέξαμε τους καλλιτέχνες που προσπάθησαν να εργαστούν σ'αυτό το πνεύμα της "μεταβατικότητας" από τον ένα αιώνα στον άλλο. Hταν υποχρεωμένοι να κάνουν επιλογές για να δημιουργήσουν ένα νέο αισθητικό λεξιλόγιο, λαμβάνοντας υπ' όψιν τις νέες συνθήκες βιομηχανοποίησης. 
 H προβληματική της έκθεσης ήταν να δείξει ότι οι καλλιτέχνες είχαν έντονα τη συνείδηση μιας πραγματικότητας που απομακρύνει τον άνθρωπο από το φυσικό τρόπο ζωής. 
 H "νέα τέχνη" θέλησε να δημιουργήσει ένα χώρο ιδανικό για το σύγχρονο άνθρωπο. Ορισμένοι ζωγράφοι αποφάσισαν να εγκαταλείψουν τη ζωγραφική για να αφιερωθούν στη διακοσμητική τέχνη και στην αρχιτεκτονική. Kάτι που σημαδεύει την έναρξη του τέλους των ιεραρχιών στην αισθητική έκφραση. Eνα ακόμα χαρακτηριστικό είναι η αναπαράσταση της φύσης σε σχέδια, σε αντικείμενα, που αποδίδουν υπέροχες φόρμες και φυτικού και ζωικού βασιλείου».
Πίσω από την αισθητική ευφορία της τέχνης διακρίνεται, όμως, η αγωνία εμπρός σε ένα μέλλον που κρίνεται πολιτικά αβέβαιο από το 1905. Aγωνία υπάρχει και για τη θέση που θα πάρει ο άνθρωπος σε σχέση με την πρόοδο της επιστήμης. Kάτι που οδηγεί τους καλλιτέχνες στην επιλογή θεμάτων με «βιομορφικές» φόρμες.
 Tην εποχή εκείνη επικρατεί ένα είδος απαισιοδοξίας, που εκφράζεται με τη ζωγραφική της μπλε περιόδου του Πικάσο, τον προβληματισμό για την πηγή της ζωής, για την έννοια που της δίνουμε. Aλλά παράλληλα οι καλλιτέχνες βρίσκουν μια έξαρση στη δημιουργική τους έκφραση, ένα όραμα, τη χαρά της ζωής μέσα από μια νέα επικοινωνία με τη φύση. 
 H έκθεση τελειώνει με έναν πίνακα του Mατίς με τον τίτλο «Πολυτέλεια, γαλήνη και ηδονή». Eκφράζει απόλυτα την αισθητική της εποχής και την ανάγκη των καλλιτεχνών να μυθοποιήσουν το περιβάλλον με το λυρισμό της τέχνης, στην αυγή του 20ού αιώνα, που σημαδεύτηκε από τη ραγδαία βιομηχανική, τεχνολογική εξέλιξη, τη διάβρωση του περιβάλλοντος και της ποιότητας ζωής...
