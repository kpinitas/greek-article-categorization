Οπόλεμος των τραπεζών και των επιτοκίων άρχισε νωρίτερα και μάλιστα με αληθινά πυρά...
Η απόφαση της Alpha Πίστεως να μειώσει σε ευρωπαϊκά επίπεδα τα επιτόκια των καταναλωτικών δανείων έχει πυροδοτήσει ραγδαίες εξελίξεις -αλλά και αντιδράσεις- σε τρία μέτωπα:
- Πληθωρισμός-οικονομική πολιτική. Η κίνηση της Alpha Πίστεως μπορεί, όπως παραδέχθηκαν στελέχη του οικονομικού επιτελείου της κυβέρνησης, να ήταν ένα «καλό νέο» για το ευρύ κοινό σε μια αρνητική πολιτικά συγκυρία (σύγκρουση κράτους-Eκκλησίας) και με αρνητική εικόνα στο χρηματιστήριο, αλλά οπωσδήποτε μπορεί να έχει πολύ αρνητικές συνέπειες στο μέτωπο του πληθωρισμού. Μέσα στο καλοκαίρι, όπως υπολογίζουν, θα έχει ολοκληρωθεί ο κύκλος της αναπροσαρμογής και τότε αρχές φθινοπώρου θα αρχίσουν να εκδηλώνονται οι πληθωριστικές πιέσεις.
Από την Τράπεζα της Ελλάδος ανώτατο διοικητικό στέλεχος χαρακτήριζε την κίνηση της Alpha «βεβιασμένη κίνηση εντυπωσιασμού», ενώ άλλοι στην ΤτΕ έφθαναν να τη χαρακτηρίζουν «ανώριμη», επισημαίνοντας ότι οι συνέπειες στο μέτωπο των τιμών και του ισοζυγίου πληρωμών θα είναι πολύ σοβαρές.
Χαρακτηριστικά, στέλεχος της ΤτΕ υποστήριξε ότι «οι επιπτώσεις από την κατά 6 μήνες επίσπευση της μείωσης των επιτοκίων θα έρθουν πριν προλάβει η κυβέρνηση να κάνει τίποτα για τη συγκράτηση των τιμών...». 
Παράγοντας του οικονομικού επιτελείου της κυβέρνησης σε σχετικό ερώτημα της «Οικονομίας» παρατηρούσε ότι η Alpha με την κίνησή της -για την οποία είχε ενημερωθεί ανεπίσημα λίγο πριν από την κοινοποίησή της στέλεχος του οικονομικού επιτελείου- κατά μια έννοια «εκβιάζει» την κυβέρνηση να επισπεύσει τις διαρθρωτικές αλλαγές, προκειμένου να αποφύγει αρνητικές εξελίξεις στο μέτωπο του πληθωρισμού.
Από την ΤτΕ πάντως «διαμηνύεται» προς όλες τις κατευθύνσεις ότι η εποπτεία του τραπεζικού συστήματος παραμένει στην αρμοδιότητά της και η νέα κατάσταση που δημιουργείται μπορεί να την αναγκάσει να αρχίσει να εξετάζει διεξοδικά την κατάσταση των τραπεζών (π.χ. κεφαλαιακή επέρκεια, εγκρίσεις επί μέρους κινήσεων κ.λ.π.) και να τις επαναφέρει στην τάξη αν δημιουργήσουν κινδύνους σε επίπεδο νομισματικής και συναλλαγματικής πολιτικής μέχρι το τέλος του έτους. 
Οι επόμενες επτά - οκτώ εβδομάδες, υποστηρίζουν από την ΤτΕ, θα είναι κρίσιμες για την αποκατάσταση της ισορροπίας του συστήματος... 
- Επιτόκια. Η κατά έξι μήνες επίσπευση της μείωσης των επιτοκίων των εμπορικών τραπεζών θα έχει ολοκληρωθεί το αργότερο μέχρι τα τέλη Ιουλίου σε όλες τις τράπεζες. Σύμφωνα με πληροφορίες, η Εθνική Τράπεζα, η οποία «ξαφνιάστηκε» όπως και οι υπόλοιπες από την κίνηση της Alpha, επιταχύνει το πρόγραμμά της και θα «χτυπήσει» στο χώρο των δανείων προς τις επιχειρήσεις μέσα σε δύο, το πολύ τρεις εβδομάδες. Αντίστοιχη είναι η πρόβλεψη για την Eurobank, αν και σ' αυτή δεν είναι ακόμα σαφές ποιος θα είναι ο τομέας αιχμής στη δική της επιθετική κίνηση.
Η λογική στην οποία θα κινηθούν όλες οι μεγάλες τράπεζας είναι η μείωση των επιτοκίων σταδιακά, με πρώτους τους τομείς στους οποίους έχουν το μικρότερο κόστος και το μεγαλύτερο όφελος από πλευράς δυνατοτήτων διείσδυσης στην αγορά.  H T.τ.T. παρ' όλα αυτά δεν αλλάζει την πρόθεσή της να μειώσει τα επιτόκια αυτή την εβδομάδα
- Εξαγορές-Συγχωνεύσεις. Διοικητικά στελέχη της τραπεζικής αγοράς εκτιμούν ότι το απότομο άνοιγμα του ανταγωνισμού με όρους ευρω-αγοράς αλλάζει πλέον το χρονοδιάγραμμα των εξελίξεων τόσο για τις μεγάλες όσο και για τις μικρές τράπεζες. 
Ανώτατο διοικητικό στέλεχος κρατικών συμφερόντων τράπεζας υποστηρίζει ότι με το απότομο άνοιγμα του ανταγωνισμού θα ευνοηθούν οι μεγάλοι τραπεζικοί όμιλοι και θα «δυσκολευθούν» δραματικά οι μικρές τράπεζες που δεν είχαν προλάβει να εξειδικευθούν σε κάποιον τομέα ώστε να επιβιώσουν. Οι μικρές τράπεζες, υποστηρίζουν στελέχη του οικονομικού επιτελείου, θα αναγκασθούν πολύ ταχύτερα απ' ό,τι υπολόγιζαν να «ενσωματωθούν» (δηλαδή να πουληθούν) σε μεγαλύτερους ομίλους ή να «σβήσουν»...
ANETPEΨE τα σενάρια, τα οποία τον έφεραν «αμυνόμενο» σε μια εξαγορά, ο πρόεδρος της Alpha Τράπεζας κ. Ι. Κωστόπουλος. Mε τη θεαματική μείωση του επιτοκίου των καταναλωτικών δανείων, αίφνης μεταβλήθηκε σε επιτιθέμενο.
Η μείωση αυτή (μεγαλύτερη από 7%), έπληξε κυρίως τους δύο βασικούς ανταγωνιστές της τράπεζάς του, την Εθνική και την Εurobank, oι οποίες προβληματίζονται για την απάντηση που θα δώσουν. Το περιεχόμενο της απάντησης δεν μπορεί να διαφέρει ριζικά, καθώς η αγορά βαδίζει πλέον με επιταχυνόμενους ρυθμούς σε θεαματική μείωση των επιτοκίων.
Στην ουσία, ο κ. Κωστόπουλος «χτύπησε» σε έναν ευαίσθητο τομέα, στον οποίο η δική του τράπεζα υστερούσε, δηλαδή την καταναλωτική πίστη. Ομως στον ίδιο τομέα Εθνική και Eurobank εμφάνιζαν σημαντική υπεροχή - δεν είναι άλλωστε τυχαίο ότι οι δύο τράπεζες αναγκάστηκαν να καταβάλουν στην Τράπεζα της Ελλάδος τις υψηλότερες δεσμεύσεις - εξαιτίας των υπερβάσεων στις χορηγήσεις των καταναλωτικών δανείων - η οποία όμως μετά την «τρικλοποδιά» αυτή μεταβάλλεται σε εμπόδιο.
Και αυτό γιατί το κόστος στην περίπτωση που προχωρήσουν σε αντίστοιχα μεγάλη μείωση των επιτοκίων τους, θα είναι πολύ μεγαλύτερο απ' αυτό της Αlpha.
Mε την κίνηση αυτή η Alpha επιτυγχάνει δύο στόχους: Πρώτον, δημιουργεί τις προϋποθέσεις για να αυξήσει σημαντικά το μερίδιο που κατέχει στην καταναλωτική πίστη. Δεύτερον, κατορθώνει ένα «πλήγμα» στους αντιπάλους της, οι οποίοι αργά ή γρήγορα πρέπει να ακολουθήσουν σε αντίστοιχες μειώσεις των επιτοκίων τους, γεγονός όμως το οποίο θα έχει αρνητικό αντίκτυπο στα έσοδα και τα κέρδη τους.
Kορυφαία στελέχη της Εθνικής και της Eurobank, τα οποία δραστηριοποιούνται στο χώρο του retail banking, εξέφραζαν την απορία τους για τα κίνητρα της κίνησης αυτής, χωρίς να μπορούν να κρύψουν βέβαια τη δυσάρεστη έκπληξη που τους προκάλεσε.
Αλλωστε πρέπει να θεωρείται σχεδόν βέβαιο ότι οι επιθετικές κινήσεις δεν θα σταματήσουν μόνο στον τομέα των καταναλωτικών δανείων. Κατά πάσα πιθανότητα το επόμενο βήμα της Alpha θα είναι στα προσωπικά δάνεια, τα οποία σήμερα προσφέρονται με επιτόκιο 17,25%, και έπονται τα επιχειρηματικά δάνεια και η αναπροσαρμογή του κυμαινόμενου επιτοκίου των στεγαστικών δανείων το οποίο κυμαίνεται στο 9,5%.
Η «μεταφορά» του ανταγωνισμού από το επίπεδο των συνεργασιών ή συγχωνεύσεων, στο πεδίο της τιμολόγησης των προϊόντων σηματοδοτεί μία νέα φάση για το ελληνικό τραπεζικό σύστημα, το οποίο τόσα χρόνια είχε «επαναπαυθεί» στα υψηλά επιτόκια τα οποία εξασφάλιζαν υψηλά περιθώρια.
Ομως το νέο σκηνικό που δημιουργείται, δεν μπορεί να χαρακτηριστεί ευνοϊκό για τις τράπεζες, και κυρίως για εκείνες οι οποίες λειτουργούν με μειωμένα ανταγωνιστικά αντανακλαστικά.
