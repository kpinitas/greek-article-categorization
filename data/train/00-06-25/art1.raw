Hταν η πιο περίεργη απομαγνητοφώνηση της ζωής μου. Οσο έβλεπα την κασέτα να πλησιάζει στο τέλος της, αντί ν' αναθαρρώ, στενοχωριόμουνα. Και την γύρναγα πίσω να ξανακούσω τη φωνή του. Πώς τονίζει ορισμένες λέξεις. Πώς χρωματίζει κάποιες άλλες. Πώς βαθαίνει ο ήχος στη λέξη «sad» και πώς ανεβαίνει στη λέξη «public».
Hθελα δεν ήθελα, άρχισα να συμπεριφέρομαι σαν εκστατική «φαν» του Πλάθιντο Ντομίνγκο. Είχα, βέβαια, γερή προδιάθεση. Η απομαγνητοφώνηση της συνέντευξης που μου έδωσε -και όχι η ίδια η συνέντευξη- με αποτελείωσε.
Οταν κάποιος έχει τη δύναμη να μετατρέπει την πιο βαρετή και κουραστική δημοσιογραφική εργασία σε σκέτη απόλαυση, όχι τόσο γι' αυτά που λέει, αλλά για τη φωνή με την οποία τα λέει, ε, τότε, αν δεν είναι σούπερ σταρ της όπερας, ο κόσμος όλος πάσχει από βαρηκοΐα.
Ο Πλάθιντο Ντομίνγκο θα μπορούσε να παρουσιαστεί εν συντομία μόνο με την απαρίθμηση των ρεκόρ, που έχει σπάσει (τόσοι δίσκοι, τόσοι ρόλοι, τόσες εμφανίσεις). Ο όρος «βασιλιάς της όπερας» θα έφτανε και θα περίσσευε. «Είναι πολύ δύσκολο να μιλάς για κάποιον, που είναι τέλειος», είχε παραπονεθεί κάποτε η Κίρι Τέ Κανάουα. 
Στις 12 Ιουλίου ο Πλάθιντο Ντομίνγκο θα τραγουδήσει πρώτη φορά στην Ελλάδα με παρτενέρ την Ανα Μαρία Μαρτίνες, καλεσμένος από την «Αττική Πολιτιστική Εταιρεία» της Ελένης Μουσταΐρα και το Φεστιβάλ Αθηνών. 
Το Ηρώδειο θα πλημμυρίσει από το γνωστό κοινό, που θέλει οπωσδήποτε να είναι «κι αυτό εκεί». Που αδιαφορεί αν ακούσει ζαρζουέλες, οπερέτες, δημοφιλείς άριες, τραγούδια από μιούζικαλ, τάνγκο ή και ολόκληρο τον Βάγκνερ, φτάνει να δει από κοντά (ή και με κιάλια) αυτόν τον τόσο γοητευτικό ισπανό τενόρο με τη φωνή που συγκινεί και χαϊδεύει.
Κι αυτός, πάντως, δεν πάει πίσω. Οσο καλός ηθοποιός κι αν είναι, όσο ισπανικό αίμα κι αν κυλάει στις φλέβες του, όσο κι αν η έννοια του «understatement» τού είναι ξένη, μου φαίνεται απόλυτα ειλικρινής όταν υποστηρίζει ότι η εμφάνισή του κάτω από την Ακρόπολη ήταν το όνειρο της ζωής του, ή περίπου. Κι όλα αυτά δεν τα λέει σε ένα ουδέτερο ευρωπαϊκό έδαφος. Τα λέει ευρισκόμενος στο Μπαϊρόιτ, ελάχιστα χιλιόμετρα από το σπίτι, αλλά και τον τάφο του Βάγκνερ. 
Σ' αυτήν την πανέμορφη ιστορική πόλη της Γερμανίας και έδρα ενός από τα σημαντικότερα μουσικά φεστιβάλ του κόσμου, ο Πλάθιντο Ντομίνγκο δουλεύει σκληρά εδώ και καιρό κάτω από τις οδηγίες του Τζουζέπε Σινόπολι για να συμμετάσχει στην παρουσίαση της περίφημης τετραλογίας «Το δαχτυλίδι των Νιμπελούνγκεν» ερμηνεύοντας τον Ζίγκμουντ στην όπερα «Η Βαλκυρία» (27 Ιουλίου, 11 και 22 Αυγούστου). 
Οι καθημερινές εξάωρες και εφτάωρες πρόβες είναι φανερό ότι εκτός από απόλαυση και κούραση τού προσθέτουν κι ένα ακόμα πρόβλημα, που ομολογώ ότι μου κάνει μεγάλη εντύπωση. 
Tην ώρα που με συνοδεύει υποχρεωτικότατα στην έξοδο του γραφικού και πνιγμένου στο πράσινο «Thiergarden Hotel», στα περίχωρα του Μπαϊρόιτ, διότι πρέπει σε λίγο να αναχωρήσει για μια ακόμα πεντάρωρη πρόβα, μου λέει επίμονα ότι όλο αυτόν τον καιρό που προετοιμάζεται για τη «Βαλκυρία» του λείπουν... η ζωντανή επαφή και επικοινωνία με το κοινό. Αναλογίζεται τα μέρη στα οποία θα μπορούσε να έχει τραγουδήσει έστω και άριες ή ζαρζουέλες. 
Το μυστήριο του Πλάθιντο Ντομίνγκο, αυτή η ακατάβλητη ενεργητικότητά του, κρύβεται σε λίγες λέξεις: «I am a performer».
EP.: Δεν έχετε κουραστεί από μας τους δημοσιογράφους, που ρωτάμε συνέχεια τις ίδιες ερωτήσεις; Δεν θα προτιμούσατε έπειτα από όλα αυτά τα χρόνια δημοσίων σχέσεων, που ίσως δεν τις έχετε καν ανάγκη, να έχετε απέναντί σας κάποιον, που να γνωρίζει σε βάθος τη μουσική και να μπορείτε να μιλήσετε μαζί του με ειλικρίνεια και σε βάθος για την τέχνη σας;
AΠ.: Οταν υπάρχει κάτι που πρέπει να το κάνεις, το κάνεις. Ρωτάω κι εγώ καμιά φορά τον εαυτό μου γιατί το κάνω.. και όχι επειδή δεν έχω καιρό για δημοσιογράφους. Αλλά βλέπετε, όλα αυτά τα μέρη που πηγαίνω να τραγουδήσω είναι μεγάλα, και για τους διοργανωτές των συναυλιών ή τα φεστιβάλ που με καλούν έχει διαφορά αν θα πουληθούν οχτώ ή δώδεκα χιλιάδες εισιτήρια. Πιστεύουν ότι αν κάνω αυτές τις συνεντεύξεις ο κόσμος θα έλθει ευκολότερα να με ακούσει.
EP.: Πιστεύετε πραγματικά ότι αν έρθετε στην Αθήνα να τραγουδήσετε, αυτό είναι κάτι το καλό, το σημαντικό για την καριέρα σας;
AΠ.: Γιατί, πρώτα από όλα, είμαι πάντα ρομαντικός και δεν μπορώ να ησυχάσω αν υπάρχει ένα μέρος που δεν έχω τραγουδήσει στη ζωή μου. Και οπωσδήποτε η Αθήνα είναι μια τόσο, μα τόσο σπουδαία πόλη.
EP.: Δεν είναι μια μεγάλη ευρωπαϊκή πρωτεύουσα, δεν έχει καμιά μεγάλη παράδοση στην όπερα...
AΠ.: Εχει τη μεγαλύτερη πολιτιστική παράδοση του κόσμου. Δεν έχει σημασία αν δεν είναι παράδοση στην όπερα ή την κλασική μουσική... Ηταν πάντα, μα πάντα όνειρό μου να τραγουδήσω στην Αθήνα.
EP.: Ενα ρεσιτάλ κάτω από την Ακρόπολη είναι το ίδιο σοβαρή δουλειά με μια παράσταση στο Μπαϊρόιτ; Δεν είναι κάτι σαν ένα ελαφρό, ευχάριστο διάλειμμα για σας;
AΠ.: Από μουσικής άποψης, όχι. Δεν είναι σαν να τραγουδάω Ζίγκμουντ στο Μπαϊρόιτ. Είναι κάτι το διαφορετικό. Τρέφω απεριόριστο σεβασμό και θαυμασμό για την Ελλάδα, που είναι μια τόσο πελώρια χώρα, 
μια χώρα-φαινόμενο. Σέβομαι, ακόμα, πολύ το ελληνικό κοινό που αγαπάει τη μουσική. Είναι πολύ σημαντικό για μένα να επικοινωνήσω μαζί του. Ετσι, ακόμα κι αν δεν είναι τόσο σπουδαία από μουσική άποψη η εμφάνισή μου στην Αθήνα, είναι από την άποψη της επαφής μου με το κοινό της.
EP.: Αλλα αυτό το είδος του κοινού μπορεί καλά-καλά να μην ξέρει τη μουσική σας, μπορεί να έρθει επειδή είστε ένας ακόμα διεθνής σταρ, που θέλει να δει.
AΠ.: Και λοιπόν; Είναι για μένα πολύ σημαντικό να γίνομαι αποδεκτός ακόμα κι από ένα τέτοιο κοινό, που με ακούει, μάλιστα, πρώτη φορά. Ισως επειδή μέχρι σήμερα στη ζωή μου όπου και να πήγα να τραγουδήσω ο κόσμος με αποδέχτηκε, του άρεσα.
EP.: Είστε εδώ στο Μπαϊρόιτ κάνοντας πρόβες, εργαζόμενος σκληρά. Είναι ένα κομμάτι της ζωής σας που συνήθως δεν το σκεφτόμαστε, δεν το υπολογίζουμε. Νομίζουμε ότι ο Πλάθιντο Ντομίνγκο συνέχεια ταξιδεύει μέσα στη λάμψη και τη χλιδή, και όλη η δουλειά στα ενδιάμεσα μένει μακριά από το ενδιαφέρον των δημοσιογράφων. 
AΠ.: Eίναι ώρες και ώρες αφοσίωσης και σκληρής δουλειάς με μαέστρους, σκηνοθέτες, σκηνογράφους, τεχνικούς, άλλους τραγουδιστές, τα μέλη της ορχήστρας .Χθες δούλευα εφτά ολόκληρες ώρες χωρίς διάλειμμα με απόλυτη συγκέντρωση. Βγήκα εξοντωμένος. Και, βέβαια, όσο πιο πολύ περνάνε τα χρόνια (θα γίνω 60 χρόνων του χρόνου), τόσο πιο πολύ καταλαβαίνω την κούραση. Οι σκληρές πρόβες στην όπερα δεν μου φαίνονται όπως όταν ήμουνα 30 χρόνων.
AΠ.: Η ωριμότητα είναι καλό πράγμα, αλλά η κούραση δεν γίνεται μικρότερη. Είναι λογικό. Τα πόδια μου με κράταγαν καλύτερα όταν ήμουνα τριαντάρης. 
AΠ.: Η φωνή αλλάζει... Καλό θα ήταν, όμως, να είχαν οι άνθρωποι περισσότερες φυσικές αντοχές.
EP.: Γιατί όλοι έχουν τόσες πολλές απαιτήσεις από τον Ζίγκμουντ σας εδώ στο Μπαϊρόιτ; Eπειτα από όλη αυτή την τεράστια καριέρα ο Ζίγκμουντ είναι ένας έσχατος στόχος;
AΠ.: Κατ'αρχήν, η παράσταση είναι από μόνη της σημαντική γιατί εδώ είναι η χώρα του Βάγκνερ, γιατί το φεστιβάλ του Μπαϊρόιτ είναι το κατ' εξοχήν βαγκνερικό φεστιβάλ, που οι ειδικοί αναγνωρίζουν και προσέχουν. Γι' αυτό κι εγώ δίνω τόση σημασία στον Ζίγκμουντ, που θα τραγουδήσω εδώ, γι' αυτό και είναι ένα από τα μεγαλύτερα όνειρά μου να πετύχω. Αλλα ποτέ δεν σταματάω να βάζω καινούριους στόχους, είναι μια από τις χαρές της ζωής. 
EP.: Δεν πάει πολύς καιρός που πέθανε ο σερ Τζον Γκίλγουντ. Θυμάμαι πόσο τον στενοχωρούσε το γεγονός ότι έπρεπε να παίξει στην ταινία «Αρθουρ» για να γίνει σταρ, γνωστός σε όλο τον κόσμο. Θα το λέγατε αυτό κι εσείς που όλη η ανθρωπότητα σας λάτρεψε χάρη στην επιτυχία των τριών τενόρων;
AΠ.: Οχι. Το ένα είναι τελείως διαφορετικό από το άλλο. Ας το πούμε καθαρά: ο κόσμος του θεάτρου είναι περιορισμένος. Το ίδιο και ο κόσμος της όπερας. Ο κόσμος της σκηνής, γενικά, είναι περιορισμένος. Ετσι, ο Τζον Γκίλγουντ, ένας από τους μεγαλύτερους ηθοποιούς του κόσμου, αυτός που ήταν το μάξιμουμ της θεατρικής τέχνης, όσο και να είχε κερδίσει το θαυμασμό δεν είχε κερδίσει τον θαυμασμό και την αναγνώριση όλου του κόσμου. Δεν ήταν δυνατόν, για παράδειγμα, να πάνε όλοι οι... Αμερικανοί να τον δουν στο θέατρο. Τον είδαν όμως να κάνει τον μπάτλερ στην ταινία με τον Ντάντλεϊ Μουρ, και όλοι τον λάτρεψαν. Αρα έπρεπε ο Τζον Γκίλγουντ να είναι πολύ, πολύ, πολύ ευτυχισμένος που τόσοι ανθρωποι τον γνώρισαν και τον αναγνώρισαν.
Οι ανθρωποι στήν Αγγλία που τον γνώριζαν από το θέατρο και τον θαύμαζαν, δεν μειώθηκαν. Εξακολούθησαν και μετά τον Αρθουρ να τον ακολουθούν.
Κι εγώ, λοιπόν, όσο περήφανος είμαι γι' αυτά που έκανα στην όπερα, άλλο τόσο περήφανος είμαι που εκατομμύρια και εκατομμύρια ανθρώπων ήρθαν να με δουν με τους τρεις τενόρους ή αγόρασαν τους δίσκους μας. 
Ξέρω πολύ καλά ότι για μένα είναι πολύ μεγαλύτερη ικανοποίηση να έπευφυμούν όρθιοι οι θεατές εδώ στο Μπαϊρόιτ μετά την πρώτη πράξη της «Βαλκυρίας». Αλλά το να σε ξέρουν γενικά οι άνθρωποι, όλοι οι ανθρωποι, γι' αυτό που έχεις κάνει, το να σε αγαπούν και να τους συναρπάζεις, δίνει μια άλλη διάσταση στη ζωή σου.
EP.: Αυτή η ανάγκη σας να επικοινωνείτε με όσο το δυνατόν περισσότερους ανθρώπους μήπως έχει να κάνει με το γεγονός ότι οι γονείς σας ήταν καλλιτέχνες ενός πιο λαϊκού είδους μουσικής, της ζαρζουέλας; 
AΠ.: Αυτό που πήρα, ίσως, από αυτούς είναι η ανάγκη μου να ερμηνεύω μπροστά σε κοινό. Αυτό που λέγεται «performing» βεβαίως και το έμαθα από αυτούς. 
EP.: Θα χρησιμοποιούσατε τη λέξη «δάσκαλος» για κάποιον άλλον, εκτός από τη μητέρα σας και τον πατέρα σας;
AΠ.: Θα 'λεγα ότι αυτοί ήταν οι μόνοι. Μόνο αυτοί. Και όταν έμαθα από αυτούς ό,τι ήταν να μάθω, αυτός ο ρόλος πέρασε στη γυναίκα μου, τη σοπράνο Μάρτα Ορνέλας, γιατί ήταν μια τόσο μεγάλη καλλιτέχνις, με γνώση, με αισθήματα.
EP.: Εχετε τρεις γιους. Είναι κανείς μουσικός ή τραγουδιστής;
AΠ.: Ενας είναι συνθέτης. Μου έχει γράψει μερικά πολύ ωραία τραγούδια. Μπορώ να σας δώσω κάποιους δίσκους να τους ακούσετε.
EP.: Οταν είστε μόνος σας, τι μουσική ακούτε; Η μήπως δεν ακούτε τίποτα και είναι μια ευκαιρία να απολαύσετε σιωπή και ηρεμία;
AΠ.: Από τη στιγμή που πρέπει κάθε στιγμή να μαθαίνω, να μελετάω, είμαι αναγκασμένος να ακούω συνέχεια τη μουσική που έχω να ετοιμάσω. Εχω τόσο πολλά πράγματα να μάθω, που ακούω αυτά και μόνο αυτά. Πολύ σπάνια έχω την ευκαρία να ακούσω μουσική μόνο για να χαλαρώσω, γιατί δεν έχω ποτέ το χρόνο. Κι όταν ξεκουράζομαι, ακόμα κι εκείνη τη στιγμή μέσα μου δημιουργώ. Η ώρα που ξεκουράζομαι είναι ακόμα μια ευκαιρία να μελετήσω.
Εάν, όμως, ποτέ ακούσω μουσική, προτιμώ να είναι συμφωνική. Μου αρέσει να ακούω τις μεγάλες συμφωνίες του Μπετόβεν, του Μπραμς, του Σούμπερτ, του Μότσαρτ, του Τσαϊκόφσκι... Αυτή είναι η μουσική που προτιμώ.
EP.: Και όλα αυτά τα ελαφρά τραγούδια, από τανγκό μέχρι Τζον Ντένβερ και λατινοαμερικάνικα, που έχετε τραγουδήσει για μας; Να νιώθω ενοχές όταν τα ακούω για να ξεκουραστώ ή να χαλαρώσω, αφού εσείς απ' ό,τι φαίνεται δεν τα έχετε ανάγκη;
AΠ.: Μα γι' αυτό κι εγώ τα ηχογράφησα. Για να τα ακούτε και να χαλαρώνετε. Και τα τανγκό, και τα μεξικάνικα τραγούδια. Ολα αυτά τα ηχογράφησα για σας, για να σας ξεκουράζουν και για μένα για να τα ευχαριστιέμαι...
AΠ.: Ναι, είναι αλήθεια ότι όταν τα ηχογραφώ διασκεδάζω αφάνταστα.
EP.: Πέρυσι η Τζέσι Νόρμαν ήταν στην Ελλάδα και μου είπε ότι το βρίσκει πολύ σκληρό και άδικο οι μεγάλοι στην ηλικία καλλιτέχνες να παροπλίζονται. Εχετε ήδη αρχίσει να ετοιμάζετε τον εαυτό σας για την εποχή που θα πείτε αντίο στη μουσική; 
AΠ.: Οχι, δεν έχω αρχίσει. Πρέπει να το κάνω σύντομα, αλλά δεν έχω αρχίσει να προετοιμάζομαι. Μπορώ να τη φανταστώ αυτή την εποχή, θα είναι σίγουρα μελαγχολική. Αλλά από την άλλη μεριά νιώθω ότι έχω κάνει τόσα πολλά, ότι έχω απολαύσει τόσο πολλά, που θα μπορώ τότε να πέσω στα γόνατα και να ευχαριστήσω το Θεό.
EP.: Υπήρξατε καλός προς τη φωνή σας; Ακούμε και ξέρουμε ότι μεγάλοι τραγουδιστές πληγώνουν τη φωνή τους από βιασύνη, λόγω κακού ρεπερτορίου..
AΠ.: Το γεγονός ότι τραγουδάω τόσο πολλά χρόνια και ακόμα τραγουδάω καλά είναι η καλύτερη απόδειξη του πόσο προσεχτικός υπήρξα με τη φωνή μου. Νομίζω ότι κανένας καλλιτέχνης δεν κακομεταχειρίζεται τη φωνή του συνειδητά, άλλο αν μερικοί τα καταφέρνουν καλύτερα από άλλους.
EP.: Τα θέατρα, οι εταιρείες, οι «άλλοι», που έχουν απαιτήσεις και προγραμματισμούς για τους καλλιτέχνες, τι ρόλο έχουν παίξει στην καριέρα σας; Μετανιώσατε ποτέ για κάτι που δεχτήκατε να κάνετε;
AΠ.: Οχι. Νομίζω ότι όλες οι εμπειρίες, ακόμα και όσες δεν ήταν θετικές, βοηθάνε τον άνθρωπο. Ετσι, λοιπόν, όχι, δεν μετανιώνω για τίποτα.
EP.: Εάν η Μαρία Κάλλας ζούσε σήμερα και έκανε καριέρα, θα αναγκαζόταν κι αυτή να ακολουθήσει τις επιταγές της εποχής, να ηχογραφήσει κι αυτή ελαφρά τραγούδια για να γίνει σταρ;
AΠ.: Η Μαρία είχε μια πολύ σκληρή ζωή. Ηταν μια πελώρια καλλιτέχνις, που, όμως, διάλεξε από την καριέρα της την προσωπική της ζωή. Και όταν μετά προσπάθησε να ξανακτίσει την καριέρα της, ήταν αργά. Και ήταν πολύ θλιβερό για κείνη, γιατί δεν έπρεπε να το βάλει κάτω, δεν έπρεπε ποτέ να παρατήσει την καριέρα της. Οταν την σκέφτομαι στενοχωριέμαι γιατί στο τέλος, όταν είδε τα αποτελέσματα, πρέπει να κατάλαβε ότι είχε κάνει λάθος. Είχε πιστέψει ότι η αγάπη είναι καλή, ότι είναι πάνω απ' όλα, και αποδείχτηκε ότι δεν είναι. Η καριέρα της δεν θα την πρόδιδε ποτέ.Θα μπορούσε να τη συνεχίσει για πολλά χρόνια και να ζήσει ευτυχισμένη.
Επρεπε να πει στον Ωνάση: «Ο.Κ ,αυτοί είναι οι όροι μου, με θέλεις; Εγώ πρέπει να συνεχίσω την καριέρα μου». Πιστεύω ακράδαντα ότι όταν έχεις αυτού του είδους τις ικανότητες, σαν την Κάλλας, δεν μπορείς εύκολα να τις βάλεις στην άκρη. Δεν γίνεται. Πρέπει να βρεις τον τρόπο να κάνεις συνδυασμούς, να μπορείς να βάζεις τα πράγματα το ένα δίπλα στο άλλο με αρμονία και ισορροπία.
EP.: Της είχατε ποτέ πει αυτά που σκέφτεστε;
AΠ.: Την είχα συναντήσει ένα βράδυ στο Παρίσι και δειπνήσαμε μαζί. Της ζητούσα να κάνουμε κάτι μαζί, συγκεκριμένα τη «Φεντόρα» του Τζορντάνο. Με στενοχωρούσε πολύ το γεγονός ότι δεν με πρόσεχε. Είμαι σίγουρος πως οι αντιπροτάσεις της («γιατί να μην κάνουμε Νόρμα ή Τραβιάτα;») ήταν απλώς δικαιολογίες και άλλοθι. Γιατί η αλήθεια είναι ότι εκείνη την εποχή ούτε τη Νόρμα ούτε την Τραβιάτα μπορούσε να τραγουδήσει. Μπορούσε, όμως, υπέροχα να τραγουδήσει Φεντόρα. Αντί να κάνει, όμως, τη Φεντόρα προτίμησε να δώσει όλα αυτά τα ανεπιτυχή κονσέρτα που έδωσε... 
Δυστυχώς, η Μαρία είχε ήδη πολλή πίκρα μέσα της. Μου έλεγε συνέχεια ότι δεν υπάρχουν πια καλοί τραγουδιστές, καλοί μαέστροι, καλοί συνθέτες... Νομίζω, όμως, ότι είχε ήδη πολύ καλά καταλάβει και μετανιώσει που δεν είχε αφιερώσει τον εαυτό της στη μουσική. Είχε βέβαια, βρει έναν τόσο γκλάμουρους άνθρωπο σαν τον Ωνάση, που μπορούσε να της δώσει τα πάντα. Επρεπε, όμως, να του πει: δεν μπορείς να μου δώσεις αυτό που ήδη έχω και πρέπει να το κρατήσω. 
EP.: Θα ξαναπαίξετε ποτέ στον κινηματογράφο; Hσασταν τόσο καλός στον «Οθέλλο» του Τζεφιρέλι και στην «Κάρμεν» του Ρόσι.
AΠ.: Βεβαίως. Του χρόνου θα παίξω σε μια ταινία για τη ζωή του Πουτσίνι, που θα γυρίσει ο Γουίλιαμ Φρίντκιν, ξέρετε, αυτός που έχει γυρίσει τον «Ανθρωπο από τη Γαλλία» και τον «Εξορκιστή». Θα παίξω τον Πουτσίνι. Αυτή τη φορά δεν θα τραγουδάω. Δεν ξέρω, βέβαια, αν χρησιμοποιηθεί το τραγούδι μου σαν υπόκρουση. Ξέρετε, βέβαια, ότι τον «Οθέλλο» τον γυρίσαμε στην Κρήτη...
EP.: Να γυρίσουμε, τελειώνοντας, πίσω στα πρώτα σας βήματα; Οι νέοι, που σας θαυμάζουν και βιάζονται να αποκτήσουν τα πάντα στη ζωή τους, χρήμα και δόξα, ίσως δεν ξέρουν πόση προσπάθεια απαιτείται.
AΠ.: Ηταν δύσκολα χρόνια γιατί ενώ είχα σπουδάσει να γίνω μουσικός, εγώ ήθελα να γίνω τενόρος και δεν ήταν ακόμα έτοιμη όλη η έκταση της φωνής μου . Επρεπε να περνάω από ακροάσεις, έπρεπε να παλεύω, έπρεπε να αποτυγχάνω. Ηταν τρομερό. Αλλα όλες αυτές οι δυσκολίες με έκαναν δυνατότερο. Οταν νικάς, όταν υπερνικάς τις δυσκολίες, γίνεσαι δυνατότερος. Και μαθαίνεις και κάτι άλλο σημαντικό: πώς να αναπτύσσεις τις άμυνές σου. Οταν ξεκινάς την καριέρα σου χωρίς να είσαι έτοιμος φωνητικά και έρθει μια στιγμή στη ζωή σου που αντιμετωπίζεις προβλήματα, ξέρεις πώς να τα λύσεις. Εάν δεν είχες ποτέ στη ζωή σου προβλήματα, τότε όταν θα αρχίσεις αργότερα να έχεις δεν θα ξέρεις τι να κάνεις. Γι' αυτό κι εγώ νιώθω σχεδόν ευγνωμοσύνη για τα παλιά μου προβλήματα. Με δίδαξαν.
