Eίναι πανταχού παρούσα και όμως αόρατη. Μας αρέσει να την αποκαλούμε ανώδυνα «αδιαφάνεια», μάλλον για να την ξορκίσουμε, όμως, διεθνώς, ο όρος που περιγράφει όμοια φαινόμενα λέγεται απλά «διαφθορά». Πέρα από το εγχώριο κουτσομπολιό για το μπαξίσι, το ρουσφέτι και τα «βύσματα», πολύ πιο διαφωτιστικές είναι οι εμπειρίες των «άλλων», χιλιάδων επιχειρηματιών αλλά και απλών πολιτών, ντόπιων ή ξένων, που συναλλάσσονται με το ελληνικό Δημόσιο. 
Ο δείκτης CPI της διεθνούς οργάνωσης Transparency International (Διεθνής Διαφάνεια) καταγράφει τις αντιλήψεις για τη διαφθορά σε 99 χώρες. Η Ελλάδα κατατάσσεται στις χειρότερες θέσεις στην Ε.Ε. για το 1999.
Για τη διαμόρφωση της βαθμολογίας του Δείκτη, γίνεται επεξεργασία ερευνών από πολυεθνικές εταιρείες έρευνας αγοράς μέχρι Μη Kυβερνητικές Οργανώσεις (MKΟ) ή ακόμα παραρτήματα διεθνών οργανισμών. Κοινός παρονομαστής είναι ο σαφής φιλελεύθερος ιδεολογικός προσανατολισμός τους.
Τα ατοπήματα είναι σπάνια αλλά δεν λείπουν. Ο φημισμένος αγγλικός οίκος Freedom House (Οίκος της Ελευθερίας), που αξιολογεί το καθεστώς ελευθερίας ανά χώρα, στις σημειώσεις της τελευταίας του Εκθεσης κάνει λόγο για την «τουρκική Κύπρο, η οποία ανακηρύχτηκε ανεξάρτητη το 1983, και από το 1992-93 περιλαμβάνεται στις μετρήσεις της οργάνωσης ως συνδεδεμένη με την Τουρκία χώρα». Εξάλλου, στους χρηματοδότες της ίδιας ΜΚΟ περιλαμβάνεται το ίδρυμα Σόρος και πολυεθνικές αμφίβολης ηθικής... 
Τα ερωτηματολόγια απευθύνονται κυρίως σε επιχειρηματίες αλλά και σε απλούς πολίτες που συναλλάσσονται με το Δημόσιο της κάθε χώρας. Οι χώρες βαθμολογούνται με άριστα το 10, το οποίο απονέμεται στην πιο αδιάφθορη χώρα. 
Η Ελλάδα, λοιπόν, βρίσκεται στη μέση του βαθμολογικού πίνακα, 36η επί συνόλου 99 χωρών, με βαθμό 4,9/10. Αν συγκριθεί με χώρες του ίδιου γεωπολιτικού χώρου, τα αποτελέσματα είναι αποκαρδιωτικά, αν και αναμενόμενα. Με την εξαίρεση της φημισμένης σε θέματα διαφθοράς Ιταλίας, η Ελλάδα καταλαμβάνει την τελευταία θέση ανάμεσα στις χώρες της Ε.Ε.
- «Στη χώρα μας το ζήτημα εξακολουθεί να παραμένει ταμπού», εξηγεί η επικεφαλής του ελληνικού τμήματος της Διεθνούς Διαφάνειας, πρώην αναπληρώτρια υφυπουργός Εξωτερικών, Βιργινία Τσουδερού. «Ολοι γκρινιάζουν για την κατάσταση, αλλά κανένας δεν κάνει τίποτα γι' αυτήν. Εδώ είναι ο ρόλος της κοινωνίας των πολιτών. Μόνο οι πολίτες μπορούν να σπάσουν το φαύλο κύκλο της διαφθοράς». 
Η Διεθνής Διαφάνεια δραστηριοποιείται στην Ελλάδα από το 1996. «Προχωρούμε σε συγκεκριμένες θεσμικές προτάσεις, οι οποίες έχουν ήδη ενσωματωθεί στις νομοθεσίες άλλων χωρών και παρακολουθούμε από κοντά ζητήματα όπως οι προεκλογικές δαπάνες των βουλευτών ή οι διαδικασίες για τους Ολυμπιακούς Aγώνες», λέει η Βιργινία Τσουδερού.
- Ο Φρ. Γκάλτουνγκ, ερευνητής στο Πανεπιστήμιο του Κέμπριτζ και υπεύθυνος της Διεθνούς Διαφάνειας, παρακολουθεί τον ευρωπαϊκό τύπο σε καθημερινή βάση. «Η απουσία ελληνικών ιστοριών από τα ΜΜΕ με εκπλήσσει. Πώς γίνεται μια χώρα να βρίσκεται τόσο χαμηλά στη συνείδηση των συναλλασσόμενων μαζί της, και ταυτόχρονα τίποτα να μην κουνιέται», αναρωτιέται ο κ. Γκάλτουνγκ, όμως το ερώτημα είναι μάλλον ρητορικό.
- Στο δείκτη CPI για το 1999, στις τελευταίες θέσεις μεταξύ των χωρών της Ε.Ε. συναντούμε την Ιταλία και το Βέλγιο, χώρες όπου τα σκάνδαλα διαφθοράς έφτασαν στη Δικαιοσύνη. 
- Ανάμεσά τους βρίσκεται και η Ελλάδα, απαξιωμένη στην αντίληψη όσων απάντησαν στις έρευνες, αλλά καθαγιασμένη από τον έλεγχο πολιτικών, δικαστών, δημοσιογράφων, και πολιτών. 
- Η διαφθορά, όπως επισημαίνουν οι μελέτες της Δ.Δ., παραλύει και διαστρεβλώνει την ανάπτυξη. Εχει υπολογισθεί πως τα υψηλά επίπεδα διαφθοράς κοστίζουν σε μία χώρα από 0,5% έως 1% για το ρυθμό ανάπτυξής της. Αντίστοιχα, η αύξηση της διαφθοράς μπορεί να οδηγήσει σε αύξηση του φορολογικού συντελεστή πάνω από 20%. 
