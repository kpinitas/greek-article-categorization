Tην εξαφάνιση εγγράφων και την παραποίηση στοιχείων από τον ιατρικό φάκελο της Κλημεντίνης Μακρή είχε καταγγείλει επανειλημμένως ο διευθυντής της Μαιευτικής Κλινικής του Θριασίου Νοσοκομείου, Παρασκευάς Ελευθεριάδης, προτού βρεθεί νεκρός μέσα στο ιατρείο του. 
Eγγραφα που έχει στη διάθεσή της η οικογένεια Μακρή αποδεικνύουν ότι ο γυναικολόγος είχε επισημάνει πρώτη φορά την εξαφάνιση κρίσιμων στοιχείων τρεις μόλις μέρες μετά το θάνατο της 36χρονης γυναίκας, με εμπιστευτικό του σημείωμα προς τη διοίκηση του νοσοκομείου και τους συναδέλφους του. 
Σύμφωνα με το δικηγόρο της οικογένειας, Στ. Γεωργίου, τα στοιχεία που χάθηκαν ή αλλοιώθηκαν στην πορεία αποδεικνύουν ιατρικά λάθη και παραλείψεις, ξεκινώντας από τη λάθος φαρμακευτική αγωγή που επέσπευσε τον τοκετό και προκάλεσε ρήξη της μήτρας ως την καθυστέρηση διάγνωσης της αιμορραγίας που παρουσιάστηκε.
Τα υπηρεσιακά σημειώματα που αντάλλαξε τους τελευταίους μήνες ο Π. Ελευθεριάδης με το διευθυντή της ιατρικής υπηρεσίας Ανδ. Σερέτη και το διευθυντή της χειρουργικής κλινικής Νικ. Σετάκη αποκαλύπτουν ότι οι σχέσεις του γιατρού με τη διοίκηση του νοσοκομείου βρίσκονταν σε οριακό σημείο, αφού δεχόταν πιέσεις να αλλάξει την κατάθεσή του. 
Δύο μόλις μέρες μετά το θάνατο της άτυχης γυναίκας, ο Παρασκευάς Ελευθεριάδης ζήτησε να κληθούν και να συμμετέχουν στην Ενορκη Εξέταση εμπειρογνώμονες καθηγητές Μαιευτικής Γυναικολογίας, αφού ο κ. Σερέτης είχε επιμείνει στην ανάθεσή της στον κ. Σετάκη, που είχε άλλη ειδικότητα.
Ο Π. Ελευθεριάδης, όμως, ζητούσε παράλληλα τη «γνωμοδότηση» των συναδέλφων του «σχετικά με την εκτέλεση ιατρικών πράξεων (εφημεριών κ.λπ.) εφεξής από τον M. Αβατάγγελο» το μαιευτήρα της Mακρή, τον οποίο θεωρούσε υπεύθυνο.
 Οπως αποκαλύπτει το βιβλίο της νοσηλευτικής υπηρεσίας του νοσοκομείου, την 1η Δεκεμβρίου μετά το θάνατο της Μακρή, δεν κατατέθηκε ο φάκελός της γιατί τον κράτησε για να τον συμπληρώσει ο Μ. Αβατάγγελος. 
Εκτοτε, όπως κατήγγειλε ο Π. Ελευθεριάδης με εμπιστευτικό σημείωμά του στις 4 Ιανουαρίου, εξαφανίστηκαν στοιχεία «πολύ κρίσιμα για τη διερεύνηση της αιτίας θανάτου της»:
* Τεμάχια από το ηλεκτροκαρδιογράφημα της ασθενούς που έγινε στο μαιευτήριο από την ώρα που κλήθηκαν γιατροί άλλων ειδικοτήτων μέχρι το τέλος της εγχείρησης.
* Τεμάχια από το καρδιοτοκογράφημα, τα οποία αντιστοιχούν στά διαστήματα μεταξύ 9.00-11.45 και 14.45 μέχρι την ώρα του τοκετού, που σύμφωνα με τον κ. Αβατάγγελο ήταν στις 15.30.
* Φωτοτυπία του πρωτοκόλλου αναισθησίας και των φαρμάκων που δόθηκαν.
Με νέο εμπιστευτικό σημείωμα, στις 13 Ιανουαρίου, ο Ελευθεριάδης αποκαλύπτει ότι εμφανίστηκαν αργότερα έγγραφα με σημαντικές λεπτομέρειες διορθωμένες με «μπλάνκο» και με το επώνυμο αντί για την υπογραφή του. Συγκεκριμένα αναφέρει ότι:
* Στο βιβλίο λογοδοσίας του χειρουργείου υπάρχει διόρθωση με μπλάνκο της αρχικής διάγνωσης (ρήξη της μήτρας) και επάνω στη διόρθωση, αντί της λέξης «ρήξη» έχει γραφεί η λέξη «αφαίρεση» μήτρας και παραδίπλα επίσης διόρθωση με μπλάνκο, όπου επάνω στη διόρθωση έχει γραφεί η λέξη «ενδοκοιλιακή» αιμορραγία.
* Στο βιβλίο συσκευασίας και αποστολής των παρασκευασμάτων του χειρουργείου προς το παθολογοανατομικό εργαστήριο αναφέρεται ότι παρέλαβαν «τμήμα μήτρας» χωρίς να αναγράφεται ημερομηνία παράδοσης και χωρίς υπογραφή παραλαβόντος. «Το αληθές σχετικά με το είδος του παρασκευάσματος», αναφέρει ο γιατρός, «είναι ότι εγώ παρέδωσα στην εργαλιοδότρια νοσηλεύτρια ολόκληρη τη μήτρα, ευθύς μετά το πέρας της ολικής μαιευτικής υστερεκτομίας».
* Διαπίστωσε ότι υπάρχει έντυπο του χειρουργείου όπου έχει συμπληρωθεί μόνο η τελική διάγνωση «λαπαροτομία-αφαίρεση μήτρας. Απεβίωσε στις 18.00» και στο τέλος αναφέρει το επώνυμό του χωρίς υπογραφή.
 Στις 28 Φεβρουαρίου, ο Ελευθεριάδης επανέρχεται στο θέμα των παραποιημένων εγγράφων με νέο υπηρεσιακό σημείωμα. Εκεί αναφέρει ότι το παραπεμπτικό ιστολογικής εξέτασης έχει σοβαρότατες ανακρίβειες και παραλείψεις (κάνει πάλι λόγο για «τμήμα μήτρας» αντί για ολόκληρη τη μήτρα όπου θα φαινόταν η ρήξη του τραχήλου, δεν αναφέρει τα φάρμακα που χορηγήθηκαν ούτε λεπτομέρειες όπως το γεγονός ότι η γυναίκα είχε πάθει σοκ και «καρδιακή παύλα» επί 20 λεπτά προτού την αναλάβει ο ίδιος. Ούτε αυτό το έγγραφο φέρει την υπογραφή του...
Στην άλλη πλευρά της Αττικής, μακριά από τα εισαγγελικά και δικηγορικά γραφεία, στο Θριάσιο Νοσοκομείο, το κλίμα είναι βαρύ. 
Σύμφωνα με πληροφορίες, οι αντιπαραθέσεις μεταξύ των γιατρών, εμπλεκόμενων και μη στις υποθέσεις Μακρή και Ελευθεριάδη, είναι σχεδόν καθημερινές, ενώ, όσο περνούν οι μέρες τόσο πληθαίνουν τα ερωτήματα του τύπου: «Τι θα γίνει τελικά;»
-Πάντως, η μεγάλη πλειοψηφία του ιατρικού και νοσηλευτικού προσωπικού εκφράζει έντονη δυσφορία για τον τρόπο με τον οποίον αντιμετωπίζουν το θέμα οι ιθύνοντες του υπουργείου Υγείας. 
«Επρεπε να είχαν ήδη κινητοποιηθεί. Δε μπορεί, μετά από τέτοιες εξελίξεις, το Θριάσιο να είναι ακόμη ένα καζάνι που βράζει!», μας λέει ένας εργαζόμενος του νοσοκομείου. Από τους πολλούς που επιθυμούν να μη γραφτεί το όνομά τους γιατί «ποτέ δεν ξέρεις τι γίνεται»...
-«Το ηθικό των γιατρών είναι πολύ πεσμένο», επισημαίνει ο καρδιολόγος Ηρακλής Ματζουράτος από την Επιστημονική Επιτροπή του Θριάσιου και πρόεδρος του Αναπτυξιακού Συνδέσμου Θριάσιου Πεδίου. Είναι ένας από τους ανθρώπους που ζει στην περιοχή και έχει ζήσει εν τη γεννέσει του αυτό το νοσοκομείο.
Για τα σενάρια ιδιωτικοποίησής του δεν θέλησε να επεκταθεί ούτε ο ίδιος αλλά ούτε και κάποιοι άλλοι συνάδελφοί του. 
-Το θέμα πάντως είναι ότι τόσο οι γιατροί, όσο και οι φορείς της περιοχής δεν σκοπεύουν ν' αφήσουν να κλείσει το θέμα με την αυτοκτονία του Παρασκευά Ελευθεριάδη. «Το Διοικητικό Συμβούλιο συνεδρίασε πριν από λίγες μέρες και πήρε σαφή θέση ότι θα πρέπει να ριχθεί άπλετο φως στην υπόθεση»,  μας λέει ο κ. Ματζουράτος και αναρωτιέται: «Μα πώς μπορεί να γίνει αυτό, όταν το Δ.Σ. το οποίο έχει εμπλακεί και στίς δύο αυτές υποθέσεις (Μακρή-Ελευθεριάδη), παραμένει το ίδιο;»
-Πάντως, στις επόμενες ημέρες θα προστεθεί ένα ακόμη μέτωπο στα τόσα που έχουν ανοίξει μετά τον τραγικό θάνατο του γιατρού:
Οι δήμοι της περιοχής είναι διατεθειμένοι να πραγματοποιήσουν ακόμη και κινητοποιήσεις προκειμένου να βρεθεί μια λύση και να πάψουν οι ραγδαίες εξελίξεις στο νοσοκομείο να παρέχουν υλικό σε συγγραφείς αστυνομικών θρίλερ.
