Ο Ιβ Βαντερχάχε, εκείνος ο ασήμαντος αμυντικός μέσος του Βελγίου, δεν θα βρει ποτέ περίοπτη θέση στα βιβλία της ιστορίας του διεθνούς ποδοσφαίρου. 
Δεν θα τον γράψουν με μεγάλα γράμματα, ούτε καν τα βιβλία του βελγικού ποδοσφαίρου, όταν απ' αυτή τη θέση έχουν περάσει ένας Βερκάουτερεν ή ένας Φράνκι Βαν Ντερ Ελστ. Θα είναι ακόμη ένας, απλώς, του σωρού των παικτών που πήραν μέρος στο Euro 2000.
Κι όμως, ότι σήμερα ευρίσκεται εν ζωή, 30 ετών, στα 31, είναι ήδη ένα μικρό θαύμα:
Οτι αξιώθηκε, δε, κι εκπροσώπησε την πατρίδα του σ' αυτή τη σημαντική διοργάνωση, το μεγαλύτερο. Εως και απίστευτο.
Γιατί στα δεκαοκτώ του, παίκτης στην ανωνυμία της γ' κατηγορίας (με τα θλιβερά τερέν και με τους 300 θεατές στις κερκίδες) στη γενέτειρά του, το Ρουζελάρε, βυθίστηκε σε κώμα, κι οι πιθανότητες να ζήσει (όπως έλεγαν οι γιατροί) δεν ήταν περισσότερες από 5%.
- Επί ένα μήνα ένιωθε έντονους πονοκεφάλους κι άρχισε να αντιμετωπίζει προβλήματα με την όρασή του, και την ισορροπία του, ώσπου μια μέρα στην προπόνηση κατέρρευσε. 
- Τον πήγαν στο νοσοκομείο, εκεί έμεινε 3-4 εβδομάδες, οι γιατροί δυσκολεύονταν να καταλάβουν περί τίνος επρόκειτο.
- Οι ακτίνες αποκάλυψαν ένα μικρό μαύρο σημάδι στον εγκέφαλο, το πέρασαν για κακοήθη όγκο. 
- Η κατάστασή του χειροτέρευε συνεχώς. Κάποια στιγμή πίστεψε πως αργοσβήνει. Το ευτύχημα ήταν πως είχε στο προσκέφαλό του τον πατέρα του που ειδοποίησε αμέσως τη νοσοκόμα.
Η έσχατη λύση ήταν η κορτιζόνη. Μια εφημερίδα βιάστηκε και δημοσίευσε την είδηση του θανάτου!
- Ο Ιβ επανήλθε στον αληθινό κόσμο, αλλ' έκτοτε επί είκοσι μέρες ανέπνεε με μηχανική υποστήριξη, συνεχώς έχανε βάρος, κατάντησε ράκος, σκεφτόταν ν' αυτοκτονήσει, γιατί (όπως λέει τώρα, όποτε διηγείται την ιστορία της ζωής του) «τι αξία θα είχε να ζω, αλλά να μην μπορώ να κάνω σπορ;»
- Δεν ήθελε να είναι φυτό, δεν μπορούσε να μιλήσει, να φάει, να περπατήσει. Ακόμη και να γράψει...
Αλλά «στο βάθος μέσα μου πίστευα πως αν δεν θέλεις να πεθάνεις, δεν πεθαίνεις»: Οταν πήρε εξιτήριο απ' το νοσοκομείο, σ' ένα μήνα ήταν κιόλας πίσω στο γήπεδο.
- Του απαγόρευαν, φυσικά, να πιέζει τον εαυτό του, μα και να κάθεται σπίτι δίχως να κουνάει ούτε το δάχτυλό του.
- Ολα, στην αρχή, βουνό. Επρεπε να μάθει ξανά να περπατάει, μετά να κάνει κάθε μέρα κάτι λίγο περισσότερο απ' όσα έκανε την προηγουμένη, κι ακριβώς τούτο το λίγο λίγο ήταν που σιγά σιγά τον επανέφερε στο προηγούμενο επίπεδό του. 
- Αργότερα πήρε μετεγγραφή για τη Σερκλ Μπριζ, ύστερα πέρασε κι απ' την Εξέλσιορ Μουκρόν, έπειτα απ' την Εϊντραχτ Ααλστ.
Και, στα είκοσι εννέα του, κλήθηκε απ' τον Λέικενς στην Εθνική.
- Σήμερα ανήκει πάλι στη (γαλλόφωνη και πολύ κοντινή στα σύνορα Βελγίου-Γαλλίας) Μουκρόν. 
Ο ίδιος αναγνωρίζει πως είναι, μάλλον, λίγο αργά για να σκέφτεται πλέον ότι μπορεί να ζήσει μεγαλεία τύπου μετεγγραφής σε μια Αντερλεχτ ή σε μια Μπριζ. 
