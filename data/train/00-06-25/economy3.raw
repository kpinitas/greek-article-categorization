H συμμετοχή της δραχμής στο ευρώ αλλάζει καθοριστικά τις σχέσεις οικονομικής εξουσίας και πολιτικής διακυβέρνησης και δημιουργεί την ανάγκη αναζήτησης μιας νέας ισοροποίας ανάμεσα στους δύο πόλους εξουσίας.
Την εκτίμηση αυτή διατύπωσε ο υπουργός Eθνικής Οικονομίας Γιάννος Παπαντωνίου αμέσως μετά την υπογραφή της συμφωνίας ένταξης της δραχμής στη ζώνη του ευρώ, με συνέντευξή του στην «Οικονομία», θέλοντας να υπογραμμίσει με έμφαση τη νέα πρόκληση μπροστά στην οποία βρίσκεται η κυβέρνησή του απέναντι στις πιέσεις των ισχυροποιημένων οικονομικών επιχειρηματικών συμφερόντων.
Ιδιωτικοποιήσεις που θα διασφαλίσουν την παραμονή των οικονομικών δραστηριοτήτων στην Ελλάδα και νέα «ισορροπημένη» σχέση μεταξύ των επιχειρηματικών λόμπι και της κυβέρνησης είναι οι δύο άξονες πάνω στους οποίους φιλοδοξεί να κινηθεί, όπως υποστηρίζει, στην εντός της ΟΝΕ περίοδο.
Ο κ. Παπαντωνίου ζητεί να ανοίξει ευρύς διάλογος για τη θεσμική ενίσχυση της πολιτικής εξουσίας και την αυτοπροστασία της από τα ισχυρά οικονομικά λόμπι στο πλαίσιο της αναθεώρησης του συντάγματος και του εκλογικού νόμου.
EP.: H δραχμή διανύει πλέον την τελική της πορεία «αυτοεξαφάνισης» μέσα από το ευρώ. Τι αλλάζει στους στόχους σας και ιδιαίτερα τι θα συμβεί στους οικονομικούς χώρους από τους οποίους «αποσύρεται» το Δημόσιο;
AΠ.: Το ελληνικό Δημόσιο θέλει να αποσυρθεί από μια σειρά δραστηριότητες. Οπου δεν υπάρχουν στρατηγικά συμφέροντα της οικονομίας, το Δημόσιο προχωρά απευθείας σε ιδιωτικοποιήσεις. Οπου υπάρχουν στρατηγικά συμφέροντα, προχωράμε με ιδιωτικοποιήσεις ακόμα και πάνω από 51%, αλλά διατηρούμε σημαντικούς μοχλούς ελέγχου της πορείας τους.
Αυτό που έχει σημασία είναι να προχωράμε προσεκτικά, γιατί θέλουμε οι δραστηριότητες αυτές να παραμείνουν συγκεντρωμένες στον εθνικό χώρο και να μη φύγουν στο εξωτερικό. Θέλουμε να εισαχθούν στην Ελλάδα νέες τεχνολογίες, τεχνογνωσία που είναι σημαντική για το σύνολο της οικονομίας. Επιπλέον, θέλουμε οι ιδιώτες οι οποίοι μετέχουν στις εταιρείες να κινούνται με τρόπο ανταγωνιστικό και όχι μονοπωλιακό. Γι' αυτό εγκαθιδρύουμε αρχές και πλαίσια ανταγωνισμού σε κρίσιμους τομείς όπως η ενέργεια και οι τηλεπικοινωνίες, ώστε να μη παρατηρηθεί το πρόβλημα της υποκατάστασης του κρατικού μονοπωλίου με το ιδιωτικό μονοπώλιο...
AΠ.: Ο αγώνας μας είναι διπλός. Πρώτον, στις επιχειρήσεις αυτές το Δημόσιο να διατηρήσει έναν ουσιαστικό λόγο όσον αφορά τον προσανατολισμό και τη στρατηγική τους. Το δεύτερο, είναι να εγκαθιδρύσουμε ένα πλαίσιο λειτουργίας αυτών των επιχειρήσεων στην απελευθερωμένη αγορά που να εξασφαλίζει ανταγωνισμό, χαμηλές τιμές και αποφυγή μονοπωλιακών καταστάσεων.
EP.: Παρ' όλα αυτά, έχετε να αντιμετωπίσετε ολιγοπωλιακές καταστάσεις όπου μια δραστηριότητα όπως π.χ. στα ΜΜΕ μπορεί να διευκολύνει ολιγοπωλιακές καταστάσεις σε άλλους τομείς επιχειρηματικής δραστηριότητας ή επέκτασης στους χώρους απ' όπου αποσύρεται το Δημόσιο.
AΠ.: Αυτό είναι ένα ευρύτερο πλαίσιο που ξεπερνά το θέμα της οικονομίας. Πιστεύω ότι είναι ένα θέμα λειτουργίας των θεσμών και της λειτουργίας της δημοκρατίας.
Σε όλες τις χώρες υπάρχουν διάφοροι περιορισμοί που τίθενται σε τέτοιου είδους συμμετοχές. Πιστεύω ότι και στη χώρα μας θα πρέπει να ανοίξει ένας δημόσιος διάλογος για να δούμε πού τοποθετούμεθα στο μείζον αυτό θέμα.
Το γενικότερο πρόβλημα είναι ότι όταν απευθυνόμαστε στην οικονομία, καταλήγουμε σε ενίσχυση της οικονομικής εξουσίας. Aνοίγει ο ορίζοντας του ιδιωτικού τομέα, και έτσι χρειάζονται μέτρα της πολιτικής εξουσίας γιατί αλλάζει η ισορροποία μεταξύ τους.
Αυτό φέρνει ένα μεγάλο θέμα θεσμών που συνδέεται και με την αναθεώρηση του συντάγματος, τον εκλογικό νόμο και με διάφορες άλλες πτυχές της δημόσιας ζωής.
Υποστηρίζω ότι πρέπει να ανοίξει ένας ευρύς δημόσιος διάλογος για τη διαμόρφωση μιας νέας ισορροπίας μεταξύ της αναδυόμενης ισχυρότερης εξουσίας και μιας δημοκρατικής πολιτικής εξουσίας, η οποία θα πρέπει να μπορεί να αυτοπροστατευθεί για να μπορεί να διεκπεραιώσει το έργο της.
AΠ.: Σε πολλές ευρωπαϊκές χώρες, ιδιαίτερα στις σκανδιναβικές αλλά και στο Ηνωμένο Βασίλειο, υπάρχει παράδοση αντιμετώπισης αυτού του προβλήματος και μπορούμε να αντλήσουμε χρήσιμες εμπειρίες και να τις προσαρμόσουμε στα δικά μας κοινωνικά και πολιτικά δεδομένα.
EP.: Aυτό μπορεί να σημαίνει ότι θα πρέπει να αναπροσαρμοσθούν και τα πολιτικά «δεδομένα» μετά την ένταξη;
AΠ.: Το μοντέλο πολιτικής εξουσίας που ανέδειξε ο Κώστας Σημίτης για την επίτευξη του στόχου της ένταξης είναι αυτό που αρμόζει για την εντός της ΟΝΕ εποχή. Εχουμε όραμα, στρατηγική, μεθοδικότητα και πειθαρχία στην επίτευξη των στόχων μας. Πιστεύω ότι αυτές είναι οι αξίες με τις οποίες θα πρέπει να προχωρήσουμε και στο μέλλον...
