Εχουν αποφασίσει στον ΠΑΟΚ ποιος θα είναι ο νέος αρχηγός τους στην ομάδα μπάσκετ; 
Εάν πάντως είναι ο Γιαννούλης, ως ο αρχαιότερος με το δικέφαλο αετό στο στήθος, τότε είναι σαν να ξέρουμε ότι ο Γιάννης θα είναι ο επόμενος παίκτης - σημαία του ΠΑΟΚ που θα περάσει από τα γραφεία της οδού Εθνικής Αμύνης για να υπογράψει το τέλος της συνεργασίας του!
Το συμπέρασμα ίσως μοιάζει πρόωρο και διόλου τεκμηριωμένο, η αλήθεια όμως είναι ότι, ύστερα και από όσα έγιναν με το Γιώργο Μπαλογιάννη, το περιβραχιόνιο του αρχηγού στον ΠΑΟΚ σίγουρα αποτελεί πυξίδα για όποιον το φοράει στη φανέλλα του. 
Και δεν είναι μια φορά, που το 'χουμε δει το έργο... 
- Η αρχή έγινε πριν από 7 χρόνια με τον Παναγιώτη Φασούλα. Το ρόλο του αρχηγού ανέλαβε ο Μπάνε Πρέλεβιτς, για να πάρει όμως κι αυτός των ομματιών του το 1996. 
- Το 1998 ήρθε η σειρά του Νίκου Μπουντούρη, και πριν από λίγες μέρες του «Μοϊκανού» των ασπρόμαυρων.
Οχι μόνο επαναλαμβανόμενο το φαινόμενο (ώστε να μη μπορούμε να το εκλάβουμε ως καθαρά συμπτωματικό), αλλά και σε τακτό χρονικό διάστημα πια: κάθε δύο χρόνια! 
Και ποιος μπορεί να μας εγγυηθεί ότι σε δύο χρόνια δεν θα αναγκαστεί ο Γιαννούλης να «σπάσει» το 4ετές συμβόλαιο που μόλις υπέγραψε; Και ο Μπαλογιάννης είχε συμβόλαιο, αλλά έδωσε μόνος του 30 εκατ. στη διοίκηση, και αποχώρησε σιωπηρά...
Περίεργες συνήθειες, λοιπόν, έχει αποκτήσει ο ΠΑΟΚ, και μη νομίζετε ότι αποβαίνουν εις βάρος των εκάστοτε αρχηγών της ομάδας του:
- Ο Φασούλας, για παράδειγμα, είχε μετρήσει πολύ καλά την απόφασή του να κατηφορίσει προς Πειραιά το καλοκαίρι του '93, καταθέτοντας προσφυγή σε βάρος της ομάδας που τον ανέδειξε. 
 Απόδειξη οι συνεχόμενοι τίτλοι που πήρε με τον Ολυμπιακό (με τον ΠΑΟΚ θα μπορούσε να στεφθεί πρωταθλητής Ευρώπης μια μέρα;), τα πλουσιοπάροχα συμβόλαια που υπέγραψε, η μεγαλειώδης αποδοχή του από το κοινό, και η μετεξέλιξή του σήμερα σε πρώτο βουλευτή του ΠΑΣΟΚ στην Α' Πειραιώς. 
- Ουσιαστικά χρειάστηκε λίγος μόνο καιρός για να βεβαιωθεί ο «Πάνι» ότι το περιβραχιόνιο που έβγαλε μόνο σε καλό του βγήκε. Ασχέτως που κακοπέρασε την πρώτη φορά που επισκέφθηκε το «Αλεξάνδρειο» ως αντίπαλος (τα είχε βάλει μάλιστα με τον τότε υπουργό Δ. Τάξεως, Στ. Παπαθεμελή, κατά την επιστροφή του στην Αθήνα!)...
- Ο Πρέλεβιτς έφυγε κάτω από άλλες συνθήκες. Και αυτός λατρεύτηκε από το λαό του ΠΑΟΚ, και αυτός κατηγορήθηκε για ορισμένες αποτυχίες του Δικεφάλου σε κρίσιμους αγώνες, κι αυτός στερήθηκε κάποιους τίτλους που πίστευε ότι του άξιζαν, αλλά δεν χρειάστηκε να φτάσει στην ΕΕΟΔΑΚ για να διακόψει «άκομψα» την καριέρα του στο Δικέφαλο. 
- Το διαζύγιο βγήκε με συναινετικό τρόπο το 1996, γι' αυτό και οι φίλαθλοι τον αντιμετώπισαν σα να μη πέρασε μιά μέρα όταν επέστρεψε πέρυσι και πάλι στον ΠΑΟΚ. 
- Στο μεταξύ, όμως ο «τίγρης» πέρασε μια χαρούμενη σεζόν στην Κίντερ, και άλλες δύο χρονιές, έτσι ακριβώς όπως τις ήθελε, στην ΑΕΚ.
- Δύο χρονιές ήδη συμπλήρωσε μακριά από τον ΠΑΟΚ και ο Νίκος Μπουντούρης, που αναγκάστηκε να μετακομίσει στον Παναθηναϊκό όταν ο Απ. Αλεξόπουλος αρνήθηκε να ανεβάσει αισθητά τις ετήσιες αποδοχές του.
- Δεν του κακοφάνηκε η αλλαγή κλίματος, γιατί με τον Παναθηναϊκό στέφθηκε δις πρωταθλητής Ελλάδας, ακόμα και πρωταθλητής Ευρώπης. Και ταμειακώς βρέθηκε σε καλύτερη μοίρα, έτσι όπως ήρθαν τα πράγματα.
