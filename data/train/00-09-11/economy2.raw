«Mα επιτέλους, τι ξέρουν παραπάνω από εμάς αυτοί οι ξένοι που "σκουπίζουν" με τόση μανία τράπεζες και blue chips», μονολογούσε το μεσημέρι της Παρασκευής, μέσα στο αγοραστικό ντελίριο που επικρατούσε εκείνη την ώρα, ανώτατο στέλεχος μιας από τις μεγαλύτερες ιδιωτικές επενδυτικές εταιρείες της χώρας.
 Aντιμετωπίζοντας για πρώτη φορά τόσο μαζικές εντολές αγορών από το εξωτερικό (είχαν ζητήσει στη συγκεκριμένη περίπτωση από χρηματιστή να εκτελέσει αγορά 200.000 τεμαχίων της Εθνικής Τράπεζας στο limit up), ο νους τους πήγαινε σε κάποιες «υπόγειες διασφαλίσεις» των ξένων θεσμικών από πλευράς ελληνικής κυβέρνησης ή ακόμη και σε κάποιο «μεγάλο deal», το οποίο είχαν πληροφορηθεί οι
ξένοι πριν μπορέσει να το μάθει η ελληνική χρηματιστηριακή πιάτσα.
 Ούτε ο ίδιος ούτε φυσικά οι συνάδελφοί του από το χώρο των θεσμικών επενδυτών ήταν σε θέση να βρουν μια ικανοποιητική απάντηση, και μάλλον είναι αμφίβολο αν
θα διαφωτιστούν κατά τις αμέσως επόμενες ημέρες. Οι ξένοι επενδυτικοί οίκοι, τόσο αυτοί που τοποθετούνται σε αναδυόμενες αγορές όσο και αυτοί που επενδύουν
σε μακροχρόνια βάση στα ανά τον κόσμο ώριμα χρηματιστήρια -υπάρχουν βεβαίως και οι περιπτώσεις που ο ίδιος οίκος κινείται και προς τις δυο κατευθύνσεις- εκτελούν τις εντολές τους μέσα από τέτοιες δαιδαλώδεις διαδρομές, που είναι σχεδόν αδύνατο να εντοπιστεί από εγχώριους χρηματιστές και θεσμικούς ποιοι «κρύβονται» πίσω από τις συγκεκριμένες τοποθετήσεις.
 Tο ίδιο ερώτημα είχε προβληματίσει, άλλωστε, τους Eλληνες επαγγελματίες τον Νοέμβριο του '99, όταν η Σοφοκλέους εκινείτο γύρω στις 1.800 μονάδες, αλλά και
το Μάρτιο του ίδιου έτους (δείκτης λίγο πάνω από τις 3.000 μονάδες) και είχαν καταφτάσει μαζικές εντολές αγορών από το εξωτερικό. Επρεπε να παρέλθει διάστημα αρκετών μηνών για να ανακαλύψουν ότι οι ξένοι είχαν τοποθετηθεί με τη
μέγιστη διορατικότητα στα χαμηλά επίπεδα της αγοράς ύστερα από σημαντικές διορθώσεις, και όσο θεαματικά έκαναν την εμφάνισή τους, άλλο τόσο διακριτικά αποσύρθηκαν, όταν η ίδια η αγορά της Σοφοκλέους έφθανε σε υψηλά επίπεδα αποτιμήσεων και έδειχνε να μην ενδιαφέρεται καθόλου για την παρουσία ξένων κεφαλαίων.
 Θα συμβεί, άραγε, κάτι ανάλογο σήμερα, έστω και αν η αγορά παρουσιάζεται εντελώς διαφοροποιημένη σε σχέση με όλες τις προηγούμενες περιόδους; 
 Κατά τη συγκλίνουσα άποψη χρηματιστών και άλλων παραγόντων της αγοράς, οι ξένοι που προβαίνουν αυτό το διάστημα σε μαζικές αγορές δεν ήρθαν για να φύγουν γρήγορα και να αφήσουν πίσω τους ένα λεηλατημένο τοπίο. Υποστηρίζεται, συγκεκριμένα, ότι μεγάλο μέρος των μετοχών, που αγοράζονται αυτή την περίοδο, θα «διαβιβαστούν» μέσω εσωτερικών ανακατατάξεων από τα χαρτοφυλάκια των αναδυόμενων αγορών στους μακροχρόνιους θεσμικούς επενδυτές των ίδιων οίκων. Με
λίγα λόγια, οι ξένοι που αγοράζουν σήμερα θα λειτουργήσουν σαν θεματοφύλακες αυτών που πρόκειται να έρθουν σχετικά σύντομα στη Σοφοκλέους, χωρίς να αποκλείεται μάλιστα και η περίπτωση πίσω από τον ορυμαγδό των αγορών της περασμένης εβδομάδας να βρίσκονται ήδη κάποια μεγάλα funds που απευθύνονται σε
ώριμες αγορές, δεδομένου ότι η Σοφοκλέους παρουσιάζει μια μοναδική ιδιαιτερότητα: είναι δηλαδή μια αναπτυσσόμενη αγορά υπό τη βεβαιότητα της άμεσης αναβάθμισης.
 Υποστηρίζεται ακόμη ότι, όπως ακριβώς συνέβη και κατά τις προηγούμενες περιόδους, οι ξένοι δεν πρόκειται να αποχωρήσουν μαζικά πριν τουλάχιστον βάλουν στο «παιχνίδι» Eλληνες θεσμικούς και κυρίως τους μικροεπενδυτές, για έναν απλούστατο λόγο: πώς θα ξεφορτωθούν με κέρδη τα χαρτιά τους, εάν προηγουμένως δεν έχουν δημιουργήσει μια υπερβάλλουσα ζήτηση από το ελληνικό κοινό; Aλλωστε, μια εξίσου μαζική προσπάθεια φυγής των ξένων κεφαλαίων θα λειτουργούσε καταστροφικά για τις τιμές, με αποτέλεσμα να χάσουν οι ξένοι τα πλεονεκτήματα που αριστοτεχνικά δημιουργούν αυτές τις ημέρες.
