 «Ο Ζάχοβιτς είναι καλό παιδί και απορώ πώς τον αφήσατε και έφυγε από την Ελλάδα».
 Ο Ουρουγουανός Ντιέγκο Αλόνσο μπορεί να βρίσκεται στη Βαλένθια για περίπου δύο μήνες, έχει προλάβει όμως, όπως λέει ο ίδιος, να εγκλιματιστεί στο περιβάλλον της ισπανικής ομάδας και περιμένει πώς και πώς τα παιχνίδια του champions league.
 Ο πανύψηλος σέντερ φορ της Βαλένθια μένει προσωρινά στο ίδιο ξενοδοχείο, όπου έχουν καταλύσει οι Ελληνες δημοσιογράφοι στη Βαλένθια και είχαμε την ευκαιρία χθες το πρωί να έχουμε μια σύντομη συνομιλία.
 «Η συνεργασία μου με τον Ζάχοβιτς είναι άψογη και ελπίζω να συνεχιστεί», δήλωσε στην «Ε» ο Ντιέγκο Αλόνσο τον οποίο όταν ρωτήσαμε αν ο Σλοβένος έδειξε δυσαρεστημένος στο ημίχρονο του αγώνα με τη Ρεάλ Μαδρίτης, επειδή ο Κούπερ τον αντικατέστησε, χαμογέλασε και είπε: «Δεν είδα κάτι τέτοιο. Είναι ένας ποδοσφαιριστής που κρύβει μέσα του την έκπληξη και πρέπει πάντα να παίζει γιατί πιστεύω ότι θα βοηθήσει πολύ την ομάδα. Εγώ δεν μπορώ να πω ότι είμαι απόλυτα έτοιμος, αλλά θα προσπαθήσω να πετύχω κάποιο γκολ την Τρίτη κόντρα στον Ολυμπιακό».
 Σε ερώτηση αν γνωρίζει κάτι για τον Ολυμπιακό ή αν του έχει μιλήσει ο Ζάχοβιτς, ο Αλόνσο απάντησε: «Ο Ζάχοβιτς μας είπε ότι έχει πολλά προβλήματα στην άμυνα και δεν έχει προσανατολισμό στο παιχνίδι του. Από ό,τι θυμάμαι ξεχώρισε τρεις παίκτες από τον Ολυμπιακό: Τον Τζιοβάνι, τον Τζόρτζεβιτς και τον Γεωργάτο.
 Ελπίζω να παρουσιαστούμε έτοιμοι στο Μεστάγια και να κερδίσουμε το παιχνίδι. Η ήττα μας από τη Ρεάλ Μαδρίτης ήταν άδικη και ήρθε επειδή χάσαμε την αυτοσυγκέντρωσή μας στα τελευταία λεπτά του αγώνα. Την Τρίτη θα έχουμε το ίδιο άγχος γιατί ο κόσμος τώρα θέλει να δει τη Βαλένθια πάλι στον τελικό του champions league και δεν επιτρέπονται λάθη. Πιστεύω ότι δεν θα συναντήσουμε πολλές δυσκολίες στον όμιλο και θα προκριθούμε στην επόμενη φάση. Είμαστε το φαβορί».
 Σε ερώτηση ποιες ομάδες θεωρεί ότι θα προκριθούν από τον όμιλο, ο Ουρουγουανός επιθετικός υποστήριξε: «Η Βαλένθια και ο Ολυμπιακός. Αν και νομίζω ότι η Λιόν χρειάζεται μεγάλη προσοχή».
