Με στόχο να συγκεντρώσει περισσότερες υπογραφές από τις ψήφους που πήρε το ΠΑΣΟΚ, στις τελευταίες εκλογές, ξεκινά η Εκκλησία τη συλλογή υπογραφών την ερχόμενη Πέμπτη. Με τον τρόπο αυτό κάποιοι ιεράρχες εντός της Εκκλησίας θεωρούν ότι η κυβέρνηση θα πεισθεί για να αλλάξει την απόφασή της και θα ταχθεί υπέρ της προαιρετικής αναγραφής του θρησκεύματος.
 Διακαής πόθος των οργανωτών, αν και επίσημα δεν μιλάνε για νούμερα, είναι οι υπογραφές που θα συγκεντρώσουν να ξεπεράσουν τα τρία εκατομμύρια και να είναι περισσότερες από αυτές που συγκέντρωσε το ΠΑΣΟΚ στις τελευταίες εκλογές. Σύμφωνα με τα αποτελέσματα των τελευταίων εκλογών, το ΠΑΣΟΚ είχε ψηφιστεί από 3.007.000 ψηφοφόρους.
 Εκτός όμως από το πολιτικό παιχνίδι που παίζει εδώ και καιρό η πλειοψηφία της Ιεραρχίας, χθες ο αρχιεπίσκοπος Χριστόδουλος, διά κηρύγματος, ανακοίνωσε ότι την ερχομένη Τετάρτη φτάνει στην Αθήνα και το Τίμιο Ξύλο. Οπως είπε ο Χριστόδουλος, παρακάλεσε τον Πατριάρχη Ιεροσολύμων Διόδωρο, να επιτρέψει τη μεταφορά του μεγαλύτερου μέρους του Τιμίου Σταυρού στην Αθήνα. Πρόσθεσε επίσης
ότι το Τίμιο Ξύλο έρχεται σε επίκαιρη στιγμή γιατί από την επομένη της εορτής της Yψώσεως του Σταυρού τίθεται εν λειτουργία η εκστρατεία που έχει κηρύξει η Ιερά Σύνοδος της Ιεραρχίας της Εκκλησίας της Ελλάδας για συλλογή υπογραφών των
πιστών-μελών της Εκκλησίας με αντικείμενο την αίτηση προς την κυβέρνηση και τη
Βουλή για να αποφαστιστεί η διενέργεια δημοψηφίσματος όπου κάθε Ελληνας πολίτης θα κληθεί να πει την άποψή του με υπευθυνότητα και μυστικότητα. Πρόσθεσε ακόμη ότι στόχος είναι να συγκεντρωθεί «ικανός αριθμός υπογραφών που θα δικαιολογούν τη σοβαρότητα του αιτήματος, ώστε να ληφθεί υπόψη η γνώμη του λαού μας».
 Αύριο ο αρχιεπίσκοπος αναχωρεί για τα Μετέωρα όπου και θα παρακολουθήσει μοναστικό συνέδριο με θέμα «Ο αναλλοίωτος ορθόδοξος μοναχισμός ελπίδα σωτηρίας
στην ανατολή της 3ης χιλιετίας». Την Τετάρτη θα επιστρέψει για να παραβρεθεί στην υποδοχή του Τιμίου Ξύλου και την Πέμπτη θα είναι και πάλι στα Μετέωρα.
