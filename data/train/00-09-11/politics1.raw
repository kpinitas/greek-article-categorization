 διερεύνηση της διαδικασίας για την εξέταση Mέτρων Οικοδόμησης Εμπιστοσύνης μεταξύ Ελλάδας και Τουρκίας αναμένεται να βρεθεί στο επίκεντρο της συνομιλιών Παπανδρέου-Τζεμ στη Nέα Υόρκη στις 16 Σπετεμβρίου, σε γεύμα εργασίας στο περιθώριο της γενικής συνέλευσης του ΟΗΕ.
 Οι δύο υπουργοί Εξωτερικών θα έχουν την «παραδοσιακή» ετήσια συνάντησή τους στη Νέα Υόρκη, κατά την οποία καταρτίζουν το «χρονοδιάγραμμα» των ενεργειών τους για τη διατήρηση της ελληνοτουρκικής ύφεσης κατά τη διάρκεια του έτους.
 Φέτος έρχεται η σειρά της εξέτασης των ΜΟΕ μεταξύ των δυο χωρών, για να μην «κατηγορηθούν» οι δύο υπουργοί ότι δεν αγγίζουν τα «βαριά θέματα» και ασχολούνται μόνον με τα «δευτερεύοντα».
 Η σχετική συζήτηση έχει αρχίσει από πέρσι την άνοιξη, κατά τη συνάντηση Παπανδρέου-Τζεμ στη Φλωρεντία. Οι δύο πλευρές εξετάζουν τους τρόπους με τους οποίους θα μπορούσαν να συμφωνήσουν σε μια κοινή διαδικασία, προκειμένου να ανοίξει εν καιρώ η συζήτηση για την ημερήσια διάταξη των θεμάτων, που από κοινού θα μπορούσαν να συζητηθούν στο μέλλον.
 Απέναντι στην έμμονη προσπάθεια της Τουρκίας να συζητηθούν «τα διμερή θέματα του Αιγαίου» σε απ' ευθείας πολιτικό διάλογο - κάτι που έρχεται σε ευθεία αντίθεση με την ελληνική θέση ότι ο διάλογος αφορά μόνον το νομικό θέμα της υφαλοκρηπίδας, καθώς όλα τα άλλα «πολιτικά θέματα» αποτελούν μονομερείς διεκδικήσεις της Αγκυρας, η ελληνική πλευρά, σύμφωνα με τις υπάρχουσες πληροφορίες, θα αντιπροτείνει μια ευρύτερη και ελαστικότερη διαδικασία.
 Η συζήτηση Μέτρων Οικοδόμησης Εμπιστοσύνης ανάμεσα στην Ελλάδα και την Τουρκία
δεν αφορά μόνον τα ΜΟΕ στο Αιγαίο, (δηλαδή στρατιωτικής υφής και μόνον θέματα). Τα ΜΟΕ στο Αιγαίο είναι ένα μέρος και όχι το σύνολο των Μέτρων Οικοδόμησης Εμπιστοσύνης ανάμεσα στις δύο χώρες.
 Τα ΜΟΕ Ελλάδας - Τουρκίας είναι ανάγκη να περιλαμβάνουν σημαντικούς τομείς όλου του φάσματος των διμερών σχέσεων, (πολιτικά, οικονομικά, περιβαλλοντικά πολιτιστικά κ.λπ.), που θα συμπληρώσουν, εφαρμόσουν και διευρύνουν τα πρώτα βήματα της ελληνοτουρκικής ύφεσης, μετά τις εννέα συμφωνίες που έχουν υπογραφεί, αλλά δεν έχουν εφαρμοστεί.
 Η διαδικασία αυτή μπορεί να συμφωνηθεί μεταξύ των πολιτικών διευθυντών των υπουργείων Εξωτερικών των δύο χωρών.
 Τα αυστηρώς στρατιωτικά θέματα, δηλαδή το πλαίσιο των Μέτρων Οικοδόμησης Εμπιστοσύνης στο Αιγαίο, που βασίζονται στο Μνημόνιο Παπούλια-Γιλμάζ στη Βουλιαγμένη το 1988, μπορούν να συζητηθούν ξεχωριστά, σε ειδικές επιτροπές. Ησυζήτηση των θεμάτων αυτών έχει ήδη ξεκινήσει στο πλαίσιο του ΝΑΤΟ και η ελληνική πλευρά επιμένει ότι θα πρέπει να συνεχιστούν μέσα στο ίδιο πλαίσιο. Καθώς μάλιστα το τελευταίο διάστημα η Συμμαχία έχει ήδη κάνει πολλά βήματα για
την εξυπηρέτηση των επιχειρησιακών αναγκών της στο Αιγαίο, (π.χ. κοινές NATΟϊκές ασκήσεις, με τήρηση των στοιχειωδών, τουλάχιστον, κανόνων, που αμβλύνουν τις διαφορές Ελλάδας και Τουρκίας), η Αθήνα δεν βλέπει την αναγκαιότητα οι συζητήσεις αυτές να μεταπέσουν στο στενό διμερές πλαίσιο.
 Ο κ. Παπανδρέου θα έχει συνάντηση και με τους ομολόγους του της Ε. Ενωσης, αύριο 12 Σεπτεμβρίου, και θα τους ενημερώσει για τα αποτελέσματα της επίσκεψής
του στο Βελιγράδι. Στο ίδιο γεύμα θα παρακαθήσει και η Aμερικανίδα υπουργός Εξωτερικών Μ. Ολμπράιτ, με την οποία όμως ακόμα ο κ. Παπανδρέου δεν έχει κλείσει διμερή συνάντηση.
