 Με πλαστό έγγραφο (εμπλέκεται και αξιωματικός του Λιμενικού) ο πλοιοκτήτης τού υπό καμποτζιανή σημαία φορτηγού «Γιουρομπάλκερ 10» και ιδιοκτήτης των ναυπηγείων Αυλίδας Ηλίας Σταύρου προσπάθησε να εξαπατήσει τις ελληνικές αρχές ως προς το καθεστώς ιδιοκτησίας του πλοίου του. Οπως αναφέρει σε επιστολή του προς το YEN, το πλοίο έπαψε να τελεί υπό την ιδιοκτησία του από τον περασμένο Αύγουστο.
 Η παρανομία του πλοιοκτήτη, που θα πρέπει να πληρώσει όλα τα «σπασμένα» από το
ναυάγιο του πλοίου του -το οποίο σημειωτέον, ήταν ανασφάλιστο-αποκαλύφθηκε όταν την περασμένη Τρίτη (5/9) υπάλληλος της εταιρείας Arrow Finance Inc. που είναι θυγατρική της ναυτιλιακής εταιρείας Silver Maritaim του κ. Σταύρου, κατέθεσε στη Διεύθυνση Ναυτιλιακής Πολιτικής και Ανάπτυξης του ΥΕΝ επιστολή με
ημερομηνία 21 Αυγούστου. Σύμφωνα με αυτήν, ο Ηλίας Σταύρου έπαψε να διαχειρίζεται ως εκπρόσωπος της πρώτης εταιρείας το πλοίο «Γιουρομπάλκερ», που
είχε βυθιστεί την 1/9, δηλαδή τέσσερις ημέρες πριν από την κατάθεση της επιστολής.
 Ομως, οι λιμενικοί που κάτι υποψιάστηκαν, άρχισαν να ερευνούν, για να διαπιστώσουν ότι η «βεβαίωση του γνησίου της υπογραφής του υπογράφοντος στην επιστολή έγινε χωρίς την παρουσία του και ότι τη γνησιότητα είχε βεβαιώσει με τις επίσημες σφραγίδες την ίδια ημέρα ο πλωτάρχης Ελευθέριος Βλάχος, του Τμήματος Nαυτολογίας του Κεντρικού Λιμεναρχείου Πειραιά. Ο αξιωματικός του Λιμενικού, αντί να ζητήσει την παρουσία του κ. Σταύρου, αρκέστηκε στην αστυνομική ταυτότητα που του προσκόμισε η Ευαγγελία Καραμολέγκου, ναυτικός πράκτορας του πλοίου.
 Επίσης, διαπίστωσαν ότι η βεβαίωση του γνησίου της υπογραφής, ενώ έγινε την 5η
Σεπτεμβρίου, αφορούσε όχι κάποια εμπορική συναλλαγή του πλοιοκτήτη, αλλά την εγκυρότητα τής από 21 Σεπτεμβρίου επιστολής του, σύμφωνα με την οποία δεν του ανήκε πλέον το «Γιουρομπάλκερ 10».
 Αμέσως, με εντολή του ΥΕΝ Χρήστου Παπουτσή και του αρχηγού του Λιμενικού, αντιναύαρχου Ανδρέα Συρίγου, ξεκίνησε ΕΔΕ για τον αξιωματικό, ενώ η Εισαγγελία
Πειραιά κάλεσε για κατάθεση τον εφοπλιστή Ηλία Σταύρου και την Ευαγγελία Καραμολέγκου. Ο υπουργός δήλωσε ότι η εξέλιξη αυτή δημιουργεί πληθώρα ερωτημάτων, ενώ αν διαπιστωθούν ευθύνες, οι κυρώσεις θα είναι βαρύτατες.
 Στο μεταξύ, ολοκληρώθηκε από την ιδιωτική εταιρεία του Γιάννη Πολυχρονόπουλου η απάντληση όλων των πετρελαίων από τις δεξαμενές του βυθισμένου πλοίου, όπως και η περισυλλογή των κηλίδων που διέρρευσαν στη θάλασσα του Ν. Ευβοϊκού. Ο καθαρισμός των ακτών συνεχίζεται με αμείωτο ρυθμό από τους Λιμενικούς και από ιδιωτικά συνεργεία, ενώ για τις επιπτώσεις, βραχυπρόθεσμες και μακροπρόθεσμες,
που θα έχει το θαλάσσιο περιβάλλον, άρχισε έρευνες το Εθνικό Κέντρο Θαλασσίων Ερευνών.
 Ομως, 11 ημέρες μετά το ναυάγιο (κόστισε και τη ζωή Ουκρανού ναυτικού) και την
οικολογική καταστροφή που προκάλεσε σε θάλασσα και ακτές, κανένας επίσημος δεν
γνωρίζει τα ακριβή αίτια, ενώ τά ερωτήματα πληθαίνουν, καθώς από τίς δεξαμενές
του πλοίου έχουν απαντλήθηκαν πολύ περισσότερα καύσιμα από ό,τι χρειαζόταν για
να φτάσει στην Αλεξάνδρεια της Αιγύπτου. Eτσι, σύμφωνα με πληροφορίες, αξιωματικοί του Λιμενικού ερευνούν και την περίπτωση με το «Γιουρομπάλκερ» να γινόταν λαθρεμπόριο τράνζιτ πετρελαίου.
 Στο μεταξύ, προχθές, άλλο ένα φορτηγό πλοίου του ίδιου ιδιοκτήτη, με την ονομασία «Γιουρομπάλκερ 4», προσάραξε σύμφωνα με το ιταλικό υπουργείο Περιβάλλοντος, σε μικρή απόσταση από το ακρωτήρι Aλτάνο, νοτιοδυτικά της Σαρδηνίας, με αποτέλεσμα από το ρήγμα που προκλήθηκε να διαρρεύσει στη θάλασσα
μεγάλη ποσότητα από τα καύσιμα, τα οποία, σύμφωνα με Ουκρανό καπετάνιο, ήταν 205 τόνοι...
 Οι λιμενικές αρχές της Σαρδηνίας συνέλαβαν τον αλλοδαπό πλοίαρχο του «Γιουρομπάλκερ», το οποίο μετέφερε 17 τόνους άνθρακα.
