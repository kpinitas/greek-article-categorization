 Μέσα στο 2000 θα ξεκινήσει στο νομό Θεσσαλονίκης η διανομή φυσικού αερίου για οικιακή χρήση και εμπορική κατανάλωση. Στο μεταξύ, μέσα στον επόμενο μήνα αναμένεται να «κλείσει» ο κύκλος των υπογραφών του Π.Δ. που αφορά τους όρους χορήγησης επαγγελματικών αδειών σε έμπειρους επαγγελματίες που θα εμπλακούν στην εγκατάσταση του φυσικού αερίου. 
 Τα παραπάνω ανακοινώθηκαν στη διάρκεια των εργασιών ημερίδας που πραγματοποιήθηκε το Σάββατο στη Θεσσαλονίκη στο πλαίσιο λειτουργίας της 65ης ΔΕΘ, με θέμα: «Φυσικό Αέριο: Επαγγελματικές άδειες-προοπτικές χρήσης».
 Στο θέμα των επαγγελματικών αδειών αναφέρθηκε ο υφυπουργός Ανάπτυξης, Αλέξανδρος Καλαφάτης, ανακοινώνοντας ότι το υπουργείο Ανάπτυξης έχει ήδη υπογράψει το σχετικό Π.Δ. και το έχει προωθήσει στα συναρμόδια υπουργεία για υπογραφή. Σύμφωνα με τον υφυπουργό, αυτό που πρέπει να καθοριστεί τώρα, είναι το πεδίο της εκπαίδευσης και επανεκπαίδευσης των τεχνικών.
 Σε ό,τι αφορά τις περιοχές Αθήνας, Θεσσαλονίκης και Λάρισας, οι συνολικές ανάγκες σε δίκτυα διανομής -όπως αναφέρθηκε- ξεπερνούν τα 6.000 χιλιόμετρα. Mετά την ολοκλήρωση του διαγωνισμού για ιδιώτη επενδυτή, ιδρύθηκαν οι επιχειρήσεις παροχής αερίου των περιοχών Θεσσαλονίκης και Θεσσαλίας (σ.σ. αναμένεται να λειτουργήσουν εντός του 2000), ενώ στην Αττική η τελική επιλογή του ιδιώτη επενδυτή αναμένεται να γίνει το Νοέμβριο.
 Για το 2001 προβλέπεται η ολοκλήρωση των συστημάτων στα δίκτυα μέσης πίεσης των Σερρών, Κομοτηνής και Ξάνθης, η πραγματοποίηση συνδέσεων με περίπου 20 νέους βιομηχανικούς καταναλωτές, η αυτοματοποίηση των βανών του συστήματος μεταφοράς, καθώς και η ολοκλήρωση των μελετών των έργων που εντάσσονται στο πλαίσιο του Γ' ΚΠΣ. Επίσης, προωθείται η αναβάθμιση του τερματικού της Ρεβυθούσας για το υγροποιημένο αέριο και η κατασκευή αποθήκης στρατηγικών αποθεμάτων φυσικού αερίου στην Καβάλα.
 * Στο πλαίσιο εφαρμογής εναλλακτικών, μακροχρόνιων λύσεων εφοδιασμού με φυσικό
αέριο, ολοκληρώθηκε η πρώτη φάση της μελέτης σύνδεσης με το ευρωπαϊκό δίκτυο μέσω Ιταλίας.
 - Γίνεται προσπάθεια φιλικής επίλυσης του θέματος της τιμής του φυσικού αερίου
 - Η ΔΕΠΑ ολοκληρώνει σύντομα μια τιμολογιακή μελέτη για το φυσικό αέριο, με στόχο τη μείωση της τιμής του και τη διεύρυνση της αγοράς του.
 Σύμφωνα με τον γραμματέα του Πανελλήνιου Σωματείου με την επωνυμία «Hφαιστος»,
Γιώργο Κάμπουρο, «με την υπογραφή του Π.Δ. ικανοποιείται ένα χρόνιο αίτημα περί αδειοδότησης των επαγγελματιών που απασχολούνται με την εγκατάσταση του φυσικού αερίου».
 Ο πρόεδρος και διευθύνων σύμβουλος της Εταιρείας Διανομής Αερίου (ΕΔΑ) Θεσσαλονίκης, Δημήτρης Χριστοδούλου, διαβεβαίωσε για την υλοποίηση του προγράμματος και διευκρίνισε ότι η διανομή θα γίνει από τη θυγατρική εταιρεία «THESSALΟNIKI GAS», που ίδρυσε η τοπική ΕΔΑ από κοινού με την ιταλική «ITALGAS». Το μετοχικό κεφάλαιο της θυγατρικής, ανέρχεται σε 104, 5 δισ. δρχ. και το ύψος της επένδυσης σε 51, 4 δισ. δρχ.
