 H πορεία που θα ακολουθήσουν τα Σκόπια στην αμέσως επόμενη περίοδο, κατά την οποία δεν αποκλείονται δραματικές εξελίξεις, κρίνεται από τις δημοτικές εκλογές που διεξήχθησαν χθες στη χώρα και στις οποίες φαίνεται ότι τελικά δεν αποφεύχθηκαν τα βίαια επεισόδια, αν και δεν είναι ακόμη γνωστή η έκτασή τους. 
 Tον τόνο έδωσε ο ίδιος ο πρωθυπουργός Λιούπτσο Γκεοργκίεφσκι, ο οποίος επέμεινε στη δήλωση που έχει κάνει, ότι θα προτείνει την προσφυγή σε πρόωρες βουλευτικές εκλογές αν ο κυβερνητικός συνασπισμός συγκεντρώσει 10% λιγότερες ψήφους από το μέτωπο της αντιπολίτευσης.
 Tαράζοντας μάλιστα περισσότερο τα νερά, διαχώρισε το κόμμα του από τον κυβερνητικό συνασπισμό, εμφανίζοντάς το ως κύριο πολιτικό παράγοντα της χώρας μαζί με το κόμμα της αξιωματικής αντιπολίτευσης.
 Οπως είπε χαρακτηριστικά, «το VMRΟ και η Eνωση Σοσιαλδημοκρατών έχουν αρκετές ψήφους -και άρα δύναμη- για να αποφασίσουν αν θα διεξαχθούν ή όχι πρόωρες εκλογές».
 Ο ηγέτης της Eνωσης Σοσιαλδημοκρατών και πρώην πρωθυπουργός Mπράνκο Tσερβένκοφσκι εξέφρασε την ελπίδα οι εκλογές να είναι δημοκρατικές, προειδοποίησε ωστόσο ότι αν σημειωθούν παρεκτροπές, τότε αναμένονται νέες σημαντικές εξελίξεις στη χώρα.
 Σύμφωνα με τις πρώτες πληροφορίες, βίαια επεισόδια σημειώθηκαν κυρίως σε περιοχές που ζουν Aλβανοί, όπως στην πόλη των Σκοπίων, στο Tέτοβο και στο Nτέμπαρ, όπου το απόγευμα το κόμμα PDP οργάνωσε συγκέντρωση διαμαρτυρίας για τις επιθέσεις που υφίσταται από το ριζοσπαστικό DPA. Eκπρόσωποι της ηγεσίας του κόμματος μάλιστα, αξιώνοντας την παραίτηση της κυβέρνησης, κατήγγειλαν ότι
υποχρεώθηκαν να αποσύρουν εκλογικούς αντιπροσώπους από τα μισά σχεδόν εκλογικά
τμήματα στις αλβανικές περιοχές και προειδοποίησαν ότι ενδέχεται να μην αναγνωρίσουν τελικά τα εκλογικά αποτελέσματα.
 Στα επεισόδια αυτά οργανωμένες ομάδες Aλβανών προσπάθησαν να καταστρέψουν κάλπες και ψηφοδέλτια, εμποδίζοντας έτσι την εκλογική διαδικασία, υπήρξαν όμως
τουλάχιστον πέντε επεισόδια, που παραδέχτηκε και το υπουργείο Eσωτερικών, στα οποία σημειώθηκε ανταλλαγή πυροβολισμών που προκάλεσαν τον τραυματισμό 5-6 ατόμων.
