 Σαφείς ενδείξεις ότι η ανάκαμψη της ελληνικής αγοράς μετοχών έχει σημαντικά περιθώρια να συνεχιστεί και κατά τη διάρκεια της τρέχουσας χρηματιστηριακής εβδομάδας. Αυτό προκύπτει από την ένταση και την ποιότητα των τοποθετήσεων που
διενεργούνται σε αυτή τη νέα φάση που διανύει η Σοφοκλέους.
 Η δυναμική ανόδου που, ύστερα από 7 συναπτές κερδοφόρες συνεδριάσεις, αποδεδειγμένα έχει καταλύσει τη χρηματιστηριακή αγορά, δείχνει να παραμένει ισχυρή, συμπέρασμα το οποίο, εκτός από την εκρηκτική αύξηση του τζίρου, ενισχύεται και από την πληθώρα των εντολών αγοράς που μένουν ανεκτέλεστες στο τέλος κάθε χρηματιστηριακής ημέρας.
 Θα ήταν υπερβολή, βέβαια, να υποστηρίξει κανείς ότι η κατάσταση, ιδίως σε ό,τι
έχει να κάνει με τον παράγοντα «ψυχολογία των επενδυτών», έχει μεταβληθεί ριζικά. Παρά την εντυπωσιακή αντιστροφή της τάσης, η καχυποψία και ο φόβος νέων απωλειών στοιχειώνουν ακόμη την αγορά, κρατώντας σε μεγάλο βαθμό εκτός «παιχνιδιού» τούς μικρούς επενδυτές και κάνοντας τους περισσότερους Ελληνες θεσμικούς να κινούνται ακόμη με το δάχτυλο στη σκανδάλη των ρευστοποιήσεων.
 Ομως η ολιγοήμερη χρηματιστηριακή έκρηξη που βιώνει η Σοφοκλέους οφείλεται κατά κύριο λόγο σε ξένα χαρτοφυλάκια που μεταφέρουν κεφάλαια από άλλες αναδυόμενες αγορές, προς την ελληνική. Και σύμφωνα με τις εκτιμήσεις ελληνικών
χρηματιστηριακών γραφείων μέσω των οποίων πραγματοποιείται η «απόβαση» των διεθνών επενδυτών «η μαζική αυτή επανεπένδυση με επίκεντρο μετοχές που συμπεριλαμβάνονται στον αναθεωρημένο δείκτη της Morgan Stanle yγια την Ελλάδα δεν έχει ολοκληρωθεί ακόμη».
  Χαρακτηριστική είναι η εκτίμηση στην οποία προβαίνει η Ωμέγα Χρηματιστηριακή
σύμφωνα με την οποία «το αγοραστικό ενδιαφέρον θα συνεχιστεί τόσο από εντολές θεσμικών επενδυτών του εξωτερικού, όσο και από τη δραστηριοποίηση Ελλήνων επενδυτών, δεδομένου ότι οι μεν ιδιώτες εξακολουθούν να είναι παθητικοί θεατές
στο μεγαλύτερο μέρος τους, οι δε θεσμικοί δεν διαθέτουν επαρκή ρευστότητα». Οι
αναλυτές της Ωμέγα ΑΧΕ, μάλιστα προχωρούν ένα βήμα παραπέρα στις εκτιμήσεις τους, θεωρώντας πιθανό ότι «την επόμενη εβδομάδα η ανοδική κίνηση θα περιλάβει
μετοχές μεσαίας κεφαλαιοποίησης που αναλογικά υστέρησαν σε σχέση με τα blue chips κατά το προηγούμενο πενθήμερο».
 Εκείνο το στοιχείο πάντως που έχει εντυπωσιάσει τους εγχώριους χρηματιστηριακούς παράγοντες είναι η ένταση από την οποία χαρακτηρίζονται οι τοποθετήσεις των επενδυτικών κεφαλαίων κυρίως σε μετοχές που απαρτίζουν τους βασικούς χρηματιστηριακούς δείκτες. 
  «Οι αγοραστές σε αυτή τη φάση φαίνεται να μην ενδιαφέρονται τόσο για τις τιμές στις οποίες αγοράζουν τις μετοχές, όσο για τον όγκο που αποκτούν. Μοιάζουν να ανταγωνίζονται μεταξύ τους για το ποιος θα αγοράσει περισσότερα τεμάχια, σαν να είναι βέβαιοι ότι οι αποδόσεις τους θα είναι πολύ θετικές», λέει χαρακτηριστικά στην «Ε» ο αναλυτής της Ατταλος Μάνος Μαυρογένης.
 Ομοίως, εντύπωση έχει προκαλέσει η ευκολία με την οποία απορροφάται σε κάθε πτωτικό «γύρισμα» της αγοράς, η προσφορά τίτλων από χαρτοφυλάκια τα οποία δείχνουν να «στήνονται», αναμένοντας ότι κάποιοι θα θελήσουν να κατοχυρώσουν τα βραχυπρόθεσμα κέρδη τους.
 Η σπουδή αυτή, πάντως, για μαζική αγορά ισχυρών τίτλων δικαιολογείται μέχρι στιγμής επαρκώς από το γεγονός ότι οι αποτιμήσεις τους απέχουν σημαντικά σε σχέση με τις επικρατούσες από τις ανάλογες στα ανεπτυγμένα χρηματιστήρια της Ευρώπης. Λόγου χάρη η αποτίμηση του ΟΤΕ (με p/e περίπου 17) είναι σημαντικά χαμηλότερη σε σχέση με την Deutsche Telecom που διαπραγματεύεται με p/e 54, 5, ή τη Vodafone (59), ή ακόμη και με την ισπανική Telefonica (37, 3). Από την πλευρά τους οι μετοχές του τραπεζικού κλάδου, που επί του παρόντος οδηγούν την
κούρσα της ανάκαμψης, εμφανίζουν λιγότερο ελκυστικές αποτιμήσεις πλην όμως διαθέτουν σενάρια «σενάρια» τα οποία λειτουργούν ενισχυτικά.
  Εκείνο το στοιχείο που σύμφωνα με τους αναλυτές της αγοράς έχει ιδιαίτερη σημασία να επισημανθεί, είναι ότι ο μεγάλος όγκος των τοποθετήσεων στη Σοφοκλέους πραγματοποιήθηκε σε επίπεδα δείκτη πάνω από τις 4.000 μονάδες. Το γεγονός αυτό, σύμφωνα με τον αναλυτή της Σάρρος ΑΧΕ Παναγιώτη Συνοδινό, συνηγορεί στην εκτίμηση ότι η άνοδος έχει πολλές πιθανότητες να συνεχιστεί ακόμη και προς επίπεδα πλησίον των 5.000 μονάδων, δεδομένου ότι οι αποδόσεις δεν είναι τέτοιες ακόμη που θα ωθήσουν σε μαζικές κινήσεις κατοχύρωσης κερδών.
 Ακόμη, όμως και η τεχνική ανάλυση -η οποία ωστόσο έχει διαψευστεί παταγωδώς από τις εξελίξεις- συνηγορεί στη διατήρηση ή ακόμη και περαιτέρω ενδυνάμωση των ανοδικών τάσεων. Σύμφωνα με αυτή, από τη στιγμή που ο γενικός δείκτης διέσπασε με χαρακτηριστική ισχύ και αυξημένο όγκο το επίπεδο των 4.130 μονάδων
το οποίο θεωρούνταν ισχυρό σημείο αντίστασης, βαδίζει τώρα προς τα επίπεδα των
4.550 μονάδων, τα οποία, εάν διασπαστούν, δεν αποκλείεται να βρεθεί ακόμη και στις 5.000 μονάδες.
