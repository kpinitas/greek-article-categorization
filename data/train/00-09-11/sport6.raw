 Εκπληξη με τον πολύ φορμαρισμένο τον τελευταίο καιρό Λεωνίδα Βόκολο σκέφτεται ο Αγγελος Αναστασιάδης για τον κρίσιμο αγώνα της Τετάρτης στο Ολυμπιακό Στάδιο με τη Λα Κορούνια. Από τη μια μεριά ο Ρενέ Χένρικσεν παρουσιάζεται καταπονημένος, αφού δεν έκανε φέτος διακοπές (από το ευρωπαϊκό πρωτάθλημα κατευθείαν ξεκίνησε προπονήσεις με τον ΠΑΟ) και από την άλλη ο Γιάννης Γκούμας έχασε έδαφος και τη θέση του στην ενδεκάδα λόγω του πρόσφατου τραυματισμού του. Στον αντίποδα, ο 30χρονος Βόκολος έχει δείξει ότι είναι μακράν ο καλύτερος αυτή την περίοδο. Πρωταγωνίστησε στα δύο ματς με την Πολόνια, ενώ διαθέτει και... προϊστορία στο Τσάμπιονς Λιγκ, καθώς ήταν ο σκόρερ του νικητήριου γκολ επί της Λανς πριν από δύο χρόνια (σκορ 1-0) με άπιαστη κεφαλιά σε μία από τις συχνές προωθήσεις του στην επίθεση.
 Ο προπονητής του ΠΑΟ δεν έχει πάρει βέβαια ακόμη τις τελικές αποφάσεις του, κάτι που θα γίνει μετά και την προπόνηση της Τρίτης, με την οποία θα ολοκληρωθεί η προετοιμασία των «πρασίνων». Θέση στην αρχική ενδεκάδα διεκδικεί και ο Γερμανός Καρλ Χάινς Πφλίπσεν. Επαναστατικές αλλαγές πάντως δεν προβλέπονται και το πιο πιθανό είναι ο Αναστασιάδης να στηριχθεί στον κορμό που τον έβγαλε ασπροπρόσωπο στα ματς του προκριματικού γύρου του Αυγούστου. Δηλαδή: Νικοπολίδης, Ολιβάρες, Φύσσας, Χένρικσεν, Βόκολος ή Γκούμας, Σόουζα, Καραγκούνης, Κόλα, Μπασινάς ή Πφλίπσεν, Λυμπερόπουλος, Βαζέχα.
 Αύριο στη 1 μετά το μεσημέρι έρχεται η Λα Κορούνια, που νίκησε δύσκολα 2-0 την Αθλέτικο Μπιλμπάο στην πρεμιέρα του ισπανικού πρωταθλήματος. Θα προπονηθούν στις 9 το βράδυ στο Ολυμπιακό Στάδιο και αμέσως μετά ο προπονητής Χαβιέρ Ιρουρέτα θα δώσει συνέντευξη στους Ελληνες δημοσιογράφους. Στη 1 μετά το μεσημέρι της Τρίτης, συνέντευξη θα δώσει και ο Αναστασιάδης.
 Στα εισιτήρια, η ζήτηση εξακολουθεί να είναι μεγάλη. Μέχρι χθες είχαν πουληθεί περί τα 40.000. Φθηνά των 5.000 και 6.000 δρχ. δεν υπάρχουν πια, ενώ σήμερα αναμένεται να τελειώσουν και αυτά των 8.000. Αύριο θα κυκλοφορήσουν και τα εισιτήρια του αγώνα της πρεμιέρα του πρωταθλήματος με τον ΠΑΣ Γιάννινα (Σάββατο, 9.15 μ.μ., γήπεδο Λεωφόρου Αλεξάνδρας).
 Με την ευκαιρία, η πράσινη ΠΑΕ ανακοίνωσε ότι απέμειναν 500, όλα κι όλα, εισιτήρια διαρκείας, στις ακόλουθες θύρες: θ.3Ε-58, θ.3Α-3, θ.2-3, θ.4-22, θ.11-34, θ.9-23, θ.10-357. Ακόμη, υπάρχουν προς διάθεση 583 για μέλη Συνδέσμων. Επισημαίνεται πως τα εισιτήρια του ενός εκατομμυρίου διατίθενται πλέον στην τιμή των 850.000 δρχ., υπό την προϋπόθεση ότι στο Ολυμπιακό Στάδιο στα ματς του Τσάμπιονς Λιγκ οι κάτοχοι θα χρησιμοποιούν θέσεις στις θύρες Ρ ή Ρ2 και πάρκινγκ στο χώρο της Ρ3.
