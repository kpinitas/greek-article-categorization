 Το βλέμμα του είχε αλλάξει λίγο προς το σκληρότερο σε σχέση με το 1992, όταν παλικαράκι 21 ετών έφευγε για τη Βαρκελώνη... Το μάτι του όμως γυάλιζε το ίδιο, όταν άκουγε για το τρίτο χρυσό ολυμπιακό μετάλλιο... 
 Οταν ρωτήθηκε «τελικά δεν υπάρχει άλλο μετάλλιο για εσένα εκτός από το χρυσό; », ήταν από τις μοναδικές στιγμές χθες που ο Πύρρος Δήμας -αναχωρώντας για την Αυστραλία- απάντησε με ένα πλατύ χαμόγελο... 
 «Μπορώ να κάνω και διαφορετικά; », είπε με την παιδική του απλότητα. «Εκανα την καλύτερη προετοιμασία της ζωής μου. Το πιο σημαντικό, γυμνάστηκα... χωρίς προβλήματα τραυματισμών. Πάω στο Σίδνεϊ με την ελπίδα και τη θέληση να πάρω το τρίτο χρυσό», τόνισε ο 29χρονος πια Πύρρος. 
 «Είναι ένα τρίτο χρυσό. Δύσκολο αν το σκεφτείς, αλλά όχι ακατόρθωτο... Αυτό που έχει σημασία είναι να χάσω εύκολα τα κιλά στις δεκαπέντε μέρες που μένουν και να είμαι σε καλή μέρα». 
 * Το μετάλλιο πού θα το αφιερώσεις; ήταν η επόμενη ερώτηση.
 «Ας το πάρουμε πρώτα και μετά θα τα πούμε αυτά...», είπε συγκρατημένα ο Πύρρος. 
 «Νομίζει κανείς πως δεν θα υπάρχει; », αναρωτήθηκε ο Πύρρος. «Οι Ελληνες της Αυστραλίας θα είναι στο πλευρό σου»... πετάχτηκε ένας ομογενής που θα συνταξίδευε μαζί του. «Σίγουρα οι ομογενείς που θα είναι στο Σίδνεϊ θα με βοηθήσουν να το ξεχάσω», πρόσθεσε ο Πύρρος.
 «Οι φετινοί Ολυμπιακοί δεν έχουν για μένα καμιά σχέση με το περυσινό Παγκόσμιο της Aθήνας. Eίναι ένα χρόνο μετά και όλα είναι διαφορετικά. Δεν με απασχολεί κανένας αντίπαλος, χωρίς αυτό να σημαίνει πως δεν θα υπάρχει πολύ μεγάλος συναγωνισμός. Απλώς αυτό που θέλω είναι να βρεθώ εγώ σε καλή μέρα. Το χρυσό μετάλλιο μπορεί πάντως να κριθεί ακόμη και στο σωματικό βάρος», είπε ο Πύρρος, που έδειχνε λίγο κουρασμένος από τη σκληρή προετοιμασία και λίγο σαστισμένος από το δάσος από μικρόφωνα και τηλεοπτικές κάμερες που τον είχαν περικυκλώσει στο αεροδρόμιο. 
 «Οσο και να προσπαθείς είναι δύσκολο να το συνηθίσεις. Ηρθα από την απόλυτη ησυχία της Κύπρου και σήμερα μου φαίνεται σαν να ξύπνησα στη ζούγκλα», μονολογούσε ο Πύρρος, ένας άνθρωπος που προσπαθεί να φυλάξει έστω και ένα λεπτό προσωπικής ζωής του, από τα Μέσα Ενημέρωσης που πεινούν για κάθε στιγμή του...
 «Σας παρακαλώ, αφήστε με τώρα δέκα λεπτά», είπε σε φιλικό ύφος σε όλους ο Πύρρος. «Ηρθα χθες από την Κύπρο και καλά καλά δεν πρόλαβα να δω τα παιδιά μου. Το πρωί έκανα ντους και ήρθα κατευθείαν στο αεροδρόμιο», έλεγε ενώ κατευθυνόταν σε μια γωνία του αεροδρομίου που τα δύο βλαστάρια του περίμεναν με ανυπομονησία να τον δουν...
 Ο Πύρρος Δήμας ζήτησε ευγενικά να μην πει κουβέντα για την πολυσυζητημένη συνέντευξη Μελισσανίδη. Ηταν σαφές πως ο ίδιος θέλει να μένει πολύ μακριά απ' όλα αυτά...
 Οταν πάντως σε πηγαδάκι ήρθε το θέμα, ο ΓΓΑ Γιάννης Σγουρός είπε πως το Σάββατο ο Μελισσανίδης βρήκε τον Χρήστο Ιακώβου που μόλις είχε φτάσει στην Αυστραλία και του είπε πως δεν είχε σκοπό να κατηγορήσει κανένα συναθλητή του. 
 Μάλιστα, σύμφωνα με πληροφορίες, ο Μελισσανίδης επικοινώνησε ήδη τηλεφωνικά από την Αυστραλία με τους Πύρρο Δήμα, Βούλα Πατουλίδου και Νίκο Κακλαμανάκη, με τους οποίους υποστήριξε ότι δεν υπάρχει πλέον κανένα πρόβλημα. 
 «Δεν αμφισβητώ ότι οι επίμαχες λέξεις ειπώθηκαν. Επιμένω, ωστόσο, ότι λέχθηκαν στο όριο μιας επιτρεπτής ελαφρότητας που έτσι και αλλιώς υπήρχε στη διάρκεια της συνέντευξης», τόνισε σε γραπτό μήνυμά του ο Μελισσανίδης. 
 Ο 31χρονος Κάχι Καχιασβίλι και στις χθεσινές δηλώσεις του ήταν τόσο σοβαρός και συγκρατημένος όσο την πρώτη μέρα που πάτησε το πόδι του στην Ελλάδα: 
 «Εχω την πείρα, αλλά και περισσότερα χρόνια στην πλάτη μου. Οι Ολυμπιακοί είναι πάντα πολύ δύσκολοι, όσα μετάλλια και αν έχεις. Πιστεύω ότι θα πάνε όλα καλά... Δεν κάνω προγνωστικά για μετάλλια, ρεκόρ ή κιλά. Απλώς αυτό που μπορώ να πω είναι πως είμαι καλά προετοιμασμένος. Ετσι όπως το βλέπω τώρα, μάλλον θα συνεχίσω μέχρι το 2004», είπε ο Κάχι Καχιασβίλι. 
 «Ο ελληνικός αθλητισμός ζει μια παρατεταμένη άνοιξη που πιστεύω πως θα συνεχιστεί και στο Σίδνεϊ και στους Ολυμπιακούς του 2004 και ακόμη παραπέρα. Η ελπίδα είναι πάντα σε κάθε ολυμπιακή διοργάνωση να ερχόμαστε πίσω με περισσότερα μετάλλια από την προηγούμενη», τόνισε ο υφυπουργός Αθλητισμού Γιώργος Φλωρίδης, που αναχώρησε μαζί με τους δύο αθλητές. 
