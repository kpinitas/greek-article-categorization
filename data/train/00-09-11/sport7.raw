 Στην ΑΕΚ του 2000 δεν έχουν απομείνει πολλοί παίκτες από την ομάδα που έπαιζε καλή μπάλα και χάριζε πρωταθλήματα στους οπαδούς της. Αύριο το βράδυ στις 7 (ζωντανή μετάδοση Alpha), από τους 11 που θα μπουν στο Νεπ-στάντιον, μονάχα ο Ατματσίδης και ο Κασάπης εκπροσωπούν την «ομάδα των τίτλων» που είχε φτιάξει ο Μπάγεβιτς.
 «Εξι χρόνια είναι πολλά χωρίς τίτλο. Αμα θέλεις να λέγεσαι μεγάλη ομάδα, δεν πρέπει να αφήσεις να περάσουν περισσότερα» τονίζει ο Μιχάλης Κασάπης. Οχτώ χρόνια στη Ν. Φιλαδέλφεια, έζησε και τις όμορφες και τις άσχημες στιγμές. Ειδικά την περσινή χρονιά. «Αυτή δεν θέλω να τη θυμάμαι όσα χρόνια παίξω ακόμα. Και για μένα, και για την ομάδα. Μόνο εμείς ξέρουμε τι έχουμε περάσει, αυτοί που ήρθαν τώρα δεν τα καταλαβαίνουν αυτά. Και ούτε τους τα λέμε, κοιτάμε μπροστά».
 * Πες μου ένα λόγο, γιατί η ΑΕΚ θα είναι καλύτερη από πέρυσι ή τέλος πάντων από τα προηγούμενα χρόνια; 
 «Λόγια μεγάλα να μη λέμε πάλι, αλλά το βλέπω ότι κάτι πάει ν' αλλάξει. Στην ομάδα ήρθαν καλοί παίκτες, δεν χρειάζεται να ξέρει κάποιος πολλή μπάλα, για να το καταλάβει. Αυτό που πάνω απ' όλα μετράει είναι να φτιάξουμε ομάδα. Να παίζουμε καλό ποδόσφαιρο, να το ευχαριστιέται ο κόσμος που έρχεται στο γήπεδο και πληρώνει εισιτήριο. Ακρίβυνε και η ζωή, δεν μπορεί ο άλλος να πληρώνει και να μη βλέπει κάτι. Το κακό είναι ότι δεν έχουμε "χέρι βοηθείας"! Να παίζουμε μπάλα, και εκεί που πάμε να σηκώσουμε κεφάλι, σου κάνουν ένα - δυο... χειρουργεία και σε αποτελειώνουν. Να δούμε τι θα αλλάξει φέτος».
 * Ποιοτικά η ομάδα σ' αρέσει; Ας πούμε, για παράδειγμα, ο Τσάρτας προσδίδει στο παιχνίδι τη χάρη, τη φαντασία που έλειπε πριν; 
 «Ο Βασίλης είναι μεγάλος παίκτης, το δείχνει σε κάθε ματς με τις ενέργειές του. Πέρα από τα άλλα, θα έχουμε μία ακόμη λύση στο σκοράρισμα, με την ευχέρεια που τον διακρίνει. Τέτοιο παίκτη δεν είχαμε, να πω ψέματα; Ολα τα χρόνια κερδίζαμε φάουλ έξω από την περιοχή και δεν είχαμε σπεσιαλίστα στις στημένες φάσεις. Ομως όλες οι μεταγραφές είναι καλές. Θα βοηθήσουν, είμαι σίγουρος».
 * Εσένα πώς σου φαίνεται για πρώτη φορά από την αριστερή πλευρά, χωρίς τον Σαβέβσκι; 
 «Ολα τα καλά έχουν κάποτε ένα τέλος. Η ΑΕΚ δεν πεθαίνει, προχωρά. Με τον Τόνι ταιριάξαμε όλα αυτά τα χρόνια, τώρα πρέπει να δώσουμε τον καλύτερό μας εαυτό για να μη φανεί αυτό το κενό».
 * Ο Νάβας είναι το καινούριο σου ταίρι από τα αριστερά....
 «Καλός παίκτης, και καλό παιδί. Δεν μ' αρέσει να λέω παικταράς. Στο τέλος να τους κρίνουμε όλους. Και να τους βγάλουμε το καπέλο».
 * Με την άμυνα ζώνης πολύς ντόρος γίνεται. Αισιοδοξείς ότι θα τα καταφέρετε; 
 «Λένε πολλοί ότι έχουμε πρόβλημα στην άμυνα και άλλα ακαταλαβίστικα. Μα άμυνα δεν κάνει μόνο ο Κασάπης, ο Ζαγοράκης, όλοι κάνουν, όλοι πρέπει να κάνουν. Από μας πίσω, ώς τους επιθετικούς. Αν δεν μαρκάρουν τα χαφ, τι να σου κάνει η άμυνα; Το ποδόσφαιρο είναι ομαδικό άθλημα, ο καθένας στον τομέα του προσπαθεί και συμπληρώνει τον άλλον. Αν ήταν θα βάζαμε έντεκα... Μαραντόνες να παίξουν! Τέλος πάντων, είτε πρόκειται για ζώνη, είτε για μαν του μαν, αν δουλέψει σωστά όλη η ομάδα δεν θα υπάρχει πρόβλημα».
 * Εν όψει Βουδαπέστης πόσο έτοιμη είναι η ΑΕΚ; 
 «Εκατό τοις εκατό δεν είναι, συμφωνώ με τον προπονητή μας που μίλησε για 90%. Εχουμε ξαναπαίξει με ομάδες της ουγγρικής σχολής και το πρόβλημα είναι ότι πρόκειται για άγνωστες ομάδες. Και ό,τι είναι άγνωστο, μπορεί να εξελιχθεί σε επικίνδυνο. Το ζήτημα είναι η ΑΕΚ να παίξει σύμφωνα με τις δυνατότητές της και ας μην κοιτάμε τι θα κάνει ο αντίπαλος».
 * Τα ματς Κυπέλλου σας έκαναν καλό στην προετοιμασία; 
 «Σε γενικές γραμμές, ναι. Δώσαμε πολλά παιχνίδια για να μοντάρουμε την ομάδα, και Κυπέλλου και φιλικά. Εγώ για παράδειγμα σχεδόν σε όλα ήμουν παρών. Η κούραση που βγαίνει είναι φυσιολογική. Θα την ξεπεράσουμε όμως. Και χωρίς... βοηθήματα! Αυτά δεν είναι για μας, και το καλό είναι ότι το κατάλαβαν γρήγορα».
 «Οριστικά και αμετάκλητα έκλεισε αυτό το κεφάλαιο. Αποφασίσαμε μετά και από κάποιες πιέσεις, εγώ και ο Ηλίας να γυρίσουμε. Στην πρόσκληση για το ματς με τη Ρουμανία, είχα προσωπικό πρόβλημα. Να ξέρουν ότι πάνω απ' όλα βάζω την οικογένεια, τα παιδιά. Αλλοι παλαιότερα έκαναν τα κορόιδα, δεν πήγαιναν στην Eθνική, και ούτε γάτα, ούτε ζημιά. Σου λέει, τώρα είναι ευκαιρία να τους εκθέσουμε. Μακάρι η Eθνική να συνεχίσει με επιτυχίες, με τα παιδιά που έχει. Και αυτοί που διοικούν να αφήσουν τον προπονητή να κάνει απερίσπαστος τη δουλεά του».
 * Βλέψεις για σύλλογο του εξωτερικού εξακολουθείς να έχεις; 
 «Δεν είναι αυτό η άμεση προτεραιότητα. Να είμαι γερός, να δίνω τον καλύτερό μου εαυτό, η ομάδα να τραβήξει και θα δούμε. Εχω κάτι από το εξωτερικό, αλλά δεν λέω τίποτα. Αυτά τα πράγματα είναι καλό να βγαίνουν προς τα έξω, μόνο αν είναι κάτι σίγουρο. Το συμβόλαιό μου λήγει του χρόνου το Δεκέμβριο, δεν ξέρουμε τι μπορεί να προκύψει ώς τότε».
