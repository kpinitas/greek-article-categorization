 Αμείωτη παραμένει η ένταση στη Βρετανία, όπου σε πέντε περιοχές σημειώνονται διαδηλώσεις διαμαρτυρίας για τις υψηλές τιμές των καυσίμων, ενώ στη Γαλλία η κατάσταση εξομαλύνθηκε, ωστόσο στο Βέλγιο και στη Γερμανία το κλίμα παραμένει τεταμένο.
 Δύο διαδηλώσεις έγιναν χθες στην Ουαλία, δύο στο Μπρίστολ και μία στο Τσέσαϊρ,
περιοχές, όπου οι διαδηλωτές κρατούν αποκλεισμένα διυλιστήρια ή μεγάλες αποθήκες καυσίμων. Η «Σελ» ανακοίνωσε ότι 30 από τα πρατήριά της έχουν μείνει χωρίς καύσιμα. Η αλυσίδα σουπερμάρκετ «Σένσμπουρι», η οποία πουλά και καύσιμα,
ανέφερε ότι αντιμετωπίζει κύμα πανικόβλητων αγοραστών και αύξηση της τιμής των
καυσίμων κατά 30%. Δεκάδες φορτηγά βυτία έμειναν στους χώρους στάθμευσης αποθηκών, καθώς οι εταιρείες εκτιμούν ότι υπάρχει κίνδυνος για τους οδηγούς, για τα οχήματα και για το εμπόρευμα από τους διαδηλωτές. Σε άλλες περιπτώσεις τα φορτηγά ακινητοποιήθηκαν λόγω του αποκλεισμού από διαδηλωτές.
 Η αστυνομία επενέβη σε διυλιστήριο της «Σελ», στο Ελσμερ της βορειοδυτικής Αγγλίας, και συνέλαβε δύο άτομα, ύστερα από φιλονικία που ξέσπασε μεταξύ οδηγών και διαδηλωτών. Στα διυλιστήρια της «Τέξακο» και της «Ελφ», στο Πέμπροκσαϊρ της Ουαλίας, οι διαδηλωτές εμπόδισαν τους εργαζομένους να μπουν στο χώρο της δουλειάς τους με αυτοκίνητα. Οι υπάλληλοι των διυλιστηρίων αναγκάστηκαν να αφήσουν τα αυτοκίνητα έξω και να μπουν πεζή. Οι διαδηλωτές ζητούν να μειωθεί ο φόρος στα καύσιμα, ο οποίος είναι ο υψηλότερος στην Ευρώπη. Στη Βρετανία το 74% της τιμής των καυσίμων είναι φόροι.
 Χθες, 1.700 οχήματα κάθε είδους απέκλεισαν το κέντρο των Βρυξελλών, όπου άρχισαν διαδηλώσεις για την υψηλή τιμή των καυσίμων. Υπ' ατμόν είναι και οι οδηγοί φορτηγών στη Γερμανία, όπου η πρώτη ένταση σημειώθηκε στην πόλη Χιλντεσάιμ. Το περιοδικό «Φόκους» έγραψε ότι οι φορτηγατζήδες σε επιστολή τους
σε σύμβουλο του καγκελάριου Σρέντερ προειδοιποιούν πως το κλίμα στην τάξη τους
είναι «απελπισίας, επιθετικότητας και απειλείται να τεθεί εκτός ελέγχου». Στη Γαλλία η κατάσταση εκτονώθηκε χθες, αφού φορτηγατζήδες και αγρότες ήραν τους αποκλεισμούς και άρχισε η τροφοδοσία των πρατηρίων με καύσιμα.
