 Γεράκια πολέμου κούρνιασαν χθες για λίγες ώρες στην Ακρόπολη. Ανάμεσα στους τουρίστες, στη σκιά των αρχαίων μαρμάρων, δυο «φίλοι», ο Ελληνας αρχηγός ΓΕΕΘΑ
στρατηγός Μανούσος Παραγιουδάκης και ο Τούρκος ομόλογός του στρατηγός Κιβρίκογλου, σύμμαχοι, καθώς και οι δυο μετέχουν στη σύνοδο της στρατιωτικής επιτροπής του ΝΑΤΟ, η οποία ξεκινά σήμερα στον Αστέρα της Βουλιαγμένης.
 Κάτω από το λευκό Παρθενώνα, ο Eλληνας στρατηγός ξενάγησε το στρατηγό Κιβρίκογλου σε κάθε σημείο του ιερού βράχου, που παραμένει όρθιος μετά το βομβαρδισμό του επί Tουρκοκρατίας από τον Mοροζίνι, οπότε καταστράφηκε το μεγαλύτερο μέρος των μνημείων. Δίπλα τους, δεκαεπτά ανώτατοι στρατιωτικοί, η στρατιωτική ηγεσία του ΝΑΤΟ, που βρίσκεται από χθες στην Αθήνα με επικεφαλής τον Ιταλό ναύαρχο Κουίντο Βεντουρόνι, πρόεδρο της στρατιωτικής επιτροπής.
 Η επίσημη έναρξη της συνεδρίασης της στρατιωτικής επιτροπής είχε προγραμματιστεί να γίνει σήμερα το πρωί στον Αστέρα της Βουλιαγμένης, που τις τελευταίες ημέρες φυλάσσεται από όλες τις πλευρές, ακόμα και από τη θάλασσα. Τα θέματα που θα συζητηθούν είναι οι εξελίξεις στα Βαλκάνια, ο ρόλος του ΝΑΤΟ και, φυσικά, η νέα δομή. Η πρώτη φάση της συνόδου θα ολοκληρωθεί αύριο και η δεύτερη και τελευταία φάση θα ξεκινήσει την Τετάρτη στην Κωνσταντινούπολη.
 Ενα θέμα που έχει ιδιαίτερο ενδιαφέρον είναι οι έδρες των πολυεθνικών δυνάμεων
που θα δημιουργηθούν τα επόμενα χρόνια. Στόχος του Ελληνα αρχηγού ΓΕΕΘΑ, στρατηγού Μανούσου Παραγιουδάκη, είναι να μπουν όροι που θα προωθούν τη Θεσσαλονίκη ως μία από τις έδρες.
 Αύριο, οι ΝATΟϊκοί αξιωματικοί θα παρακολουθήσουν επίδειξη των ελληνικών ειδικών δυνάμεων στη Δοκό. Το σενάριο της άσκησης προβλέπει την ανακατάληψη του νησιού από τον εχθρό. Συνειρμικά, το σενάριο παραπέμπει στα Ιμια και σε μια επιχείρηση που ουδέποτε πραγματοποιήθηκε. Μεταξύ των αρχηγών Γενικών Επιτελείων που θα παρακολουθήσουν την άσκηση αναμένεται να είναι και ο Tούρκος
 Παράλληλα από προχθές έχει ξεκινήσει στη Βόρεια Ελλάδα η ΝATΟϊκή άσκηση «Επικίνδυνη Εκπαίδευση 2000», στην οποία ΝATΟϊκοί διοικητές εκπαιδεύονται στη μεταξύ τους συνεργασία κατά τη διάρκεια επιχειρήσεων. Η διοίκηση της άσκησης γίνεται από το ΝATΟϊκό στρατηγείο της Λάρισας, και διοικητής είναι Ελληνας αξιωματικός. Στην άσκηση παίρνουν μέρος 3.000 αξιωματικοί και υπαξιωματικοί που αποτελούν τις διοικήσεις των οκτώ ταγμάτων που μετέχουν.
