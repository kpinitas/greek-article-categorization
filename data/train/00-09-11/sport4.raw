 «Ηρθαμε να κάνουμε τη δουλειά μας, κι αυτή είναι να πάρουμε το θετικό αποτέλεσμα. Μπορούμε να πάρουμε τουλάχιστον την ισοπαλία, αν παίξουμε όπως μπορούμε και είμαστε και λίγο τυχεροί. Ο Ολυμπιακός έχει πολύ καλή ομάδα και η Βαλένθια πρέπει να μας σεβαστεί, γιατί διαφορετικά θα το πληρώσει».
 Ο Βραζιλιάνος σταρ του Ολυμπιακού, Τζιοβάνι Σίλβα, προσπάθησε να «ντοπάρει» τους συμπαίκτες του και παράλληλα να προειδοποιήσει τους αντιπάλους του, με δηλώσεις που έκανε στο αεροδρόμιο της Βαλένθια σε Ισπανούς δημοσιογράφους που του ζήτησαν τα προγνωστικά του για το αυριανό παιχνίδι της πρεμιέρας του Τσάμπιονς Λιγκ.
 Στο μεταξύ, στην... απομόνωση βρίσκονται οι ποδοσφαιριστές του Ολυμπιακού δύο εικοσιτετράωρα πριν από τον αγώνα με τη Βαλένθια. Ο Γιάννης Μαντζουράκης έκανε, χθες, στις 8 το βράδυ, την προπόνηση κεκλεισμένων των θυρών, κοντά σε γήπεδο στο ξενοδοχείο όπου έχει καταλύσει η αποστολή της πειραϊκής ομάδας (απαγόρευσε να την παρακολουθήσουν ακόμη και οι Ελληνες δημοσιογράφοι), ενώ οι «ερυθρόλευκοι» μένουν περίπου 30 λεπτά μακριά από το κέντρο της πόλης της Βαλένθια και το «Μεστάγια» όπου θα διεξαχθεί το παιχνίδι.
 Ο «Ρουμάνος» τεχνικός, που προετοιμάζει ψυχολογικά τους ποδοσφαιριστές και σε κατ' ιδίαν συζητήσεις τις οποίες ξεκίνησε χθες, δοκίμασε στην προπόνηση με τους βασικούς γκολκίπερ τον Ελευθερόπουλο και στην άμυνα τους Μαυρογενίδη (δεξιά), Κόντη (αριστερά), Αμανατίδη, Πατσατζόγλου. Στα χαφ έπαιξαν οι Ζε Ελίας, Ζέτερμπεργκ, Τζόρτζεβιτς, Γιαννακόπουλος, Λουτσιάνο και στην επίθεση ο Τζιοβάνι.
 Οι «ερυθρόλευκοι» προπονήθηκαν χθες στις 8 μ.μ. (άλλαξε την ώρα ο Μαντζουράκης διότι είχε πολλή ζέστη) σε γήπεδο κοντά στο ξενοδοχείο τους, και απόψε στις 9.15 μ.μ. θα γυμναστούν στο «Μεστάγια».
 Ο Γιάννης Μαντζουράκης αναφερόμενος στη Βαλένθια δήλωσε χθες βράδυ: «Πρόκειται για μία σοβαρή και πειθαρχημένη ομάδα, που μπορεί με υπομονή και αυτοπεποίθηση να πετύχει αυτό που θέλει στο παιχνίδι. Εχει πληρότητα και καλούς παίκτες σε όλες τις γραμμές. Στο ματς με τη Ρεάλ Μαδρίτης είχε πολύ καλό ρυθμό».
 Από το ξενοδοχείο του Ολυμπιακού ενδέχεται σήμερα το πρωί να περάσει ο Ζλάτκο Ζάχοβιτς, όπως έλεγαν χθες βράδυ στελέχη της διοίκησης.
 - Ο Ζε Ελίας δήλωσε χθες βράδυ σε τοπικά ΜΜΕ: «Δεν φοβόμαστε τη Βαλένθια, ήρθαμε για να πάρουμε ένα θετικό αποτέλεσμα. Θα γίνει σκληρή μάχη μέσα στο γήπεδο».
 - Ο Σουηδός αμυντικός της Βαλένθια Τόμας Μπιόρκλουντ τραυματίστηκε προχθές στον αγώνα με τη Ρεάλ Μαδρίτης και είναι εξαιρετικά αμφίβολη η συμμετοχή του στον αγώνα με τον Ολυμπιακό. Πιθανότατα θα ξεκινήσει το παιχνίδι στο κέντρο της άμυνας ο Μίροσλαβ Τζούκιτς.
 - Περίπου 1.000 οπαδούς θα έχει αύριο βράδυ στο πλευρό του ο Ολυμπιακός. Οι 850 θα έρθουν από την Αθήνα με πτήσεις τσάρτερ και πούλμαν, ενώ άλλοι 250 θα είναι ναύτες του αντιτορπιλικού «Αρης» το οποίο βρίσκεται αυτές τις μέρες στη Βαλένθια.
