ιστορία βούτηξαν κατά τον 16ο και 17ο αιώνα, το πινέλο των μεγάλων Φλαμανδών και Ολλανδών ζωγράφων σε μια νέα πηγή έμπνευσης, αποενοχοποιώντας αυτού του είδους τη θεματολογία και κάνοντας μία άκρως συντηρητική κοινωνία να αντικρίσει ανερυθρίαστα μερικούς ιδιαίτερα τολμηρούς πίνακες για την εποχή. Το 
κοινό που θα επισκεφτεί από την Παρασκευή έως τις 8 Ιανουαρίου την Εθνική Πινακοθήκη και τη σημαντικότατη έκθεση «Ελληνες Θεοί και Ηρωες την εποχή του Ρούμπενς και του Ρέμπραντ» δεν έχει φυσικά λόγους να... κοκκινίζει! 
 Εχει όμως πολλούς λόγους να αισθάνεται προνομιούχο: η έκθεση που θα εγκαινιαστεί την Πέμπτη στις 8.30 μ.μ. από τον Πρόεδρο της Δημοκρατίας Κωστή Στεφανόπουλο, είναι προϊόν μιας πρωτότυπης έρευνας, η οποία είχε σκοπό όχι μόνο να δείξει πώς μεγάλοι ζωγράφοι σαν τον Ρέμπραντ, τον Ρούμπενς ή τον Βαν Ντάικ επεξεργάστηκαν αυτή τη θεματολογία αλλά και πώς αυτή τους έδωσε τη δυνατότητα να αναδείξουν το ερωτικό στοιχείο.
 Η αρχική ιδέα για τη διοργάνωση μιας έκθεσης που θα έδινε για πρώτη φορά μια εικόνα της ολλανδικής ζωγραφικής του 16ου και 17ου αιώνα με επίκεντρο θέματα από τη μυθολογία και την ιστορία της αρχαίας Ελλάδας, ανήκε στο Ολλανδικό Ινστιτούτο Αθηνών. Την ιδέα ασπάστηκαν με ενθουσιασμό η Εθνική Πινακοθήκη και το Μουσείο Ντόρντρεχτ της Ολλανδίας.
 Συγκεντρώθηκαν συνολικά 74 πίνακες των Ρέμπραντ, Φέρντιναντ Μπολ, Ιαν Στιν, Ρούμπενς, Βαν Ντάικ, Μπρέγκελ (του πατέρα) κ. ά., έργα που προέρχονται από κορυφαίες κρατικές και ιδιωτικές συλλογές σ' ολόκληρο τον κόσμο. Κάποια από τα 
έργα αυτά όπως π.χ. η «Αθηνά» του Ρέμπραντ ιδιωτικής συλλογής της Ιαπωνίας, παρουσιάζονται σπάνια ή δεν έχουν παρουσιαστεί ποτέ στο ευρύ κοινό. Το κύριο μέρος της έκθεσης που θα φιλοξενηθεί στην Πινακοθήκη, συμπληρώνουν και 50 χαρακτικά ανάλογης θεματολογίας τα οποία θα εκτεθούν όμως στο Ολλανδικό Ινστιτούτο Αθηνών (Μακρή 11, Μακρυγιάννη). Η έκθεση αυτή θα εγκανιαστεί στις 29 Σεπτεμβρίου, συμπίπτοντας μάλιστα με τα επίσημα εγκαίνια του Ινστιτούτου. Επιμελητές της έκθεσης στο σύνολό της είναι από ολλανδικής πλευράς ο αναπληρωτής διευθυντής του Μουσείου Ντόρντρεχτ Πέτερ Σχουν, ο ειδικός ερευνητής Σάντερ Πάαρλμπεργκ και από ελληνικής πλευράς η επιμελήτρια της Πινακοθήκης Αγγελα Ταμβάκη.
 Στα δημοφιλέστερα θέματα όλων των έργων που εκτίθενται συγκαταλέγονται η Αφροδίτη και ο Αδωνις, η Κρίση του Πάρι, οι περιπέτειες του Οδυσσέα και του Αχιλλέα, οι άθλοι του Ηρακλή, τα κατορθώματα του Μεγάλου Αλεξάνδρου κ.ά. Ενα ξεχωριστό τμήμα της έκθεσης αποτελούν οι προσωπογραφίες αστών και ευγενών της εποχής που απαθανατίζονται με τα χαρακτηριστικά γνωρίσματα θεών και ηρώων της αρχαίας ελληνικής μυθολογίας. 
 Το συνολικό κόστος της έκθεσης ανήλθε, όπως είπε χθες η διευθύντρια της Εθνικής Πινακοθήκης Μαρίνα Λαμπράκη-Πλάκα, στα 250 εκατομμύρια δραχμές. Εξ αυτών το μεγαλύτερο μέρος ανέλαβε να καλύψει το ΥΠΠΟ από τα έσοδα του ΛΟΤΤΟ. Τα υπόλοιπα ανέλαβαν οι χορηγοί (Friesland Hellas S.A., Philips Hellas SA, ABN-AMRΟ Bank, Campina, Milner, Shell, Dutch Unilever ING Greece) και πρώτα-πρώτα η εταιρεία Heineken που συνέβαλε ώστε καθόλη τη διάρκεια της έκθεσης η Πινακοθήκη να παραμένει ανοιχτή και τα απογεύματα της Δευτέρας και της Τετάρτης (6-9 μ.μ.). Κατά τα άλλα η Πινακοθήκη θα είναι ανοιχτή καθημερινά 
 Η έκθεση που το Φεβρουάριο θα παρουσιαστεί και στο μουσείο Ντόρντρεχτ συνοδεύεται από εμπεριστατωμένο και πλούσια εικονογραφημένο κατάλογο στα ελληνικά, τα αγγλικά και τα ολλανδικά.
 Πέρα από τον κατάλογο στη μύηση του κοινού θα συμβάλλει και το οπτικοακουστικό 
θέαμα ημίωρης διάρκειας που επιμελήθηκε η κ. Ταμβάκη. Το βίντεο, αποτελώντας την εισαγωγή στην έκθεση, θα προβάλλεται σε ειδικό χώρο της Πινακοθήκης. 
