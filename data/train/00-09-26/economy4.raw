Ο φόβος φυλά τα έρμα και έτσι οι αγορές φαίνεται να κηρύσσουν ανακωχή προς το παρόν, στον πόλεμο του ευρώ.
 Το ενδεχόμενο μιας νέας συντονισμένης παρέμβασης των τριών (FED, ΕΚΤ, Τράπεζα της Ιαπωνίας) συγκράτησε το ευρώ στα επίπεδα της Παρασκευής, με ελαφρώς πτωτικές τάσεις. Αργά χθες το απόγευμα ώρα Ελλάδας, το ευρώ είχε διαμορφωθεί στα 87, 33 σεντς, λίγο κάτω από το κλείσιμο της Παρασκευής.
 Η πρόσφατη στήριξη των κεντρικών τραπεζών στο ευρώ και το ανάλογο ανακοινωθέν από τη G7 στη σύνοδό της στην Πράγα συνοδεύτηκε από νεότερες δηλώσεις Eυρωπαίων αξιωματούχων.
 Ο διοικητής της Τράπεζας της Γαλλίας Ζαν-Κλοντ Τρισέ τόνισε, χθες, ότι η συντονισμένη παρέμβαση της Παρασκευής ήταν καρπός συναίνεσης, αφού το ευρώ έχει πέσει πάρα πολύ.
 «Συμφωνήσαμε στο διοικητικό συμβούλιο της ΕΚΤ και το συμμερίζονται και οι άλλες νομισματικές και εκτελεστικές αρχές της G7 ότι το ευρώ έχει φτάσει σε επίπεδο υποτίμησης που δεν έχει με κανένα τρόπο σχέση με τα θεμελιώδη οικονομικά δεδομένα», δήλωσε ο Γάλλος αρχιτραπεζίτης, ο οποίος αρνήθηκε, πάντως, να δώσει άλλες λεπτομέρειες για την πρόσφατη παρέμβαση.
 Παρά τη σταθεροποίηση, παράγοντες της αγοράς εκτιμούν ότι είναι ζήτημα χρόνου πριν εκδηλωθεί νέα επίθεση κατά του ευρώ. «Μέχρι στιγμής είναι όλα ήσυχα, αλλά 
υπάρχει σοβαρή πιθανότητα ότι θα επιχειρήσουν (σ.σ. οι αγορές) να δοκιμάσουν την αντοχή του χαμηλότερα γιατί ο κόσμος θέλει να δει αν οι κεντρικές τράπεζες 
θα δράσουν και πάλι», επισημαίνει χρηματομεσίτης γερμανικής τράπεζας.
 Οι ίδιοι παράγοντες επισημαίνουν ακόμη ότι η υποχώρηση του ευρώ από το υψηλό επίπεδο, άνω των 90 σεντς, που έφτασε την Παρασκευή, μετά την παρέμβαση των τριών, δείχνει ότι οι αγορές δεν έχουν πειστεί πλήρως για την αποφασιστικότητα 
των ισχυρών του πλανήτη να στηρίξουν με νύχια και δόντια το νέο νόμισμα.
 Πόσο μάλλον που η στήριξη συνοδεύτηκε από την αντιφατική μάλλον δήλωση του Αμερικανού υπουργού Οικονομικών Λόρενς Σάμερς ότι οι ΗΠΑ παραμένουν προσκολλημένες στην πολιτική του σκληρού δολαρίου.
