Τη μέγιστη συγκράτηση των δαπανών του προϋπολογισμού του 2001, που αναμένεται να κατατεθεί στη Βουλή το τελευταίο δεκαήμερο του Οκτωβρίου, ζήτησε χθες ο πρωθυπουργός Κώστας Σημίτης από τον υφυπουργό Οικονομικών Γιώργο Δρυ.
 Σε κατ' ιδίαν συνάντηση εξετάστηκαν εκτενώς η πορεία των μεγεθών του τρέχοντος προϋπολογισμού και δη οι επιπτώσεις από τις υπό εξέλιξη κρίσεις στο πετρέλαιο και το δολάριο, καθώς και τα μεγέθη του προϋπολογισμού του 2001.
 Σύμφωνα με πληροφορίες, ο πρωθυπουργός ζήτησε τη μέγιστη δυνατή συγκράτηση των 
δαπανών του τακτικού προϋπολογισμού, οι οποίες προβλέπεται να εμφανίσουν ρυθμό 
αύξησης γύρω στο 7%. Οι δαπάνες των υπουργείων θα κινηθούν γύρω στο 5%, ενώ εξαίρεση θα αποτελέσουν τα υπουργεία Υγείας, Παιδείας, Πολιτισμού και Εργασίας, όπου προβλέπεται αύξηση των δαπανών της τάξης του 10%. Σημειώνεται ότι για τον τρέχοντα προϋπολογισμό σημειώνεται ήδη μια υπέρβαση δαπανών 150 -200 δισ. δρχ.
 Στη χθεσινή συνάντηση του πρωθυπουργού με τον αρμόδιο υφυπουργό Οικονομικών επί των δαπανών συζητήθηκε και η επιβάρυνση του δημόσιου χρέους από την κρίση του δολαρίου, που μέχρι στιγμής εκτιμάται ότι φτάνει στα 200 δισ. δρχ. Και όπως επισημαίνουν αρμόδιοι παράγοντες του οικονομικού επιτελείου, δεν μπορεί να εκτιμηθεί το συνολικό μέγεθος της επιβάρυνσης αυτής, καθώς η μετατροπή του εξωτερικού χρέους σε δραχμές -όπως αναφέρουν- θα γίνει με βάση την ισοτιμία που θα ισχύσει στα τέλη του έτους (31η Δεκεμβρίου).
 Ακόμα, εξετάστηκε και το θέμα τυχόν χορήγησης του βοηθήματος (εφάπαξ ποσό 50.000 με 60.000 δρχ.) για το πετρέλαιο σε χαμηλόμισθους και χαμηλοσυνταξιούχους. Και όπως επισημάνθηκε χαρακτηριστικά από αρμόδιο παράγοντα, αν τελικά δοθεί το βοήθημα, «πρώτα θα γίνει καταγραφή των δικαιούχων και στη συνέχεια θα ξεκινήσει η χορήγησή του».
 Αναφορικά με τα έσοδα του τακτικού προϋπολογισμού το ποσοστό αύξησής τους αναμένεται να κινηθεί γύρω στο 6, 5% για την επόμενη χρονια, ενώ για το τρέχον έτος εκτιμάται ότι το πλεόνασμα θα ξεπεράσει τα 800 δισ. δρχ. 
