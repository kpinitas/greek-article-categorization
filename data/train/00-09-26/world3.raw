 Η μάχη των εντυπώσεων μεταξύ της κυβέρνησης και της αντιπολίτευσης στα Σκόπια, 
αναφορικά με τα αποτελέσματα των δημοτικών εκλογών, συνεχίζεται και μετά τη διεξαγωγή του δεύτερου γύρου, προχθές, μετά τον οποίο και οι δύο πλευρές έσπευσαν να δηλώσουν ότι έχουν νικήσει.
 Συγκεκριμένα, εν αναμονή των επίσημων αποτελεσμάτων, που δεν γνωρίζει κανείς πότε θα ανακοινωθούν, τα κόμματα VMRΟ και Δημοκρατική Αλτερνατίβα της κυβέρνησης ανακοίνωσαν ότι μετά και τον δεύτερο γύρο των εκλογών σε 54 δήμους -περιλαμβανομένης και της επανάληψης του πρώτου γύρου σε άλλους 27- εξασφαλίζουν 40 δήμους, από τους 124 που έχει η χώρα, ενώ συνολικά ο κυβερνητικός συνασπισμός συγκεντρώνει γύρω στους 70.
 Αντίθετα, η αντιπολίτευση επιμένει στους αριθμούς των ψήφων που είχε μεταδώσει 
ήδη από τον πρώτο γύρο, δίνοντας στον εαυτό της περίπου τον διπλάσιο αριθμό ψήφων απ' όσο στον κυβερνητικό συνασπισμό, προσθέτοντας ότι στον δεύτερο γύρο εξασφαλίζει μέχρι στιγμής μόνο δέκα δήμους, οι οποίοι όμως είναι των μεγάλων αστικών κέντρων, που διαθέτουν, μεγαλύτερο μέρος του εκλογικού σώματος.
 Στο μεταξύ, τρία τουλάχιστον άτομα, μεταξύ των οποίων και ένα κοριτσάκι, φέρονται να έχουν τραυματιστεί στα βίαια επεισόδια που σημειώθηκαν σε διάφορους δήμους της χώρας κατά τη διεξαγωγή του προχθεσινού δεύτερου γύρου των δημοτικών εκλογών, με πρώτη την πόλη Στρούμνιτσα, όπου άγνωστοι μέχρι τώρα 
 Τα επεισόδια, που αυτή τη φορά σημειώθηκαν κυρίως στις μη αλβανικές περιοχές, επισήμανε και η αντιπροσωπεία των παρατηρητών του ΟΑΣΕ, η οποία, σε επίσημη ανακοίνωσή της, που δόθηκε χθες το μεσημέρι, τονίζει ότι στον δεύτερο γύρο η κατάσταση ήταν σαφώς καλύτερη από τον πρώτο, πριν από δύο εβδομάδες, προσθέτει, ωστόσο, ότι και πάλι τα Σκόπια δεν κατάφεραν να διεξαγάγουν την εκλογική διαδικασία σύμφωνα με τους διεθνείς κανόνες και παραθέτει έναν μακρύ κατάλογο επεισοδίων που διαπίστωσαν τα μέλη της.
 Σύμφωνα με την ανακοίνωση, παρατηρήθηκαν και πάλι φαινόμενα βίας και τρομοκρατίας, παρατυπίες και απόπειρες νόθευσης των εκλογών, ενώ σε αρκετές περιπτώσεις οι ξένοι παρατηρητές προπηλακίσθηκαν ή δέχτηκαν απειλές, ιδιαίτερα 
σε περιπτώσεις που θέλησαν να παρακολουθήσουν την τελική καταμέτρηση των ψήφων.
 Επίσης, η ανακοίνωση επιβεβαιώνει ότι τα σημαντικότερα επεισόδια σημειώθηκαν στις πόλεις Στρούμνιτσα, Στρούγκα και Οχρίδα, καθώς και σε ορισμένους δήμους της πόλης των Σκοπίων, όπου υπήρχε η μάχη μεταξύ του κυβερνητικού συνασπισμού και της αντιπολίτευσης δινόταν στήθος με στήθος. 
