Α πειλούν πλέον ανοιχτά ότι θα προχωρήσουν σε αποκλεισμούς των διυλιστηρίων οι ιδιοκτήτες των βυτιοφόρων, που βρίσκονται από τα ξημερώματα της Δευτέρας σε κινητοποιήσεις μαζί με άλλους κλάδους φορτηγών δημοσίας χρήσεως. Οπως δήλωσε ο 
πρόεδρος των αυτοκινητιστών του κλάδου, Γ. Τσάμος, διαπιστώθηκε χθες ότι κάποιες πολυεθνικές εταιρείες εμπορίας καυσίμων άρχισαν να βγάζουν στο δρόμο αυτοκίνητα-«μαϊμούδες», δηλαδή βυτιοφόρα που δεν τηρούν τις νόμιμες προδιαγραφές.
 «Ειδοποιήσαμε τις εταιρείες καυσίμων», λέει ο κ. Τσάμος, «ότι τα βυτιοφόρα που 
κυκλοφορούν παράνομα πρέπει να αποσυρθούν, γιατί διαφορετικά θα σταματήσει η κυκλοφορία και όσων μεταφέρουν καύσιμα με βάση τη νομοθεσία». Ο πρόεδρος ανέφερε επίσης ότι οι εταιρείες παραδέχθηκαν το πρόβλημα και ζήτησαν να αποσυρθούν από την κυκλοφορία τα παράνομα.
  Αναφερόμενος στο όλο ζήτημα ο υπουργός Μεταφορών, Χρίστος Βερελής, δήλωσε ότι κατά τη διάρκεια της απεργίας θα παραμείνουν ανοιχτοί οι δρόμοι και δεν θα 
αποκλειστούν τα διυλιστήρια. Ο υπουργός καλεί όλους να απέχουν από προσπάθειες 
μικροπολιτικής εκμετάλλευσης της συγκυρίας, οι οποίες θα επιτείνουν την ανώφελη ταλαιπωρία των πολιτών.
 Θυμίζει επίσης ότι υπάρχουν σε εξέλιξη διεθνείς πρωτοβουλίες, που εξηγούν και τη στάση αναμονής όλων των φορέων φορτηγών δημόσιας χρήσης στην Ευρωπαϊκή Ενωση. Η ελληνική κυβέρνηση, πρόσθεσε ο κ. Βερελής, βρίσκεται σε συνεχή επικοινωνία και διάλογο. για να αποφευχθεί η δημιουργία σημαντικών προβλημάτων 
 Πάντως, έως χθες το απόγευμα, ήταν μικρός ο αριθμός των φορτηγών που στάθμευσαν σε διάφορα σημεία. Σύμφωνα με την Τροχαία, στην Αττική είχαν σταθμεύσει 75 μόλις φορτηγά σε εφτά σημεία (Λ. Μαρκοπούλου-νεκροταφείο, Κορωπίου-Βάρης, αερογέφυρα Σκαραμαγκά, Βουλιαγμένης-Αλίμου, Αχαρνών και Αθηνών-Λαμίας, 25ο χιλιόμετρο Αθηνών-Κορίνθου, Λατομείο Χάλυψ-Λ. Δερβενοχωρίων). Ο κ. Τσάμος προέβλεψε ότι ο αριθμός των σταθμευμένων φορτηγών θα αυξηθεί τις ερχόμενες ημέρες.
 Στο χορό των κινητοποιήσεων εισέρχονται από μεθαύριο Πέμπτη και οι ιδιοκτήτες φορτηγών νομαρχιακών μεταφορών (οχήματα συνήθως μικρότερης μεταφορικής ικανότητας, που έχουν δικαίωμα δραστηριοποίησης μέσα στα όρια της Nομαρχιακής Aυτοδιοίκησης).
