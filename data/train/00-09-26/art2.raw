«Εάν μια Ελληνίδα πάρει Τούρκο του Ούργκιουπ, ο δήμος θα τους χαρίσει ένα σπίτι! ». Τα λόγια ανήκουν στον Μπεκίρ Οντεμίς, δήμαρχο της μικρής αυτής πόλης της Καππαδοκίας, όπου διαπιστώσαμε, ιδίοις όμμασι αυτή τη φορά, πόσο καλά φαίνεται να πηγαίνουν τελευταία οι ελληνοτουρκικές σχέσεις... 
 Είχαμε βλέπετε μια σπάνια ευκαιρία, να συμμετάσχουμε σε μια τριακονταμελή αντιπροσωπεία του Φεστιβάλ Ταινιών Μικρού Μήκους Δράμας που στις 18 Σεπτεμβρίου, με επικεφαλής τον καλλιτεχνικό διεθυντή του φεστιβάλ Αντώνη Παπαδόπουλο και το δήμαρχο Δράμας Μαργαρίτη Τζίμα, ταξίδευε στην Τουρκία (18-21/9) με επιλεγμένες ταινίες, προσκεκλημένη του περιοδεύοντος Φεστιβάλ Ευρωπαϊκών Ταινιών της Αγκυρας, του Κινηματογραφικού Συνδέσμου Αγκυρας, του Δήμου Ούργκιουπ αλλά και του ΥΠΠΟ της Τουρκίας. Μαζί μας τρεις αξιόλογοι μικρομηκάδες που παρουσίασαν στους Τούρκους κινηματογραφόφιλους της Καππαδοκίας τις ταινίες τους: ο Σπύρος Ταραβήρας, ο Σάββας Καρύδας, ο αναπληρωτής διευθυντής του Φεστιβάλ Κινηματογράφου Θεσσαλονίκης Αντώνης Κιούκας και ο διευθυντής φωτογραφίας Σταύρος Χασάπης.
 Την αρχή είχε κάνει πέρυσι ο Αντώνης Παπαδόπουλος -πολύ πριν, δηλαδή, γίνουν της μόδας οι ελληνοτουρκικές σχέσεις-καλώντας μια τριανταριά Tούρκους εκπροσώπους του Φεστιβάλ Ευρωπαϊκών Ταινιών Aγκυρας που τώρα ανταπέδιδαν τη δική μας πρόσκληση.
 Φτάσαμε στη μακρινή Καισάρεια (ύστερα από μακρύ οδικό και αεροπορικό ταξίδι) πτώματα. Hμασταν όμως...εκατομμυριούχοι (ένα εκατομμύριο τουρκικές λίρες ίσον... 600 δρχ. περίπου, με κατώτερο μισθό τις 60.000 μηνιαίως!) και η ενθουσιώδης υποδοχή μας αντάμειψε: «Η Ελλάδα είναι τόσο κοντά στην Τουρκία που... το Φεστιβάλ Κινηματογράφου της Δράμας στο Ούργκιουπ»! έγραφε σε όχι και 
τόσο καλά, μα συγκινητικά, ελληνικά το πανό του τουρκικού πούλμαν που θα μας μετέφερε σε λίγο στα βάθη της Ανατολίας... 
 Κατά τη διάρκεια του ταξιδιού γνωριστήκαμε με το δήμαρχο (που προσφέρθηκε εθελοντικά να φιλοξενήσει την ελληνική αντιπροσωπεία και τις προβολές της), τον συμπαθέστατο Αχμέτ Μπογιατζίογλου, πρόεδρο του Κιν/φικού Συνδέσμου Αγκυρας 
και του φεστιβάλ, τη δραστήρια νεαρή υποδιευθύντρια του φεστιβάλ Μπασάκ Εμρέ (παλιά γνώριμη του Φεστιβάλ Δράμας) και το διάσημο Tούρκο ηθοποιό Τούντσελ Κουρτίζ (αγαπημένο ηθοποιό του Γκιουνέι, κάτι σαν τον Κατράκη της Τουρκίας) οι 
οποίοι μας πρόσφεραν, όπως απαιτεί το έθιμο, κολώνια και μας υποδέχτηκαν τραγουδώντας και απαγγέλλοντας Χικμέτ (εδώ στην Ελλάδα, μαθαίνουμε, είχαν απαγγείλει στα ελληνικά τον Μπελογιάννη και άλλα αντιστασιακά!).
 Οι προβολές στην υπερσύγχρονη κινηματογραφική αίθουσα της πόλης (και ήταν ειρωνικό να βλέπεις στα βάθη της Ανατολίας τέτοια αίθουσα, όταν ξέρεις πως η Δράμα φιλοξενεί εδώ και 23 χρόνια ολόκληρο διεθνές Φεστιβάλ σε τόσο απαρχαιωμένο σινεμά), είχαν αρκετά καλή προσέλευση κόσμου ενώ φιλοξενήθηκαν και δύο εκθέσεις: Η μία ήταν τουρκικής κινηματογραφικής αφίσας με θέμα τις παλιές ελληνικές ταινίες (της Βουγιουκλάκη κυρίως, που λατρεύτηκε από τους Τούρκους) οι οποίες διανεμήθηκαν στην Τουρκία από τον εισαγωγέα Σεβκέτ Ακτουνκ. Η άλλη είχε θέμα την «Ελληνοτουρκική φιλία το '30: Ατατούρκ, Ινονού και Βενιζέλος».
 Δεν μπορούμε ωστόσο παρα να συμφωνήσουμε με τον Αντώνη Παπαδόπουλο: η συνάντηση αυτή είχε περισσότερο πολιτικό παρά κινηματογραφικό χαρακτήρα... Δώρα και προπόσεις ανταλλάχθηκαν, φωτογραφίες πάρθηκαν, οι δύο σημαίες πλάι πλάι πρωταγωνίστησαν, σχέδια περί αδελφοποίησης ακούστηκαν, η ανακαίνιση του μουσουλμανικού τεμένους Δράμας εξαγγέλθηκε. Με τις κάμερες από πίσω, και τις τουρκικές εφημερίδες όλο διθυράμβους και ολοσέλιδα για το γεγονός. 
 «Είμαστε καταδικασμένοι να ζούμε κοντά. Και καταδικασμένοι να πετύχουμε στη συνεργασία μας» επανέλαβε ο δικός μας δήμαρχος, ενώ ο Α. Παπαδόπουλος πρόσθεσε 
πως «δεν θα χρειαστεί άλλη φυσική καταστροφή για να ενεργοποιήσει τα αισθήματα 
 «Αρκεί ο πολιτισμός για να υπερπηδηθούν τα όσα επί της ουσίας μας χωρίζουν; » ρωτήσαμε ωστόσο τον εκπρόσωπο του τουρκικού ΥΠΠΟ. «Δεν είπα αυτό» έσπευσε προσεκτικά να διευκρινίσει, για να συμφωνήσει ωστόσο με τον Αντώνη Παπαδόπουλο 
πως «άλλο να διαπραγματεύεσαι μ' ένα φίλο κι άλλο μ' έναν εχθρό»...
 Οσο για μας, φύγαμε με αντιφατικά αισθήματα: Απ' τη μία απολαύσαμε τη θερμή υποδοχή. Απ' την άλλη δεν μπορέσαμε να μην παρατηρήσουμε και μια φυλακή πολιτικών κρατουμένων στη μέση του πουθενά...
