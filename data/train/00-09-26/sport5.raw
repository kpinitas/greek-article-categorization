Με τις ιαχές «ΠΑΟ-ολέ» και «νίκη στο Αμβούργο», δεκάδες Ελληνες εκδρομείς αλλά και μετανάστες, έδωσαν ελληνικό χρώμα κραδαίνοντας λάβαρα και πράσινες σημαίες στο αεροδρόμιο της γερμανικής πόλης κατά την άφιξη της αποστολής του Παναθηναϊκού. Πάολο Σόουζα και Καρλ Χάινς Πφλίπσεν πολιορκήθηκαν από τηλεοπτικά συνεργεία για δηλώσεις. Ο Πορτογάλος άσος, που ετοιμάζεται από ημέρες για το αποψινό ματς-κλειδί, τόνισε ότι «είναι ένα διαφορετικό παιχνίδι, κάτω από τελείως διαφορετικές συνθήκες». Υποστήριξε ακόμη πως «δεν αποτελεί πλεονέκτημα το γεγονός ότι το Αμβούργο έχει δεχθεί πολλά γκολ στα τελευταία ματς» και μίλησε για ελπίδα νίκης. Λόγω γλώσσας και γνώριμου περιβάλλοντος, ο Πφλίπσεν πήρε στη συνέχεια τη σκυτάλη, επαναλαμβάνοντας περίπου τα ίδια. Δηλώσεις επί ελληνικού (και όχι γερμανικού) εδάφους έκαναν το πρωί ο Πέρσι Ολιβάρες και ο Ιγκόρ Σιπνιέφσκι. «Το παιχνίδι είναι πολύ δύσκολο, αλλά όπως κάνουμε κάθε φορά, έτσι και τώρα, θα προσπαθήσουμε να πάρουμε τους βαθμούς της νίκης», επισήμανε ο Περουβιανός οπισθοφύλακας, ενώ ο «Σίμπι», που ίσως αγωνιστεί σήμερα, λόγω της απουσίας του Βαζέχα (τη χαρακτήρισε «μεγάλη απώλεια»), ανέφερε: 
 «Πάμε να παίξουμε το ποδόσφαιρο που ξέρουμε και ελπίζουμε να πάρουμε ένα θετικό αποτέλεσμα, το οποίο θα μας δώσει τη δυνατότητα να διεκδικήσουμε την πρόκριση στην επόμενη φάση της διοργάνωσης. Ψυχολογικά είμαστε σε καλή κατάσταση, ενώ θα έχουμε και σημαντική βοήθεια από τους Ελληνες της Γερμανίας που θα μας συμπαρασταθούν θερμά».
 Την έκπληξη στο Ελληνικό έκανε ο πρόεδρος του ΠΑΟ Αγγελος Φιλιππίδης, που είπε λίγα για το ματς με το Αμβούργο και πολλά γι' αυτό που...πέρασε, με τον Πανιώνιο.
 «Ο διαιτητής μάς έδωσε ένα πέναλτι που δεν ήταν. Δυστυχώς δεν στάθηκε στο ύψος των περιστάσεων. Επιπλέον ήταν άδικες οι κίτρινες στους Γκούμα, Βόκολο. Ο Γκούμας είναι αρχηγός και έχει κάθε δικαίωμα να διαμαρτύρεται κόσμια στον επόπτη. Το αποτέλεσμα είναι μεν δίκαιο, ο Παναθηναϊκός ωστόσο δεν θέλει ούτε να ευνοείται ούτε να αδικείται».
 Στην ενδεκάδα που στάθηκε αξιοπρεπώς μέσα στο Στάδιο Ντέλε Αλπι και παραλίγο να κάνει τη ζημιά στη Γιουβέντους θα στηριχθεί ο Αγγελος Αναστασιάδης. Θα γίνει βέβαια μία αλλαγή: θα ξεκινήσει τον αγώνα ο Πάολο Σόουζα. Το σύστημα μάλλον θα είναι πάλι το 3-5-2, που πήγε περίφημα την περασμένη Τρίτη στο Τορίνο. 
 Στην αντίπερα όχθη, το Αμβούργο θα παραταχθεί πάνοπλο. Ελαφρά τραυματίας είναι ο αμυντικός Πάναντιτς, που μάλλον θα παίξει. Στην αντίθετη περίπτωση θα τον αντικαταστήσει ο Κινζ, που πέρυσι αγωνιζόταν στον Πανιώνιο.
 * Xθες βράδυ έκανε δηλώσεις και ο Aγγελος Aναστασιάδης: «Ξέρουμε τη βαθμολογική κατάσταση του ομίλου μας. Tο ματς είναι κρίσιμο, πιο πολύ όμως για το Aμβούργο που χρειάζεται πάση θυσία τη νίκη. Eμείς ήρθαμε με πίστη ότι μπορούμε να εξασφαλίσουμε ένα θετικό αποτέλεσμα».
 Για τον Σόουζα ειδικότερα, ο προπονητής του ΠAΟ είπε πως «δεν είναι 100% έτοιμος, όμως διαθέτει μεγάλη πείρα». Tέλος, αφού ευχήθηκε «να μη βγει η κούραση στο ματς», κατέληξε: 
 «Θα μπορούσαμε τώρα να είχαμε έξι βαθμούς. Eλπίζω έχουμε εναντίον του Aμβούργου την τύχη που δεν είχαμε στα δύο προηγούμενα παιχνίδια».
