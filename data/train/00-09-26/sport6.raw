 Ξέσπασαν οι ποδοσφαιριστές του Ολυμπιακού λίγη ώρα μετά το τέλος του αγώνα με τον ΟΦΗ στα αποδυτήρια του Ηρακλείου. «Δεν πρόκειται να μας λυγίσει καμιά διαιτησία. Οποιος έχει καλύτερη ομάδα ας έρθει να μας πάρει το πρωτάθλημα και θα τα πούμε», έλεγαν οι «ερυθρόλευκοι», παρουσία και του Γιάννη Μαντζουράκη, ο οποίος προσπάθησε να αποφορτίσει την ατμόσφαιρα. Η ένταση ήταν τόσο μεγάλη μάλιστα, που ακόμα και ο ήρεμος Παρ Ζέτερμπεργκ βρέθηκε εκτός εαυτού (πέταξε και τη φανέλα στους οπαδούς του Ολυμπιακού) και χρειάστηκε η παρέμβαση των συμπαικτών του για να ηρεμήσει.
 «Πήραμε τη νίκη κάτω από δύσκολες συνθήκες», είπε στο τέλος ο Σουηδός μέσος της πειραϊκής ομάδας και συμπλήρωσε: «Ο διαιτητής έκανε λάθος στην αποβολή του Ελευθερόπουλου, αλλά τα καταφέραμε και με έναν παίκτη λιγότερο. Είναι δύσκολο να μας κερδίσει οποιαδήποτε ομάδα».
 Ο σκόρερ του «χρυσού» γκολ του Ολυμπιακού στην Κρήτη, Στέλιος Γιαννακόπουλος, ο οποίος αποθεώθηκε από τους «ερυθρόλευκους» οπαδούς στο αεροδρόμιο κατά την άφιξη της ομάδας στην Αθήνα, απέφυγε χθες τις δηλώσεις, αλλά στους συμπαίκτες του μετά το παιχνίδι έλεγε ότι «είμαι πάντα έτοιμος και ζεστός για να μπω στον αγώνα και να σκοράρω, αλλά σημασία έχει τώρα να κερδίσει η ομάδα την Τετάρτη τους Ολλανδούς». Ο 26χρονος μεσοεπιθετικός, πάντως, απέδειξε στον Μαντζουράκη ότι δικαιούται θέση στην ενδεκάδα του Ολυμπιακού και θέτει σοβαρή υποψηφιότητα για τον αγώνα με τη Χερενφέιν.
 Οι «ερυθρόλευκοι» είχαν χθες τρομερά παράπονα από τη διαιτησία του Παντελή Μιχαλάκη, ο οποίος φέρεται να είπε στον Ελευθερόπουλο ότι «αν κάνω λάθος για την αποβολή, θα παραιτηθώ», αλλά χθες το πρωί παραδέχθηκε το λάθος του στο αεροδρόμιο του Ηρακλείου! 
 Ο Λουτσιάνο αγωνίστηκε με σπασμένο δάχτυλο στο αριστερό χέρι στο ματς με τον ΟΦΗ, του τοποθετήθηκε χθες νάρθηκας, αλλά θα είναι στη διάθεση του Μαντζουράκη για τον αγώνα με τη Χερενφέιν, όπως και ο Ζε Ελίας, ο οποίος έχει πυρετό, όμως γυμνάστηκε χθες στου Ρέντη. Ο Οφορίκουε έχει πάθει κάκωση στο γόνατο και έκανε χθες θεραπεία, ενώ συμπεριλήφθηκε στην αποστολή ο Λάμπρος Χούτος, ο οποίος ίσως επιστρέψει και στην ενδεκάδα.
 Ο Μαντζουράκης στο τέλος του αγώνα με τον ΟΦΗ μίλησε στους παίκτες. «Συγχαρητήρια σε όλους, δείξατε πόσο μεγάλη ομάδα είναι ο Ολυμπιακός. Τώρα το μυαλό στη Χερενφέιν».
 * Οσο για τη Χερενφέιν, η αποστολή της ολλανδικής ομάδας έφθασε χθες στις 6 το απόγευμα στην Αθήνα και θα προπονηθεί σήμερα στις 8.30 μ.μ. στο ΟΑΚΑ. «Ηρθαμε για την ισοπαλία. Ξέρουμε τις δυσκολίες του αγώνα και ξεχωρίζω τους Τζιοβάνι, Ζέτερμπεργκ, Τζόρτζεβιτς και Οφορίκουε», δήλωσε ο προπονητής των Ολλανδών, Φόπε Ντε Χάαν. 
 *Ιταλός μάνατζερ, ο οποίος φέρεται να εκπροσωπεί τον Λάμπρο Χούτο, ήρθε χθες στην Αθήνα και μίλησε με άνθρωπο του Ολυμπιακού. 
 *Στην εθνική ομάδα της Γιουγκοσλαβίας κλήθηκε χθες ο Τζόρτζεβιτς για τους αγώνες με τη Ρωσία (7/10) και τα Νησιά Φερόες (11/10) στο Βελιγράδι. 
 *Περίπου 30.000 εισιτήρια είχε προπωλήσει έως χθες το απόγευμα ο Ολυμπιακός για τον αγώνα με τη Χερενφέιν. 
 *Ο Δανός Κλάους Μπο Λάρσεν είναι ο διαιτητής που θα διευθύνει αύριο το βράδυ τον αγώνα Ολυμπιακός-Χερενφέιν, με βοηθούς τους Τόρμπεν Σίρσεν και Ολε Χάνσεν.
