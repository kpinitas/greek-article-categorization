Εκ Ζουράρι τα βέλη στο ΚΚΕ, για το οποίο λέει ότι είναι κόμμα δεξιό, η ιδεολογία του είναι δυτική, κακώς δεν συνεργάζεται με τον ΣΥΝ, το ΔΗΚΚΙ ή τον Χαραλαμπίδη και εν τέλει ή θα πρέπει να αυτοδιαλυθεί ή θα περιθωριοποιηθεί... 
 Ο Κώστας Ζουράρις, ο οποίος στις τελευταίες βουλευτικές εκλογές του Απριλίου είχε συνεργαστεί με το ΚΚΕ, σε συνέντευξή του στην εφημερίδα «Θεσσαλία» επισημαίνει τις αδυναμίες του κόμματος και βλέπει αδιέξοδο στους στόχους που έχει θέσει, αν δεν ξεφύγει από την «πουριτανική», όπως τη χαρακτηρίζει, λογική 
 Αφορμή για τη συνέντευξη έδωσαν οι απόψεις που διατύπωσε ο Μήτσος Κωστόπουλος στην ίδια εφημερίδα περί εθνικοθρησκευτικών συμμαχιών της ηγεσίας του ΚΚΕ. Για 
το πρώην ηγετικό στέλεχος του κόμματος, ο Κ. Ζουράρις λέει ότι είναι πιο δεξιός από αυτόν και πάσχει από το σύνδρομο του Προκρούστη.
 Το ΚΚΕ, ωστόσο, τώρα ανακαλύπτει τη θεωρία του Θουκυδίδη για το απρόοπτο και τραγικό στοιχείο. Θεωρεί ότι επίσης συμπορεύεται σε πολλά σημεία με τον Κώστα Σημίτη, ο οποίος «εκπροσωπεί τον σκληροπυρηνικό αυτισμό, όπως είναι το θέμα των ταυτοτήτων και του χωρισμού Eκκλησίας και κράτους». Αναφέρεται όμως με θαυμασμό στον Aρη Βελουχιώτη, τον οποίο θεωρεί συνεχιστή της ελληνικής κλεφτουριάς, που σεβάστηκε τις σχέσεις Eκκλησίας και λαού.
 Οσο για την προοπτική συμπόρευσης των κομμάτων της Αριστεράς, πιστεύει: 
 «Ο λαός έδειξε ότι μας θεωρεί όλους αναξιόπιστους. Σιγά το κατόρθωμα που έκανε 
το ΚΚΕ με το 5% που απέσπασε. Η Αριστερά δεν προκαλεί την εμπιστοσύνη του κόσμου. Θα πρέπει να επιζητήσει την ενότητα με βάση τη θουκυδίδεια λογική και όχι με την πουριτανική λογική του μαρξισμού. Σωστά πράγματα λέει και ο Κωνσταντόπουλος και ο Τσοβόλας. Προς τι η προσπάθεια για το ποιος είναι περισσότερο καθαρός από τον άλλον; ».
