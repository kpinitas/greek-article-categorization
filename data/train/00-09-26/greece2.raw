 Πρόκειται για τη δυτική Πελοπόνησο και τα Επτάνησα, το νότιο τμήμα του ελληνικού τόξου από την Κρήτη έως τη Ρόδο, την κεντρική Στερεά Ελλάδα, τα νησιά του βορειοανατολικού Αιγαίου και την κεντρική Μακεδονία, που βρίσκονται, 
σύμφωνα με την επιστημονική ομάδα του Ινστιτούτου Φυσικής της Γης της Ακαδημίας Επιστημών της Μόσχας, στις πρώτες θέσεις της σεισμικής επικινδυνότητας για τα επόμενα δύο χρόνια. 
 Αυτό τόνισαν στην 27η Γενική Συνέλευση της Ευρωπαϊκής Σεισμολογικής Επιτροπής, 
που πραγματοποιήθηκε πριν από λίγες ημέρες στη Λισαβόνα, σεισμολόγοι, με επικεφαλής τον καθηγητή Γενάντι Σόμπολεβ. «Οι Ρώσοι ερευνητές παρουσίασαν ένα καινούριο αλγόριθμο, έναν πρόγραμμα σε ηλεκτρονική μορφή, που παρακολουθεί τη σεισμική δραστηριότητα του ελλαδικού χώρου και δίνει μεσοπρόθεσμες (4-6 χρόνια) ενδείξεις για επερχόμενο σεισμό από το 1996 έως και το 2002», μας λέει 
ο Μάκης Χουλιάρας, σεισμολόγος του Γεωδυναμικού Ινστιτούτου του Αστεροσκοπείου 
Αθηνών, ο οποίος συμμετείχε σε δύο επιτροπές που αφορούσαν την εξέλιξη των ευρωπαϊκών σεισμολογικών δικτύων, παρουσιάζοντας συνάμα τις σεισμικές πηγές του ελλαδικού χώρου, την προσεισμική συμπεριφορά μεγάλων σεισμών στη χώρα μας και τα αποτελέσματα από το νέο δίκτυο σεισμογράφων ευρέος φάσματος (MIDSEA) στα όρια των τεκτονικών πλακών από την Ελλάδα έως τις Αζόρες. 
 «Σύμφωνα με αυτό το πρόγραμμα, πάρα πολλές σεισμικές ακολουθίες, μεταξύ αυτών και των Στροφάδων το 1997 και της Αθήνας το 2000, είχαν προβλεφθεί και βρίσκονταν στις χαρακτηριζόμενες επικίνδυνες περιοχές».
 Στην εναρκτήρια ομιλία του ο πρόεδρος της Γενικής Συνέλευσης της Ευρωπαϊκής Σεισμολογικής Επιτροπής, Βίκτορ Λούις-Μέντεζ, είπε ότι «οι πολιτικοί θα πρέπει 
να σταματήσουν να χρησιμοποιούν ως επιχείρημα το γεγονός ότι ύστερα από 30 χρόνια χρηματοδοτούμενης έρευνας, η σεισμολογία δεν έχει καταφέρει να λύσει το 
πρόβλημα της πρόβλεψης σεισμών με τη στενή έννοια του τόπος - χρόνος - μέγεθος. Και αυτό, γιατί έχουν γίνει σημαντικά βήματα σε πολλούς τομείς της σεισμολογίας και των γεωεπιστημών γενικότερα. 
 Αλλες αξιόλογες παρουσιάσεις στον τομέα της πρόγνωσης ήταν αυτή για το πρόγραμμα δορυφορικών παρατηρήσεων της θερμοκρασίας στην επιφάνεια της Γης SISMΟSAT, στο οποίο συμμετείχε και η ομάδα του Κωνσταντίνου Μακρόπουλου, καθηγητή Σεισμολογίας στο Πανεπιστήμιο Αθηνών. Μεταξύ των άλλων, τονίστηκε ότι 
είχαν παρατηρήσει από δορυφόρο της ΝΑSΑ αύξηση στη θερμοκρασία στην επιφάνεια της Γης στην περιοχή του σεισμού της Νικομήδειας, 11 ημέρες πριν από το σεισμό. 
 Από ελληνικής πλευράς συμμετείχαν επιστήμονες από το Γεωδυναμικό Ινστιτούτο του Αστεροσκοπείου Αθηνών, από τα Πανεπιστήμια, Αθηνών, Θεσ/νίκης, Πατρών και από το Εθνικό Κέντρο Θαλάσσιων Ερευνών.
