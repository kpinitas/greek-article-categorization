 Αν ο Ιωάννης Μελισσανίδης κατόρθωνε να πατήσει γερά στη γη μετά τα χθεσινά του άλματα, θα κέρδιζε μετάλλιο, ενδεχομένως χρυσό. Αν ο Ιωάννης πατούσε γερά τα πόδια του στη γη, δεν θα 'χε πρόβλημα κανένα σ' αυτή τη ζωή...
 Η τελευταία πράξη του δράματος μετέτρεψε την παράσταση σε φάρσα. Ο Μελισσανίδης δεν μπόρεσε να ολοκληρώσει τα (δύσκολα σε υπερθετικό βαθμό) άλματά του, έχασε την ισορροπία του δύο φορές τη στιγμή της προσγείωσης, έπεσε μπροστά και έμεινε στην 7η θέση, σ' έναν τελικό-ανέκδοτο όπου το χάλκινο μετάλλιο κρίθηκε στους 9.475 βαθμούς. Τον αδίκησαν λίγο οι κριτές με το 9.262 που του έδωσαν (9.212 και 9.312 η αναλυτική του βαθμολογία), αλλά αυτό δεν φτάνει για άλλοθι. Και λίγο καλύτερος να ήταν ο έλεγχος προόδου του, το βάθρο βρισκόταν μακριά.
 «Ας αναλογιστούν αυτοί που μου εξαπέλυσαν αυτή την πρωτοφανή επίθεση λοιδορίας και λασπολογίας, πόσο μπορεί να επηρεαστεί ένα 22χρονο παιδί με όλα αυτά. Εγώ φοράω στο στήθος ένα γαλανόλευκο εθνόσημο και προσπαθώ να κάνω την Ελλάδα υπερήφανη. Δεν χτύπησαν μόνο εμένα, χτύπησαν τον ίδιο το θεσμό του Ολυμπιονίκη».
 Οταν ο αγώνας τελείωσε, ο νεαρός Θεσσαλονικιός έμοιαζε με δέντρο που το είχε χτυπήσει κεραυνός. Το βλέμμα του χαμένο στο άπειρο, τα χείλη του σφραγισμένα σ' έναν μορφασμό δυσφορίας και απογοήτευσης, το όλο χάρη βάδισμά του αυτή τη φορά βαρύ και μηχανικό. Κλείστηκε στα αποδυτήρια και δεν ήθελε να μιλήσει σε κανέναν, πόσο μάλλον στους δημοσιογράφους που τον περίμεναν.
 «Δυστυχώς, ο αθλητής και ο προπονητής του έφυγαν από την πίσω πόρτα», είπε ψέματα για να τον βγάλει από τη δύσκολη θέση ο πρόεδρος της Ομοσπονδίας Γυμναστικής Δημήτρης Δημητρόπουλος.
 «Οχι, είναι εδώ, αλλά συνομιλεί με τον εαυτό του», μας ενημέρωσε λίγα λεπτά αργότερα μία από τις συνοδούς των αθλητών στο Σούπερντομ. 
 Πέρασε πολλή ώρα και αποφασίσαμε να φύγουμε, αφού ο Ολυμπιονίκης της Ατλάντα δεν είχε όρεξη για δηλώσεις. Αλλά μετά από 90 λεπτά το πήρε απόφαση και στήθηκε μπροστά στα μικρόφωνα των λίγων υπομονετικών που τον περίμεναν ακόμα. Ζήτησε μάλιστα να έρθουν και οι υπόλοιποι για να ακούσουν το «κατηγορώ» του, αλλά οι περισσότεροι είχαν ξεκινήσει για την πάλη.
 «Λυπάμαι που δεν μπόρεσα να δικαιώσω όσους με πίστεψαν. Μπορούσα να κερδίσω ακόμα και το χρυσό μετάλλιο, είμαι βέβαιος γι' αυτό. Επρεπε απλώς να κάνω αυτό που έκανε ο νικητής, ο Ισπανός: δύο άλματα απλά και σταθερά. Αλλά αυτός είναι ο αθλητισμός, πότε σε γεμίζει με χαρά και πότε με στενοχώρια. Εδώ που τα λέμε, με τους μπελάδες που αντιμετώπισα, η 7η θέση είναι επιτυχία. Εφτασα στον τελικό ενός αγωνίσματος διαφορετικό από αυτό που με έκανε Ολυμπιονίκη στην Ατλάντα».
 Οταν μιλάει για μπελάδες ο Ιωάννης (που ποτέ δεν έμοιαζε πιο «Γιάννης», πιο παιδί απ' ό,τι χθες το απόγευμα στο Σίδνεϊ), δεν εννοεί μόνο τη σκανδαλολογία και το παραλήρημα του κιτρινισμού. Πρώτα και κύρια, τον βασάνισαν τα προβλήματα υγείας. Στη μέση του έχουν αναπτυχθεί όχι μία ή δύο, αλλά πέντε κύστεις! 
 «Χρειάζομαι χειρουργείο και μάλιστα επειγόντως. Οι γιατροί μού απαγόρευσαν να αγωνιστώ στο Σίδνεϊ, αλλά εγώ τους αγνόησα, ήθελα να υπερασπιστώ τον ιερό τίτλο του Ολυμπιονίκη. Το ξέρετε ότι μούδιαζε το αριστερό μου πόδι; Εγχείρηση, λοιπόν, και μετά βλέπουμε».
 «Ασφαλώς κινδυνεύει! Η μέση είναι άτιμο πράγμα. Οταν με το καλό βγω από το χειρουργείο, θα ξέρω τι μου επιφυλάσσει το μέλλον».
 Αθήνα 2004 χωρίς Ιωάννη δεν μπορούμε να φανταστούμε, κι ας λέει ο ίδιος ότι «είναι κάτι πολύ μακρινό». Αλλωστε είναι μικρός ακόμα, μόλις 23 ετών, γεννημένος στις 23 Μαρτίου 1977. Δεν τον έχει πιάσει ακόμα το όριο ηλικίας των γυμναστών! «Το οφείλω στον εαυτό μου να γίνω καλά», τονίζει. Αν δεν ήταν σακατεμένος, ίσως να πανηγύριζε τώρα το δεύτερο Ολυμπιακό του μετάλλιο. Αλλωστε, οι περισσότεροι φιναλίστ του άλματος παραπατούσαν στην προσγείωση σαν μεθυσμένοι. Ο πολύς Νέμοφ έκανε ολόκληρη πιρουέτα, ο «χάλκινος» Πολωνός Μπλάνικ κόντεψε να φτάσει στο κολυμβητήριο μέχρι να βρει την ισορροπία του. 
 Και ο χαρωπός νικητής, ο Καταλανός Χερβάσιο Ντεφέρ που έτρεξε και φίλησε την κάμερα μόλις εξασφάλισε το χρυσό, βαθμολογήθηκε με 9.712. Στον προημιτελικό της 17ης Σεπτεμβρίου, ο Ιωάννης με το άλμα-ευρεσιτεχνία του είχε πάρει 9.737. 
