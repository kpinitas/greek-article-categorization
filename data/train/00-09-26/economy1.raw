Η αμερικανική επιχείρηση κατάρριψης των διεθνών τιμών του πετρελαίου φαίνεται να στέφεται με επιτυχία.
 Η τιμή του πετρελαίου μπρεντ έπεσε χθες κάτω από τα 30 δολ. το βαρέλι, και δικαίως ο κόσμος... ευλογεί την Αμερική, που με τα στρατηγικά της αποθέματα δείχνει να αποτρέπει, προς το παρόν, την πετρελαϊκή κρίση.
 Η τιμή του πετρελαίου μπρεντ για τα συμβόλαια Νοεμβρίου υποχώρησε χθες στο Λονδίνο στα 29, 90 δολ. το βαρέλι, για να ανακάμψει λίγο αργότερα στα 30, 52 δολ., 75 σεντς χαμηλότερα από το κλείσμο της Παρασκευής. Το αμερικανικό αργό διαμορφώθηκε στη Νέα Υόρκη στα 31, 20 δολ. το βαρέλι, χαμηλότερα κατά 1, 03 δολ.
 Το μπρεντ έχει υποχωρήσει κατά 13% από το υψηλότερο επίπεδο της δεκαετίας των 34, 98 δολ. το βαρέλι, στο οποίο είχε φθάσει μία εβδομάδα πριν, ενώ η τιμή του αμερικανικού αργού έχει υποχωρήσει κατά 17%, από το πρόσφατο ρεκόρ των 37, 80 δολ.
 Καταλυτικό ρόλο στην κατακόρυφη πτώση έπαιξε η απόφαση των ΗΠΑ να αποδεσμεύσει 
30 εκατ. βαρέλια, από τα 571 εκατ. βαρέλια των στρατηγικών αποθεμάτων, για πρώτη φορά από την εισβολή του Ιράκ στο Κουβέιτ το 1990.
 Ο Αμερικανός υπουργός Ενέργειας Μπιλ Ρίτσαρντσον δεν απέκλεισε το ενδεχόμενο «να ριχτούν στη μάχη» και άλλα βαρέλια από τα αποθέματα, αν χρειαστεί. Το ενδεχόμενο να χρησιμοποιήσει τα στρατηγικά αποθέματα, μελετά και η Ε.Ε. Το θέμα θα συζητηθεί στη σύνοδο των υπουργών Οικονομικών την Παρασκευή.
  Η κατακόρυφη πτώση των τιμών, εκτός από την ανακούφιση που φέρνει στις χώρες 
της Δύσης, χαλαρώνει τον κλοιό έναντι του ΟΠΕΚ. Αν η πτώση συνεχιστεί και οι τιμές σταθεροποιηθούν κάτω από τα 28 δολ. το βαρέλι, ο ΟΠΕΚ δεν θα έχει λόγο να προχωρήσει σε νέα αύξηση το Νοέμβριο.
 Ηδη, πολλοί αναλυτές βλέπουν το πετρέλαιο να πέφτει στα 25 δολ. το βαρέλι το τελευταίο τρίμηνο. Ο Μέχντι Βάρζι, γνώστης των πετρελαϊκών θεμάτων, στην τράπεζα Dresdner, Kleinwort Benson, υποστηρίζει ότι η κίνηση των Αμερικανών βοηθά να αναχαιτιστεί η κερδοσκοπία και να σταματήσει ο πανικός στην αγορά.
 Σε αντίθεση πάντως με τον Βάρζι, ο Μάικλ Ρόθμαν, διευθυντής στο τμήμα ενέργειας της Merill L ynch, σε συνέντευξη Tύπου χθες στην Πράγα, υποστήριξε ότι η αύξηση της παραγωγής των πετρελαιοπαραγωγών χωρών δεν θα επηρεάσει αισθητά τις σημερινές διεθνείς τιμές του αργού καθότι η βιομηχανία διύλισης άγγιξε στο σύνολό της τα όρια της παραγωγικής ικανότητάς της.
