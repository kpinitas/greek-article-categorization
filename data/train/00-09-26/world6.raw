 Συντριπτική νίκη του Μιλόσεβιτς στο Μαυροβούνιο ανακοίνωσαν οι υποστηρικτές του, αν και παραδέχονται ότι ούτε το 30% των ψηφοφόρων δεν προσήλθε στις κάλπες, ενώ η αβεβαιότητα στη χώρα επιβεβαιώθηκε χθες από την ανακοίνωση ότι παραιτήθηκε ο πρωθυπουργός της Γιουγκοσλαβίας.
 Την ανακοίνωση έκανε το ιδιωτικό πρακτορείο ειδήσεων του Μαυροβουνίου «Μontena-fax». Το πρακτορείο μετέδωσε ότι ο Μαυροβούνιος Μομίρ Μπουλάτοβιτς, στενός σύμμαχος του προέδρου Μιλόσεβιτς, παραιτήθηκε από το αξίωμα του ομοσπονδιακού πρωθυπουργού, γιατί ο πρόεδρος του ζήτησε «να συγκεντρώσει με τη 
βοήθεια της στρατιωτικής ηγεσίας 100.000 ψήφους ακόμα », για τις προεδρικές εκλογές. Θορυβημένη η ηγεσία του Σοσιαλιστικού Λαϊκού Κόμματος του Μαυροβουνίου το διέψευσε αμέσως. Τη διάψευση έκανε ο Ζόραν Ζίζιτς, αντιπρόεδρος του κόμματος. Ο Ζίζιτς είπε ακόμα ότι ο Μιλόσεβιτς κερδίζει πάνω από το 90% των ψήφων που καταμετρήθηκαν στις προεδρικές εκλογές και είναι απόλυτος νικητής των εκλογών. Οπως είπε, στις κάλπες προσήλθαν 130.000 άτομα από τους 440.000 εγγεγραμμένους. Το ποσοστό είναι 29, 4%. Πάντως ο Ζίζιτς έσπευσε να προσθέσει ότι οι κατάλογοι είναι λίγο φουσκωμένοι.
 Η φιλοδυτική κυβέρνηση του Μαυροβουνίου επανέλαβε χθες ότι οι εκλογές ήταν «πολιτική φάρσα», με μόνο στόχο την παράταση της εξουσίας του προέδρου Μιλόσεβιτς. Διέψευσε επίσης ότι η αστυνομία του Μαυροβουνίου εμπόδισε την ψηφοφορία. Ο σύμβουλος του προέδρου του Μαυροβουνίου Μίλο Τζουγκάνοβιτς, Μίοντραγκ Βούκοβιτς, δήλωσε ότι η συμμετοχή ήταν 23, 77% και αυτό είναι η καλύτερη απόδειξη ότι οι εκλογές ήταν φάρσα. Ο αντιπρόεδρος της κυβέρνησης Ντράγκιζα Μπουρζάν, εξέφρασε την πεποίθηση ότι ο υποψήφιος της αντιπολίτευσης στις εκλογές, Βόισλαβ Κοστούνιτσα, θα πετύχει συντριπτική νίκη και ο Μιλόσεβιτς θα αναγκαστεί να εγκαταλείψει την εξουσία σε ένα μήνα. Είπε ακόμα ότι η ατμόσφαιρα στο περιβάλλον του Μιλόσεβιτς θυμίζει κηδεία και ότι ο στρατός και η αστυνομία δεν θα τον υποστηρίξουν άλλο.
 Εκπρόσωπος της Υπατης Αρμοστείας του ΟΗΕ δήλωσε ότι εκατοντάδες άτομα πέρασαν τα σύνορα του Μαυροβουνίου το Σαββατοκύριακο προς το Κοσσυφοπέδιο, λόγω της έντασης που επικρατεί στο Μαυροβούνιο. Η εκπρόσωπος Πάολα Γκέντι δήλωσε ότι οι 
πρόσφυγες περιέγραφαν την κατάσταση ως «σοβαρά τεταμένη». Το Μαυροβούνιο ανακοίνωσε ότι θα κάνει δημοψήφισμα για την ανεξαρτησία του, αν κερδίσει ο Μιλόσεβιτς.
