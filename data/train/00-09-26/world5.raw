 Η μεγαλύτερη αρμάδα του ΝΑΤΟ από την εποχή του πολέμου στο Κοσσυφοπέδιο, με τη 
συμμετοχή 15 βρετανικών πλοίων συγκεντρώθηκε στη Μεσόγειο για να αντιμετωπίσει 
το ενδεχόμενο εντάσεων, μετά τις εκλογές στη Γιουγκοσλαβία. Πάντως, εκπρόσωπος του βρετανικού υπουργείου Αμυνας τόνισε πως η παρουσία βρετανικών πλοίων δεν έχει στόχο να αποτελέσει προειδοποίηση για το Γιουγκοσλάβο πρόεδρο, Σλόμπονταν 
Μιλόσεβιτς, να μη χρησιμοποιήσει βία προκειμένου να παραμείνει στην εξουσία, σε περίπτωση που ηττηθεί στις εκλογές.
 Στη ΝΑΤΟϊκή αρμάδα μετέχει το αεροπλανοφόρο «Ινβίζιμπλ» που μεταφέρει μαχητικά 
αεροσκάφη «Χάριερ», επίσης το αντιτορπιλικό «Λίβερπουλ», το ελικοπτεροφόρο «Οσιαν», καθώς κι ένα βοηθητικό πλοίο του βασιλικού πολεμικού ναυτικού.
 Το «Ινβίζιμπλ» άλλαξε πορεία για τη Μεσόγειο, ενώ βρισκόταν ανοιχτά των Ηνωμένων Πολιτειών, συμμετέχοντας σε ασκήσεις, για να ενωθεί με τα άλλα πλοία που συνθέτουν την αρμάδα. Το «Οσιαν» μέχρι πρόσφατα έπλεε στα ανοιχτά της Σιέρα Λεόνε.
 Επισήμως ανακοινώθηκε ότι η παρουσία του αεροπλανοφόρου «Ινβίζιμπλ» καλύπτει ένα «επιχειρησιακό κενό», ενώ και ο κατάπλους του ελικπτεροφόρου «Οσιαν» στην ίδια περιοχή είχε προγραμματισθεί «από πολλών μηνών».
 Παράλληλα, από το Σπλιτ ανακοινώθηκε ότι αμερικανικά και κροατικά στρατεύματα άρχισαν χθες γυμνάσια στη νότια Αδριατική, που θα διαρκέσουν τέσσερις μέρες.
 Αξιωματούχοι της αμερικανικής πρεσβείας ανέφεραν ότι στα γυμνάσια στην Αδριατική θα λάβουν μέρος περί τους 400 ναύτες και 200 πεζοναύτες από τις Ηνωμένες Πολιτείες. Η Κροατία θα συμμετάσχει με δύο πολεμικά πλοία, με αεροπορική κάλυψη και περίπου 300 στρατιώτες. Κροάτες και Αμερικανοί αξιωματούχοι αρνήθηκαν οποιαδήποτε σχέση με τις εκλογές στη Γιουγκοσλαβία και ανέφεραν ότι τα γυμνάσια είχαν προγραμματιστεί νωρίτερα και δεν αποτελούν επίδειξη δύναμης προς τη γειτονική με την Κροατία χώρα.
 Εν τω μεταξύ σημειώνεται ότι η Ρουμανία και η Βουλγαρία προγραμματίζουν κοινά στρατιωτικά γυμνάσια στις 28 Σεπτεμβρίου, σε ρουμανικό λιμάνι στο Δούναβη. Στις αρχές του μήνα, χιλιάδες Ρουμάνοι στρατιώτες έλαβαν μέρος σε γυμνάσια στη 
Ρουμανία με οκτώ χώρες του ΝΑΤΟ. Ρουμάνοι αξιωματούχοι διέψευσαν επίσης ότι τα 
γυμνάσια οργανώθηκαν για να συμπέσουν με τις εκλογές στη Γιουγκοσλαβία.
