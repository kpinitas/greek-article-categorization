 Η επικείμενη σύνοδος της Kεντρικής Eπιτροπής της N.Δ. και πολύ περισσότερο το Συνέδριο οδηγούν τον Κώστα Καραμανλή σε αποφάσεις αντιπολιτευτικής όξυνσης απέναντι στην κυβέρνηση, με θέματα αιχμής τη διαπλοκή, το σχέδιο για το Ραδιοτηλεοπτικό Συμβούλιο, τις παράνομες ελληνοποιήσεις μεταναστών και αυτό των ταυτοτήτων. 
 Με τον τρόπο αυτό, ο πρόεδρος της Ν.Δ. εκτιμά ότι θα μετατρέψει το κλίμα εσωστρέφειας που έχει αρχίσει να δημιουργείται στο εσωτερικό του κόμματός του.
 Η σύνοδος της κεντρικής επιτροπής του κόμματος αναμένεται να πραγματοποιηθεί μεθαύριο Πέμπτη και ως θέματα της ημερήσιας διάταξης έχουν οριστεί τα εθνικά, οι διεθνείς οικονομικές εξελίξεις με τις επιπτώσεις από τις αυξήσεις στις τιμές των καυσίμων και θέματα διαφάνειας. 
 Ωστόσο, δεν αποκλείεται μια σειρά από βουλευτές να ασκήσουν κριτική για χειρισμούς του προέδρου της Ν.Δ. με χαρακτηριστικό αυτό της προχθεσινής υπογραφής της πρότασης για δημοψήφισμα για το θέμα των ταυτοτήτων.
 Ειδικά γι' αυτό το θέμα, υπάρχουν πολλές «υπόγειου» χαρακτήρα διαφωνίες βουλευτών για την πρωτοβουλία Καραμανλή και η κριτική τους αφορά και την ουσία 
 Συγκεκριμένα, αρκετά στελέχη της Ν.Δ. επισημαίνουν πως η κίνηση Καραμανλή τον ταυτίζει με τους ακραίους ιεράρχες, ορθώνει τα τείχη της αντιπαράθεσης μεταξύ εκσυγχρονιστικών και αναχρονιστικών δυνάμεων και εν πολλοίς ακυρώνει τα περί μεσαίου χώρου και κατάργησης των διαχωριστικών γραμμών που επιχειρούσε να υιοθετήσει ο Κ. Καραμανλής εδώ και καιρό ως βασική πολιτική της Ν.Δ. Παράλληλα, κριτική ασκείτο και για το χρόνο που πραγματοποίησε την κίνησή του αυτή ο πρόεδρος της Ν.Δ. επισημαίνοντας ότι «όταν στο ΠΑΣΟΚ "σφάζονται" για τα 
κότερα, η κίνηση Καραμανλή αποπροσανατολίζει την κοινή γνώμη και την οδηγεί αλλού».
 Χθες πάντως, ο Κ. Καραμανλής για την κίνησή του αυτή δέχθηκε τα πυρά του Στ. Μάνου, ο οποίος είπε ότι η στάση αυτή επισημοποιεί την πολιτικοποίηση της Eκκλησίας. Ωστόσο, υπερασπιστή του βρήκε τον Α. Ανδρεουλάκο, ο οποίος είπε ότι 
ο πρόεδρος της Ν.Δ. εξέφρασε με τη στάση του το δημόσιο αίσθημα της παρατάξεώς 
 Ανάμεσα στα στελέχη εκείνα που δέχονται με σκεπτικισμό την κίνηση Καραμανλή περιλαμβάνονται η Μαριέττα Γιαννάκου, ο Αρης Σπηλιωτόπουλος, ο Γιάννης Παπαθανασίου κ.ά.
 Σε ό,τι αφορά τη διαπλοκή, ο πρόεδρος της Ν.Δ. θα ανεβάσει και πάλι τους αντιπολιτευτικούς του τόνους με αιχμή αφ' ενός την αντιπαράθεση στελεχών του ΠΑΣΟΚ γύρω από τα κότερα, αφ' ετέρου το σχέδιο για τη λειτουργία του ΕΣΡ, το οποίο μάλιστα θα αποτελέσει και το αποκλειστικό αντικείμενο συζήτησης στη σημερινή συνεδρίαση των τομεαρχών του κόμματος.
 Ο πρόεδρος της Ν.Δ. πάντως, σύντομα αναμένεται να ανακοινώσει και στοιχεία που, όπως λένε συνεργάτες του αποδεικνύουν παράνομες ελληνοποιήσεις ξένων, οι οποίοι πήραν μέρος στις περασμένες εκλογές.
 Eν τούτοις, δύσκολα θα στηριχτεί σ' αυτά για να αμφισβητήσει το εκλογικό αποτέλεσμα, αλλά περισσότερο θα το συνδυάσει με το έλλειμμα δημοκρατίας που πιστοποιούν αυτά τα φαινόμενα.
 Mε χθεσινή του επιστολή προς το ραδιοφωνικό σταθμό «Φλας», ο γενικός διευθυντής της Ν.Δ. Γ. Βαρθολομαίος διαψεύδει τον ισχυρισμό του Ν. Κακαουνάκη ότι ο πρόεδρος της Ν.Δ. μετέβη στην Κρήτη με ιδιωτικό λίαρ τζετ επιχειρηματία, 
ο οποίος μάλιστα διεκδικεί μερίδιο από την πώληση της Ολυμπιακής. Ο κ. Βαρθολομαίος αναφέρει ότι ο πρόεδρος της Ν.Δ. αρχικά αναζήτησε για τη μετάβασή 
του στην Κρήτη 12θέσιο αεροπλάνο από την Ολυμπιακή και όταν διαπίστωσε πως δεν 
υπήρχε τη συγκεκριμένη ημέρα, απευθύνθηκε στην ιδιωτική εταιρεία ΤΕΑ, από την οποία νοίκιασε 12θέσιο αεροπλάνο, που έχει ξαναχρησιμοποιήσει στο παρελθόν. Μάλιστα, επισυνάπτει, όπως λένε από τη Ρηγίλλης, και τα σχετικά έγγραφα ενοικίασης του αεροσκάφους. 
 Μπαράζ επιθέσεων από υψηλόβαθμα στελέχη της κυβέρνησης και του ΠΑΣΟΚ δέχτηκε ο Κ. Καραμανλής για τη συμμετοχή του στο «δημοψήφισμα» της Εκκλησίας στο θέμα των ταυτοτήτων. Του καταλόγισαν ότι αποδέχτηκε να «καπελωθεί» από την ηγεσία της Εκκλησίας για λόγους μικροπολιτικούς.
 Ο κυβερνητικός εκπρόσωπος είπε ότι ο αρχηγός της Ν.Δ. «επιχειρεί να νομιμοποιήσει μια απόλυτα αντιδημοκρατική και διχαστική ενέργεια» και ότι έτσι 
«προωθεί την πολιτικοποίηση της Εκκλησίας. Πιστεύει -πρόσθεσε ο κ. Ρέππας- ότι 
έτσι θα προσποριστεί ορισμένα οφέλη, χωρίς να βλέπει το αύριο της χωρας».
 Περισσότερο αιχμηρός, ο πρόεδρος της Βουλής Απ. Κακλαμάνης είπε με νόημα ότι στην Ιταλία δεν υπάρχει πια Χριστιανοδημοκρατικό Κόμμα. «H μεγάλη αδυναμία του 
ήταν ότι είχε καπελωθεί από την Καθολική Εκκλησία και εθεωρείτο προέκτασή της στην πολιτική ζωή», είπε, διευκρινίζοντας, πάντως, ότι αυτό «δεν αποτελεί κριτική για τον πρόεδρο της Ν.Δ.». Ο κ. Κακλαμάνης χαρακτήρισε τη συλλογή υπογραφών «εκβιασμό μιας σκληρής μερίδας της ηγεσίας της Εκκλησίας σε βάρος της Πολιτείας» και χαρακτήρισε «ευτελισμό» όλη τη διαδικασία επιρρίπτοντας ευθύνες στον αρχιεπίσκοπο. Είπε ο πρόεδρος της Βουλής: 
 «Ο πάπας όπως ξέρετε, έχει κοσμικό ρόλο, έχει οπαδούς που θα πάρουν γραμμή ποια κόμματα θα ψηφίσουν. H Ορθοδοξία, όμως, δεν είχε ποτέ αυτή τη λογική. Ο ρόλος της ήταν πνευματικός και μόνο. Δεν δίχαζε το λαό, εξέφραζε πάντοτε την ενότητα και την αγωνιστική ετοιμότητα σε κρίσιμες ώρες του έθνους και δεν μπορεί να ευτελιστεί αυτή η παράδοση και αυτή η αποστολή, οποιαδήποτε εξαλλαγή 
κι αν σημειωθεί στα ανώτατα κλιμάκια της ηγεσίας της. Οσοι ανήκουμε στο πλήρωμα της Eκκλησίας και ξέρουμε γιατί είμαστε Ορθόδοξοι, δεν μπορούμε να συνεργήσουμε σ' αυτόν τον ευτελισμό. Eλπίζω ότι, έστω και αργά, θα αντιληφθούν 
και ο αρχιεπίσκοπος και οι περί αυτόν το λάθος τους. Ο τόπος μας έχει μεγάλα ζητήματα να αντιμετωπίσει και δεν μπορεί να ασχολείται με "καλογερικά" πείσματα».
