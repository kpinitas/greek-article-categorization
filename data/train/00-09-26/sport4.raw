Μόνο ο Χάντερ; Φαίνεται ότι δεν είναι μόνο ο Χάντερ. 
 Αλλά να και μια φορά που οι παράνομοι δεν εξαντλούνται στους φτωχοδιάβολους. Ο σύζυγος του πιο τρανταχτού ονόματος των Ολυμπιακών του Σίδνεϊ, της Μάριον Τζόουνς, ντοπαρισμένος! Και μάλιστα, την ώρα που εκείνη έβαλε πλώρη για την ιστορία. 
 Και μάλιστα, το ζήτημα δεν περιορίζεται στην οικογένειά τους. Λίγες ώρες αφότου ξέσπασε το σκάνδαλο Σι Τζέι Χάντερ απελευθέρωσε όλες τις φυγόκεντρες δυνάμεις και πριν περάσει 24ωρο, στο σκαμνί του κατηγορουμένου καλείται να καθήσει ο ίδιος ο αμερικανικός στίβος καθώς οι καταγγελίες-αποκαλύψεις ακολουθούν η μία την άλλη. Η υπόθεση του παγκόσμιου πρωταθλητή, συζύγου της Μάριον Τζόουνς, Σι Τζέι Χάντερ, είχε πράγματι αλυσιδωτές αντιδράσεις με τα βέλη των υπευθύνων εναντίον του ντόπινγκ και αθλητών από άλλες χώρες να κατευθύνονται ευθέως κατά των Αμερικανών! Αλλοι κανονισμοί ισχύουν για τους Αμερικανούς και τους καλύπτουν, φωνάζουν οι αθλητές. 
 * Εκτός του σφαιροβόλου Σι Τζέι Χάντερ, συζύγου της Μάριον Τζόουνς, υπάρχουν και άλλοι Αμερικανοί αθλητές που έχει διαπιστωθεί ότι έκαναν χρήση αναβολικών ουσιών. Το παραδέχτηκε χθες στο Σίδνεϊ ο γενικός διευθυντής της Ομοσπονδίας Κλασικού Αθλητισμού των ΗΠΑ, Γκρεγκ Μάσμπανκ. Οτι δηλαδή υπάρχουν και άλλα κρούσματα ντόπινγκ με Αμερικανούς αθλητές, τα οποία προέκυψαν μετά από ελέγχους που διενεργήθηκαν πρόσφατα! 
 * Μόλις πριν από μία εβδομάδα ο επικεφαλής του αντιντόπινγκ της Διεθνούς Ομοσπονδίας Στίβου (IAAF) Αρνε Λιούνκβιστ έλεγε ότι η αμερικανική Ομοσπονδία παρέλειψε να αποκαλύψει 12 από τα 15 θετικά τεστ που διεξήγαγε τα τελευταία δύο χρόνια! 
 * Ο επικεφαλής της ΔΟΕ πρίγκιπας Αλεξάντρ ντε Μερόντ κατηγόρησε χθες την ηγεσία του αμερικανικού κλασικού αθλητισμού ότι το 1988 στη Σεούλ κάλυψε πέντε θετικά τεστ πριν από τους Αγώνες! Και είπε ακόμη ότι οι αθλητές που πιάστηκαν στον έλεγχο ίσως να κέρδισαν και μετάλλια! 
 Η Ολυμπιακή Επιτροπή των ΗΠΑ απάντησε διά του εκπροσώπου της, Μάικ Μοράν, ότι υπήρξαν πράγματι οκτώ θετικές υποθέσεις πριν από 12 χρόνια, όμως «ουδέποτε δώσαμε τα ονόματά τους. Κι αν η ΔΟΕ δεν έλαβε γνώση, ήταν επειδή τους αποβάλαμε όλους». Αλλά ο Νορβηγός Ολαφ Κος, χρυσός Ολυμπιονίκης του πατινάζ σε πάγο και μέλος σήμερα της ΔΟΕ, πέρασε επίσης στην επίθεση κατά των Αμερικανών. «Οι αθλητές νιώθουν ότι η IAAF και η Ομοσπονδία Στίβου των ΗΠΑ αλληλοκαλύπτονται και ότι υφίστανται ειδικοί νόμοι για τους Αμερικανούς αθλητές! »
 Τις αντιδράσεις αυτές πυροδότησε λοιπόν ο σύζυγος της Μάριον Τζόουνς, παγκόσμιος πρωταθλητής της σφαιροβολίας, Σι Τζέι Χάντερ. Που δεν μετείχε στους Ολυμπιακούς Aγώνες του Σίδνεϊ όχι λόγω του τραυματισμού του, όπως το ζευγάρι άφηνε να εννοηθεί, αλλά επειδή συνελήφθη να έχει κάνει χρήση αναβολικών ουσιών. Η ΙΑΑF πράγματι επιβεβαίωσε, χθες το πρωί, τα δημοσιεύματα του αυστραλιανού Τύπου και ανακοίνωσε πως ο παγκόσμιος πρωταθλητής, πέρσι στη Σεβίλλη, βρέθηκε θετικός στις απαγορευμένες ουσίες ναδρολόνη και τεστοστερόνη σε ντόπινγκ κοντρόλ στο οποίο υποβλήθηκε, μετά από το μίτινγκ του Οσλο, στις 28 Ιουλίου. Σύμφωνα μάλιστα με το δημοσίευμα της εφημερίδας της Αυστραλίας «Ντέιλι Τέλεγκραφ», στο δείγμα του 31χρονου Αμερικανού βρέθηκε ποσότητα ναδρολόνης, χίλιες φορές υψηλότερη από το επιτρεπόμενο όριο! 
 Πάντως, η IAAF διέψευσε την απόκρυψη κρούσματος ντόπινγκ με πρωταγωνιστή τον Αμερικανό σφαιροβόλο Σι Τζέι Χάντερ, σύζυγο της Μάριον Τζόουνς. Το θέμα ανακίνησε η εφημερίδα «Ντέιλι Τέλεγκραφ». Μάλιστα γράφει ότι εκτός της IAAF το γνώριζε και η αμερικανική ομοσπονδία, χωρίς να κινηθεί εναντίον του κάποια διαδικασία. «Η Διεθνής Ομοσπονδία δεν έχει εμπλακεί σε καμία υπόθεση απόκρυψης ντόπινγκ», δήλωσε ο γενικός γραμματέας της IAAF, Ιστβαν Γκιουλάι. 
