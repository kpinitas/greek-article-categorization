 Ο υπαίτιος της «κοτερολογίας» Θ. Πάγκαλος σιωπά και είναι αμφίβολο αν θ' ανταποκριθεί στις προκλήσεις να λύσει αυτή τη σιωπή του. Ο υπόγειος «πόλεμος» Σκανδαλίδη-Τσουκάτου συνεχίζεται. Και ο Κ. Σημίτης θα προσπαθήσει τις επόμενες 
τρεις μέρες να πείσει τους πάντες, ότι πρέπει να κλείσει αυτή η «διαβρωτική για το κόμμα» διάσταση της «διαπλοκολογίας».
 Το θέμα αναμένεται να ξεκαθαρίσει στη συνεδρίαση του Εκτελεστικού Γραφείου, η οποία θα γίνει, τελικά, την Πέμπτη. Το πρόγραμμα προέβλεπε, η συνεδρίαση να γίνει αύριο, αλλά την ίδια μέρα ο κ. Πάγκαλος θα βρίσκεται στη Σαντορίνη σε σύνοδο των υπουργών Πολιτισμού της Ευρωπαϊκής Ενωσης. Η ημερομηνία άλλαξε, προφανώς ύστερα από συνεννόηση των κ.κ. Σημίτη και Σκανδαλίδη και η απόφαση αυτή αντανακλά την επιθυμία του πρωθυπουργού να λήξει το θέμα και μάλιστα σε συνεδρίαση του οργάνου, όπου και ξεκίνησε.
 Το θέμα έχει αυτή τη στιγμή τρεις εσωκομματικές διαστάσεις: 
 1. Την «αποκατάσταση» του γραμματέα κ. Σκανδαλίδη, του οποίου το όνομα είχε εμπλακεί στη συζήτηση ύστερα απ' όσα είπε ο κ. Πάγκαλος στο Ε.Γ. για συντρόφους του που του τηλεφώνησαν από κότερα επιχειρηματιών. Ο κ. Σκανδαλίδης 
έχει προκαλέσει ανοιχτά τον κ. Πάγκαλο να δηλώσει ποιους εννοούσε, αλλά μέχρι στιγμής δεν βρήκε ανταπόκριση. Ο κ. Πάγκαλος απέφυγε να απαντήσει στα τηλεφωνήματά του. «Δεν έχω σκοπό να συνεχίσω το θέμα, απλώς θέλω, έστω και μέσα στο ΠΑΣΟΚ, μια στοιχειώδη διάψευση για μένα», δήλωσε χθες (στο «Μέγκα») ο 
κ. Σκανδαλίδης, προϊδεάζοντας για το τι προσδοκά από τον κ. Πάγκαλο. Σήμερα ο κ. Σκανδαλίδης θα συναντηθεί με τον κ. Σημίτη.
 2. Την αντιμετώπιση της αναζωπύρωσης της παλιάς «βεντέτας» Σκανδαλίδη-Τσουκάτου. Ο κ. Τσουκάτος είδε τον κ. Σκανδαλίδη πίσω από τη «διαρροή» όσων είπε ο κ. Πάγκαλος στο Ε.Γ. και αρχικά ερμηνεύθηκαν εις βάρος του. Ομως, ο κ. Πάγκαλος διέψευσε ότι εννοούσε τον κ. Τσουκάτο και τότε οι «υποψίες» έπεσαν στον κ. Σκανδαλίδη. Πίσω από τη διάδοση αυτών των «υποψιών», ο κ. Σκανδαλίδης είδε τον κ. Τσουκάτο. Ορισμένα δημοσιεύματα έφεραν τον κ. Σκανδαλίδη να θέτει «βέτο» στην παραμονή του κ. Τσουκάτου στη Χαριλάου Τρικούπη. Του αποδίδεται, μάλιστα, και η φράση «ή εγώ, ή αυτός». Ωστόσο, ο ίδιος απέφυγε να τα επιβεβαιώσει, λέγοντας ότι απλώς επιθυμεί να ξεκαθαριστεί ότι δεν έχει καμία σχέση με κότερα και επειχειρηματίες.
 3. Την αντιμετώπιση του προβλήματος για το ποιος έχει τον πρώτο ρόλο στην οργάνωση των περιοδειών και, γενικά, των κινήσεων του πρωθυπουργού, ρόλο που μέχρι τώρα έχει αναφανδόν ο κ. Τσουκάτος. Δημοσιεύματα τον εμφάνιζαν να έχει πέσει σε «δυσμένεια» και ο κ. Σημίτης να σκοπεύει να αναθέσει αυτόν τον ρόλο στον γραμματέα οργανωτικού Μιχάλη Νεονάκη. Ομως, ο κυβερνητικός εκπρόσωπος διέψευσε χθες ότι ο κ. Σημίτης είχε χθες προγραμματισμένη συνάντηση με τον κ. Νεονάκη, γεγονός που ερμηνεύεται ως υποβάθμσιη του θέματος. Σύμφωνα με πληροφορίες, ο κ. Σημίτης ανέβαλε αυτήν τη συνάντηση για να μην τροφοδοτήσει κι άλλο το κλίμα της εσωκομματικής αντιπαράθεσης.
 Στην επιδίωξη να υποβαθμιστεί ο ρόλος του κ. Τσουκάτου συμπλέουν εξ αντικειμένου οι κ.κ. Σκανδαλίδης (για ευνόητους λόγους) και Νεονάκης, ο οποίος 
έτσι θα είχε πρώτο ρόλο στα κομματικά πράγματα.
 Οι πληροφορίες για το τι επιθυμεί πραγματικά ο κ. Σημίτης είναι συγκεχυμένες. Ενας συνεργάτης του λέει ότι σκοπεύει σταδιακά να μειώσει τον ρόλο που έχει μέχρι τώρα ο κ. Τσουκάτος «μοιράζοντας» και σε άλλους αρμοδιότητες (π.χ. στον κ. Νεονάκη). Ομως, άλλος συνεργάτης του λέει ότι δεν έχει διαβλέψει κάτι τέτοιο. Κι ένας τρίτος παραδέχεται μεν ότι ο κ. Τσουκάτος είχε υπερβολικό ρόλο, αλλά θεωρεί ότι θα ήταν λάθος να αποδοθούν σ' αυτόν όλες οι ευθύνες. Συζήτηση για όλα αυτά είχε χθες ο πρωθυπουργός με τον υπουργό Eπικρατείας Mιλτ. Παπαϊωάννου.
 Ο Απ. Κακλαμάνης επιτέθηκε πάλι χθες εναντίον των ιδιοκτητών των μέσων ενημέρωσης, λέγοντας ότι έχουν συμφέρον να απαξιώνεται ο πολιτικός κόσμος για να καταστεί πιο ευάλωτος. Και αναφερόμενος στα πρόσφατα γεγονότα υπερασπίστηκε 
τον Κ. Σκανδαλίδη, «έναν αδάμαντα της πολιτικής», όπως είπε. Και πρόσθεσε: «Δεν δικαιούται κανείς οχυρούμενος πίσω από το λεγόμενο δημοσιογραφικό απόρρητο να εξαπολύει λάσπη στο κόμμα που κυβερνά ή στο κόμμα που φιλοδοξεί να 
κυβερνήσει αύριο, χωρίς να στοιχειοθετεί τις καταγγελίες του».
