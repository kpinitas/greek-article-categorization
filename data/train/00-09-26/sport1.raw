 Δεν είναι κακό πράγμα οι παραδόσεις στον αθλητισμό. Ειδικά όταν σε ευνοούν! Και στη δισκοβολία, η παράδοση που δημιουργείται τα τρία τελευταία χρόνια από την Αναστασία Κελεσίδου, τη Στέλλα Tσικούνα και την Κατερίνα Βόγγολη είναι πραγματικά εντυπωσιακή. Και ασφαλώς μας γεμίζει ελπίδες...
 Οι τρεις κοπέλες μας λοιπόν θα μπουν αύριο το μεσημέρι (12.30) στο Ολυμπιακό Στάδιο του Σίδνεϊ, αφού κατάφεραν και πάλι να προκριθούν και οι τρεις στον τελικό. Οπως πέρυσι στο Παγκόσμιο Πρωτάθλημα της Σεβίλλης και το 1998 στο Eυρωπαϊκό Πρωτάθλημα της Βουδαπέστης. Και πιο πριν, το 1995, ήταν η Κελεσίδου στον τελικό του παγκοσμίου πρωταθλήματος στο Γκέτεμποργκ και η Τσικούνα σε αυτόν την Αθήνας το 1997. Μετά απ' όλα αυτά, λοιπόν, ήταν η ώρα να έρθει και ένα μετάλλιο πέρυσι στη Σεβίλλη από την -αντικειμενικά- πιο ταλαντούχα της παρέας, την Τασούλα Κελεσίδου. Μια επιτυχία όμως που δημιουργεί υποχρεώσεις, εδώ στο Σίδνεϊ! 
 Η ίδια η Κελεσίδου, όμως, μετά το 63, 64 που έκανε στην πρώτη προσπάθεια στον χθεσινό προκριματικό και πήρε με το «καλημέρα» την πρόκριση για τον τελικό (όριο 63, 00), έδειξε πως ξέρει καλά πού είναι το μυαλό όλων, αλλά... και το δικό της: «Δεν θέλω να κάνω προγνωστικά για τον τελικό. Εχω έρθει όμως εδώ ως η δεύτερη καλύτερη δισκοβόλος στον κόσμο μετά το μετάλλιο που πήρα πέρυσι στη Σεβίλλη και γνωρίζω ότι πρέπει να κάνω το καλύτερο δυνατό. Νιώθω καλά πάντως. Οπως ήμουν και πέρυσι στη Σεβίλλη. Το καλό ήταν πως πήρα την πρόκριση από την πρώτη προσπάθεια και δεν έμεινα περισσότερο στον αγώνα, με τόσο άσχημο καιρό...»
 Πραγματικά, παρότι δεν έβρεχε χθες το πρωί στο Ολυμπιακό Στάδιο, η βαριά συννεφιά και η υγρασία από τη συνεχή βροχή της προηγούμενης μέρας είχαν ρίξει πολύ τη θερμοκρασία, δημιουργώντας χειμωνιάτικο σκηνικό. Πάλι καλά που η Κελεσίδου έκανε το τελευταίο στάδιο της προετοιμασίας της στην Ιαπωνία, όπου συνάντησε τις ίδιες συνθήκες. Δεν ήταν προμελετημένο, αλλά βγήκε σε καλό! 
 Οι πληροφορίες, πάντως, αναφέρουν πως η Τασούλα είναι σε καλύτερη κατάσταση απ' ό,τι πέρυσι στη Σεβίλλη, αλλά ένας τελικός κρύβει πάντα παγίδες, ειδικά αν οι καιρικές συνθήκες είναι οι ίδιες και αύριο, κάτι που είναι και το πιθανότερο. Αν πάντως είναι έτσι τα πράγματα, δεν είναι απίθανο μια βολή κοντά στα 65, 50 να δώσει μετάλλιο.
 Η Κελεσίδου, αλλά και οι υπόλοιπες αθλήτριες του τελικού αισθάνονται σίγουρα καλύτερα μετά τον αποκλεισμό της καλύτερης φέτος στον κόσμο Νικολέτας Γκράσου (68, 70) και... θα πανηγύριζαν αν έμενε απ' έξω και η -ολυμπιονίκης στην Ατλάντα και παγκόσμια πρωταθλήτρια στη Σεβίλλη- Φράνκα Ντιτς. Ομως, η Γερμανίδα κατάφερε και πάλι στην τελευταία προσπάθεια να ρίξει 60, 74 και να ξεπεράσει το -συνηθισμένο γι' αυτήν- εμπόδιο του προκριματικού και να πάρει το εισιτήριο για τον τελικό, με ένα μόλις εκατοστό διαφορά από την Ολένα Αντόνοβα. Και το πρόβλημα είναι πως στον τελικό η Ντιτς μεταμορφώνεται πάντα! 
 Παρούσες στον τελικό θα είναι και οι άλλες μεγάλες της παρέας τα τελευταία χρόνια. Η Ναταλία Σάντοβα, η -παγκόσμια πρωταθλήτρια της Αθήνας- Μπεατρίς Φουμουίνα, η 40χρονη Ελίνα Ζβέρεβα, η Ιλκε Βιλούντα και βέβαια η... τέταρτη Eλληνίδα της παρέας (αλλά Αυστραλέζα από το 1988) Λίζα-Μαρία Βυζανιάρη! Η μάχη προβλέπεται και πάλι σκληρή.
 Ανάμεσα σε όλες αυτές θα προσπαθήσουν να βρουν το δικό τους χώρο η Στέλλα Τσικούνα και η Κατερίνα Βόγγολη. Και οι δύο έχουν αποδείξει πως μπορούν να είναι στην οκτάδα. Ειδικά η Τσικούνα που ήταν 7η στην Αθήνα και 8η στη Σεβίλλη. Η ίδια πάντως δεν είπε τίποτα χθες, αφού ήταν από τις... επιλαχούσες του πρώτου προκριματικού γκρουπ και είχε αγωνία για αρκετή ώρα μέχρι να δει αν πήρε το εισιτήριο για τον τελικό.
 Aντιθέτως, η Κατερίνα Βόγγολη παρουσιάστηκε αποφασισμένη: «Δεν μου φτάνει μόνο η συμμετοχή στον τελικό. Θέλω μια θέση στην οκτάδα! Δεν είμαι ευχαριστημένη από την επίδοση που πέτυχα σήμερα, αλλά με επηρέασε ο καιρός που ήταν χάλια. Αυτό που μετράει πάντως είναι το αποτέλεσμα. Η συμμετοχή σε τελικό Ολυμπιακών Αγώνων είναι στόχος ζωής για όλους τους αθλητές και νιώθω πολύ χαρούμενη».
