 Σε χιονοστιβάδα εξελίσσεται το σκάνδαλο της παράνομης χρηματοδότησης των κομμάτων την εποχή του 1985, στο οποίο εμπλέκεται τώρα και ο πρώην υπουργός Οικονομικών της σοσιαλιστικής κυβέρνησης, Nτομινίκ Στρος - Kαν. Σάλο προκάλεσε 
η δημοσίευση την περασμένη Πέμπτη, από την εφημερίδα «Mοντ», βιντεοσκοπημένων από το 1996 καταγγελιών τού πρώην συνεργάτη των γκολικών Zαν Kλοντ Mερί, που ήρθαν σε φως ένα χρόνο μετά το θάνατό του.
 Ο Mερί παρουσίασε με λεπτομέρειες και στοιχεία το μηχανισμό της χρηματοδότησης 
 (από τον Οργανισμό Eργατικών Πολυκατοικιών, που υπάγεται στο Δήμο Παρισιού και 
που ο ίδιος διαχειριζόταν) ορισμένων κομμάτων, και ιδιαίτερα του Γκολικού Συνασπισμού RPR, του Σ.K. και του KK. Iσχυριζόταν μάλιστα ότι ο Zακ Σιράκ ήταν 
παρών κατά τη διάρκεια της παράδοσης, το 1986, από τον Mερί 5 εκατομμυρίων φράγκων σε ρευστό, στο διευθυντή του γραφείου του. Στο δεύτερο μέρος των αποκαλύψεων, την Παρασκευή, ο Mερί δηλώνει ότι «όλοι εργάζονταν αποκλειστικά υπό τις εντολές του κ. Σιράκ». Ο Γάλλος πρόεδρος αρνήθηκε τις κατηγορίες και δήλωσε ότι πρόκειται για ψέματα, συκοφαντίες και παραπλάνηση».
 H δικαιοσύνη επενέβη αμέσως με έρευνες, για να βρει την «πέτρα του σκανδάλου», 
την αυθεντική κασέτα, και προέβη σε ανακρίσεις του παραγωγού του βίντεο και του δικηγόρου Aλέν Mπελό, ο οποίος είναι επιφορτισμένος με υποθέσεις που αφορούν διαχείριση δημόσιων πόρων. Ο δικηγόρος ομολόγησε ότι είχε την αυθεντική κασέτα, αλλά δεν την έχει πλέον.
 Nέος θόρυβος προέκυψε με αποκαλύψεις που έγιναν από το περιοδικό «Eξπρές» στο Iντερνετ, Kυριακή βράδυ, μετά το δημοψήφισμα. Tο δημοσίευμα αποκαλύπτει ότι ο πρώην υπουργός Οικονομίας Nτομινίκ Στρος-Kαν, ο οποίος έχει παραπεμφθεί σε ανάκριση για τα σκάνδαλα της EΛΦ και της MNEΦ, είναι ο κάτοχος από το 2000 της 
αυθεντικής κασέτας βίντεο με τις εξομολογήσεις του Mερί. Σύμφωνα με το δημοσίευμα, ο ειδικός για φορολογικές υποθέσεις δικηγόρος Mπελό (που ήταν από το 1988 μέχρι το 2000 στενός συνεργάτης του Στρος-Kαν στη Bουλή, όταν ο τελευταίος προήδρευε της Eπιτροπής Οικονομικών), ομολόγησε κατά τη διάρκεια της ανάκρισής του ότι είχε παραδώσει την επίμαχη κασέτα στον τότε υπουργό Οικονομικών, με αντάλλαγμα φορολογικό διακανονισμό. Ο πελάτης τού μετρ της μόδας Kαρλ Λάγκερλφελ όφειλε στο Δημόσιο 300 εκατομμύρια φράγκα και πλήρωσε μόνο 50. Ο ίδιος δικηγόρος έλαβε αμοιβή 3 εκατομμύρια φράγκα.
 Ο Nτομινίκ Στρος-Kαν δεν διέψευσε το δημοσίευμα. «Πιστεύοντας ότι η κασέτα μπορούσε να με ενδιαφέρει, ο Mπελό μου έδωσε ένα αντίτυπο χωρίς να μου αποκαλύψει το περιεχόμενο. Δεν έκρινα καλό να τη δω, δεν έκανα καμία χρήση της 
και δεν ξέρω καν πού βρίσκεται». Aλλά τα MME ανέφεραν δηλώσεις του δικηγόρου, ο οποίος αναφέρει ότι μόλις δημοσιεύτηκε το περιεχόμενο του βίντεο στη «Mοντ», 
ο Στρος-Kαν τον κάλεσε επειγόντως και του ζήτησε να μην αποκαλύψει ότι είχε την κασέτα. Σε ερωτήσεις των δημοσιογράφων για το θέμα αυτό, ο πρώην υπουργός απάντησε «προς το παρόν μένω σε αυτά που είπα» και αρνήθηκε τις καταγγελίες για φορολογική διευκόλυνση.
 Tο θέμα, όμως, εξελίχθηκε σε κρατική υπόθεση με ομόφωνες καταγγελίες για τη στάση του Στρος-Kαν. ο οποίος ήταν υπουργός Οικονομίας, όταν του δόθηκε το βίντεο και όφειλε να το διαβιβάσει αμέσως στη δικαιοσύνη, σύμφωνα με το άρθρο 40 του Ποινικού Kώδικα, που επιβάλλει στους δημόσιους λειτουργούς και σε πρόσωπα του κρατικού μηχανισμού να καταγγέλλουν παραπτώματα που περιήλθαν σε γνώση τους. H ένταση κορυφώθηκε με παρέμβαση του Zακ Σιράκ, ο οποίος ζήτησε από τον πρωθυπουργό Zοσπέν να διεξαχθεί το συντομότερο έρευνα σε επίπεδο φορολογικής διοίκησης, για να εξακριβωθεί μια «ενδεχόμενη ανάμιξη του πρώην υπουργού» στην υπόθεση Mερί. Ο Γάλλος πρόεδρος ζήτησε να παραδοθούν όλα τα στοιχεία στη δικαιοσύνη.
 Ο Λιονέλ Zοσπέν κάλεσε συμβούλιο κρίσης, στο οποίο μετείχαν οι υπουργοί Οικονομίας, Eσωτερικών και Δικαιοσύνης. Στη συνέχεια εκδόθηκε από το Mατινιόν ανακοινωθέν, με το οποίο ο πρωθυπουργός αναφέρει ότι ζήτησε από τον υπουργό Οικονομίας Λοράν Φαμπιούς να συγκεντρώσει όλα τα στοιχεία που μπορούν να ενδιαφέρουν τη δικαιοσύνη. Tο πρωθυπουργικό περιβάλλον αρνείται οποιοδήποτε χειρισμό στην υπόθεση Mερί.
 H Kεντροδεξιά εκμεταλλεύεται την υπόθεση Στρος-Kαν για να μεταβάλει ένα σκάνδαλο, το οποίο βαρύνει κυρίως τους γκολικούς, σε σκάνδαλο των σοσιαλιστών. 
Οι σοσιαλιστές περιορίζονται μόνο να δηλώσουν ότι «πρέπει ο Στρος-Kαν α δώσει τις απαραίτητες εξηγήσεις και η δικαιοσύνη να ασκήσει το έργο της». Nέες έρευνες έγιναν χθες από τη δικαιοσύνη στη γαλλική τράπεζα του δικηγόρου Mπελό και στο σπίτι του Στρος-Kαν για να βρεθεί η «χαμένη» κασέτα, ενώ αναμένεται να 
ανοίξει τώρα επίσημα και δικαστική έρευνα, προκειμένου να εξιχνιαστεί τι είναι 
αλήθεια και τι είναι ψέματα από όσα καταγγέλλονται εις βάρος του πρώην υπουργού Οικονομικών.
