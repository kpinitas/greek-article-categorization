Εύκολη νίκη για τον Σλόμπονταν Μιλόσεβιτς στο Κόσοβο με αποχή των Αλβανών της επαρχίας και εν μέσω καταγγελιών της αντιπολίτευσης για παρατυπίες.
 Σύμφωνα με τα διαθέσιμα αποτελέσματα, σε έξι περιοχές της επαρχίας, τα οποία ανακοίνωσε μάλιστα η Δημοκρατική Σερβική Aντιπολίτευση (DΟS), ο σημερινός πρόεδρος της Γιουγκοσλαβίας ξεπερνά το 90% των ψήφων ενώ στη Κοσόβσκα Μιτροβίτσα, όπου η αντιπολίτευση διαθέτει κάποια οργάνωση και επιρροή, φτάνει το 68%. Οι Αλβανοί του Κοσόβου, που αποτελούν και πλειοψηφία στην επαρχία, μποϊκοτάρισαν τις εκλογές, όπως κάνουν από το 1989. Ετσι η νίκη του Μιλόσεβιτς 
ήταν αναμενόμενη στο βαθμό που το Κόσοβο είναι προπύργιο του Σοσιαλιστικού Kόμματος (SPS) του Γιουγκοσλάβου προέδρου. Η νίκη δεν προκάλεσε έκπληξη και για το λόγο ότι πολλοί είναι οι Σέρβοι που παραμένουν οικονομικά εξαρτημένοι από το Βελιγράδι, όπως για παράδειγμα οι δημόσιοι υπάλληλοι που εξακολουθούν να πληρώνονται από τη Σερβία. Οπως αναφέρουν μέλη της αποστολής του ΟΗΕ στο Κόσοβο (MINUK) «ο Μιλόσεβιτς φαίνεται να είναι η καλύτερη επιλογή για πολλούς Σέρβους εδώ».
 Η σερβική αντιπολίτευση υποβάθμισε, ωστόσο, τη σημασία της νίκης του Μιλόσεβιτς στο Κόσοβο, εκτιμώντας ότι δεν θα επηρεάσει τα οριστικά αποτελέσματα στο σύνολο της Γιουγκοσλαβίας. Σύμφωνα με τα επίσημα στοιχεία που 
δόθηκαν από το Βελιγράδι, ο αριθμός των Σέρβων ψηφοφόρων στο Κόσοβο είναι 65.000 ενώ σε όλη τη Γιουγκοσλαβία οι ψηφοφόροι ανέρχονται σε 7, 8 εκατομμύρια. 
Ο ΟΗΕ υπολογίζει τους ψηφοφόρους του Κοσόβου, που προσήλθαν στις κάλπες, σε 44.167. Η αντιπολίτευση έκανε όμως λόγο και για παρατυπίες στην εκλογική διαδικασία καταγέλλοντας ακόμη και κρούσματα νοθείας, όπως στην περίπτωση μελών της αντιπολίτευσης οι οποίοι δεν μπόρεσαν να ψηφίσουν επειδή δεν είχαν συμπεριληφθεί στους εκλογικούς καταλόγους.
 Από την πλευρά του ο ΟΗΕ αρνήθηκε να σχολιάσει τα πρώτα εκλογικά αποτελέσματα. 
«Δεν μπορούμε να αντιδράσουμε εφόσον δεν ξέρουμε εάν τα νούμερα αυτά είναι αληθή ή ψευδή», δήλωσε εκπρόσωπος της MINUK. Ο ΟΗΕ τήρησε την Κυριακή μια διφορούμενη στάση. Δεν ανέλαβε την οργάνωση των εκλογών αλλά καταμέτρησε κατά προσέγγιση τον αριθμό των ψηφοφόρων προκειμένου να αντικρούσει, εάν παραστεί ανάγκη, τα ενδεχομένως παραποιημένα αποτελέσματα του Βελιγραδίου.
