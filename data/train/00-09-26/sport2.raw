 Ο Kώστας Θάνος, ο συνεχιστής της παράδοσης των Γαλακτόπουλου, Μηγιάκη, Θανόπουλου, Χολίδη, απέχει μία νίκη από το ολυμπιακό μετάλλιο. Περισσότερο από τον τελευταίο του αντίπαλο, τον κουτσοδόντη Αμερικανό Λόουνι, φοβάται έναν εχθρό αδυσώπητο: τον πόνο. 
 Με τρία τσακισμένα πλευρά αγωνίστηκε στο χθεσινό ημιτελικό ο πρωταθλητής μας: ένα σπασμένο και δύο ραγισμένα, κληρονομιά μιας τρομερής σύγκρουσης με τον Κορεάτη Παρκ Γου στον α' γύρο. Ο Ουκρανός Σαλντάτζε, ο άνθρωπος που του έκλεισε το δρόμο προς τον τελικό (4-2 στα σημεία), σημάδευε κατ' ευθείαν στο ψαχνό.
 «Tι να κάνουμε, έπαιξε λίγο βρώμικα. Αλλά κι αυτό μες στο παιχνίδι είναι», τον δικαιολογεί ο Θάνος. Και ο δικός μας το ίδιο θα έκανε αν του θάμπωνε τα μάτια η λάμψη του χρυσού μεταλλίου...
 Αλλά μόνο «λίγο»; Από το ξεκίνημα σχεδόν του ημιτελικού, ο Σαλντάτζε έβαλε σημάδι τα παΐδια του δικού μας και τον σακάτεψε. Τους αρχικούς του δισταγμούς τους ξεπέρασε όταν είδε τα σκούρα, στο 2-2! Εδωσε μία γερή στον Κώστα, τον έκανε να τραβηχτεί με μορφασμούς οδύνης, τον υποχρέωσε να βγει έξω από τις γραμμές: πόντος για τον Σαλντάντζε. Με το που επέστρεψε ο Θάνος στο ταπί, του έκανε κι ένα κόλπο στα γρήγορα ο Ουκρανός («πράγματι, με έπιασε στον ύπνο») και τον αποτελείωσε.
 «Ημουν λίγο κουρασμένος από τους αλλεπάλληλους αγώνες της προηγούμενης ημέρας, περισσότερο όμως με κούρασε ο τραυματισμός μου. Ψυχολογικά εννοώ. Δεν μου επέτρεπε να συγκεντρωθώ στον αγώνα, με έκανε να αγωνιστώ φοβισμένος», δικαιολογήθηκε για την παθητική του συμπεριφορά στη διάρκεια του ημιτελικού ο Θάνος. Κάποιοι Ουκρανοί στις κερκίδες, ακριβώς από πίσω μας, φώναζαν από τα πρώτα δευτερόλεπτα ότι: «Red passive, red passive». Ευτυχώς, ο διαιτητής δεν τους άφησε να κάνουν κουμάντο.
 Ο Θάνος, που έκανε 5 ενέσεις νοβοκαΐνης μέσα σε 10 ώρες και μπήκε στον αγώνα μπουκωμένος στα «βολταρέν», έχει πια μπροστά του ένα τελευταίο εμπόδιο: τον ξανθομάλλη Αμερικανό Γκάρετ Λόουνι, μόλις 21 Μαΐων, ο οποίος προχθές κέρδισε (θαύμα θαυμάτων!) τον πέντε φορές πρωταθλητή κόσμου Ρώσο Γκογκουασβίλι, αλλά χθες, στο δικό του ημιτελικό, παραδόθηκε αμαχητί στον Σουηδό Λιούνγκμπεργκ: 8-1. Μάλιστα, χτύπησε στο σβέρκο και ζήτησε από τους κριτές να σταματήσουν τον αγώνα πριν συμπληρωθούν τα 12 λεπτά.
 «Δείχνει να πονάει, αλλά μπορεί να το κάνει και παραμύθι», έλεγε χαμογελώντας ο Θάνος. «Αλλωστε, σ' αυτό το άθλημα όλοι πονάμε...»
 Ο προπονητής του, ο Αρης Γρηγοράκης, γέννημα-θρέμμα της Κρήτης, πιστεύει ότι το μετάλλιο είναι κοντά. «Ο Αμερικανός είναι καλός αθλητής, το απέδειξε άλλωστε όταν κέρδισε τον Ρώσο, αλλά δεν έχει καμία σχέση με την κλάση του Ουκρανού. Το πρόβλημα είναι τα τραυματισμένα πλευρά του Κώστα, όχι ο αντίπαλός του. Τόσες ενέσεις του κάναμε και δεν τον έπιασαν. Καλά καλά δεν μπορεί να αναπνεύσει».
 Εστω κι έτσι, θα μπορούσε να είχε κερδίσει. «Εχετε δίκιο, δεν ψάχνω δικαιολογίες», ομολογεί ο προπονητής. «Χρειαζόταν περισσότερη ψυχραιμία και λιγότερο τρακ. Αν είχαμε πάρει εμείς ένα σημείο μετά το 2-2, θα άλλαζε ο ρυθμός του αγώνα, θα παίρναμε το πάνω χέρι και θα κερδίζαμε. Αυτή την εντολή του έδωσα του Κώστα στην ανάπαυλα, αλλά το παιδί δεν μπόρεσε να το κάνει».
 Κρίμα, γιατί θα είχε κερδίσει το μετάλλιο από χθες. Και θα ήταν λιγότερο μελαγχολικές οι πόζες του με Φλωρίδη και Φούρα...
 «Δεν θέλω να βλέπω μελαγχολικά βλέμματα, γιατί περισσότερο απ' όλους λυπήθηκα εγώ ο ίδιος», είπε ο Θάνος μόλις είδε -ίσως για πρώτη φορά στην καριέρα του- μία δράκα δημοσιογράφων να τον περιμένει. «Ηθελα όσο τίποτα να περάσω στον τελικό, αλλά δεν μπόρεσα να δώσω τον καλύτερο εαυτό μου. Για να κερδίσω ένα τόσο δυνατό αντίπαλο, έπρεπε να εμφανιστώ απόλυτα έτοιμος, πράγμα αδύνατο».
 Τα δύο πρώτα σημεία, ο Θάνος και ο Σαλντάτζε τα πήραν σχεδόν ταυτόχρονα, αφού ο Ουκρανός έκανε «γέφυρα» στον δικό μας (συν 2), αλλά ακούμπησε και τη δική του πλάτη στο ταπί (μείον 2). Για τα υπόλοιπα, τα είπαμε. Δυστυχώς, το «ανφέρ» δεν τιμωρείται στο άθλημα των δυνατών. Ο Ρώσος γιατρός που περιποιήθηκε τον Κώστα μας χθες το πρωί προφανώς διοχέτευσε το μυστικό του στους άλλοτε συντρόφους του. Οπως έλεγε με πικρό χαμόγελο ο Αρης Γρηγοράκης, «περισσότερο δεμένοι είναι όλοι αυτοί μεταξύ τους τώρα που διαλύθηκε η Σοβιετική Ενωση, παρά στο παρελθόν».
 Τα ίδια, προφανώς, θα κάνει και ο Αμερικανός σήμερα.
 «Αφήστε, ας μην το κακομελετάμε. Αντε να πάρουμε αύριο το χάλκινο, να ηρεμήσουμε».
 Να ηρεμήσουμε; Μα τότε είναι που θ' αρχίσουν οι χοροί...
 * Την ίδια ώρα που θα εξελίσσονται οι (μικροί και μεγάλοι) τελικοί της ελληνορωμαϊκής, στη διπλανή αίθουσα του Εκθεσιακού Κέντρου αρχίζει ξανά το μποξ, με τον Τιγκράν Ουζλιάν αντιμέτωπο του εφιάλτη από την Κούβα Γκουτιέρες (60 κ.). Οσο για τους παλαιστές της ελευθέρας, μόνον ένας από τους πέντε ξεκινάει Πέμπτη: ο Αφτάντιλ ή Αναστάσιος Ξανθόπουλος, που μετέχει στην κατηγορία των 97 κιλών. Οι υπόλοιποι, εισαγόμενοι ως επί το πλείστον (Καρντάνοφ, Πολυχρονίδης, Λοϊζίδης, Τοπαλίδης), μπαίνουν στη μάχη το πρωινό της Παρασκευής.
