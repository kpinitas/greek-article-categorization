 Τα μεγάφωνα του «Βασιλιάς Μποντουέν» ικέτευαν τους Βέλγους να συμπεριφερθούν φιλόξενα και μέσα στ' αθλητικά πλαίσια του fair-pla y, σε όσους Ιταλούς φιλάθλους αλλά και σε όσους Ιταλούς μετανάστες θα βρίσκονταν στις εξέδρες ενός γηπέδου που όσο και να το έχουν μετονομάσει, θα μείνει για πάντα χαραγμένο στην μνήμη των Βέλγων, κυρίως όμως των Ιταλών, με την ονομασία «Χέιζελ». 
 «Χεϊζέλ» όπως το προφέρουν εδώ στις Βρυξέλλες, που στις 29 Μαΐου του 1985 είχε γίνει σκηνικό μιας από τις μεγαλύτερες τραγωδίες στην ιστορία του παγκοσμίου ποδοσφαίρου. Μια τραγωδία που συνέβη πριν από τον τελικό του Kυπέλλου Πρωταθλητριών ανάμεσα στη Λίβερπουλ και τη Γιουβέντους και που στοίχισε τη ζωή σε 39 νεαρούς, οπαδούς της Vecchia Signora.
 Ισως και γι' αυτό τα μεγάφωνα του πλέον «Μποντουέν» ικέτευαν τους γηπεδούχους «Κόκκινους Διαβόλους» να συμπεριφερθούν φιλόξενα, ό,τι και να γινόταν στον αγώνα, όσο κι αν η ομάδα του Ρομπέρ Βασέζ δεν κατάφερνε ν' αντέξει το ρυθμό της Squadra Azzurra. Ακόμη και στην περίπτωση που η ομάδα του Ντίνο Τζοφ κατάφερνε να βγει νικήτρια από το (πρώην) «στάδιο της ντροπής».
 Οι Βέλγοι υπάκουσαν στις εκκλήσεις των μεγαφώνων, η ομάδα του Βασέζ πράγματι δεν κατάφερε ν' αντέξει το δαιμονιώδη ρυθμό των Ιταλών, και η Squadra Azzurra έφυγε από το «Μποντουέν» με τρεις πολυτιμότατους βαθμούς της νίκης, αποτέλεσμα του 1ου γκολ του Τότι, στην Eθνική με κεφαλιά και του πρώτου γκολ του Φιόρε στο ντεμπούτο του.
 Κυρίως όμως αποτέλεσμα όσων «Γιουβεντίνων» (των Κόντε, Ιντσάγκι, Ιουλιάνο, Πεσσότο, Ντελ Πιέρο, Ζαμπρότα, Φεράρα) αντιπροσώπευσαν την Ιταλία στον κρίσημο αγώνα των Βρυξελλών, αλλά και τη Γιουβέντους έξω από το καταραμένο τμήμα «Ζ» και μπροστά από την επιγραφή «IN MEMΟRIAM: 29.05.85» (εις μνήμην) στην οποία ο Μαλντίνι για την Ιταλία και ο Κόντε για τη Γιουβέντους κατέθεσαν συμβολικά μία ανθοδέσμη με λουλούδια.
 Οι Βέλγοι υπάκουσαν, οι Ιταλοί κέρδισαν (2-0) κι όλοι μαζί, αγκαλιασμένοι κι αγαπημένοι μπήκαν στα βαγόνια του μετρό που περίπου 15 χιλιόμετρα πιο μακριά, θα τους έφερνε στην Grand Place, παραδοσιακό στέκι για χαμένους, αλλά και ηττημένους.
 Οι δρόμοι των Βρυξελλών πλημμύρισαν με εκατοντάδες χιλιάδες ιταλικές σημαίες και η βελγική πρωτεύουσα μέχρι τα ξημερώματα θύμιζε κάτι από την Piazza di Spagna ή την Piazza Duomo. Με τους (αυθεντικούς) Ιταλούς να τραγουδούν τον ύμνο τους, με τους μετανάστες να προσπαθούν να θυμούνται τα λόγια και τις νότες του, κι όλα αυτά μέσα σε μια ατμόσφαιρα μαγική, πλαισιωμένη εννοείται από ποτάμια μπίρας.
 Το Ιταλία-Βέλγιο είχε πλέον παραδοθεί στην Iστορία, όπως στην Iστορία είχαν παραδοθεί και οι άνευ πλέον σημασίας εκτιμήσεις των δύο προπονητών. Του Ρομπέρ Βασέζ, που παραδέχτηκε ότι η ομάδα του ηττήθηκε δίκαια από έναν ανώτερο αντίπαλο. Και του Ντίνο Τζοφ που έστειλε με τρόπο, από κει που ήρθε το δημοσιογράφο που θεώρησε σωστό να τον ρωτήσει εάν, από δω και στο εξής, θα καθίσει να κάνει τους υπολογισμούς του για το εάν θα πρέπει η Ιταλία να βγει πρώτη ή δεύτερη και ανάλογα να διασταυρωθεί με την 1η ή 2η του 1ου ομίλου...
