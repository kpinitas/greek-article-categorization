 Το μπρα ντε φερ ανάμεσα στον ομοσπονδιακό τεχνικό Ροζέ Λεμέρ και τους Γάλλους δημοσιογράφους συνεχίζεται ακατάπαυστα. Και το χειρότερο είναι ότι θα συνεχιστεί για πολύ καιρό ακόμη, αφού ο διάδοχος του Εμέ Ζακέ στον πάγκο των παγκόσμιων πρωταθλητών της Tricolore δεν φαίνεται διατεθειμένος, σε καμία περίπτωση να τα παρατήσει τόσο εύκολα.
 Ασχετα εάν οι σχέσεις με τους εκπροσώπους του Τύπου έχουν γίνει πλέον ανυπόφορες, άσχετα εάν ο πρόεδρος της ομοσπονδίας, Φουρνέ Φαγιάρ τον συμβούλεψε να δώσει τόπο στην οργή, ν' αλλάξει ρότα και ν' αρχίσει επιτέλους να συνεργάζεται με τα μέσα μαζικής ενημέρωσης της χώρας του.
 «Μonsieur Φαγιάρ -κύριε Φαγιάρ- κάντε τη δουλειά σας, κι αφήστε να κάνω τη δική μου. Διάβασα και ξαναδιάβασα το συμβόλαιό μου με την ομοσπονδία και δεν μου φάνηκε ν' αναφέρεται πουθενά ότι πρέπει να μιλάω ή να έχω καλές σχέσεις με τους δημοσιογράφους», απάντησε κοφτά ο Λεμέρ, τεντώνοντας κι άλλο το σκοινί σ' ένα κλίμα, έτσι κι αλλιώς, όχι και τόσο πολύ ειδυλλιακό, όσο φαίνεται. Λόγω των προβλημάτων που ήδη αναφέραμε, αλλά και λόγω της κακής αγωνιστικής κατάστασης μιας Γαλλίας, που στο ντεμπούτο της σ' αυτό το EURΟ 2000, ναι μεν μπορεί να λύγισε 3-0 τη Δανία, χωρίς όμως να είναι εκρηκτική ή προσεκτική στην άμυνα, όσο σε προηγούμενα παιχνίδια. Μια άμυνα που κινδύνεψε σοβαρά, αλλεπάλληλες φορές, γιατί δέχτηκε επί ένα ολόκληρο δεκάλεπτο τις αντεπιθέσεις των Δανών του Μπο Γιόχανσον, μια άμυνα ωστόσο, που κατάφερε να παραμείνει όρθια χάρη στις αποκρούσεις, καμιά φορά διπλές και τριπλές, του νέου Νο 1 της Μάντσεστερ Γιουνάιτιντ, Φαμπιάν Μπαρτέζ.
 «Ναι, είναι αλήθεια. Κάποια στιγμή νόμιζα ότι έπαιζα μόνος μου εναντίον μιας ολόκληρης ομάδας. Αλλά αντιδράσαμε, οργανωθήκαμε κι από κει και πέρα δεν συναντήσαμε καμία δυσκολία στις τελικές μας προσπάθειες, άριστα ενορχηστρωμένες από τον Ζιντάν και εκτελεσμένες από τους Μπλαν, Ανρί, Βιλτόρ», έλεγε ο Μπαρτέζ τα -μαγικά- χέρια του οποίου θα πρέπει κι απόψε, πάλι στο Μπρουζ ν' αποκρούσουν ή τουλάχιστον να προσπαθήσουν να σώσουν αυτήν τη φορά τις επιθέσεις της πληγωμένης Τσεχίας. Μιας ομάδας εξαιρετικά εκνευρισμένης, από τον τρόπο με τον άδικο τρόπο με τον οποίο είχε ηττηθεί την Κυριακή στο Αμστερνταμ από τη διοργανώτρια (και μεγάλο φαβορί για την κατάκτηση του τροπαίου) Ολλανδία.
 Μία Τσεχία, που σαν να μην της έφτανε το πολύ αμφισβητούμενο και γενναιόδωρο πέναλτι με το οποίο ο Ιταλός διαιτητής Κολίνα τιμωρούσε την ανατροπή του Νέμετς, σε βάρος του Ρόναλντ ντε Μπουρ, και το χειρότερο, στο 88ο λεπτό, καλείται απόψε να παίξει κορόνα- γράμματα το μέλλον της σε μία διοργάνωση από την οποία αποκλείεται, σε περίπτωση νέας ήττας ή συνεχίζει σε περίπτωση νίκης.
 Μίας νίκης ωστόσο, δυσκολότερης απ' όσο νομίζουμε, για τον απλούστατο λόγο ότι μαζί με τους ήδη τιμωρημένους Μπέργκερ και Λάταλ, η ομάδα του Χόβανετς ενδέχεται να μην έχει στη διάθεσή της και τον Πάβελ Νέντβεντ, που ένιωσε ξαφνικά ενοχλήσεις στα χτυπημένα, από το σκληρό παιχνίδι των Ολλανδών, πόδια του αποχωρώντας με έντονους πόνους από τη χθεσινή προπόνηση.
 «Θα κάνω τα πάντα για να μην απουσιάσω από το σημερινό παιχνίδι με τη Γαλλία. Εύχομαι, η θεραπεία με ενέσεις να επιφέρει τα επιθυμητά αποτελέσματα, γιατί πρόκειται για ένα παιχνίδι που δεν πρέπει να χάσουμε ούτε εγώ, αλλά ούτε και η Τσεχία», είπε ο μέσος της Λάτσιο, από τους κορυφαίους, το βράδυ της Κυριακής στο «Αρένα». 
