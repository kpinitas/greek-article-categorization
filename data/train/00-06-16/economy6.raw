κυβέρνηση την επιμόρφωση, τα κίνητρα, τη σύνδεση των αμοιβών με την αποδοτικότητα, άρχισε χθες ο διάλογος για τις συλλογικές διαπραγματεύσεις, ο οποίος έχει καταληκτική ημερομηνία τη 10η Σεπτεμβρίου.
 Ηδη, οι δύο αντιπρόεδροι της ΑΔΕΔΥ διαχώρισαν τη θέση τους και αποχώρησαν από τις διαπραγματεύσεις, ενώ ο πρόεδρος της κορυφαίας συνδικαλιστικής υπαλληλικής 
οργάνωσης Σπ. Παπασπύρος δήλωσε ότι η ΑΔΕΔΥ θέτει αυτή τη στιγμή τα ζητήματα αύξησης του βασικού μισθού με την ενσωμάτωση του κινήτρου απόδοσης και άρα εξυγίανσης του υπάρχοντος μισθολογίου και ότι υπολογίζει ότι μέχρι τις αρχές Ιουλίου θα κλείσει η κεντρική διαπραγμάτευση.
 Ενα θέμα που συμφωνούν απ' ό,τι φαίνεται ήδη οι δύο πλευρές είναι η λειτουργία 
των δημόσιων υπηρεσιών το απόγευμα. Μιλώντας για το θέμα, η υπουργός Εσωτερικών και Δημόσιας Διοίκησης Βάσω Παπανδρέου τόνισε ότι υπηρεσίες αιχμής (εφορίες, στρατολογικά γραφεία, ασφαλιστικά ταμεία) θα λειτουργούν τρία απογεύματα και το πρωί του Σαββάτου μ' ένα γραφείο πληροφόρησης-εξυπηρέτησης, στελεχωμένο με μικρό αριθμό υπαλλήλων, οι οποίοι θα δέχονται τα αιτήματα των πολιτών, που θα αναλαμβάνουν να τα προωθήσουν στις αρμόδιες υπηρεσίες, ώστε ο πολίτης μια άλλη απογευματινή ώρα να έχει τη δυνατότητα να λαμβάνει από αυτά τα γραφεία απάντηση στο αίτημά του.
 Από πλευράς υπουργείου, επίσης, προτείνεται να δημιουργηθούν δείκτες αποδοτικότητας των υπηρεσιών και των υπαλλήλων και να συνδεθούν αυτοί οι δείκτες με τις αμοιβές των εργαζομένων, να επανεκτιμηθούν τα κίνητρα που προβλέπονται για παραμεθόριες και νησιωτικές περιοχές, ώστε να στελεχωθούν με το κατάλληλο προσωπικό και να εκπονηθεί ένα αντικειμενικό σύστημα προσδιορισμού των εκπαιδευτικών αναγκών κάθε υπηρεσίας για την επιμόρφωση των δημόσιων υπαλλήλων.
 Για πρώτη φορά (δημοσίως τουλάχιστον) δύο ανώτατα συνδικαλιστικά στελέχη της ΠAΣKE στο προεδρείο της AΔEΔY, οι K. Παπαντωνίου και Xρ. Σουλελές, με την απουσία τους από τις πρώτες διαπραγματεύσεις, σηματοδότησαν την έντονη διφοροποίησή τους από την τακτική που εγκαινίασε το προεδρείο της Οργάνωσης (επίσης ΠAΣKE). Tα δύο συνδικαλιστικά στελέχη διαφώνησαν και επί της ουσίας, του στόχου, δηλαδή, ως προς τις αυξήσεις στο δημόσιο τομέα, όσο και στη δήλωση 
του προέδρου Σπ. Παπασπύρου, σύμφωνα με την οποία «οι αυξήσεις που θα συμφωνηθούν δεν μπορεί να είναι χαμηλότερες από το 3, 3% που συνομολόγησαν η ΓΣEE και οι εργοδοτικοί φορείς...». Οι δύο συνδικαλιστές ζητούν να συγκληθεί εκτάκτως η Eκτελεστική Eπιτροπή της AΔEΔY, για να συζητήσει τόσο όσον αφορά τη 
δήλωση για το ύψος των αυξήσεων, «που υπονομεύει» τις διαπραγματεύσεις, όσο και για την έμμεση αποδοχή της ελαστικοποίησης του ωραρίου και του 5νθημέρου των δημόσιων υπαλλήλων.
