Πρωτοβουλία με διπλή στόχευση αναλαμβάνει το υπουργείο Μεταφορών σε μια προσπάθεια να εντοπίσει πόσοι από όσους έχουν σύνταξη λόγω αναπηρίας συνεχίζουν να οδηγούν αυτοκίνητο κινδυνεύοντας να πέσουν θύματα ή να γίνουν πρόξενοι τροχαίων ατυχημάτων.
 Με επιστολή του προς τον υπουργό Εργασίας Τάσο Γιαννίτση, ο υπουργός Μεταφορών 
Χρίστος Βερελής ζητεί να λάβει αναλυτικούς καταλόγους από όλους τους ασφαλιστικούς φορείς που έχουν χορηγήσει σύνταξη αναπηρίας. Με βάση αυτούς τους καταλόγους, θα ξεκινήσει διασταύρωση στοιχείων, ώστε να διαπιστωθεί πόσοι 
από τους συνταξιούχους λόγω αναπηρίας συνεχίζουν να είναι κάτοχοι διπλώματος οδήγησης. Σύμφωνα με εκτιμήσεις αρμοδίων παραγόντων, η διασταύρωση των στοιχείων αναμένεται να οδηγήσει στον εντοπισμό 100.000 διπλωμάτων οδήγησης που πρέπει να ελεγχθούν αναλυτικά προκειμένου: 
 1) Να εντοπιστεί ποιο είναι το νόσημα ή η αναπηρία που οδήγησε στη χορήγηση αναπηρικής σύνταξης. Σημειώνεται ότι οι λόγοι χορήγησης αναπηρικής σύνταξης διαφέρουν από Tαμείο σε Tαμείο, για παράδειγμα, η βαρηκοΐα είναι δυνατόν σε κάποια επαγγέλματα να θεωρείται λόγος πρόωρης συνταξιοδότησης και σε άλλα όχι.
 2) Να διαπιστωθεί εάν το νόσημα ή η αναπηρία προσκρούει στον κανονισμό βάσει του οποίου χορηγούνται τα διπλώματα οδήγησης. Ασθένειες όπως τα νευρολογικά νοσήματα, οι βαριές νεφρικές ανεπάρκειες, ο διαβήτης (σε ορισμένες περιπτώσεις) αποτελούν αιτία μη χορήγησης ή αφαίρεσης του διπλώματος οδήγησης. 
Οι υποψήφιοι για δίπλωμα εξετάζονται γι' αυτό το λόγο από παθολόγο και οφθαλμίατρο, αλλά δεν υπάρχει μηχανισμός για όσους ασθενούν στη συνέχεια. Είναι χαρακτηριστικό ότι δεν υπάρχει μηχανισμός που θα επέτρεπε επικοινωνία ανάμεσα στα νοσοκομεία και το υπουργείο Μεταφορών, το οποίο θα μπορούσε να επιδιώξει τουλάχιστον επανεξέταση όσων πέρασαν κάποια βαριά ασθένεια.
 3) Οσοι συνταξιούχοι ανάπηροι βρεθούν τελικά να διατηρούν το δίπλωμα οδήγησης χωρίς να δικαιούνται, θα κληθούν για εξέταση από τη Δευτεροβάθμια Υγειονομική Επιτροπή. Ο στόχος των εξετάσεων θα είναι διπλός, καθώς: 
 α) Εάν επαληθεύεται η αναπηρία, θα αφαιρείται το δίπλωμα οδήγησης.
 β) Εάν η αναπηρία αποδειχθεί «μαϊμού», τότε θα κινείται διαδικασία για την αφαίρεση της σύνταξης.
