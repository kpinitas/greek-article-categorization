Οι γκρίνιες των ιταλικών εφημερίδων παρέδωσαν τη σκυτάλη στους κομπασμούς για την εθνική τους, οι αμφιβολίες για τους «ατζούρι» εξέλιπαν, ενώ η τηλεθέαση ανέβαινε κατακόρυφα, όσο προχωρούσε το παιχνίδι της Ιταλίας με το Βέλγιο. Νίκησε 2-0 και προκρίθηκε ουσιαστικά στην επόμενη φάση. «Fortissimi» (πανίσχυροι) ήταν ο τίτλος της αθλητικής εφημερίδας της Ρώμης «Κοριέρε ντέλο Σπορτ». «Η Ιταλία πετάει ψηλά», γράφει η αθλητική του Μιλάνου «Γκατζέτα ντέλο Σπορτ», που τονίζει στο κύριο άρθρο της: «Δεν είναι όνειρο καλοκαιρινής νυκτός, αλλά η πραγματικότητα την οποία διαβάζεις στους αριθμούς... Η Ιταλία βρίσκεται ουσιαστικά μεταξύ των οκτώ ομάδων που θα παλέψουν για τον τίτλο». 
 «Η φιέστα προχωρεί. Από τους φόβους περάσαμε στις νίκες», γράφει η «Ρεπούμπλικα» «Η ομάδα μπορεί ακόμη να βελτιωθεί». «Ο Τζοφ κάνει τις σωστές κινήσεις κι η Ιταλία πετάει», σημειώνει η «Κοριέρε ντέλα Σέρα» Ανάμεσα στα ενθουσιώδη σχόλια, παρεμβάλλεται ωστόσο κι η κριτική για την κακή απόδοση του Ιντσάγκι και οι υποδείξεις, ότι οι χαρισματικοί άσοι Ντελ Πιέρο και Τότι πρέπει να παίζουν μαζί αντί να εναλλάσσονται στην ενδεκάδα. 
 Ενδιαφέρον έχει το άρθρο στη «Στάμπα» του παλιού προπονητή της «Σκουάντρα Ατζούρα», Αρίγκο Σάκι, γνωστού για το επιθετικό στιλ των ομάδων του: «Η Ιταλία κέρδισε παίζοντας α λα ιταλιάνα. Μία καλή Ιταλία που φτιάχτηκε πάνω στις παλιές μας συνήθειες. Αμυντική, οπορτουνιστική, αλλά και αποτελεσματική Ιταλία». 
 ΚΙΡΣΤΕΝ- ΜΑΤΕΟΥΣ: Ο Γερμανός ομοσπονδιακός τεχνικός Ερικ Ρίμπεκ δήλωσε ότι ο Ουλφ Κίρστεν θα είναι ο αντικαταστάτης του τραυματισθέντος Ολιβερ Μπίρχοφ στην επιθετική γραμμή της ομάδας, στο αυριανό μέγα ντέρμπι με την Αγγλία. Ο Κίρστεν θα έχει παρτενέρ στην επίθεση τον Κάρστεν Γιάνκερ. Το περιβραχιόνιο του αρχηγού στον αγώνα του Σαρλερουά θα φορά ο τερματοφύλακας Ολιβερ Καν. 
 Οσο για τον Λόταρ Ματέους, ο Ρίμπεκ δήλωσε ότι θα τον ξεκινήσει βασικό με την Αγγλία. Παρά τις έντονες πιέσεις που δέχτηκε τις τελευταίες ημέρες να αφήσει εκτός ομάδας τον Ματέους, αλλά και τη δήλωση του 39χρονου αμυντικού στο περιοδικό «Κίκερ» ότι θέλει να αποχωρήσει, ο προπονητής του έχει αντίθετη άποψη και παρείχε πλήρη κάλυψη στον παίκτη. «Ελπίζω ο Λόταρ να αποδείξει τι πραγματικά μπορεί να κάνει», είπε ο Ρίμπεκ. Τις προηγούμενες ημέρες υπήρξαν δημοσιεύματα που ανέφεραν ότι όχι μόνο οι οπαδοί, αλλά και οι συμπαίκτες του Ματέους δεν τον ήθελαν βασικό στην ομάδα, ειδικά μετά το 1-1 με τη Ρουμανία. Ο Ματέους μετά την υποστήριξη του προπονητή του δήλωσε: «Πιστεύω ότι θα παίξω καλύτερα εναντίον της Αγγλίας για να κλείσω τα στόματα των επικριτών μου».
 ΑΛΦΟΝΣΟ: Ο ποδοσφαιριστής της εθνικής Ισπανίας κάλεσε τους Ισπανούς φιλάθλους να αφήσουν την τηλεόραση και να ταξιδέψουν Bόρεια, στο Euro 2000, για να μην επαναληφθεί η εικόνα της ήττας από τη Νορβηγία όταν οι Σκανδιναβοί οπαδοί μετέτρεψαν το Ρότερνταμ σε μικρό Οσλο. «Ενιωσα σαν να παίζω εκτός έδρας με τη Νορβηγία», παραπονέθηκε ο Αλφόνσο. «Υπήρχε τεράστιο χάσμα μεταξύ Ισπανών και Νορβηγών φιλάθλων», πρόσθεσε. «Νιώσαμε προδομένοι», θα πει και ο αμυντικός Πάκο. «Ποθούσα να δω μεγάλο πλήθος Ισπανών οπαδών, εκείνοι όμως προτιμούν την τηλεόραση». 
