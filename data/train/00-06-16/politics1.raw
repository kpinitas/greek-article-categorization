Στο εδώλιο ο πρόεδρος της «Ιντραλότ», Σωκράτης Κόκκαλης, καθώς και τα μέλη του 
διοικητικού συμβουλίου της εταιρείας, για αδίκημα που τιμωρείται με φυλάκιση μέχρι πέντε χρόνια και χρηματικό πρόστιμο.
 Η ποινικά κολάσιμη υπόθεση που αφορά τους υπευθύνους της «Ιντραλότ», η οποία ανήκει στον όμιλο εταιρειών συμφερόντων του επιχειρηματία Σωκράτη Κόκκαλη, βρίσκεται ήδη στο στάδιο χρονικού προσδιορισμού της δικασίμου και έχει να κάνει με παραπλανητική διαφήμιση εν όψει της εισόδου της «Ιντραλότ» στο Χρηματιστήριο Αξιών Αθηνών.
 Υπενθυμίζεται ότι οι «ανακρίβειες» των διαφημιστικών καταχωρίσεων της εταιρείας στον Τύπο κατά το χρονικό διάστημα από 26/9/2000 μέχρι 23/10/2000, με τις οποίες προανήγγελλε την εισαγωγή των μετοχών της στη Σοφοκλέους και ενημέρωνε το επενδυτικό κοινό για τις επιχειρηματικές της δραστηριότητες, είχαν προκαλέσει την αυτεπάγγελτη παρέμβαση του εισαγγελέα Πρωτοδίκων Ισιδ. Ντογιάκου.
 Ειδικότερα, την παρέμβαση του εισαγγελικού λειτουργού είχε προκαλέσει η οικειοποίηση, από την «Ιντραλότ», τίτλων εν λειτουργία παιχνιδιών του ΟΠΑΠ (ΠΡΟ-ΠΟ, Σούπερ 13, ΛΟΤΤΟ, ΤΖΟΚΕΡ) και άλλων που δεν είχαν τεθεί ακόμη σε λειτουργία, καθώς και τριών παιχνιδιών τα οποία διοργανώνει ο ΟΔΙΕ (Γκανιάν, Δίδυμο και Tricast).
 Η ποινική δίωξη που ασκήθηκε μετά την έρευνα του εισαγγελέα στηρίζεται στο νόμο 3632/1928, ο οποίος καθορίζει τα περί Χρηματιστηριακών Αξιών. Ειδικότερα, 
αφορά το άρθρο 34 περίπτωση Β, που αναφέρει: «Οστις επί σκοπώ αθεμίτου ωφελείας εν γνώσει ενεργεί ανακριβείς δηλώσεις διά των εφημερίδων ή δημοσιευμάτων, επιδιώκων την δημόσια εγγραφή, αγορά ή πώληση χρηματιστηριακών πραγμάτων, τιμωρείται διά φυλακίσεως ή χρηματικής ποινής μέχρι 50.000 δραχμών (σ.σ. αποτελεί ενδεικτικό ποσόν, δεδομένης της χρονολογίας ψήφισης του νόμου) 
 Μετά την άσκηση της ποινικής δίωξης διενεργήθηκε προανάκριση από πταισματοδίκη 
 (στο πλαίσιο της οποίας εξετάστηκαν οι ενεχόμενοι), η οποία ολοκληρώθηκε και έχουν ήδη συνταχθεί τα κατηγορητήρια σε βάρος όλων των εμπλεκομένων και το μόνο που απομένει είναι ο προσδιορισμός ρητής ημερομηνίας δικασίμου στο αρμόδιο Τριμελές Δικαστήριο. 
 Υπενθυμίζεται ότι μετά την καταχώριση της παραπλανητικής διαφήμισης της «Ιντραλότ», στο πλαίσιο της προκαταρκτικής εξέτασης είχε κληθεί ως μάρτυρας από τον εισαγγελέα ο τότε συντονιστής διευθυντής του ΟΠΑΠ, Χρ. Σαλαλές. Σύμφωνα με πληροφορίες, ο κ. Σαλαλές εφέρετο να είχε υποστηρίξει τότε ότι «ο ΟΠΑΠ δεν γνώριζε την πρόθεση της "Ιντραλότ"», ενώ είχε τονίσει ότι θα ενημέρωνε τις νομικές υπηρεσίες του Οργανισμού για τα περαιτέρω. Μάλιστα το θέμα είχε απασχολήσει και το Δ.Σ. του ΟΠΑΠ, που είχε ζητήσει από την «Ιντραλότ» τη διακοπή των σχετικών καταχωρίσεων.
