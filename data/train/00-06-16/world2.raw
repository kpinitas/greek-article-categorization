 Ακόμη και με κυρώσεις εναντίον των χωρών που προσυπογράφουν τη δημιουργία του Διεθνούς Ποινικού Δικαστηρίου του ΟΗΕ για τα εγκλήματα πολέμου απειλούν οι ΗΠΑ, προκειμένου να εξασφαλίσουν την ασυλία των Αμερικανών στρατιωτικών και κυβερνητικών αξιωματούχων από ενδεχόμενη μελλοντική δίωξη.
 Ο Αμερικανός πρεσβευτής Ντέιβιντ Σέφερ, ο οποίος εκπροσωπεί τη χώρα του στο θέμα των εγκλημάτων πολέμου, εξέφρασε χθες την άποψη ότι οι ΗΠΑ μπορούν να πείσουν 110 χώρες να συμφωνήσουν σε μια νέα πρόταση, με την οποία οι Αμερικανοί πολίτες θα εξαιρούνται από ενδεχόμενη δίωξη, ενώ ταυτοχρόνως θα εξασφαλίζεται η δίωξη πολιτών «ανεύθυνων κρατών».
 Την ίδια στιγμή, ο πρόεδρος της Επιτροπής Εξωτερικών Σχέσεων της Γερουσίας, Τζέσε Χελμς, κατέθεσε σχέδιο νόμου το οποίο απαγορεύει κάθε συνεργασία των ΗΠΑ 
με το Διεθνές Ποινικό Δικαστήριο όσο οι ΗΠΑ δεν επικυρώνουν τη σχετική συνθήκη.
 Προβλέπει ακόμη ότι οι Αμερικανοί θα πρέπει να «ανοσοποιούνται» έναντι οποιασδήποτε δικαιοδοσίας του διεθνούς δικαστηρίου πριν συμμετάσχουν σε οποιαδήποτε ειρηνευτική αποστολή του ΟΗΕ.
 Επιπλέον, προβλέπει την επιβολή κυρώσεων, με τη μορφή απαγόρευσης χορήγησης στρατιωτικής βοήθειας, σε οποιαδήποτε χώρα έχει επικυρώσει τη συνθήκη, με εξαίρεση τους συμμάχους των ΗΠΑ που συμφωνούν να προστατεύσουν τους Αμερικανούς πολίτες από ενδεχόμενο αίτημα έκδοσης.
 Πάντως, ο Ντέιβιντ Σέφερ εξέφρασε τη δυσφορία του για την πρόταση νόμου του Pεπουμπλικανού γερουσιαστή, επισημαίνοντας ότι δυσχεραίνει τους δικούς του χειρισμούς για την επίτευξη της προστασίας των Αμερικανών από τη δικαιοδοσία του διεθνούς δικαστηρίου.
 Η συζήτηση διεξάγεται ενώ στην έδρα του ΟΗΕ στη Νέα Υόρκη συνεδριάζει η διεθνής επιτροπή προετοιμασίας του δικαστηρίου η οποία, μέχρι τις 30 Ιουνίου, θα ολοκληρώσει τις εργασίες της.
 Οπως είπε ο Σέφερ, οι ΗΠΑ καταθέτουν νέα πρόταση στην επιτροπή, σύμφωνα με την 
οποία οι Αμερικανοί θα εξαιρούνται από τη δικαιοδοσία του δικαστηρίου, όμως αυτή η εξαίρεση δεν θα μπορεί να χρησιμοποιηθεί για την ασυλία πολιτών «ανεύθυνων χωρών».
 «Το πώς θα το κάνουμε είναι θέμα των διαπραγματεύσεων που διεξάγονται τώρα. Αυτό που πρέπει να γίνει κατανοητό είναι πως νομίζουμε ότι μπορεί να επιτευχθεί».
 Απείλησε πάντως ότι «αυτό που δεν μπορούμε να έχουμε ώς τις 30 Ιουνίου είναι απόρριψη των αμερικανικών προσπαθειών, γιατί θα υπάρξουν σοβαρές επιπτώσεις αν 
