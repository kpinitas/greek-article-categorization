Εκρηκτική ατμόσφαιρα στο εσωτερικό, με τον Ζακ ντε λα Ρότσα να σαρώνει μαινόμενος τη σκηνή και τον Τόνι Μορέλο να βάζει φωτιά στην κιθάρα, πυρπολημένα αυτοκίνητα και δακρυγόνα απ' έξω, ήταν το σκηνικό της προχθεσινής εμφάνισης των Aμερικανών Rage Against The Machine στο Θέατρο Πέτρας. Μέσα, οι Rage, για μία περίπου ώρα εξαπέλυσαν ένα εκπληκτικό σετ από τα πιο δυνατά ραπ μέταλ κομμάτια τους κι έστησαν έναν ατελείωτο χορό μαζί με τους οχτώ χιλιάδες θεατές. Ξεκίνησαν με μια διασκευή του «Kick Οut The Jams» των MC5, δείχνοντας τη σύνδεσή τους με το συγκρότημα που είχε κατηγορηθεί για ένοπλη δράση στα χρόνια του '60. Συνέχισαν με το «Bulls Οn Parade», το «Freedom», στο οποίο κατέληξαν στην κραυγή «Λευτεριά στον Μουμία», αλλά την καλύτερη εισαγωγή την κράτησαν για το «Bullet In The Head». «Το αφιερώνουμε στην επιτροπή για το μαύρο επαναστάτη Μουμία Αμπου Τζαμάλ και σε όσους βρίσκονται στην πρώτη γραμμή 
και οργανώνουν την αλληλεγγύη. Σε όλη την Ευρώπη υπάρχουν πολλοί που αγωνίζονται. Να παλέψουμε όλοι μαζί για την απελευθέρωση, όχι μόνο του Μουμία, 
αλλά όλων των φυλακισμένων επαναστατών», φώναξε ο Λα Ρότσα, ενώ ο Μορέλο έπαιζε τις πρώτες νότες για το καλύτερο ίσως κομμάτι τους. Ενα γρήγορο ανκόρ και οι Rage αποχώρησαν, προφανώς λόγω των επεισοδίων που έπαιρναν έκταση, λέγοντας ότι υπήρξαμε το πιο θερμό κοινό. 
 Κατά παράδοση, κάθε συναυλία των Rage σημαδεύεται από επεισόδια ανάμεσα στο κοινό και την Aστυνομία. Οι ίδιοι επαίρονται ότι στο Μεξικό ήταν κλεισμένοι μέσα σ' ένα βαν, ενώ γύρω τους πέντε χιλιάδες άτομα συγκρούονταν με τις δυνάμεις καταστολής. Τα αυτοκίνητα και η καφετέρια, που κάηκαν έξω από το χώρο 
της συναυλίας, προκάλεσαν απλώς τη λύπη τους. Σύμφωνα με τους διοργανωτές, oι Rage δήλωσαν ότι η οργή των εξεγερμένων πρέπει να στρέφεται ενάντια στην εξουσία και τους αντιπροσώπους της και όχι στην περιουσία των πολιτών. 
 Σύμφωνοι με τις ιδέες που προπαγανδίζουν, οι Rage Against The Mashine είχαν απαιτήσει να μην υπάρχει αστυνομική δύναμη στο χώρο της συναυλίας και να μην υπάρχει αυστηρότητα στον έλεγχο των εισιτηρίων, όπως κι έγινε. Μόλις όμως αποχώρησε το συγκρότημα και άρχισε η έξοδος των θεατών, οι ειδικές δυνάμεις της Aστυνομίας ανέλαβαν δράση. Προσπαθώντας, υποτίθεται, να ελέγξουν τους ταραξίες, πέταξαν, εντελώς αψυχολόγητα, δακρυγόνα στο πλήθος των θεατών, που αποχωρούσαν μέσα σε αποπνικτική ατμόσφαιρα. Και ύστερα επιδόθηκαν σε αθρόες συλλήψεις και ξυλοδαρμούς άσχετων με τα μικροεπεισόδια, στα στενά της Πετρούπολης. 
