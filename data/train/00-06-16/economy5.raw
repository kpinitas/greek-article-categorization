Στο επίκεντρο των επιχειρηματικών κινήσεων έχει εισέλθει η Alpha Bank, ο έλεγχος της οποίας φαίνεται να διεκδικείται από πολλές πλευρές.
 Ο πολυμετοχικός χαρακτήρας της τράπεζας αποτελεί πρόσφορο έδαφος για την ανάπτυξη σεναρίων σχετικά με το μέλλον της δεύτερης σε μέγεθος εμπορικής τράπεζας. Προς το παρόν κανένα από τα σενάρια δεν επιβεβαιώνεται επισήμως, ωστόσο το πλήθος τους και η ένταση με την οποία έρχονται στο προσκήνιο δημιουργούν την εύλογη πεποίθηση ότι τελικά κάτι κινείται στην αγορά. 
 Χθες στην ιστοσελίδα της οικονομικής εφημερίδας «Ναυτεμπορική» μεταδόθηκε η πληροφορία ότι ο όμιλος Λάτση έχει εξαγοράσει το 7% των μετοχών της Tράπεζας Πίστεως. Λίγες ώρες αργότερα από τον ίδιο χώρο μεταδιδόταν ότι «ανώτατο στέλεχος της Alpha Bank, που ερωτήθηκε σχετικά από τη "Nαυτεμπορική" για την απόκτηση του 7% των μετοχών της τράπεζας από τον όμιλο Λάτση, δήλωσε ότι: "Ούτε έγινε ούτε πρόκειται ούτε μπορεί να γίνει τέτοιου είδους μεταβίβαση πακέτου μετοχών"».
 Στο Xρηματιστήριο δεν παρατηρήθηκε τέτοιου είδους κίνηση, ενώ, όπως επισημαίνουν στελέχη χρηματιστηριακών εταιρειών, η συγκέντρωση μετοχών από την 
αγορά, με δεδομένο το μέσο όρο των συναλλαγών που πραγματοποιεί η μετοχή της Alpha, είναι αρκετά δύσκολο να επιτευχθεί. Ετσι, αναπόφευκτα η προσοχή στρέφεται στη μετοχική σύνθεση της Alpha, η οποία περιβάλλεται από ένα μικρό μυστήριο.
 Σύμφωνα με ανώτατο στέλεχος της τράπεζας που ρωτήθηκε σχετικά από την «Ε», η οικογένεια Κωστόπουλου μαζί με το Iδρυμα Κωστοπούλου κατέχουν πάνω από το 15% των μετοχών της τράπεζας. Επίσης επισήμανε «ότι δεν πρέπει να υπάρχει μέτοχος -θεσμικός επενδυτής ή φυσικό πρόσωπο- ο οποίος να διαθέτει τέτοιο πακέτο μετοχών». 
 Βέβαια στην περίπτωση που ο όμιλος Λάτση ή άλλος τραπεζικός όμιλος επιθυμούσε να αποκτήσει μία τέτοια στρατηγική συμμετοχή στην Τράπεζα Πίστεως, η οποία θα του εξασφάλιζε μελλοντικά τον έλεγχο όλόκληρης της τράπεζας, θα μπορούσε να έρθει σε συμφωνία με ομάδα μεγαλομετόχων ή θεσμικών επενδυτών, από τους οποίους θα μπορούσε αθροιστικά να συγκεντρώσει το πακέτο αυτό. Αλλωστε η χρηματιστηριακή αξία του δεν είναι ιδιαίτερα υψηλή και σύμφωνα με την τρέχουσα 
χρηματιστηρική αξία της τράπεζας, κυμαίνεται στα 168 δισ. δρχ. 
 Ο διευθύνων σύμβουλος της Eurobank, Νικ. Νανόπουλος σε συνέντευξη που είχε παραχωρήσει στην «Κυριακάτικη Ελευθεροτυπία», δεν απέκλειε το ενδεχόμενο σύναψης νέων συμφωνιών, χωρίς ωσόσο να προσδιορίζει ποια μορφή θα έχουν αυτές. 
Μάλιστα ο ίδιος σχολιάζοντας την κίνηση της μετοχής της Εurobank, προχθές επισήμανε ότι η γενική συνέλευση της τράπεζας έλαβε προσφάτως την απόφαση για επαναγορά μέρους των μετοχών προκειμένου να στηρίξει την τιμή της. Αντιθέτως, για τα τρέχοντα σενάρια η διοίκηση της τράπεζας κρατά αποστάσεις και αρνείται να ασχοληθεί μ' αυτά. 
 Κύκλοι προσκείμενοι στη διοίκηση της Εθνικής, σχολιάζοντας τα νέα αυτά τραπεζικά σενάρια, ήταν αρκετά κατηγορηματικοί, λέγοντας ότι «δεν υπάρχει τίποτε το σοβαρό». Βέβαια παραδέχτηκαν ότι υπάρχουν σκέψεις και ιδέες που μπορεί να διοχετεύουν στην αγορά διάφοροι για τρεις λόγους. Είτε για να προσελκύσουν το ενδιαφέρον των επενδυτών στις μετοχές τους, είτε για τη δημιουργία εντυπώσεων, είτε για να καταγραφούν οι αντιδράσεις από τα σενάρια αυτά. 
