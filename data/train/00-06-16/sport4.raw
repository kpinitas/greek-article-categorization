 Πριν από έξι χρόνια ο Παύλος Γ. Βαρδινογιάννης τραυματίστηκε σοβαρά με τη μοτοσικλέτα του σε τροχαίο ατύχημα, στην Ηλιούπολη. Η κατάστασή του ήταν κρίσιμη. Ο τότε 17χρονος έδωσε μάχη και κατάφερε να κρατηθεί στη ζωή, ενώ ο φίλος και συνεπιβάτης του Μανώλης Γούτος έχασε τελικά τη μάχη με το θάνατο.
 Χθες στις 4.30 τα ξημερώματα, η τύχη τού γύρισε για ακόμη μια φορά την πλάτη. Ο 23χρονος Παύλος, γιος του Γιώργου Βαρδινογιάννη και της Αγάπης Βαρδινογιάννη, κινούνταν στην παραλιακή λεωφόρο, όταν ξαφνικά στη διασταύρωση με τη λεωφόρο Βουλιαγμένης έχασε τον έλεγχο του τζιπ σε μια αριστερή στροφή. Το «Grand Cherokee» χτύπησε με δύναμη το διαχωριστικό διάζωμα της παραλιακής λεωφόρου, βγήκε από την πορεία του, ξήλωσε μια διαφημιστική πινακίδα, ανέβηκε με ταχύτητα τον υπαίθριο χώρο εταιρείας, πήδηξε τα σκαλιά και ανετράπη.
 Εντρομοι οι διερχόμενοι οδηγοί ειδοποίησαν την Αστυνομία. Ανδρες της Τροχαίας απεγκλώβισαν τον Παύλο Βαρδινογιάννη από τις στραπατσαρισμένες λαμαρίνες του αυτοκινήτου βαριά τραυματισμένο και ελαφρά το συνεπιβάτη του Δημήτρη Θεοδωρίδη, γιο του Σάββα Θεοδωρίδη από το γάμο του με την Eλένη Kόκκαλη.
 Ασθενοφόρο που έσπευσε στο σημείο του ατυχήματος μετέφερε τον 23χρονο στο «Ασκληπιείο Βούλας», όπου νοσηλεύεται σε σοβαρή κατάσταση, μετά την πολύωρη επέμβαση στην οποία υποβλήθηκε.
 Μέχρι αργά το βράδυ πάντως τα αίτια του ατυχήματος δεν είχαν γίνει γνωστά, ενώ, σύμφωνα με αυτόπτες μάρτυρες, το τζιπ κινούνταν με μεγάλη ταχύτητα.
 Aπό νωρίς το πρωί χθες κοντά στον 23χρονο Παύλο βρέθηκαν όλα τα μέλη της οικογένειας Bαρδινογιάννη, αλλά και πολλοί φίλοι και γνωστοί της οικογένειας.
