Πολύ επικίνδυνοι μικροοργανισμοί ψευδομονάδας ανιχνεύτηκαν σε μεμονωμένες παρτίδες των εμφιαλωμένων νερών «ΟΘΡΥΣ», «ΔΡΟΣΙΑ», «ΚΡΙΝΟΣ» και «ΠΡΟΒΗΣ ΚΑΡΑΝΤΑΝΗ», στο πλαίσιο των εντατικών ελέγχων που διενεργεί το υπουργείο Υγείας από τον Απρίλιο στα εμφιαλωτήρια όλης της χώρας, καθώς και σε εμφιαλωμένα νερά που κυκλοφορούν στο εμπόριο. 
 Οπως ανακοίνωσε χθες το υπουργείο, οι χημικές και μικροβιολογικές αναλύσεις έδειξαν ότι μεμονωμένες παρτίδες των εταιρειών αυτών περιείχαν το μικροοργανισμό ψευδομονάδας πυοκυανικής. Με εντολή του υφυπουργού Υγείας-Πρόνοιας Δημήτρη Θάνου οι συγκεκριμένες παρτίδες δεσμεύτηκαν και παράλληλα ενημερώθηκαν οι νομαρχιακές αυτοδιοικήσεις για τις περαιτέρω ενέργειες.
 Η συγκεκριμένη μονάδα μπορεί να αναπτυχθεί σε δεξαμενές νερού και μπορεί να προκαλέσει βαριές λοιμώξεις στο ουροποιητικό σύστημα, στο αναπνευστικό, στο αίμα, καθώς και μηνιγγίτιδες, όπως είπε στην «Ε» ο παθολόγος δρ. Αναστάσιος Σπαντιδέας, τονίζοντας ότι πρόκειται για πολύ επικίνδυνο μικροοργανισμό. 
 Την περασμένη εβδομάδα το υπουργείο είχε ανακοινώσει ότι αποσύρονται από την αγορά τα εμφιαλωμένα νερά «ΖΑΡΟΣ» και «ΑΓΙΑ ΜΑΡΙΝΑ» της Κρήτης, ενώ ανεστάλη η 
λειτουργία των εμφιαλωτηρίων, καθώς οι δειγματοληπτικοί έλεγχοι είχαν δείξει ότι ήταν ακατάλληλα για κατανάλωση λόγω της υψηλής περιεκτικότητας σε βρωμικά ιόντα. Η λειτουργία των μονάδων που τα εμφιαλώνουν σταμάτησε μέχρι να ξαναγίνουν έλεγχοι, για να διαπιστωθεί αν μπορούν να ξαναλειτουργήσουν. 
 Σημειώνεται πως η θερμοκρασία του περιβάλλοντος στα οποίο φυλάσσονται εμφιαλωμένα νερά δεν πρέπει να ξεπερνά τους 18 βαθμούς Κελσίου, κάτι το οποίο όμως δεν τηρείται συχνά, ιδίως τώρα το καλοκαίρι που επικρατούν πολύ υψηλές θερμοκρασίες. Πολλές φορές μάλιστα τα εμφιαλωμένα νερά φυλάσσονται σε ψυγεία που βρίσκονται σε εξωτερικούς χώρους, εκτεθειμένα στον καυτό ήλιο. 
