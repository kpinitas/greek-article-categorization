 Από ξηράς και... αέρος έκανε χθες επιθεώρηση στα έργα της Αττικής Οδού ο υπουργός ΠΕΧΩΔΕ.
 Επισκέφτηκε το τμήμα από το Σταυρό έως τα Σπάτα, για το οποίο είπε ότι έχει υλοποιηθεί κατά 60% και ότι θα είναι έτοιμο στις 28 Φεβρουαρίου του 2001, μία 
ημέρα πριν από την προγραμματισμένη λειτουργία του νέου αεροδρομίου «Ελευθέριος Βενιζέλος».
 Οι οδηγοί θα μπορούν να διανύουν τα 15 αυτά χιλιόμετρα μέσα σε 11 λεπτά, όταν με το σημερινό οδικό δίκτυο απαιτούνται περίπου 40 λεπτά, εκτός βέβαια από τις 
μεγάλες εξόδους οπότε γίνεται το «μεγάλο μποτιλιάρισμα». Το Φεβρουάριο, όπως διαβεβαίωσε ο υπουργός, θα δοθεί στην κυκλοφορία και ένα άλλο τμήμα περίπου 5 χιλιομέτρων, από τον κόμβο της Κύμης έως τη Μεταμόρφωση. Το επίσημο χρονοδιάγραμμα λέει πως το σύνολο της λεωφόρου ταχείας κυκλοφορίας των 70 χιλομέτρων με τους 32 ανισόπεδους κόμβους, από την Ελευσίνα ώς τα Σπάτα και η περιφερειακή Υμηττού, θα ολοκληρωθεί στα τέλη του 2003, αλλά δεν αποκλείεται κάποια μικρά τμήματα να παραδοθούν την άνοιξη του 2004.
 Το συνολικό κόστος του έργου ανέρχεται σε 435 δισ. δραχμές από εθνικούς και κοινοτικούς πόρους, καθώς και από δάνεια και ίδια κεφάλαια της κοινοπραξίας των 11 ελληνικών και μίας γαλλικής εταιρείας. Εως τώρα έχουν ήδη εκταμιευθεί 96 δισ. δραχμές. 
 «Είναι έργο ζωτικής σημασίας για την Αττική», υπογράμμισε ο κ. Λαλιώτης και τόνισε με έμφαση ότι με τη λειτουργία του θα μειωθεί σημαντικά η κυκλοφοριακή κίνηση μέσα στον πολεοδομικό ιστό. Από την πλευρά του ο Γ. Γανωτής, γραμματέας 
συγχρηματοδοτούμενων έργων, είπε ότι θα προωθηθεί με χωριστό διαγωνισμό η κατασκευή του προαστιακού σιδηρόδρομου σε ειδική λωρίδα που έχει προβλεφθεί κατά μήκος της Αττικής Οδού, ενώ σχεδιάζεται η επέκταση του οδικού και του σιδηροδρομικού έργου ώς το Λαύριο και τη Ραφήνα.
 Από την πλευρά της κοινοπραξίας μίλησε ο Δ. Κούτρας, ο οποίος επισήμανε ότι η κατασκευή της Αττικής Οδού συνδυάζεται με έργα αντιπλημμυρικής προστασίας για την ευρύτερη περιοχή των Μεσογείων, σε συνδυασμό με το νέο αεροδρόμιο. Ανέφερε 
χαρακτηριστικά το μεγάλο έργο που γίνεται κοντά, το αεροδρόμιο που έχει δυνατότητες ανάλογες με αυτές του Κηφισού.
 Ιδιαίτερη έμφαση δίνεται στις αρχαιολογικές ανασκαφές, για τις οποίες έχουν ήδη διατεθεί 4 δισ. δραχμές. Τα ευρήματα καλύπτουν μεγάλες ιστορικές περιόδους, από την προϊστορία ώς το Βυζάντιο. Τα πιο πολλά εντοπίστηκαν στην περιοχή των Mεσογείων, αλλά υπήρχαν και αναπάντεχα ευρήματα σε περιοχές όπως η 
Φραγκοκλησιά. Πολλά μεταφέρθηκαν στα μουσεία της Βραυρώνας και του Πειραιά, αλλά σχεδιάζεται η κατασκευή ειδικού χώρου σε κάποιο σημείο κοντά στο αεροδρόμιο.
