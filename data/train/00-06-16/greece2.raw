 Από 150 ώς 300 μόρια πιο πάνω σε σχέση με πέρσι αναμένεται ότι θα διαμορφωθούν φέτος οι βάσεις εισαγωγής για τα ΑΕΙ και ΤΕΙ για τους παλαιούς αποφοίτους που διαγωνίστηκαν με το σύστημα των δεσμών.
 Η έκπληξη αναμένεται να έρθει από τις σχολές υψηλής ζήτησης, με πρώτες στη σειρά τα Οικονομικά, Xρηματοοικονομικά και τα Tμήματα Mάρκετινγκ (του Οικονομικού Πανεπιστημίου Αθηνών και του Πανεπιστημίου Πειραιά), τις νομικές και τις πολυτεχνικές σχολές, όπου σύμφωνα με όλα τα στοιχεία, θα υπάρξει η μεγαλύτερη άνοδος. 
 Η άνοδος εκτιμάται ότι θα είναι μεγαλύτερη στην Α', την Γ' και την Δ' δέσμη και μικρότερη στη Β' δέσμη. Καθοριστικό ρόλο στην άνοδο των βάσεων παίζουν δύο 
 * Οι περιορισμένες θέσεις (22.031) που δίνονται για τους παλαιούς απόφοιτους (50.000) στα ΑΕΙ και ΤΕΙ. 
 * Οι πολύ καλές επιδόσεις των υποψηφίων οι οποίοι έδωσαν φέτος για δεύτερη ή τρίτη χρονιά και όχι σε όλα τα μαθήματα, αφού είχαν το δικαίωμα της κατοχύρωσης βαθμολογίας μέχρι και σε τρία από τα τέσσερα μαθήματα.
 Συγκεκριμένη εικόνα τού πώς θα διαμορφωθούν οι βάσεις ανά σχολή θα έχουμε σήμερα (σ.σ. ρεπορτάζ στο αυριανό φύλλο της «Ε»), αφού το απόγευμα θα αναρτηθούν στα σχολεία όλης της χώρας οι κατάλογοι με τις βαθμολογίες των παλαιών αποφοίτων που πήραν μέρος στις Γενικές Εξετάσεις.
 Σύμφωνα πάντως με τα στοιχεία που συλλέξαμε από βαθμολογικά κέντρα, μεγαλύτερο ποσοστό υποψηφίων φέτος βρίσκεται στη βαθμολογική κλίμακα από 15 και πάνω, ενώ περισσότερα από πέρσι είναι τα άριστα γραπτά. 
 Στην A' δέσμη αναμένεται ότι θα σημειωθεί η μεγαλύτερη άνοδος των βάσεων σε όλες τις σχολές, αφού υπάρχει μεγάλη ζήτηση χωρίς να διατίθενται αντίστοιχες θέσεις. Σε αυτή τη δέσμη, διαγωνίστηκαν 17.000 υποψήφιοι για 8.000 θέσεις.
 Μεγάλη άνοδο αναμένεται ότι θα έχουν και οι κλασικές σχολές της Γ' δέσμης (φιλολογικές, νομικές), γιατί σε υψηλό ποσοστό οι υποψήφιοι έγραψαν πολύ καλά στο μάθημα της Ιστορίας. 
 Θεαματικά προς τα πάνω θα κινηθούν οι σχολές της Δ' δέσμης που συμπεριλαμβάνουν τις οικονομικές σχολές, οι οποίες τα τελευταία χρόνια έρχονται πρώτες στις προτιμήσεις των υποψηφίων. 
 Τη μικρότερη άνοδο αναμένεται ότι θα εμφανίσουν οι σχολές της B' δέσμης, γιατί 
εδώ υπάρχει καλύτερη κατανομή θέσεων σε σχέση με τη ζήτηση. Συγκεκριμένα, στην 
Ιατρική Αθήνας, το 41, 09% των θέσεων θα καταλάβουν οι παλαιοί απόφοιτοι και το 
58, 9% οι τελειόφοιτοι που διαγωνίζονται με το νέο σύστημα.
 Στις Γενικές Εξετάσεις πήραν μέρος 50.000 παλαιοί απόφοιτοι για 22.031 θέσεις στα τμήματα των ΑΕΙ και των ΤΕΙ. Για τους παλαιούς αποφοίτους προβλέπονται ακόμη 1.600 θέσεις που θα καλυφθούν από τους πρώην αποφοίτους των Τεχνικών και 
των Επαγγελματικών Λυκείων. Οι Γενικές Εξετάσεις θα διενεργηθούν για τελευταία 
 Οι βαθμολογίες των ειδικών μαθημάτων (σε αυτά οι παλαιοί υποψήφιοι θα διαγωνιστούν στις αρχές Ιουλίου) θα ανακοινωθούν τέλη Ιουλίου μαζί με τις βαθμολογίες των μαθημάτων στα οποία διαγωνίστηκαν οι μαθητές της Β' και Γ' Λυκείου. 
 Οι βάσεις εισαγωγής για τους αποφοίτους που διαγωνίστηκαν με το παλιό σύστημα (Γενικές Εξετάσεις) θα ανακοινωθούν στις αρχές Σεπτεμβρίου μαζί με τις βάσεις των υποψηφίων που θα εγγραφούν στις σχολές της τριτοβάθμιας εκπαίδευσης με το νέο σύστημα πρόσβασης.
