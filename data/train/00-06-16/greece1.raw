 Τα «κουμπούρια» του ρατσισμού μίλησαν χθες το απόγευμα στη Νέα Κίο Αργολίδας. Μετά τον προχθεσινό εμπρησμό τσιγγάνικου παραπήγματος από αγνώστους... χθες ένας 17χρονος Τσιγγάνος, ο Χρήστος Δημητρόπουλος, πυροβολήθηκε χωρίς αιτία από δύο, πάλι, αγνώστους πιστολέρο, ελάχιστα μέτρα μακριά από το σπίτι του.
Ο νεαρός μεταφέρθηκε αμέσως από τους έντρομους συγγενείς του στο νοσοκομείο του Αργους, ενώ οι άγνωστοι κατά την Αστυνομία οπλοφόροι εξαφανίστηκαν. Σύμφωνα με τους αρμόδιους του νοσοκομείου Αργους, ο 17χρονος είχε διαμπερές τραύμα από πυροβόλο όπλο στο αντιβράχιο και η κατάσταση της υγείας του δεν εμπνέει ανησυχία καθώς η σφαίρα δεν προξένησε ζημιά σε ζωτικά όργανα. 
 Αμέσως μετά το περιστατικό, η πόλη της Νέας Κίου μετατράπηκε ξανά σε «Φαρ Ουέστ» με τους Tσιγγάνους οργισμένους από τη μια να απειλούν για εκδίκηση και με τους «αγανακτισμένους» πολίτες από την άλλη να απειλούν ότι θα πάρουν το νόμο στα χέρια τους.
 Στον τόπο του συμβάντος έφτασε αμέσως ο αστυνομικός διευθυντής Αργολίδας Κων. Αντιβάσης, που έκανε αυτοψία στο χώρο της επίθεσης, αλλά και ισχυρές αστυνομικές δυνάμεις προκειμένου να αποτρέψουν τυχόν επεισόδια.
 Σύμφωνα με τις καταγγελίες της δημοσιογράφου των «Νέων της Αργολίδας» Μιμής Φυρογένη, από τις 17 Μαΐου 2000 η Νέα Κίος μυρίζει μπαρούτι εξ αιτίας των ρατσιστικών διώξεων και των ξυλοδαρμών των Τσιγγάνων από τους «αγανακτισμένους» πολίτες που προστατεύει η Τοπική Αυτοδιοίκηση.
 Αποκαλύψεις που σοκάρουν έκανε στην «Ε» και ο πρώην κοινοτικός σύμβουλος Σ. Πινάτσης. Τόνισε ότι με απόφαση της Τοπικής Αυτοδιοίκησης, τις τελευταίες εβδομάδες, σαράντα και πλέον άτομα σε καθημερινή βάση στήνουν μπλόκα (!) στις εισόδους της Νέας Κίου και ελέγχουν για την είσοδο των Τσιγγάνων.
 Οπως έγινε γνωστό αργά χθες το απόγευμα ο 17χρονος Τσιγγάνος κατέθεσε στους αστυνομικούς ότι οι άγνωστοι που τον πυροβόλησαν ήταν κάτοικοι της Νέας Κίου.
