«Δεν μας πτοούν ούτε οι απειλές ούτε τα εξώδικα», είπε χθες ο θεατρικός επιχειρηματίας Βαγγέλης Λειβαδάς παρουσιάζοντας το «Αλίμονο στους νέους» των Σακελλάριου-Γιαννακόπουλου, που κάνει πρεμιέρα αύριο στο «Παρκ» με τα τραγούδια του Μάνου Χατζιδάκι. Μπορεί η αίτηση ασφαλιστικών μέτρων που κατέθεσε ο κληρονόμος του Χατζιδάκι Γιώργος Θεοφανόπουλος να εκδικάζεται την Τρίτη, η πλευρά Λειβαδά ωστόσο εμφανίστηκε χθες αισιόδοξη όχι μόνο για το ανέβασμα της παράστασης και την επιτυχία της αλλά και για την απόφαση του δικαστηρίου. 
 «Οποια κι αν είναι τελικά η απόφαση, εμείς ξέρουμε ότι έχουμε το δίκιο με το μέρος μας», είπε χαρακτηριστικά ο κ. Λειβαδάς. Εξάλλου, η χήρα του Σακελλάριου, Τίνα, έχει καταθέσει κι εκείνη ασφαλιστικά μέτρα ως συνδικαιούχος 
κι ας μην ξεχνάμε ότι υπάρχει (για το θεατρικό επιχειρηματία) «ένα πολύ θετικό 
προηγούμενο», όπως τόνισε ο νομικός Αντώνης Βγόντζας, παρών στη χθεσινή συνέντευξη Τύπου. Κι αναφερόταν στην περσινή θετική απόφαση του δικαστηρίου για το «Λατέρνα, φτώχεια και φιλότιμο». 
 Το δικαστήριο, εξήγησε ο κ. Βγόντζας, λέει ναι σ' εκείνον που θα αναδείξει το έργο. «Ο Γιώργος Θεοφανόπουλος ισχυρίζεται ότι είναι προσβολή ν' ακουστούν τα τραγούδια του Χατζιδάκι μαζί με αυτά των Μιχάλη Σουγιούλ ή του Αττίκ και πρέπει ν' αποδείξει γιατί». 
 Το «Αλίμονο στους νέους» παρουσιάστηκε για πρώτη φορά το 1961 στο θέατρο «Κεντρικόν» με σκηνοθέτη και πρωταγωνιστή τον Δημήτρη Χορν. Λίγο αργότερα έγινε ταινία με πρωταγωνιστή και πάλι τον Χορν, κάνοντας τεράστια επιτυχία. 
 Ο σκηνοθέτης της παράστασης του «Παρκ», Κώστας Τσιάνος, θυμήθηκε χθες τότε που 
ήταν μαθητής του αξέχαστου Χορν και του έκανε υποβολείο για να μάθει το ρόλο του. Τα έργα του Σακελλάριου, είπε, είναι έργα με συνεχής ανατροπές, ήπια σάτιρα, γέλιο, χαρά κι ευαισθησία. Αγγίζουνε τη φάρσα με έναν ιδιαίτερο τρόπο. 
«Θεωρώ τα έργα του Σακελλάριου πολύ πιο σημαντικά από τις άλλες φαρσοκωμωδίες που γράφτηκαν στην Αγγλία». 
 Πρωταγωνιστές του έργου τώρα θα είναι ο Σπύρος Παπαδόπουλος και η Κατερίνα Λέχου μαζί με τον Γιάννη Μιχαλόπουλο (που έπαιζε και στην παράσταση του 1961 το ρόλο του γιατρού), η Ελισάβετ Κωνσταντινίδου, ο Οδυσσέας Σταμούλης και ακόμη 20 ηθοποιοί και χορευτές. Η ενορχήστρωση και η μουσική διδασκαλία είναι του Γιώργου Θεοδοσιάδη, οι χορογραφίες του Φωκά Ευαγγελινού και τα σκηνικά-κοστούμια της Ρένας Γεωργιάδου. 
