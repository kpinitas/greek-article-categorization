 Στη βραζιλιάνικη... παροικία του Ολυμπιακού θα προστεθεί από σήμερα και ένας Σουηδός. Η Αντερλεχτ απάντησε χθες το απόγευμα θετικά στην επίσημη πρόταση της πειραϊκής ΠΑΕ για παραχώρηση του Παρ Ζέτερμπεργκ και η «ερυθρόλευκη» διοίκηση εκτός σοβαρού απροόπτου θα ανακοινώσει σήμερα την απόκτηση του δεύτερου ξένου της, μετά τον Ζε Ελίας.
 Ο Ολυμπιακός, λοιπόν, ύστερα από έντεκα χρόνια προχωρεί στη μεταγραφή ενός Σουηδού (από το 1989 με τον Χόκαν Σάντμπεργκ), του 30χρονου Παρ Ζέτερμπεργκ, ο οποίος θα είναι το νέο 10άρι της πειραϊκής ομάδας και το συνολικό κόστος της μεταγραφής θα φθάσει τα περίπου 3, 4 δισεκατομμύρια δραχμές. Περίπου 2, 2 δισ. δρχ. θα εισπράξει η Αντερλεχτ και περίπου 1, 2 δισ. δρχ. ο παίκτης για τριετές συμβόλαιο. Από το Βέλγιο διέρρευσε χθες ότι «όλα τελείωσαν, ο παίκτης πάει στον Ολυμπιακό» και από την πειραϊκή ΠΑΕ πως «απομένουν τα διαδικαστικά».
 Ο Ζέτερμπεργκ αναδείχθηκε φέτος δεύτερος σκόρερ της βελγικής ομάδας με 14 γκολ, πίσω από τον Τσέχο Κόλερ, που πέτυχε 20 γκολ και είναι 29 φορές διεθνής. Ο Σουηδός έχει προγραμματίσει από σήμερα το πρωί να κάνει τις διακοπές του στο Ρέθυμνο της Κρήτης (αναμενόταν λίγο μετά τα μεσάνυχτα με πτήση τσάρτερ να φθάσει στο Ηράκλειο).
 Θέμα ωρών είναι πλέον η απόκτηση του Χρήστου Πατσατζόγλου για τον Ολυμπιακό, καθώς σήμερα αναμένεται η επαφή του Γιώργου Λούβαρη με τον Χρήστο Πανόπουλο. Σήμερα μάλιστα αναμένονται εξελίξεις και για την επιστροφή του Γρηγόρη Γεωργάτου, καθώς ο Ελληνας αμυντικός θα έχει επαφή με τον πρόεδρο της Ιντερ Μάσιμο Μοράτι και θα του ζητήσει να γυρίσει στον Ολυμπιακό.
 Σε ό,τι αφορά τον γκολκίπερ, ο Αγγελος Γεωργίου πήγε χθες στη Λάρισα και η πληροφορία που διέρρευσε είναι ότι ειδοποιήθηκε από τον Ολυμπιακό να επιστρέψει στην Αθήνα τη Δευτέρα για να υπογράψει. Σε περίπτωση που ναυαγήσει η περίπτωση Γεωργίου, εναλλακτική λύση θεωρείται ο Χανιωτάκης.
 Με βραζιλιάνικες σημαίες, κροτίδες και καπνογόνα υποδέχθηκαν χθες το απόγευμα τον Ζε Ελίας (με πτήση μέσω Ρώμης) στο δυτικό αερολιμένα του Ελληνικού περίπου 50 οπαδοί του Ολυμπιακού και ο 24χρονος ποδοσφαιριστής χαμογελαστός, μαζί με τη σύζυγό του, στις πρώτες του δηλώσεις είπε: «Αποφάσισα να έρθω γιατί μου μίλησαν με τα καλύτερα λόγια για την Ελλάδα και το λαό της. Ειδικότερα ο Τζιοβάνι μού είπε τα καλύτερα λόγια για τον Ολυμπιακό. Είναι ένα κίνητρο για μένα η παρουσία του Τζιοβάνι. Θα δώσω τον καλύτερο εαυτό μου για την ομάδα ώστε να πετύχει τους στόχους της.
 Είναι σημαντικό που θα έχω συμπαίκτες τον Τζιοβάνι και τον Λουτσιάνο, που γνωρίζει και την ελληνική γλώσσα. Θα προσαρμοστώ πιο εύκολα στο κλίμα και την ελληνική νοοτροπία. Θα τα δώσουμε όλα για την Ευρώπη».
 Τον Ζε Ελίας υποδέχθηκε στο αεροδρόμιο ο Πέτρος Κόκκαλης μαζί με τον Σταύρο Τσώχο. Ο Βραζιλιάνος θα υποβληθεί σήμερα σε ιατρικές εξετάσεις στο Iατρικό Kέντρο του Παλαιού Φαλήρου και αύριο το πρωί έχει προγραμματίσει να επιστρέψει στη Βραζιλία.
 * Ο Γιάννης Μαντζουράκης συνεχίζει την περιοδεία του στη Λατινική Αμερική (βρίσκεται στην Ουρουγουάη) και αναμένεται να επιστρέψει τη Δευτέρα το μεσημέρι στην Αθήνα. Ο «Ρουμάνος» τεχνικός παρακολούθησε χθες το παιχνίδι Πενιαρόλ - Ρίβερ Πλέιτ 4-3 για τον Πατσέκο (ο οποίος, πάντως, οδεύει για τη Νάπολι), ενώ σήμερα θα δει το ματς Νασιονάλ - Ντεφενσόρ. Στον Ολυμπιακό προτάθηκε ο Ουρουγουανός λίμπερο Λέμπο και εξετάζεται η περίπτωσή του.
 * Ο Ζλάτκο Ζάχοβιτς με δηλώσεις του στην «Gazetta dello Sport» υποστήριξε ότι «δεν θέλω να γυρίσω στην Ελλάδα ούτε σαν τουρίστας», ενώ ο γενικός διευθυντής της Φιορεντίνα Τζιανκάρλο Αντονιόνι είπε ότι «ο Σλοβένος είναι πάντα στα πλάνα μας, αλλά δεν έχουμε αποφασίσει ακόμα τι θα κάνουμε».
