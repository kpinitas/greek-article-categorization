 Τέσσερις μεταγραφές ακόμη (μετά τους Βλάοβιτς, Κουτσουρέ) προανήγγειλε ο Αγγελος Αναστασιάδης στην πρώτη συνέντευξή του ως προπονητής του Παναθηναϊκού, χθες στην Παιανία. Μέσα σ' αυτές («αρχή μου ότι πρέπει να έρχονται καλύτεροι από τους υπάρχοντες») δεν θα είναι το όνομα του Κώστα Φραντζέσκου, ενός από τους πολλούς «υποψηφίους» που είδαν το φως της δημοσιότητας τις τελευταίες ημέρες. Αμεση προτεραιότητα, για την οποία «καίγεται», είναι ο...αντι-Μίκλαντ, ο Νο 6, «γιατί η απώλεια είναι μεγάλη», όπως εξήγησε, ενώ για τη γραμμή κρούσης...θόλωσε τα νερά, λέγοντας πως «ο ΠΑΟ διαθέτει μεν καλούς επιθετικούς, αλλά αν βρεθεί κάτι εξαιρετικό δεν θα πει όχι».
 Αυτό με δυο λόγια είναι το μεταγραφικό πλάνο, όπως το σκιαγράφησε ο Βορειοελλαδίτης τεχνικός, ο οποίος ξεκαθάρισε ότι δεν βιάζεται. «Απαγορεύεται η βιασύνη», ανέφερε χαρακτηριστικά, αφήνοντας να εννοηθεί ότι θα εξαντλήσει τα χρονικά περιθώρια στην προσπάθεια να καταλήξει στις καλύτερες δυνατές επιλογές μέσα από τις λίστες ξένων, κυρίως, παικτών που έχει στα χέρια του. Πρόσθεσε ωστόσο πως πρόθεσή του είναι «στην έναρξη της προετοιμασίας, στις 4 Ιουλίου στην Παιανία, να είναι όλοι οι παίκτες παρόντες».
 Ο Αναστασιάδης παρουσίασε, όπως αναμενόταν, το πραγματικό του πρόσωπο. Eιλικρινής, ευθύς, λιτός, λακωνικός, μίλησε χωρίς περιστροφές και δεν έψαξε για δικαιολογίες, ούτε επιδίωξε να ωραιοποιήσει την κατάσταση. Ξέρει πολύ καλά τι τον περιμένει, ξέρει ότι τα πράγματα είναι φέτος πολύ πιο δύσκολα σε σύγκριση με πέρσι, όπου «ο Παναθηναϊκός είχε βασικό στόχο να γίνει ομάδα». Δεν είχε πρόβλημα άλλωστε να προχωρήσει ο ίδιος σε ανάλυση των «νέων δεδομένων»: 
 «Φέτος η Θεσσαλονίκη δεν θα είναι αυτό το πτώμα που ήταν πέρσι. Οι λόγοι είναι πολλοί. Υπάρχουν πλέον επενδυτές, καλοί προπονητές και πίεση αυξημένη από τον κόσμο. Η ΑΕΚ θα παρουσιαστεί πολύ δυνατή, όπως πολύ ισχυρός θα είναι και ο Ολυμπιακός, που άλλαξε φέτος τρεις προπονητές μέσα στη σεζόν. Αρα τα πράγματα είναι πάρα πολύ δύσκολα...».
 Εν τούτοις ο προπονητής που χαρακτηρίζεται από μερίδα του Τύπου...ιδιόρρυθμος, επειδή θέτει σε δεύτερη μοίρα την «επικοινωνιακή του πολιτική» και ρίχνει βάρος σε όλα τα άλλα (στη δουλειά του μέσα στο γήπεδο και στα αποδυτήρια, στη μελέτη των αντιπάλων, στην τακτική και το κοουτσάρισμα), ήρθε στον Παναθηναϊκό και ανέλαβε, την ώρα που ο Κυράστας προτίμησε μεγαλύτερη σιγουριά και περισσότερα λεφτά. Δεν φοβήθηκε τις ευθύνες, παρ' ότι γνωρίζει καλύτερα από τον καθένα (το είπε άλλωστε) ότι αν δεν πάρει το πρωτάθλημα (την...καραμέλα του Κυράστα, «πάμε να φτιάξουμε ομάδα», την...έφτυσε από την πρώτη στιγμή) θα θεωρηθεί αποτυχημένος.
 Μία φράση του, κατά τη διάρκεια της συνέντευξης, έδειξε βαθιά γνώση της ψυχολογίας των αθλητών: «Οσοι έχουν ασχοληθεί με τον αθλητισμό, γνωρίζουν ότι οι επιτυχίες δεν έρχονται ποτέ όταν μπαίνει η λέξη "πρέπει". Η ψυχολογική πίεση και μόνο που ασκείται, φτάνει για να βγεις εκτός στόχων. Προς αυτή την κατεύθυνση θα ρίξω το βάρος. Να πείσω δηλαδή τους ποδοσφαιριστές να κυνηγήσουν το στόχο, χωρίς να επηρεαστούν από το άγχος».
 Αντί επιλόγου στην πρώτη συνέντευξή του ο Αναστασιάδης αυτοπροσδιορίστηκε ως «άνθρωπος της δουλειάς, που δεν του αρέσουν τα πολλά λόγια».
* Κασέτα του αγώνα Λα Κορούνια-Ρεάλ είδε χθες ο Αναστασιάδης, ακτινογραφώντας τους Ισπανούς Χάιμε Φερναντέζ (27 χρόνων, δεξιός χαφ), Μανουέλ Πάμπλο (24, δεξιός μπακ χαφ). Εφημερίδα της Αργεντινής έγραψε επίσης ότι το περσινό φλερτ του ΠΑΟ με τον Τούτσιο της Σαν Λορέντζο αναθερμάνθηκε.
