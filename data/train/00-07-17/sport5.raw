 Μεταγραφές τέλος για φέτος στον Παναθηναϊκό. Ο Αγγελος Αναστασιάδης λίγο πριν μπει στο αεροπλάνο για το Ζάγκρεμπ, χθες το απόγευμα στο Ελληνικό, άφησε να εννοηθεί, απαντώντας σε ερώτηση της «Ε», ότι οι πιθανότητες να αποκτηθεί άλλος ένας ποδοσφαιριστής έχουν ελαχιστοποιηθεί.
 «Οχι, δεν θα κάνουμε άλλη μεταγραφή, απ' ό,τι φαίνεται μέχρι στιγμής τουλάχιστον. Υπήρχε μια περίπτωση στον ορίζοντα, αλλά μάλλον θα προχωρήσουμε με το υπάρχον υλικό».
 Το «ρόστερ» του ΠΑΟ, λοιπόν, μένει ως έχει και όπως δηλώθηκε στα ματς επί κροατικού εδάφους (απόψε με Τσάκοβετς, ομάδα Α  Κροατίας, στις 7.00 μ.μ., ώρα Ελλάδας και την Πέμπτη με Βάρτεκς, στις 9.00 μ.μ.), αλλά και στο τουρνουά «Γιάλα Καπ» της Iρντιγκεν, στην πόλη Κρέφελντ της Γερμανίας το ερχόμενο Σαββατοκύριακο. Δηλαδή με 26 ποδοσφαιριστές: Νικοπολίδης, Χένρικσεν, Ολιβάρες (απών, με την Εθνική Περού), Αλεξόπουλος, Γκαλέτο, Πάουλο Σόουζα (αναμένεται σήμερα βράδι στο Ζάγκρεμπ από Πορτογαλία), Βλάοβιτς, Γκούμας, Πφλίπσεν, Σίγκουρτσον, Κοτσόλης, Σιπνιέφσκι, Βόκολος, Σάριτς, Νασιόπουλος, Κουτσουρές, Κόλα, Μπασινάς, Λυμπερόπουλος, Χαλκιάς, Καραγκούνης, Σίμος, Φύσσας, Βίλα, Κιάσος (ούτε για...αστείο δεν θέλει να ακούει ότι γυρίζει στο Ηράκλειο).
 Ως συνήθως λακωνικός και λιγόλογος, ο προπονητής του Παναθηναϊκού είπε τα απολύτως απαραίτητα για το πρώτο μέρος της προετοιμασίας που μόλις ολοκληρώθηκε στην Παιανία. Και βέβαια ξεκαθάρισε πως ο πρωταρχικός στόχος στην παρούσα φάση είναι τα δύο ματς του Αυγούστου στο πλαίσιο της προκριματικής φάσης του Τσάμπιονς Λιγκ.
 «Για τα ματς της Ευρώπης τρέχουμε να προετοιμάσουμε την ομάδα όσο το δυνατόν καλύτερα. Ας ελπίσουμε ότι όλα θα πάνε καλά», υπογράμμισε, τονίζοντας ιδιαίτερα κατόπιν, ότι «το πιο σημαντικό και πιο ευχάριστο μέχρι τώρα ήταν πως δεν σημειώθηκαν τραυματισμοί». Ευχήθηκε μάλιστα να είναι όλοι καλά στην υγεία τους και μετά το τέλος του κύκλου των φιλικών αγώνων. Σύμφωνα με το αρχικό πρόγραμμα, ο Παναθηναϊκός επρόκειτο να επιστρέψει στην Αθήνα την ερχόμενη Δευτέρα, ωστόσο ο Αναστασιάδης έκανε γνωστό χθες πως «ίσως η ομάδα να δώσει κι άλλο φιλικό παιχνίδι, οπότε θα παρατείνει την παραμονή της στη Γερμανία για άλλες δύο ημέρες». Αλλωστε το διάστημα από 24 μέχρι 31 Ιουλίου (που έχει οριστεί το παιχνίδι με τον ΟΦΗ) ήταν κενό και οι πράσινοι ιθύνοντες προσπαθούσαν (και προσπαθούν) να κλείσουν άλλο ένα (στη χειρότερη περίπτωση) ματς. 
 Στο αεροδρόμιο χθες το απόγευμα, όπως συμβαίνει σχεδόν πάντα σε ανάλογες περιστάσεις, όλοι είχαν να λένε για τη σοβαρή και πειθαρχημένη δουλειά που έγινε τις πρώτες δεκατέσσερις ημέρες της προετοιμασίας στην Παιανία. Ξεχωριστό ενδιαφέρον έχουν εν προκειμένω οι απόψεις των νεοφερμένων. Ο Γκόραν Βλάοβιτς ανέφερε ότι «οι συνθήκες στο ξενοδοχείο και το Αθλητικό Κέντρο του ΠΑΟ ήταν φανταστικές», γι' αυτό και δεν αισθάνθηκε ούτε στιγμή απομονωμένος. Ατομικά δήλωσε «μια χαρά», μετά την ίωση που πέρασε την πρώτη εβδομάδα των προπονήσεων. Ο έτερος Κροάτης Ντανιέλ Σάριτς εμφανίστηκε...παρομοίως με τον Βλάοβιτς εντυπωσιασμένος από τις συνθήκες δουλειάς, εξέφρασε την ευχή «η κλήρωση της Παρασκευής να βγάλει έναν αντίπαλο στα μέτρα του Παναθηναϊκού και όχι μεγαθήριο», ενώ, όσον αφορά τον ίδιο, κατέληξε ότι θα δώσει τον καλύτερο του εαυτό, προκειμένου να καθιερωθεί στην ενδεκάδα και να βοηθήσει την ομάδα να πραγματοποιήσει τους στόχους της. Ενας παλιός από την άλλη πλευρά και άτυχος, ο Καρλ Χάινς Πφλίπσεν, με δύο κουβέντες...βρήκε το στόχο και την ουσία: «Καινούργια χρονιά, καινούργια τύχη. Πέρυσι παίξαμε το καλύτερο ποδόσφαιρο, αλλά δεν κατακτήσαμε το πρωτάθλημα. Με την προσθήκη των νέων καταξιωμένων παικτών που ήρθαν, θα προσπαθήσουμε να το πετύχουμε φέτος».
 Στην ερώτηση πότε θα επιστρέψει στους αγώνες, ο Γερμανός χαφ τόνισε ότι δεν αισθάνεται απολύτως καλά και πως «όλα θα εξαρτηθούν από τη γνώμη του γιατρού». Οπως έχουμε γράψει βέβαια εδώ και ημέρες δεν προλαβαίνει τους ευρωπαϊκούς αγώνες του Αυγούστου.
