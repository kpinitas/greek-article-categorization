 Ευελιξία στις προσλήψεις και διορισμούς σε χρονικό διάστημα όχι μεγαλύτερο των
έξι μηνών, ιδιαίτερα για τους οργανισμούς που έχουν να αντιμετωπίσουν συνθήκες
ελεύθερου ανταγωνισμού, θα ζητήσει από τον πρωθυπουργό η υπουργός Εσωτερικών και Δημόσιας Διοίκησης Βάσω Παπανδρέου σε συνάντηση που θα έχουν σήμερα.
 Η κ. Παπανδρέου θα θέσει υπόψη του πρωθυπουργού στοιχεία που δείχνουν ανάγλυφα
το πρόβλημα των μεγάλων καθυστερήσεων στις προσλήψεις σε νευραλγικούς τομείς της δημόσιας διοίκησης με αποτέλεσμα να συνεχίζονται οι δυσλειτουργίες στην κρατική μηχανή.
 Πρέπει να σημειωθεί ότι μετά την ψήφιση του νόμου 2738/99 με αλλαγές στη λειτουργία του ΑΣΕΠ μειώθηκε ο χρόνος που απαιτείται για να ολοκληρωθεί μια πρόσληψη στο Δημόσιο, όμως και πάλι θεωρείται υπερβολικός.
 Στόχος του υπουργείου είναι από την ημερομηνία έγκρισης μιας πρόσληψης μέχρι και το διορισμό να μεσολαβεί χρονικό διάστημα που δεν θα υπερβαίνει τους έξι μήνες, με στόχο το σύστημα προσλήψεων να γίνει πιο ευέλικτο και αποτελεσματικό.
 Προκειμένου να υλοποιηθούν όλα αυτά από πλευράς υπουργείου Εσωτερικών και Δημόσιας Διοίκησης έχει μελετηθεί ένα νέο περίγραμμα ρυθμίσεων που θα έχει πεδίο εφαρμογής στον ευρύτερο δημόσιο τομέα.
 Ετσι, ειδικά για τα Νομικά Πρόσωπα Δημοσίου και Ιδιωτικού Δικαίου θα ισχύει άλλο καθεστώς προσλήψεων από κείνο των προσλήψεων στα υπουργεία. Οι οργανισμοί
αυτοί θα αναλαμβάνουν από μόνοι τους να προκηρύσσουν τους διαγωνισμούς με μόρια. Οι προκηρύξεις θα γίνονται με την ευθύνη των φορέων και όχι του ΑΣΕΠ, όπως ισχύει σήμερα, πλατφόρμα και βάση όμως για τη σύνταξη των προκηρύξεων θα παραμένει ο νόμος 2190/94 (νόμος Πεπονή) και θα διατηρηθούν οι διαδικασίες που
 Το ΑΣΕΠ θα έχει την αρμοδιότητα μόνο για τις προσλήψεις στην κεντρική διοίκηση
 Τα Νομικά Πρόσωπα Δημοσίου Δικαίου θα ζητούν έγκριση των προσλήψεων από την αρμόδια διυπουργική επιτροπή προσκομίζοντας και το σχετικό σχέδιο προκήρυξης. Οταν λαμβάνουν την έγκριση θα αποστέλλουν την προκήρυξη στο ΑΣΕΠ για έλεγχο και αν παρέλθει δεκαήμερο από την αποστολή και το ΑΣΕΠ δεν έχει διατυπώσει παρατηρήσεις, θα τεκμαίρεται η σύμφωνη γνώμη του.
 Ετσι το ΑΣΕΠ μετατρέπεται σε δευτεροβάθμιο όργανο ελέγχου της νομιμότητας, καθώς διατηρεί βέβαια σε κάθε περίπτωση το δικαίωμα της αυτεπάγγελτης έρευνας.
Ενώπιον του ΑΣΕΠ επίσης θα υποβάλλονται οι ενστάσεις κατά των πινάκων διοριστέων που εκδίδουν τα ΝΠΔΔ, θα υπάρχουν όμως χρονικές προθεσμίες για την εκδίκαση αυτών των ενστάσεων, ώστε να μη σημειώνεται κωλυσιεργία στην έκδοση των τελικών αποτελεσμάτων.
