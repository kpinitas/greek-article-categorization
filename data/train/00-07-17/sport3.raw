 Ενα λεπτό πριν ολοκληρωθεί το πρόγραμμα της πρώτης ημέρας του «Μπρούνο Ζάουλι» στο Γκέιτσχεντ, τα πρόσωπα των Ελλήνων ήταν μελαγχολικά. Η ομάδα των γυναικών είχε υπογράψει κιόλας τη διαθήκη της, ενώ αυτή των ανδρών έμοιαζε κρύα και ξέπνοη σαν τον υγρό καιρό της Αγγλίας. 
 Ο Αγγελος Παυλακάκης, ο ίδιος Παυλακάκης που είχε καταποντιστεί μία ώρα νωρίτερα στα 100 μέτρα (5ος με 10.36, έφταιγε -λέει- ο βατήρας), ήταν ο άνθρωπος της μεταμόρφωσης. Καλά-καλά δεν πίστευε κι ο ίδιος στην τύχη του, όταν πήρε τη σκυτάλη δεύτερος, μερικά μέτρα πίσω από τους Βρετανούς. Τον Τσέιμπερς δεν τον προλάβαινε, βέβαια, αλλά η ημέρα ήταν γραφτό να τελειώσει με χαμόγελα. Ο κοντός άναψε τα τούρμπο, άφησε μίλια πίσω τις άλλες ομάδες και άκουσε το περσινό ρεκόρ να τρίζει: σε 38.67 έτρεξε η ελληνική τετράδα το 400άρι, μόλις 6 εκατοστά του δευτερολέπτου πιο αργά από το περσινό 38.61 του Παρισιού. 
 «Εχουμε στα πόδια μας προπονήσεις μίας εβδομάδας μόνο», θύμισε ο Αλέξης Αλεξόπουλος στους δημοσιογράφους. «Είχαμε όμως τόση όρεξη, ώστε είναι σαν να δουλέψαμε ένα μήνα».
 Και φτάνει ένας μήνας δουλειάς, για να χτιστεί μια συμπαγής και ομοιογενής τετράδα σκυταλοδρομίας; 
 «Οχι, βέβαια! Από τώρα και μέχρι το Σίδνεϊ, θα πρέπει να είμαστε συνεχώς με τη σκυτάλη στα χέρια. Είμαστε μονοιασμένοι μεταξύ μας και συνεργάσιμοι, μπορούμε λοιπόν να πετύχουμε μεγάλα πράγματα», έλεγε λίγο πιο δίπλα ο αφηνιασμένος Κώστας Κεντέρης. «Είδατε τις αλλαγές που κάναμε σήμερα; Ηταν συντηρητικές και απλές, αλλαγές για Μπρούνο Ζάουλι»! 
 «Γι' αυτό και δεν μας έπεσε η σκυτάλη», θα μπορούσε να προσθέσει.
 «Είναι πονεμένη ιστορία αυτή», πετάχτηκε -ανακουφισμένος μας φάνηκε- ο Παυλακάκης. «Οι αποτυχίες άλλων διοργανώσεων μας έχουν πεισμώσει. Στόχος μας είναι να προκριθούμε στον τελικό των Ολυμπιακών Αγώνων»...
«Πώς δεν είναι; Εάν δέσει αυτή η τετράδα, είναι ικανή να κατεβάσει το ρεκόρ στο 38.20», πρόσθεσε το δικό του προγνωστικό ο Γιώργος Θεοδωρίδης. Οταν έχεις δείξει την πλάτη σου σε Γάλλους, Ιταλούς, Γερμανούς και Ρώσους, λες και μια κουβέντα παραπάνω.
Η 2η θέση στα 4x100 έφερε την ελληνική ομάδα στην 3η θέση της κατάταξης και σκόρπισε ευφορία το βράδυ του Σαββάτου. Ευτυχώς, δηλαδή, γιατί μέχρι το 8ο ή 9ο αγώνισμα της πρώτης ημέρας έκλεβαν την παράσταση οι Σουηδοί, αυτοί που αρχικά έμοιαζαν εύκολη λεία για τους δικούς μας. Οταν όμως ο Παυλακάκης με τους φίλους του έφεραν την Ελλάδα ψηλότερα από ολόκληρη Ρωσία και ολόκληρη Γερμανία, το κλίμα άλλαξε αμέσως. Κυριολεκτικά μέσα σε μισό λεπτό.
 Οσο για το 100άρι, είπαμε, «έφταιγε ο βατήρας που δεν ήταν καλά στερεωμένος και με έκανε να τρεκλίζω αμέσως μετά την εκκίνηση». Και γιατί δεν το είπες πριν αρχίσει η κούρσα, βρε Αγγελε; «Να, δεν ήθελα να καθυστερήσω το αγώνισμα»! Πολλά είχαμε ακούσει, αλλά και αυτό πια...
