Τα τελευταία δύο χρόνια, ο Ντενκτάς, επικέντρωσε την προσπάθειά του στην ακύρωση του τελευταίου εμποδίου που παραμένει πριν από την αναγνώριση (πλήρη ή
μερική) του καθεστώτος του. Και το εμπόδιο αυτό είναι η αναγνώριση εκ μέρους του ΟΗE της δικαιοδοσίας της κυβέρνησης της Κυπριακής Δημοκρατίας σε ολόκληρο το νησί.
 Η θέση αυτή των Ηνωμένων Εθνών επιβεβαιώνεται κάθε έξι μήνες (από τις 4 Μαρτίου 1964 μέχρι σήμερα) από τότε που εγκρίθηκε το πρώτο ψήφισμα (186) του Συμβουλίου Ασφαλείας, με το οποίο εγκαταστάθηκε στην Κύπρο το πρώτο απόσπασμα της ειρηνευτικής δύναμης (ΟΥΝΦΙΚΥΠ). 
 Η συμφωνία για την άφιξη της ΟΥΝΦΙΚΥΠ έγινε μεταξύ της κυβέρνησης της Κύπρου (όπως αυτή προέκυψε μετά την αποσκίρτηση των Τουρκοκυπρίων) και των Ηνωμένων Εθνών. Μεταξύ των όρων εντολής της ΟΥΝΦΙΚΥΠ είναι η συνεργασία με την κυβέρνηση της Κυπριακής Δημοκρατίας για την αποκατάσταση συνθηκών ειρήνης και ηρεμίας σε όλο το νησί. 
 Στο περιεχόμενο του ψηφίσματος 186 στηρίζεται και η διεθνής αναγνώριση της Κυπριακής Δημοκρατίας, κάτι που ο Ντενκτάς αποκαλεί ως το μεγαλύτερο «λάθος» της διεθνούς κοινότητας, διότι «συντηρεί τις ελπίδες των Ελληνοκυπρίων για επικυριαρχία σε ολόκληρη την Κύπρο». 
 Ο Ντενκτάς, παρά τη διαφωνία του, ανέχτηκε τη ρύθμιση αυτή και δεν δημιουργούσε σοβαρά προβλήματα στην ΟΥΝΦΙΚΥΠ. Τα τελευταία χρόνια, ωστόσο, αισθάνεται άνετος να αμφισβητήσει και τελικά να αφαιρέσει αυτό το πλεονέκτημα που έχει η ελληνοκυπριακή πλευρά και εγείρει προσκόμματα κάθε φορά που ανανεώνεται η θητεία της δύναμης. Το πρώτο του βήμα ήταν το αίτημα για ξεχωριστή συμφωνία του καθεστώτος του με την ΟΥΝΦΙΚΥΠ. Στην τελευταία ανανέωση, τον περασμένο Ιούνιο, ο γενικός γραμματέας προσπάθησε να περάσει ως παράρτημα στο σχετικό ψήφισμα τις θέσεις των Τουρκοκυπρίων (το λεγόμενο addendum). Yστερα από την έντονη αντίδραση της κυπριακής κυβέρνησης αυτό απεσύρθη, κάτι που θεωρήθηκε νίκη των Ελληνοκυπρίων. Το δεύτερο βήμα είχε γίνει...
 Το τρίτο βήμα ήταν η λήψη μέτρων κατά της ΟΥΝΦΙΚΥΠ και η δημιουργία νέων τετελεσμένων στην περιοχή Στροβίλια. Με τις ενέργειές του αυτές, ο Ντενκτάς προσπαθεί με τη μέθοδο του ωμού εκβιασμού να ανατρέψει το πιο σημαντικό «κεκτημένο» της κυπριακής κυβέρνησης από τότε που κατέρρευσαν οι συμφωνίες Ζυρίχης και Λονδίνου το 1963. 
 Παρά το γεγονός ότι έχουν περάσει από τότε 40 σχεδόν χρόνια και έχουν επέλθει σημαντικές γεωπολιτικές αλλαγές ως αποτέλεσμα της λήξης του Ψυχρού Πολέμου, στην Κύπρο η Ιστορία εξακολουθεί να επαναλαμβάνεται. Η πολιτική των Αγγλοαμερικανών παραμένει αναλλοίωτη, ενώ, σε αντίθεση με την εποχή του Ψυχρού
 Στο αφιέρωμα αυτό καταγράφεται όλο το παρασκήνιο που οδήγησε στην υιοθέτηση του ψηφίσματος 186 του Συμβουλίου Ασφαλείας. Πρόκειται για ένα διπλωματικό θρίλερ με πρωταγωνιστή έναν «ξεροκέφαλο» παπά, τον Μακάριο, και ένα γεράκι της
αμερικανικής εξωτερικής πολιτικής, τον Τζορτζ Μπολ. Ολες οι πληροφορίες προέρχονται από τη διπλωματική αλληλογραφία του αμερικανικού Στέιτ Ντιπάρτμεντ, από τους φακέλους του Εθνικού Αρχείου (National Archives and Records Administration) των ΗΠΑ. 
 Η Κύπρος, το μήλον της Εριδος μεταξύ Ανατολής και Δύσης 
 H απόπειρα του Μακαρίου να καταγγείλει τις Συνθήκες, ο πανικός στις βάσεις και
η αναζήτηση εναλλακτικών χώρων για την εγκατάσταση των πυρηνικών όπλων 
 Πώς οι Βρετανοί απείλησαν τις ΗΠΑ ότι θα άφηναν την Κύπρο να πέσει στα χέρια των κομμουνιστών και τις υποχρέωσαν να αναλάβουν δράση στο Κυπριακό. 
 Τα Χριστούγεννα του 1963, ξέσπασαν στην Κύπρο αιματηρές συγκρούσεις μεταξύ Ελληνοκυπρίων και Τουρκοκυπρίων. Οι Συμφωνίες της Ζυρίχης και του Λονδίνου κατέρρευσαν και οι Τουρκοκύπριοι αποχώρησαν από την κυβέρνηση, ενώ η Τουρκία απειλούσε με εισβολή. 
 Το βράδυ της 30ής προς την 31η Δεκεμβρίου 1963, στο προεδρικό μέγαρο στη Λευκωσία, επικρατεί έντονη κινητικότητα. Ο Μακάριος με τους συμβούλους του συσκέπτονται μέχρι τις πρωινές ώρες, ύστερα από τις επίμονες πληροφορίες που έφεραν την Τουρκία να προετοιμάζεται να εισβάλει στην Κύπρο. Τα χαράματα της 31ης Δεκεμβρίου τα πράγματα ήταν πιο συγκεκριμένα. Τα τουρκικά πλοία που έπλεαν στις βόρειες ακτές της Κύπρου ήταν ορατά από τον Πενταδάκτυλο. 
 Η επέμβαση εθεωρείτο πλέον ζήτημα χρόνου και η κυβέρνηση της Κύπρου προέβαινε συνεχώς σε διπλωματικά διαβήματα προς τις ΗΠΑ και τη Βρετανία. Ο Μακάριος προσπάθησε κατά τη διάρκεια της νύχτας να εξασφαλίσει στρατιωτική βοήθεια από την Ελλάδα. Στην Αθήνα, όμως, δεν υπήρχε καν κυβέρνηση. Ο πρωθυπουργός Γεώργιος Παπανδρέου παρέδιδε τη μέρα εκείνη την εξουσία στον υπηρεσιακό πρωθυπουργό Ιωάννη Παρασκευόπουλο, ο οποίος θα οδηγούσε τη χώρα στις εκλογές 16ης Φεβρουαρίου 1964. 
 Στην Κύπρο, η κατάσταση ήταν χαώδης. Ως αποτέλεσμα των διακοινοτικών ταραχών των Χριστουγέννων, οι Τουρκοκύπριοι αποχώρησαν από την κυβέρνηση. Την εσωτερική ασφάλεια της Κύπρου είχε αναλάβει βρετανική στρατιωτική δύναμη, υπό το διοικητή των βάσεων Πίτερ Γιανγκ, κατόπιν συμφωνίας που υπέγραψαν ο πρόεδρος Μακάριος και ο αντιπρόεδρος Φαζιλ Κιουτσούκ. Παρ' όλα αυτά, στο νησί επικρατούσε αναρχία και η εξουσία πέρασε υπό τον έλεγχο ομάδων ατάκτων που κυκλοφορούσαν ένοπλοι στους δρόμους. 
 Μέσα σε αυτό το αδιέξοδο που βρέθηκε, ο Μακάριος αποφάσισε να στραφεί προς τη Σοβιετική Ενωση και να ζητήσει βοήθεια. Στις 10 το πρωί της 31ης Δεκεμβρίου, κάλεσε στο προεδρικό μέγαρο τον πρέσβη της Σοβιετικής Ενωσης στη Λευκωσία Πάβελ Γερμόσιν και ζήτησε την παρέμβαση της χώρας του, προκειμένου να πιεστεί η Τουρκία να εγκαταλείψει τα σχέδιά της. Ο Γερμόσιν είπε ότι θα διαβιβάσει αμέσως το αίτημα του Μακαρίου στη Μόσχα και θα επανέλθει το συντομότερο. Σε τέσσερις μόνο ώρες, ο σοβιετικός πρέσβης ανέβηκε ξανά στο προεδρικό, έχοντας στην τσέπη του μήνυμα της κυβέρνησής του προς τον Μακάριο: 
 «Η Σοβιετική Ενωση εκφράζει την ειλικρινή συμπάθειάν της προς τον θαρραλέον και φιλελεύθερον λαόν της Κύπρου, συμμερίζεται δε τους νόμιμους πόθους αυτού όπως εξασφαλίσει την εθνική του ανεξαρτησίαν, την αυτοτέλειαν και την εδαφικήν
 Ο ηγέτης της Σοβιετικής Ενωσης Νικίτα Χρουστσόφ ενημέρωσε την τουρκική κυβέρνηση για το ενδιαφέρον του στην Κύπρο και έδωσε οδηγίες στον αντιπρόσωπο της χώρας του στο Συμβούλιο Ασφαλείας των Ηνωμένων Εθνών να χειριστεί την υπόθεση. Μετά την παρέμβαση του Χρουστσόφ, η Τουρκία αναθεώρησε τα σχέδιά της και απέσυρε την απειλή για εισβολή. 
 Η ανταπόκριση που βρήκε ο Μακάριος από τη Σοβιετική Ενωση τον ενθάρρυνε να προχωρήσει στην εφαρμογή του σχεδίου που είχε κατά νουν για την εκ βάθρων αναθεώρηση των Συμφωνιών της Ζυρίχης και του Λονδίνου. Σκοπός του ήταν να καταργήσει τη Συνθήκη Εγγυήσεως που είχε υπογράψει με την Ελλάδα, την Τουρκία και την Αγγλία, η οποία έδινε το δικαίωμα στις δυνάμεις αυτές για από κοινού ή
μονομερή επέμβαση στην Κύπρο. Σκόπευε, επίσης, να καταργήσει τη Συνθήκη Συμμαχίας με την Ελλάδα και την Τουρκία, βάσει της οποίας στάθμευαν στην Κύπρο
τα στρατιωτικά αποσπάσματα της ΕΛΔΥΚ και της ΤΟΥΡΔΥΚ. 
 Στις 2 Ιανουαρίου 1964, ο Μακάριος έστειλε επιστολή προς τους αρχηγούς όλων των κρατών-μελών των Ηνωμένων Εθνών, εκτός της Αγγλίας, της Τουρκίας και της Ελλάδας, με την οποία κατήγγειλε την ισχύ των Συνθηκών. Ο υπουργός Αποικιών της Βρετανίας Ντάνκαν Σαντς, ο οποίος έφτασε εσπευσμένα στην Κύπρο μετά τα γεγονότα των Χριστουγέννων, βρισκόταν ακόμη στο νησί. Οταν ενημερώθηκε από το ραδιόφωνο για την επιστολή του Μακαρίου, επιβιβάστηκε σε ένα τζιπ και μαζί με τον ύπατο αρμοστή Aρθουρ Κλαρκ έσπευσαν στο προεδρικό μέγαρο. 
 Ο Σαντς, σύμφωνα με μαρτυρία του Κλαρκ, ζήτησε από τον Μακάριο να εγκαταλείψει
αμέσως τα σχέδιά του και να ανακαλέσει την απόφαση. Ο Μακάριος ήταν ανένδοτος.
Τότε, ο Σαντς τον εκβίασε πως εάν δεν υπαναχωρούσε, τα βρετανικά στρατεύματα που είχαν παρεμβληθεί μεταξύ Ελληνοκυπρίων και Τουρκοκυπρίων θα αποσύρονταν στις βρετανικές βάσεις μέσα σε 12 ώρες. 
 Yστερα από τον εκβιασμό αυτό, ο Μακάριος υπαναχώρησε και εξέδωσε ανακοίνωση, στην οποία διευκρίνιζε ότι είχε δημιουργηθεί παρεξήγηση: «Επιθυμώ να ξεκαθαρίσω ότι η έννοια, την οποίαν πρέπει να αποδώσετε, είναι ότι ήτο επιθυμία μας να εξασφαλίσωμεν την διακοπήν των Συνθηκών αυτών διά καταλλήλων μέσων»... 
 Η απόπειρα του Μακαρίου να καταγγείλει τις Συνθήκες προκάλεσε μια μικρή κρίση στο Λονδίνο. Οι Βρετανοί άρχισαν να λαμβάνουν τα μέτρα τους και να μελετούν εναλλακτικά σενάρια, ακόμη και για την περίπτωση που ο Μακάριος θα πετύχαινε το στόχο του και θα υποχρεώνονταν να εγκαταλείψουν τις βάσεις τους στην Κύπρο.
 Το υπουργείο Aμυνας της Βρετανίας ετοίμασε μελέτη για τη ζωτικότητα των βάσεων, καθώς και για τις πιθανές εναλλακτικές λύσεις, στην περίπτωση που θα ήταν αναπόφευκτη η διάλυσή τους. 
 Στα συμπεράσματα της μελέτης είναι διάχυτη η αγωνία των Βρετανών για το μέλλον
των βάσεών τους στην Κύπρο, τις οποίες θεωρούσαν αναντικατάστατες, λόγω του πολλαπλού ρόλου που διαδραμάτιζαν στην περιοχή, ενώ γίνεται παραδοχή για τη στάθμευση στη βάση του Ακρωτηρίου αεροσκαφών που μεταφέρουν πυρηνικές βόμβες. 
 Οι βάσεις τους στην Κύπρο ήταν σημαντικός συνδετικός κρίκος της συμμαχίας μεταξύ της Αγγλίας, της Τουρκίας, του Ιράν και του Πακιστάν (CENTΟ), η οποία αποτελούσε ανάχωμα στην προστασία της Μέσης Ανατολής από τον «κομμουνιστικό κίνδυνο». 
 Οι εξελίξεις στην Κύπρο απασχόλησαν ειδική συνεδρία του βρετανικού υπουργικού Συμβουλίου στις 3 Ιανουαρίου 1964, κατά την οποία αποφασίστηκε να καταβληθεί κάθε δυνατή προσπάθεια, για να μην ξεφύγει το Κυπριακό από τους κόλπους του ΝΑΤΟ. Αυτό θα επιτυγχανόταν μέσα από την πενταμερή διάσκεψη του Λονδίνου, η οποία ήταν προγραμματισμένη να αρχίσει στις 15 Ιανουαρίου 1964. 
 Η ανάμιξη του ρωσικού παράγοντα στο Κυπριακό άλλαξε εντελώς τους όρους του παιχνιδιού και η Κύπρος έγινε μέρος του ανταγωνισμού στον Ψυχρό Πόλεμο μεταξύ Ανατολής και Δύσης. Από τη μια ήταν ο Μακάριος που προσπαθούσε να αξιοποιήσει το σοβιετικό παράγοντα και να διεθνοποιήσει το πρόβλημα, επιδιώκοντας την άμεση εμπλοκή του Συμβουλίου Ασφαλείας σε μια προσπάθεια να απαλλαγεί η Κύπρος
από τα δεσμά των Συμφωνιών Ζυρίχης και Λονδίνου. Από την άλλη, η Δύση εναντιωνόταν στην πολιτική αυτή και δεν εννοούσε να επιτρέψει στον Μακάριο να καταγγείλει τις Συνθήκες Εγγυήσεως και Συμμαχίας. Για το λόγο αυτό προσπαθούσε
να κρατήσει το πρόβλημα στους κόλπους του ΝΑΤΟ και να περιορίσει την εμπλοκή της Σοβιετικής Ενωσης. 
 Στο μεταξύ, στην Κύπρο, οι Τούρκοι άρχισαν να εφαρμόζουν το δικό τους σχέδιο διχοτόμησης με μετακίνηση πληθυσμών από τα μικρά χωριά προς τις τουρκικές συνοικίες των πόλεων, δημιουργώντας τους πρώτους θυλάκους. Οι Τουρκοκύπριοι, που αποχώρησαν από την κυβέρνηση, άρχισαν να ιδρύουν ξεχωριστές δομές κράτους,
υποστηρίζοντας ότι η πλέον κατάλληλη λύση στο Κυπριακό ήταν η ομοσπονδία. 
 Με δεδομένες τις εκ διαμέτρου αντίθετες πολιτικές μεταξύ Ελληνοκυπρίων και Τουρκοκυπρίων, άρχισε στο Λονδίνο, στις 15 Ιανουαρίου, η πενταμερής διάσκεψη, με τη συμμετοχή των εγγυητριών δυνάμεων και των δύο κοινοτήτων της Κύπρου, υπό
την προεδρία του Bρετανού υπουργού αποικιών Ντάνκαν Σαντς. Yστερα από μια εβδομάδα συζητήσεων, η διάσκεψη οδηγείτο σε ναυάγιο. Οι Τούρκοι υποστήριζαν λύση ομοσπονδίας με τη μετακίνηση 35.000 Ελλήνων και 45.000 Τούρκων και οι Ελληνες ένα πλήρως ανεξάρτητο κράτος με καθεστώς μειονότητας για τους Τούρκους. 
 Στο αδιέξοδο που είχε δημιουργηθεί, ο Σαντς μετατόπισε το κέντρο βάρος της πρωτοβουλίας του από την αναζήτηση κοινού εδάφους για λύση του προβλήματος στη
λήψη μέτρων για συντήρηση της υφιστάμενης κατάστασης, διά της αστυνόμευσης της
Κύπρου από στρατιωτική δύναμη του ΝΑΤΟ, στα πρότυπα του Κοσσυφοπεδίου. Η διεθνής ειρηνευτική δύναμη ήταν, κατά τους Βρετανούς, ο μόνος τρόπος για τον περιορισμό του κινδύνου ενός ελληνοτουρκικού πολέμου και για την αποτροπή περαιτέρω ανάμιξης της Σοβιετικής Ενωσης στο Κυπριακό. 
 Την πρόταση Σαντς για συμμαχική ειρηνευτική δύναμη αποδέχτηκε η Τουρκία, καθώς
και η Ελλάδα. Η αρχική ιδέα αποδίδεται, μάλιστα, από τους Βρετανούς στον υπουργό Eξωτερικών της Ελλάδας Χρ. Ξανθόπουλο Παλαμά, ο οποίος μαζί με άλλους ανώτερους στρατιωτικούς πίστευαν πως μόνο μια τέτοια δύναμη θα μπορούσε να συγκρατήσει την κατάσταση στην Κύπρο και να αποτρέψει τον κίνδυνο σύγκρουσης μεταξύ της ΕΛΔΥΚ και της ΤΟΥΡΔΥΚ, κάτι που θα κατέληγε σε ελληνοτουρκική σύρραξη. Οι Ελλαδίτες, ωστόσο, αναγνώριζαν ότι μια τέτοια πρωτοβουλία θα έπρεπε πρώτα να «πουληθεί στον Μακάριο», αποστολή την οποία ανέλαβαν να φέρουν
σε πέρας οι Βρετανοί, ενώ η Αθήνα δεσμεύτηκε να πιέσει τη Λευκωσία όσο μπορούσε. 
 Ανεξαρτήτως της τύχης που θα είχε η βρετανική πρόταση για πολυεθνική δύναμη, η
πρωτοβουλία τους σημείωσε ήδη την πρώτη της επιτυχία, αφού συνέτεινε στη δημιουργία αντιμακαριακού μετώπου, στο οποίο συμμετείχαν και οι τρεις εγγυήτριες δυνάμεις. Η Τουρκία, η Ελλάδα και η Βρετανία ανέλαβαν, με διαφορετικές μεθόδους η κάθε μία, να κάμψουν την άρνηση του Μακαρίου και να τον υποχρεώσουν να συμβιβαστεί. Η Τουρκία τον εκβίαζε με την απειλή εισβολής στην Κύπρο, η Ελλάδα προειδοποιώντας τον ότι θα αφηνόταν μόνος να αντιμετωπίσει την τουρκική οργή και η Βρετανία με τον εκβιασμό ότι θα απέσυρε τις στρατιωτικές της δυνάμεις στις βάσεις. 
 Εφαρμόζοντας την πιο πάνω πρακτική, η Τουρκία άρχισε να κινητοποιεί ξανά δυνάμεις στα νότια παράλια της χώρας. Οι Βρετανοί έδωσαν οδηγίες στους διοικητές των δυνάμεών τους στην Κύπρο, ότι «σε περίπτωση εξωτερικής επέμβασης
ή σε ευρείας κλίμακας διακοινοτικές ταραχές, να αποσυρθούν στις βάσεις τους». Και ο Παλαμάς προειδοποιούσε την κυπριακή πλευρά «ότι η Τουρκία απειλούσε να αναλάβει μονομερή στρατιωτική δράση», ότι «η Αγγλία θα αποσυρόταν στις κυρίαρχες Βρετανικές Βάσεις», και πως η Τουρκία ήταν σε θέση «να κάνει εισβολή
 Στο μεταξύ, η Βρετανία είχε αποστείλει δραματικό μήνυμα στις Ηνωμένες Πολιτείες, ενημερώνοντας τη σύμμαχο χώρα πως δεν ήταν σε θέση να σηκώσει από μόνη της το βάρος του Κυπριακού. Η Βρετανία προειδοποίησε τις ΗΠΑ πως αν δεν αναλάμβαναν μέρος της ευθύνης, οι δυνάμεις της θα αποσύρονταν στις βάσεις και η Κύπρος θα αφηνόταν να πέσει στα χέρια των κομμουνιστών. 
 Οι Βρετανοί εισηγήθηκαν στις ΗΠΑ την αποστολή στην Κύπρο συμμαχικής ειρηνευτικής δύναμης, με πρόσκληση του Μακαρίου και εκ των προτέρων συμφωνία μεταξύ της Ελλάδας και της Τουρκίας. Η δύναμη, στην οποία θα έπρεπε να συμμετέχουν με σημαντικό αριθμό στρατευμάτων και οι Ηνωμένες Πολιτείες, θα ενίσχυε τα βρετανικά στρατεύματα στο ρόλο της διατήρησης της ηρεμίας στο νησί.
 Αποτέλεσμα των διεργασιών αυτών ήταν η απόφαση που πήραν οι Αμερικανοί να αναμιχθούν πιο ενεργά στο Κυπριακό, αλλά να ενεργούν από το παρασκήνιο, αφήνοντας την πρωτοβουλία των κινήσεων στη Βρετανία. Στο πλαίσιο της απόφασης αυτής, αναδιαμόρφωσαν την πρόταση Σαντς για NATΟϊκή ειρηνευτική δύναμη και στις 28 Ιανουαρίου απέστειλαν στους Βρετανούς ένα δικό τους σχέδιο για κοινή αγγλοαμερικανική επέμβαση στην Κύπρο.
 Το σχέδιο των Αμερικανών προέβλεπε το σχηματισμό ΝATΟϊκής δύναμης 10.000 ανδρών, η οποία θα αναλάμβανε να επιβάλει το νόμο και την τάξη στην Κύπρο. Η ειρηνευτική δύναμη θα έπαιρνε πολιτική καθοδήγηση από μια επιτροπή πρέσβεων των χωρών που θα συμμετείχαν σε αυτήν και θα είχε έδρα το Λονδίνο. 
 Τα καθήκοντα και οι υποχρεώσεις της συμμαχικής δύναμης, όπως περιγράφονται σε εμπιστευτικό έγγραφο του Στέιτ Ντιπάρτμεντ, ισοδυναμούσαν με κατοχή της Κύπρου
από το ΝΑΤΟ, αφού εκτός από την αστυνόμευση του νησιού θα είχαν το δικαίωμα να
διεξάγουν επιχειρήσεις στην Κύπρο, ακόμη και να συλλαμβάνουν άτομα που ενέχονταν σε διακοινοτικές συγκρούσεις ή θα προέβαιναν σε ενέργειες που θα έθεταν σε κίνδυνο την ασφάλεια των συμμαχικών δυνάμεων. 
 ΑΥΡΙΟ: Το διπλωματικό θρίλερ στις συνομιλίες Μακαρίου - Μπολ.
