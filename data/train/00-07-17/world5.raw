 Μπροστά στα μάτια της συζύγου και της κόρης του δολοφονήθηκε προχθές από άγνωστο, στη Μάλαγα της Ισπανίας, δημοτικός σύμβουλος της πόλης, λίγες ώρες πριν από τον τραυματισμό μιας γυναίκας στην πόλη Αγρέδα από έκρηξη βόμβας που είχε τοποθετηθεί σε αυτοκίνητο. Αν και κανείς δεν ανέλαβε την ευθύνη, και οι δύο επιθέσεις αποδόθηκαν στην αυτονομιστική βάσκικη οργάνωση ΕΤΑ.
 Οι Ισπανοί ξαναζούν τον τρόμο των απανωτών επιθέσεων. Την περασμένη Τετάρτη εννέα άτομα τραυματίστηκαν από αυτοκινητοβόμβα που εξεράγη έξω από εμπορικό κέντρο της Μαδρίτης. Το Σάββατο ο Χοσέ Μαρία Μαρτίν Καρπένα έπεσε νεκρός από τις σφαίρες αγνώστου που τον πυροβόλησε έξι φορές στο κεφάλι, ενώ ετοιμαζόταν με τη γυναίκα και την κόρη του να επιβιβαστούν στο αυτοκίνητό τους έξω από το σπίτι του στη Μάλαγα. Ο δράστης διέφυγε πεζή. Χθες τέλος, μια ακόμα έκρηξη παγιδευμένου οχήματος έξω από εγκαταστάσεις της ισπανικής εθνοφυλακής στην πόλη Αγρέδα (200 χλμ βορειοανατολικά της Μαδρίτης) προκάλεσε εκτός από πανικό και τον τραυματισμό της συζύγου ενός εθνοφύλακα από θραύσματα. 
 Ο υπουργός Eσωτερικών της Ισπανίας Χάιμε Μαγιόρ Ορέχα κατηγόρησε την ΕΤΑ για τη δολοφονία του Καρπένα και τη χθεσινή έκρηξη και υποσχέθηκε η κυβέρνηση να διατηρήσει τη σκληρή στάση της απέναντι στην οργάνωση. 
 Ειδικά για τη δολοφονία του Καρπένα, ο υπουργός Yγείας και πρώην δήμαρχος της Μάλαγας Σέλια Βιλαλόμπος είπε ότι το θύμα δεν είχε προσωπικές εχθρότητες και η
ΕΤΑ τον εκτέλεσε εξαιτίας της κομματικής του ιδιότητας. Ο Καρπένα ήταν μέλος του κυβερνώντος Λαϊκού Kόμματος του Χοσέ Μαρία Αθνάρ. 
 Από το Δεκέμβριο του περασμένου έτους, οπότε η οργάνωση των Βάσκων τερμάτισε τη μονομερή εκεχειρία διάρκειας 14 μηνών, έχουν δολοφονηθεί πέντε άτομα και έχουν γίνει πολυάριθμες επιθέσεις με τραυματίες. Σύμφωνα με τηλεγράφημα του Γαλλικού Πρακτορείου, το ισπανικό υπουργείο Eσωτερικών εκτιμά πως η ΕΤΑ χρησιμοποίησε την εκεχειρία για να ανασυγκροτηθεί, να επανεξοπλιστεί και να συγκεντρώσει πληροφορίες για έναν αριθμό πιθανών στόχων. 
