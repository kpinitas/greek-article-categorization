 Η δεύτερη δοκιμή βαλιστικού πυραύλου από το Ιράν, που μπορεί να πλήξει στόχους
εντός του Ισραήλ ή τα αμερικανικά στρατεύματα στη Σαουδική Αραβία, θορύβησε Ισραήλ και Ηνωμένες Πολιτείες, που έσπευσαν να αντιδράσουν με προειδοποιήσεις περί υπονόμευσης της ασφάλειας σε όλη τη Μέση Ανατολή. 
 Ο πύραυλος μεσαίου βεληνεκούς Σαχάμπ-3 δοκιμάστηκε για δεύτερη φορά το περασμένο Σάββατο, «με επιτυχία» κατά δήλωση του αρχηγού του ισραηλινού γενικού επιτελείου, στρατηγού Μοφάζ. Ο Μοφάζ τόνισε στην κρατική ραδιοφωνία ότι η δοκιμή του Σαχάμπ-3 «σε συνδυασμό με τις προσπάθειες του Ιράν να αποκτήσει μη πυρηνικό οπλοστάσιο, αποτελεί απειλή όχι μόνο για το Ισραήλ, αλλά
και για όλες τις χώρες της Μέσης Ανατολής που βρίσκονται εντός του βεληνεκούς των πυραύλων αυτών». 
 Στην Τεχεράνη, όμως, η κρατική τηλεόραση μετέδωσε ότι η δοκιμή «εντάσσεται στην πολιτική ενίσχυσης της αμυντικής ικανότητας της χώρας, με βάση την αρχή της αποτροπής» και ότι «δεν αποτελεί σε καμία περίπτωση απειλή για άλλη χώρα».
 Δυτικοί στρατιωτικοί αναλυτές έχουν υποστηρίξει ότι η πρώτη δοκιμή του πυραύλου, το 1998, είχε αποτύχει, πράγμα που αρνείται το Ιράν. Ο Σαχάμπ-3 είναι βαλιστικός πύραυλος με ακτίνα 1.300 χιλιομέτρων, δύναται να μεταφέρει κεφαλή βάρους ενός τόνου και η μέγιστη ταχύτητά του είναι 7 χλμ. Το Ιράν προμηθεύεται τεχνολογία από τη Ρωσία, την Κίνα και τη Β. Κορέα, υποστηρίζουν οι δυτικοί, αλλά τους διαψεύδει η Τεχεράνη. Επίσης, πιστεύεται ότι η βάση του Σαχάμπ-3 είναι ο βορειοκορεατικός πύραυλος Νοντόνγκ, ο οποίος προέρχεται από το σοβιετικό Σκουντ. Το Ιράν προετοιμάζει τον Σαχάμπ-4, τον οποίο υποστηρίζει ότι θα χρησιμοποιεί για τη μεταφορά δορυφόρων στο διάστημα. 
 Στο Ισραήλ, ο υφυπουργός άμυνας Εφρέμ Σνεχ εξέφρασε την ανησυχία του για τη δοκιμή του ιρανικού πυραύλου, διότι «το Ιράν ενεργά υπονομεύει την ειρηνευτική
διαδικασία, μέσω διαφόρων τρομοκρατικών οργανώσεων». Πρόσθεσε δε ότι το Ισραήλ
«θα προλάβει» τους κινδύνους από την ανάπτυξη της ιρανικής στρατιωτικής τεχνολογίας, δίχως να δώσει περισσότερες λεπτομέρειες. Αλλος στρατιωτικός εκπρόσωπος διατύπωσε την εκτίμηση ότι το Ιράν θα έχει αναπτύξει την πυρηνική ικανότητα για στρατιωτικούς σκοπούς έως το 2005 και σε μία δεκαετία από σήμερα
θα μπορεί να εκτοξεύει πυραύλους με πυρηνικές βόμβες που θα φτάνουν έως το Ισραήλ. Ο ίδιος είπε ότι η Ρωσία «είναι η μόνη χώρα στον κόσμο που μπορεί να βοηθήσει το Ιράν στο πυρηνικό πρόγραμμά του». 
 Εκπρόσωπος του Στέιτ Ντιπάρτμεντ, στο μεταξύ, δήλωσε ότι οι ΗΠΑ θα συνεχίσουν τις «προσπάθειές τους για τη μη διάδοση της τεχνολογίας πυραύλων... στο Ιράν».
Αλλοι αξιωματούχοι μίλησαν για τον κίνδυνο διάδοσης τέτοιων όπλων στην περιοχή
