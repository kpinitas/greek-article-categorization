 Γκέιτσχεντ 1989: Kυπελλούχος Ευρώπης η Μεγάλη Βρετανία, για πρώτη φορά στην ιστορία της. Γκέιτσχεντ 2000: ξανά Kυπελλούχος Ευρώπης η Βρετανία, παρ' όλο που εμφανίστηκε με 13 «ρεζέρβες» στη σύνθεσή της. Πάνω στο νήμα, μάλιστα: 101, 5 βαθμοί ο τελικός απολογισμός των Εγγλέζων, έναντι... 101 της Γερμανίας! 
 Ολα κρίθηκαν στο αποχαιρετιστήριο αγώνισμα, στη σκυταλοδρομία 4x400, στην οποία η Γερμανία ξεκίνησε με 4, 5 βαθμούς «αέρα». Αλλά η τετράδα της καταποντίστηκε, δεν μπόρεσε καν να κερδίσει τα 4 ποντάκια που χρειαζόταν. Οι Αγγλοι τερμάτισαν δεύτεροι (με τον αφηρημένο Μπολτς να χάνει την πρωτιά την ύστατη ώρα από τους Γάλλους), οι Γερμανοί έβδομοι, πολύ πίσω από τους δικούς μας, και ο τίτλος πέρασε τη Μάγχη. Εξι χιλιάδες θεατές ξέσπασαν σε ζητωκραυγές και υποχρέωσαν τους θριαμβευτές σε γύρο θριάμβου, με βρετανικές σημαίες στα χέρια.
 Αλλες δύο φορές κατέκτησαν την κορυφή της Ευρώπης οι Βρετανοί, πέρα από το γούρικο νταμπλ του Γκέιτσχεντ: το 1997 στο Μόναχο (όπου η Ελλάδα ήταν 8η) και την επόμενη χρονιά στην Αγία Πετρούπολη. Οι Γερμανοί θα έχουν την ευκαιρία να ξανακερδίσουν τα σκήπτρα στην έδρα τους, του χρόνου στη Βρέμη. Εκεί όπου θα εκπροσωπηθεί η Ελλάδα για 3η συνεχόμενη χρονιά στους άνδρες.
 Η Ρωσία έκανε περίπατο στις γυναίκες. Το Ευρωπαϊκό Κύπελλο θα πετάξει με Αεροφλότ για 4η συνεχόμενη χρονιά. Κέρδισε μάλιστα εύκολα, αφού οι Γερμανίδες απλώς παρακολουθούσαν και οι υπόλοιπες ομάδες υποχώρησαν πολύ νωρίς. Μέχρι το φινάλε της δεύτερης ημέρας, όλες εκτός από τη Ρωσία και τη Γερμανία κινδύνευαν με υποβιβασμό! 
 Την ελληνική ομάδα των γυναικών, που μάζεψε μόλις 55 βαθμούς, ακολούθησε τελικά στο γκρεμό η Ουκρανία. Ομως, ένα δικό μας κορίτσι έκλεψε την παράσταση στο Γκέιτσχεντ. Η Κατερίνα Θάνου, που κέρδισε το 100άρι με το λαμπερό 10.84 μέσα σε παλιόκαιρο, ανακηρύχθηκε κορυφαία αθλήτρια των αγώνων. Είχε, λοιπόν, την ευκαιρία για «γαλάζιες» επαφές, αφού το σχετικό έπαθλο το παρέλαβε από τα χέρια του δούκα του Εδιμβούργου! Τον αντίστοιχο τίτλο για τους άνδρες κέρδισε ο... απρόσκλητος επισκέπτης (και τελικά νικητής με 10.09) των 100 μέτρων, Βρετανός Ντάρεν Κάμπελ. Και ποιος άλλος, εδώ που τα λέμε; Ο Ρίντελ, που νίκησε στο δίσκο με επίδοση αντάξια σχολικών αγώνων, ή μήπως η Περέκ, που εξαφανίστηκε την τελευταία στιγμή; 
 Αν κάποιος αδικήθηκε σε αυτή την ψηφοφορία, αυτός είναι ο 22χρονος Γαλλοαλγερινός Μπααλά, που νίκησε στα 800 και στα 1.500 μ. Η Γαλλία στρατολόγησε Βορειοαφρικανούς και σάρωσε στις αποστάσεις...
 Η Θάνου, το μοναδικό 8άρι της χώρας μας μέσα στο γουίκεντ, έγινε η πρώτη Eλληνίδα αθλήτρια που κερδίζει αγώνισμα του «Μπρούνο Ζάουλι». Στους άνδρες, πρωτιά έχουν κατακτήσει ο σφυροβόλος Πολυχρονίου, πέρυσι στο Παρίσι, και ο σπρίντερ Παναγιωτόπουλος ο οποίος το 1997 στο Μόναχο, τερμάτισε μαζί με τον Λίνφορντ Κρίστι (δεν τους ξεχώρισε ούτε το φωτο-φίνις).
 * Από την πρώτη κατηγορία, την πρόκριση για τη Σούπερ Λίγκα του 2001 πήραν η Πολωνία με την Ισπανία στους άνδρες και η Τσεχία με τη Λευκορωσία στις γυναίκες. 
