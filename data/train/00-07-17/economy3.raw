Σε αναζήτηση των καλύτερων προσφορών για την αγορά των μηχανημάτων ATM's (ανάληψης μετρητών) και PΟS (πληρωμής με πιστωτικές κάρτες) για τον εξοπλισμό των εφοριών βρίσκονται οι τράπεζες. Στόχος, να συμπέσει η εγκατάστασή τους με την πληρωμή του φόρου, για τη μεγάλη πλειονότητα των φορολογουμένων, που θα λάβει τα εκκαθαριστικά σημειώματα στους επόμενους μήνες.
 Αρμόδιος παράγοντας της Γενικής Γραμματείας Πληροφορικών Συστημάτων σημείωνε ότι η αρμόδια επιτροπή της Ενωσης Ελληνικών Τραπεζών όταν θα παραδώσει τις προτάσεις της στα τέλη του μήνα (σ.σ.: λόγω αλλαγής του γενικού γραμματέα) επιδιώκει να έχει ήδη και την προσφορά των εταιρειών για την προμήθεια των μηχανημάτων αυτών.
 Οπότε με την υποβολή της πρότασης από τους εκπροσώπους των τραπεζών για τους όρους (ποσοστό προμήθειας, το οποίο έχει ζητηθεί να περιοριστεί σε μισή ποσοστιαία μονάδα -όσο και το κόστος χρήσης- από τους ιθύνοντες του υπουργείου
Οικονομικών) πληρωμής του φόρου μέσω των πιστωτικών καρτών, αλλά και για την προτεινόμενη αύξηση του ημερήσιου ορίου ανάληψης στις 500.000 δρχ. από τα μηχανήματα αυτομάτων τραπεζικών συναλλαγών, που αναμένεται να εγκατασταθούν σε
231 εφορίες, κι εφόσον επέλθει συμφωνία με το Δημόσιο, θα μπορεί να ξεκινήσει άμεσα και η εγκατάσταση των μηχανημάτων.
 Πρόθεση, πάντως, της πολιτικής ηγεσίας του υπουργείου Οικονομικών είναι να λειτουργήσουν -αν είναι δυνατόν- μέσα στο Σεπτέμβριο οι νέες υπηρεσίες καλύτερης εξυπηρέτησης των πολιτών.
 Στο πλαίσιο αυτό, μέχρι το τέλος του μήνα αναμένεται να εκδοθεί από την Τράπεζα της Ελλάδος η απόφαση για τους όρους χορήγησης των φοροδανείων σε φορολογουμένους -οφειλέτες. Βεβαια, η χορήγηση τραπεζικών δανείων δεν θα αφορά
το σύνολο των φορολογουμένων που έχουν ληξιπρόθεσμα χρέη στο Δημόσιο, αφού αρκετοί εξ αυτών αναμένεται να είναι και κακοπληρωτές έναντι των τραπεζών (black list), οπότε δεν θα πληρούν έναν εκ των βασικών όρων για τη λήψη δανείου. 
 Η ρύθμιση αυτή, σύμφωνα με πληροφορίες, εκτιμάται ότι θα αποφέρει, το αργότερο
μέχρι το τέλος του έτους, στο υπουργείο Οικονομικών έσοδα περίπου 150-200 δισ.
δρχ. σε σύνολο περίπου μισού δισεκατομμυρίου δραχμών, που υπολογίζεται ότι φτάνουν τα χρέη των «μικρών» οφειλετών (σ.σ.: τα υπόλοιπα, πέραν του 1, 2 τρισ.
