 Με τον Χρήστο Κωστή, εκτός συνταρακτικού απροόπτου, θα αναχωρήσει αύριο για το Αρνεμ της Ολλανδίας, όπου θα πραγματοποιηθεί το δεύτερο και βασικό στάδιο της προετοιμασίας, η αποστολή της ΑΕΚ. Τα όποια εμπόδια υπήρχαν προκειμένου ο διεθνής μεσοεπιθετικός τα βρει με τη διοίκηση της «Ενωσης» και ενταχθεί εκ νέου στην ομάδα φαίνεται ότι ξεπεράστηκαν στη συνάντηση που είχε ο ποδοσφαιριστής το απόγευμα του Σαββάτου με τον αντιπρόεδρο της ΑΕΚ Μάκη Αγγελόπουλο.
 Σύμφωνα με όσα έγιναν γνωστά από τη συνάντηση των δύο, ο Κωστής δεν επέμεινε (τελικά) στις οικονομικές απαιτήσεις που προέβαλε, δηλαδή 80 εκατομμύρια ετήσια αποζημίωση, αλλά δέχθηκε την πρόταση της ΑΕΚ για συμβόλαιο 1
1 έτους και οικονομικές απολαβές 40 εκατομμυρίων δραχμών, που θα αναπροσαρμοστούν εάν και εφόσον ο παίκτης με την απόδοσή του στο επόμενο εξάμηνο, ή και περισσότερο, αποδείξει ότι μπορεί και πάλι να προσφέρει στην ομάδα.
 Το μόνο που απομένει πλέον είναι η συνάντηση του Χρήστου Κωστή με τον Γιάννη Παθιακάκη, για να οριστικοποιηθούν και οι τελευταίες λεπτομέρειες (μάλλον διαδικαστικό ζήτημα, αφού αν δεν επιθυμούσε την απόκτηση του Κωστή ο προπονητής, δεν θα γίνονταν καν συζητήσεις) σε ό,τι αφορά την επανένταξη του ποδοσφαιριστή στο έμψυχο δυναμικό της ΑΕΚ. Μετά τη συνάντηση αυτή θα ανακοινωθεί και η μέρα υπογραφής των συμβολαίων του 28χρονου Κωστή με την ΑΕΚ, κάτι που δεν αποκλείεται να συμβεί και σήμερα.
 Εν τω μεταξύ, από κει που όλα έμοιαζαν τελειωμένα στην υπόθεση (το ναυάγιο έμοιαζε βέβαιο) του Bραζιλιάνου Τιάγκο, τα τελευταία 24ωρα τα δεδομένα άλλαξαν κάπως, με την ΑΕΚ να διατηρεί κάποιες ελπίδες για την απόκτηση του 20χρονου αμυντικού.
 Οι άνθρωποι της Παλμέιρας, που θέλουν περί τα 400 εκατομμύρια δραχμές για να παραχωρήσουν τον παίκτη, αν και πήραν αρνητική απάντηση από την ΑΕΚ (αντιπρότεινε 250), δεν έχουν φύγει ακόμη από την Ελλάδα και πληροφορίες τούς θέλουν να έχουν επισκεφθεί έως και τον Γιάννη Παθιακάκη, που θέλει ως... τρελός τον Τιάγκο στην ομάδα, προκειμένου να ολοκληρωθεί η μετεγγραφή.
 Αυτό που παίζει σημαντικό ρόλο στην πίεση που ασκεί η ΑΕΚ προς την Παλμέιρας ώστε να ρίξει τις απαιτήσεις της είναι το γεγονός ότι ο 20χρονος αμυντικός μένει ελεύθερος τον Ιανουάριο, κάτι που σημαίνει πως η διοίκηση της βραζιλιάνικης ομάδας δεν θέλει να χάσει τα όποια οικονομικά κέρδη θα έχει από τη μετεγγραφή του τώρα.
 Αλλωστε η οικονομική διαφορά που χωρίζει τις δύο πλευρές δεν είναι χαώδης και δεν αποκλείεται τελικά, με εκατέρωθεν υποχωρήσεις, να βρεθεί η χρυσή τομή και ο Τιάγκο να ντυθεί στα κιτρινόμαυρα. Αν αυτό συμβεί σήμερα, τότε είναι πιθανό ο Bραζιλιάνος αμυντικός να «πετάξει» αύριο μαζί με την υπόλοιπη αποστολή στην Ολλανδία. Σε περίπτωση που επέλθει οριστικό ναυάγιο, τότε η ΑΕΚ θα στραφεί (κι αυτό είναι κάτι παραπάνω από βέβαιο) στην ευρωπαϊκή αγορά για την απόκτηση ενός κεντρικού αμυντικού ακόμη.
