 Ο Αλμπέρτο Αριάς Μπελσούε υπογράφει αύριο και τυπικά στον Ηρακλή, αφού πρώτα περάσει (σήμερα το μεσημέρι) τις ιατρικές εξετάσεις, και μπορεί να θεωρείται πλέον παίκτης του «γηραιού», ο οποίος ψάχνει πλέον για ένα κεντρικό αμυντικό.
 Ο Ισπανός δεξιός μπακ, που αγωνιζόταν επί 11 χρόνια στη Σαραγόσα (20 συμμετοχές με την εθνική Ισπανίας) και πέρυσι έπαιζε στη Νουμάνθια, ήρθε χθες το βράδυ στη Θεσσαλονίκη, εγκαταστάθηκε σε ξενοδοχείο, μίλησε με τους ανθρώπους του Ηρακλή και δήλωσε στους δημοσιογράφους: «Αποφάσισα να φύγω από την Ισπανία και να παίξω ποδόσφαιρο στην Ελλάδα, γιατί η πρόταση του Ηρακλή ήταν πολύ καλή και οι άνθρωποί του με έπεισαν ότι έχουν μεγάλους στόχους. Δεν είναι εύκολο να φεύγεις από την πατρίδα σου στα 32 χρόνια και μετά από τόσες εμπειρίες σε ισπανικές ομάδες, η πρόταση όμως του Ηρακλή ήταν μια πρόκληση...».
 Ο Μπελσούε θα πάρει 250 εκατ. δρχ. για 2 χρόνια και θα αναχωρήσει για τη Γερμανία αύριο Tρίτη, για να ενσωματωθεί στην αποστολή («πετάει» στις 6 τα ξημερώματα για το αθλητικό κέντρο του Ομπερστάουφεν), ενώ δεν αποκλείεται να τον ακολουθήσει κι ένας κεντρικός αμυντικός.
 «Παίζει» το όνομα του Χρήστου Κόντη (ανήκει στον Ολυμπιακό, αγωνίστηκε πέρυσι στον Πανιώνιο), αλλά κι ενός κοινοτικού ποδοσφαιριστή, κάτι που θα ξεκαθαρίσει σήμερα το βράδυ.
 Ο Ηρακλής ζήτησε από τον Ολυμπιακό τον Κόντη, αλλά οι υπεύθυνοι του «θρύλου» επιφυλάχθηκαν να απαντήσουν και παρέπεμψαν το θέμα για μετά τις 20 Ιουλίου.
 Απόλυτα ικανοποιημένος από την παρουσία του κόσμου (2.000 φίλαθλοι) και την προσπάθεια των παικτών του στο φιλικό με την Καλαμαριά (2-0, Κων/νου και Γκοΐκοβιτς οι σκόρερ) έμεινε ο Γιάννης Κυράστας, αλλά διαπίστωσε ότι ακόμη η ομάδα βρίσκεται πολύ πίσω σε φυσική κατάσταση και τακτική, κάτι πολύ φυσιολογικό.
 «Θέλουμε ακόμη αρκετή δουλειά, βρισκόμαστε στο ξεκίνημα», είπε ο προπονητής του Ηρακλή, που περιμένει να μάθει τι θα γίνει με τη μία ακόμη περίπτωση απόκτησης κεντρικού αμυντικού, αλλά και την υπόθεση Σέμακ, για τον οποίο κάθε μέρα που περνάει οι Ρώσοι ζητούν και περισσότερα χρήματα.
