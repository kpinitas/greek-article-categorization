 Σύμφωνα με το Οικονομικό Δελτίο της Alpha Βank, μια μείωση των επιτοκίων κατά 3% στα επιτόκια χορηγήσεων θα έχει ως συνέπεια να μειωθεί το κόστος δανεισμού για τις επιχειρήσεις κατά 250 δισ. δρχ. Το ποσόν αυτό αντιπροσωπεύει πάνω από το 50% των κερδών 5.580 επιχειρήσεων στη μεταποίηση, οι οποίες σύμφωνα με τα στοιχεία του ΣΕΒ εμφάνισαν το 1998 κέρδη ύψους 527, 5 δισ. δραχμών.
 Σύμφωνα πάντα με το ίδιο Δελτίο, το κόστος δανεισμού των ελληνικών επιχειρήσεων και των νοικοκυριών θα μειωθεί δραστικά μέσα στα επόμενα δύο χρόνια. Το γεγονός αυτό για τις επιχειρήσεις, οι οποίες ήδη βαρύνονται με σημαντικά δανειακά κεφάλαια, τα οποία εξυπηρετούν με συγκριτικά υψηλότερα επιτόκια απ' ό,τι οι αντίστοιχες επιχειρήσεις στην Ε.Ε., θα συμβάλει στη βελτίωση της κερδοφορίας τους και συνακόλουθα θα δώσει μια ώθηση για αύξηση των επενδύσεων. Συνακόλουθα δημιουργούνται προϋποθέσεις για περαιτέρω αύξηση του ρυθμού ανόδου του ΑΕΠ, η οποία θα συμβάλει στη μείωση του ποσοστού του δημόσιου χρέους, το οποίο σήμερα βρίσκεται στο 104%.
 Τα υψηλά επιτόκια αποτελούσαν για τις ελληνικές επιχειρήσεις τροχοπέδη για την
ανταγωνιστικότητά τους, αλλά και για τη γενικότερη πορεία ανάπτυξης της οικονομίας. Είναι χαρακτηριστικό ότι μέχρι το πέρυσι οι επιχειρήσεις αυτές αντιμετώπιζαν ένα σημαντικά υψηλότερο κόστος δανεισμού σε σύγκριση με αυτό που
βάραινε τις ομοειδείς επιχειρήσεις στην Ευρώπη. Συγκερκιμένα, το κόστος το οποίο τις βάραινε για τα κεφάλαια που είχαν δανειστεί κυμαίνονταν στο 11%, όταν την ίδια περιόδο στις περισσότερες χώρες της E.E. το κόστος ήταν στο 4%.
 Εκτός όμως από τη μείωση των επιτοκίων, οι ελληνικές επιχειρήσεις είχαν τη δυνατότητα να αντλήσουν φθηνά κεφάλαια από το Χρηματιστήριο. Υπολογίζεται ότι από το 1999 μέχρι και σήμερα τα κεφάλαια που έχουν αντλήσει από τη Σοφοκλέους οι επιχειρήσεις υπερβαίνουν τα 5, 250 τρισ. δρχ. Τα φθηνά αυτά κεφάλαια, σε συνδυασμό με τη βελτίωση των όρων τραπεζικού δανεισμού, θα επιτρέψουν στις εισηγμένες επιχειρήσεις να προχωρήσσουν σε προγράμματα αναδιάρθρωσης και εκσυγχρονισμού. Επιπλέον, η ανταγωνιστικότητα των ελληνικών επιχειρήσεων θα βελτιώνεται περαιτέρω, από την αύξηση του μεγέθους των ελληνικών επιχειρήσεων και από το «άνοιγμα» που έχουν πραγματοποιήσει αρκετές από αυτές στις διεθνείς
 Βέβαια, από την άλλη πλευρά, τα φτηνότερα κεφάλαια είναι βέβαιο ότι θα οδηγήσουν σε μια αύξηση της πιστωτικής επέκτασης, η οποία ενδέχεται να δημιουργήσει πληθωριστικές πιέσεις. Μάλιστα, όπως επισημαίνεται στο ίδιο δελτίο του τμήματος μελετών της Alpha, η μείωση των επιτοκίων αναμένεται να «αξιοποιηθεί» από τους καταναλωτές, οι οποίοι θα «αναπληρώσουν» ένα μέρος του εισοδήματος το οποίο έχει χαθεί στο «βωμό» της Σοφοκλέους. Επιπρόσθετα, η κατανάλωση αναμένεται να ενισχυθεί από τις φορολογικές ελάφρύνσεις, οι οποίες θα αυξήσουν το διαθέσιμο εισόδημα κατά 700 δισ. δραχμές.
