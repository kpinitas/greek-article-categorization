 Εχει πάντοτε έναν ενθουσιασμό για την παράσταση που στήνει -ή που ήδη έστησε- ο Βαγγέλης Θεοδωρόπουλος. Εναν νεανικό, εφηβικό, θα έλεγες, ενθουσιασμό όταν μιλά για τη δουλειά του. Σα να 'ναι ερωτευμένος μαζί της. «Και μακάρι να μην τη χάσω αυτή την παιδικότητα, τον ενθουσιασμό.
 Με τρομάζει η ιδέα ότι μπορεί κάποτε να πάψω να αντιμετωπίζω το θέατρο αλλά και τη ζωή σαν ένα παιχνίδι, αλλά με πολύ σοβαρούς κανόνες. Εφτιαξα το "Θέατρο
του Νέου Κόσμου" μόνο επειδή το είδα ως παιχνίδι. Ως ένα ακόμα παιχνίδι μου».
 Με τον ίδιο ενθουσιασμό μάς μίλησε και για τον «Εδουάρδο Β » του Κρίστοφερ Μάρλοου. Ενα έργο βίαιο και προκλητικό, ακόμη και στις μέρες μας, για τη (δια) φθορά της εξουσίας και την κοινωνική αποπομπή της ομοφυλοφιλίας, που ανεβαίνει για πρώτη φορά στη χώρα μας, σε δική του σκηνοθεσία, από το «Θέατρο του Νέου Κόσμου». Αρχικά στο Ηρώδειο, σήμερα και αύριο (στο πλαίσιο του Ελληνικού Φεστιβάλ) και στη συνέχεια στην υπόλοιπη Ελλάδα -με αμέσως επόμενες στάσεις τη Σπάρτη (21/7) και τη Θεσσαλονίκη (Θέατρο του Δάσους- 24, 25, 26/7).
 Ξεκινώντας να ασχολείται με την «τέχνη του εφήμερου», το θέατρο, από τη θέση του ηθοποιού («δεν ήμουνα τότε στα νερά μου»), για να μεταπηδήσει όμως αργότερα στο χώρο της σκηνοθεσίας, όπου αισθάνεται πως «βρήκε» τελικά τον εαυτό του, ο Θεοδωρόπουλος απέκτησε το μικρόβιο του θέατρου με τρόπο... μυθιστορηματικό. «Οσο κι αν ακούγεται παράδοξο, παρ' όλο που στην εφηβεία μου και στη μετέπειτα πορεία μου ήμουνα ακροαριστερός, άρχισα να αγαπώ το θέατρο χάρη σ' ένα αστυνομικό διευθυντή επί χούντας, τον Καραθανάση, που ερχόταν στο ραφείο τού επίσης αριστερού πατέρα μου». Ο Καραθανάσης προμήθευε τον 14χρονο Θεοδωρόπουλο με προσκλήσεις για όλα τα κεντρικά θέατρα της Αθήνας.
 «Ετσι εκτός απ' το ό,τι αγάπησα το θέατρο κατέληξα και στο τι μου άρεσε».
 * Κι αυτό που σάς άρεσε τι ήταν; 
 «Ητανε το "Προσκήνιο" του Σολομού -είδα όλες τις παραστάσεις που έκανε- καθώς και οι δουλειές της Συνοδινού στο "Βρετάνια". Και, τέλος, το Θέατρο "Τέχνης" του Κουν. Ταυτόχρονα, με αυτές τις προσκλήσεις έβλεπα τα πάντα, από επιθεωρήσεις μέχρι μπουλβάρ. Ομως, οι προτιμήσεις μου με ώθησαν στο δρόμο που θα έπαιρνα αργότερα».
 * Θα έλεγε κανείς πως αυτές οι εφηβικές προτιμήσεις σας προσδιόρισαν τη μετέπειτα θεατρική, ακόμη και, σκηνοθετική σας πορεία.
 «Ναι. Ο Σολομός, η Συνοδινού είναι το σχολείο μου, οι δάσκαλοί μου, παρ' ότι δεν συναντηθήκαμε ποτέ να τα πούμε. Αλλά οι παραστάσεις τους ήταν το μεγαλύτερο θεατρικό σχολείο που πέρασα».
 * Ακόμη και στην επιλογή του ρεπερτορίου σας σάς καθόρισαν; Ποιο είναι, αλήθεια, το κριτήριο της επιλογής ενός έργου; 
 «Πίσω από τα έργα που κάνω υπάρχει μια πολιτική σκέψη κοινωνικής κριτικής πάντα».
 «Ακριβώς. Είναι ένα έργο σημαντικό εξαιτίας των θέσεων και των στάσεων που έχει ο συγγραφέας απέναντι στην εξουσία, ακόμη και στην εξουσία της Eκκλησίας».
 «Συμπτωματικά ιδιαίτερα. Από το πώς ένας ηγέτης μπορεί να χάσει την εξουσία του, επειδή είναι ομοφυλόφιλος, μέχρι το τι αρνητικά πολιτικό ρόλο παίζει η Eκκλησία και οι ηγέτες της. Είναι ένα πολύ προκλητικό έργο για τον τρόπο που κριτικάρει και για το τι σημαίνει εξουσία. Το βρίσκω από τα πιο σκληρά έργα. Σκληρά και τολμηρά».
 * Ο Μάρλοου μπορεί να τοποθετηθεί δίπλα στον Σέξπιρ; 
 «Ναι, απλώς πέθανε νωρίς. Δολοφονήθηκε στα 29 του επειδή ο προσωπικός του βίος
έχει να κάνει με τα έργα του, όπως συμβαίνει σε κάθε χαρισματικό δημιουργό. Ηταν προκλητικό άτομο. Αναρχικός. Θεωρώ ότι τα έργα που έχουν γραφτεί για την ομοφυλοφιλία είναι αρκετά "λάιτ", σε σχέση με τη δύναμη του έργου του Μάρλοου».
 * Το ζήτημα της εξουσίας πώς το πραγματεύεται στον «Εδουάρδο»; 
 «Οσους είναι κοντά στην εξουσία ο Μάρλοου τους αντιμετωπίζει σαν μολυσμένους. Κι εκεί που βλέπεις ότι ο Μόρτιμερ συγκρούεται με τον Εδουάρδο για το καλό της
πατρίδας, τελικά, με το που αποκτά εξουσία διαπιστώνεις πως αποδεικνύεται χειρότερος από τον Εδουάρδο».
 «Οχι, έχει και τη συμπαθητική πλευρά του. Τολμά να δημοσιοποιήσει τη σχέση του με τον Γκάδεστον. Ενώ είναι προκλητικός απέναντι στον περίγυρο, ταυτόχρονα θέλει να απολαμβάνει των προνομίων του θρόνου. Ο Μάρλοου δεν χαρίζεται στον Εδουάρδο αλλά στον έρωτα και στην ερωτική σχέση. Γι' αυτό και μια από τις ωραιότερες ερωτικές σκηνές που έχουν γραφτεί ποτέ είναι ο διάλογος των δύο εραστών όταν πρόκειται να εξοριστεί ξανά ο Γκάδεστον. Ετσι, ο Μάρλοου ξεσκεπάζει τη σύμβαση και το ψέμα. Το ό,τι μπορείς να έχεις "αποκλίνουσες" προτιμήσεις αρκεί να μένουν κρυφές. Να είσαι αρχιεπίσκοπος από τους πιο βιτσιόζους, αλλά μόνο πίσω από την κλειστή σου πόρτα».
 *Δεν έχει σημασία, θα λέγατε, αν ένα πρόσωπο με υψηλό αξίωμα είναι ομοφυλόφιλο; 
 «Οταν κατέχεις μια υψηλόβαθμη θέση δεν μπορείς να συνδυάσεις την προσωπική σου
ζωή με το δημόσιο χαρακτήρα. Αν πας να τα συνδυάσεις τρως δυστυχώς τα μούτρα σου. Ετσι τα 'φαγε κι ο Εδουάρδος».
 * Από σκηνοθετικής άποψης είχατε δυσκολίες στην προσέγγιση του έργου; Πώς ακριβώς το δουλέψατε; 
 «Θα έλεγα ότι σ' αυτή την παράσταση πήγα λίγο πιο πέρα από τον συνηθισμένο τρόπο μου -χωρίς αυτό να σημαίνει ότι έχω ακόμη διαμορφώσει έναν πολύ συγκεκριμένο τρόπο. Μέσα στο χρόνο το διαμορφώνεις. Δουλεύω πάρα πολύ με αυτοσχεδιασμούς -μέσα πάντοτε από το συγκεκριμένο έργο. Πέρα από τους δύο άξονες που υπάρχουν (εξουσία-ομοφυλοφιλία) η προκλητικότητα των προσώπων, ο δημόσιος χαρακτήρας των γεγονότων με οδηγήσανε σε μια "ροκ" αντιμετώπιση του έργου. Κι όταν λέω "ροκ" δεν εννοώ να τη μετατρέψω την παράσταση σε συναυλία, αλλά το "ροκ" ως αντίληψη και στάση ζωής που έχει μέσα του την πρόκληση».
 * Η αυτενέργεια του ηθοποιού τι χώρο είχε σε αυτούς τους «προκλητικούς» αυτοσχεδιασμούς; 
 «Οταν αρχίζεις τις πρόβες έχεις κάποιους πολύ συγκεκριμένους ανθρώπους απέναντί σου, δεν μπορείς να αγνοήσεις αυτό το υλικό και το τι κουβαλά ο καθένας. Δεν πιστεύω ότι η δημιουργία ενός ρόλου είναι ένα έτοιμο κοστούμι που
φοράς σε έναν ηθοποιό. Ο ηθοποιός φτιάχνει το προσωπικό του κοστούμι από τα προσωπικά του υλικά, την ψυχή του και το σώμα του. Για μένα το πιο δύσκολο στάδιο είναι των 15 πρώτων προβών, στις οποίες δεν κρατώ κείμενο. Αυτό που με κρατά στην τσίτα είναι να βρω που συνειδητά ή ασυνείδητα μπορούν να συναντιούνται οι ηθοποιοί με τους ρόλους τους. Και πάνω σ 'αυτό να χτιστεί η παράσταση».
 * Η σκηνοθετική φαντασία πρέπει να έχει όρια, φραγμούς; 
 «Δεν πιστεύω ότι η φαντασία του σκηνοθέτη είναι ποτέ τόσο μεγάλη ώστε να σου παρέχει, σαν ένα βιβλίο σκηνοθεσίας, έτοιμα τα πάντα. Ενα μεγάλο ποσοστό της παράστασης βγαίνει από τις προτάσεις των ηθοποιών. Ο καλός σκηνοθέτης για μένα
είναι ο καλός κλέφτης. Ο καλός κυνηγός που είναι στη γωνιά και περιμένει να κλέψει τα στοιχεία που βλέπει πως ταιριάζουν στην παράσταση που θέλει να κάνει. Νιώθω να 'χω την ένταση του γερακιού την ώρα που είναι πολύ ψηλά και παραμονεύει να δει τι μπορεί ν'αρπάξει, να βουτήξει. Αυτό από την άλλη δεν σημαίνει ότι οποιαδήποτε πρόταση γίνεται από τους ηθοποιούς την κρατάς, γιατί τότε θα προκύψει ένα "σκόρπιο" πράγμα. Ακόμη και δικά σου πράγματα πρέπει να πετάς. Κι αυτό είναι το επόμενο βήμα. Το τι πρέπει να πετάξω εγώ για να μην βγει ένα φορτωμένο αποτέλεσμα από χιλιάδες ιδέες που μαζεύονται».
 «Απολογιστικά το μόνο που μπορώ να πω από τις παραστάσεις που έκανα ώς τώρα είναι σε ποιες ένιωθα να επικοινωνώ με το έργο και με τους συνεργάτες και να επιτυγχάνεται "χημεία" και σε ποιες περιπτώσεις μού φύγαν τα πράγματα από τα χέρια. Και μου 'χει συμβεί αυτό και είναι παραστάσεις που με πονάνε. Και δυστυχώς ή ευτυχώς ξέρω ποιες παραστάσεις δεν ήταν καλές...»
 «Η "Μαντάμ Σουσού", την οποία έβγαλα από το βιογραφικό μου. Οχι για λόγους εμπορικούς, αλλά γιατί αυτή η "χημεία" δεν υπήρξε, ενώ με τους ίδιους ηθοποιούς είχαμε κάνει μια παράσταση, τους "Τρομερούς γονείς", πολύ κοντά σ' αυτό που θα 'θελα να κάνω. Νιώθω στο "Περλιμπλίν και Μπελίσα" ότι κάτι δεν πήγε καλά, λίγο τα πράγματα ήταν "σκόρπια" σαν ιδέες -όπως και στο "Καινούργιο
σπίτι" του Γκολντόνι που έκανα στο ΚΘΒΕ. Το αντίθετο νιώθω για τον "Κοινό λόγο", το "Βασιλικό", το "Μαχαίρι στην Κότα" ή τους "Δυο Θεούς"».
 * Η αρχαία τραγωδία δεν σας αφορά ακόμη; Αυτός είναι και ο λόγος που απορρίψατε την πρόταση του Εθνικού Θεάτρου να σκηνοθετήσετε τον «Οιδίποδα Τύραννο»; 
 «Με αφορά πάρα πολύ αλλά κάθε πράγμα πρέπει να γίνεται στη στιγμή του. Ο "Εδουάρδος" είναι ένα έργο που θέλω να το κάνω εδώ και 15 χρόνια. Τώρα μπορούσε να γίνει. Και είναι καλά που γίνεται τώρα. Τώρα το ξέρω το θέατρο λίγο καλύτερα. Ο Λόρκα με βοήθησε να καταλάβω καλύτερα τι σημαίνει ομοφυλοφιλία, να καταλάβω περισσότερο το θάνατο του Εδουάρδου. Ο "Κοινός Λόγος" είναι πάντως για μένα ένας δρόμος για την τραγωδία και, ειδικότερα, για
τις "Τρωάδες". Για τον "Οιδίποδα" όμως δεν αισθανόμουν έτοιμος. Ούτε με ξιπάζει η ιδέα της Επιδαύρου ή του Ηρωδείου».
 * Στην έως τώρα σκηνοθετική σας πορεία έχετε καταλήξει σε κάποια συμπεράσματα; 
 «Η θεατρική δουλειά που έκανα στο πανεπιστήμιο με φοιτητές ήταν για μένα πολύ μεγάλο σχολείο. Διαπίστωσα στην πράξη, επειδή είχα να κάνω με ερασιτέχνες, πως
η σκηνοθεσία δεν είναι μόνο κάποιες ιδέες, μερικά ευρήματα, αλλά η δουλειά μέσα από τον ηθοποιό. Μέσα από τη δουλειά που έκανα με τους φοιτητές έμαθα να αγαπώ το ανθρώπινο σώμα και τον ηθοποιό. Διαμόρφωσα στην πορεία την αντίληψη ότι αρκούνε πέντε ή δέκα ηθοποιοί και ένα πατάρι για να κάνεις θέατρο. Ουσιαστικά τα σώματα αυτών των ηθοποιών και τίποτα άλλο. Και νομίζω ότι αυτό το πράγμα το κρατάω ακόμη. Και στον "Εδουάρδο" τα εντυπωσιακά στοιχεία δεν είναι τίποτα άλλο από τα σώματα των ηθοποιών».
 * Τα οποία θα είναι και γυμνά, όπως το συνηθίζετε στις παραστάσεις σας; 
 «Α, ναι. Μ' αρέσει το γυμνό. Το θέμα είναι αν είναι πορνογραφικό ή τέχνη με διαστάσεις μεταφυσικής. Το γυμνό έχει και μια σκληρότητα. Δεν είναι μόνο το ωραίο που μπορεί να γοητεύει. Επειτα το ίδιο το έργο με οδήγησε στο γυμνό. Ο θάνατός του "Εδουάρδου" με παλούκωμα που γίνεται επί σκηνής...».
 «Ορμάω σαν μαινόμενος ταύρος κι αυτό είναι η μέθοδός μου. Παίρνω φόρα και δεν σταματάω. Αν αυτό είναι μέθοδος! ».
