 Θέλετε να ζήσετε περισσότερο και καλύτερα; Να τρώτε λιγότερο! Ερευνες σε πειραματόζωα έδειξαν ότι μείωση κατά 30% της προσλαμβανόμενης τροφής έχει αποτέλεσμα την επιμήκυνση του προσδόκιμου ζωής και ταυτόχρονα, τη βελτίωση της
φυσικής κατάστασης του ζώου, καθώς παρουσίαζε μειωμένη αρτηριακή πίεση, μειωμένη χοληστερόλη και μειωμένο σάκχαρο! 
 Καθώς όμως είναι μάλλον απίθανο το μεγαλύτερο ποσοστό των ανθρώπων να είναι πρόθυμο να μειώσει κατά 30% την ποσότητα φαγητού, ακόμη και εάν έτσι εξασφαλίσει μερικά ακόμη υγιή χρόνια, το ενδιαφέρον των επιστημόνων για μεταφορά των μελετών αυτών στον άνθρωπο επικεντρώνεται στην ανεύρεση ανάλογων φυσικών ουσιών, που ενεργειακά θα πετυχαίνουν στον ανθρώπινο οργανισμό ανάλογα
αποτελέσματα με το θερμιδικό περιορισμό, χωρίς μείωση της τροφής. 
 Η ενδιαφέρουσα αυτή μελέτη παρουσιάστηκε μεταξύ άλλων στο 1ο Πανευρωπαϊκό Συνέδριο με θέμα τη Γήρανση, που πραγματοποιήθηκε πρόσφατα στην πόλη Spa του Βελγίου, υπό την αιγίδα της Ευρωπαϊκής Ενωσης. Οπως αναφέρει στην «Ε» ο αντιπρόεδρος του συνεδρίου, ερευνητής Μοριακής Βιολογίας Δρ. Στάθης Γκόνος -διευθυντής του Εργαστηρίου Μοριακής και Κυτταρικής Γήρανσης του Εθνικού Ιδρύματος Ερευνών- ήταν η πρώτη φορά που αντικείμενο ενός συνεδρίου ήταν η γήρανση, τα αίτιά της, τα νοσήματα που σχετίζονται με αυτή και γενικά, η ολοκληρωμένη επιστημονική αντιμετώπιση του φαινομένου της γήρανσης. 
 Αξίζει να σημειωθεί ότι ήδη έχουν καθοριστεί οι λεπτομέρειες για τη διοργάνωση
δεύτερου ανάλογου συνεδρίου, το οποίο θα πραγματοποιηθεί το Μάιο του 2002 στη χώρα μας, ενώ υπεύθυνος της διοργάνωσης θα είναι ο κ. Γκόνος, το εργαστήριο του οποίου ειδικεύεται στη μελέτη των μοριακών και κυτταρικών μηχανισμών ρύθμισης της γήρανσης. Ας δούμε όμως ποια είναι τα τελευταία δεδομένα στη βιολογία της γήρανσης, όπως συζητήθηκαν στο συνέδριο: 
 Η γήρανση, σημειώνει ο κ. Γκόνος, αποτελεί καθολικό φαινόμενο. Τα κοινωνικοοικονομικά και τα προσωπικά προβλήματα που απορρέουν από το φαινόμενο
αυτό απασχολούν κάθε κράτος, ανεξαρτήτως εθνικότητας. Πώς όμως μπορεί να επιτευχθεί μια πιο «επιτυχής» εξέλιξη του φαινομένου αυτού, όπως συμβαίνει για
 Η αναπτυξιακή πορεία όλων των πολυκύτταρων οργανισμών περιλαμβάνει διάφορα αναπτυξιακά στάδια, τα οποία χαρακτηρίζονται από μη αντιστρεπτές μεταβολές, στην ανατομία, στη φυσιολογία, αλλά και στην προσαρμοστικότητα αυτών. Οι μεταβολές αυτές, οι οποίες μπορεί να είναι απότομες ή βαθμιαίες, αυξάνουν την πιθανότητα θανάτου. Το φαινόμενο της αλληλοδιαδοχής των διαφόρων αναπτυξιακών σταδίων, με τελικό αποτέλεσμα τον θάνατο, καλείται γήρανση.
 Η ακριβής χρονική στιγμή του θανάτου δεν είναι ακόμη γνωστό πώς καθορίζεται βιολογικά, επισημαίνει ο κ. Γκόνος. Η γήρανση δεν αποτελεί ένα είδος διαδεδομένης ασθένειας, αλλά μία φυσιολογική, μη αναστρέψιμη διαδικασία, ένα καθολικό φαινόμενο, που εμφανίζεται σε όλους τους ανθρώπους και το οποίο συνοδεύεται από ανατομικές και λειτουργικές μεταβολές σε όλο το σώμα. Εχει δε προταθεί πως οι μηχανισμοί της κυτταρικής γήρανσης στους πολυκύτταρους οργανισμούς εξελίχθηκαν ως ένα είδος προστασίας έναντι της καρκινογένεσης. 
 Οι κυριότερες θεωρίες που προσπαθούν να εξηγήσουν το φαινόμενο της γήρανσης είναι πρώτη, αυτή, σύμφωνα με την οποία, η γήρανση στηρίζεται σε γενετικά αίτια και κατ' αυτή, το φαινόμενο είναι αποτέλεσμα ενεργοποίησης κάποιων γονιδίων που αποκαλούνται γεροντογονίδια και τα οποία ενεργοποιούν τα διαδοχικά στάδια της γήρανσης και η δεύτερη, θεωρία της κατάρρευσης της ομοιοστασίας κατά τη γήρανση. 
 Η ομοιοστασία, εξηγεί ο κ. Γκόνος, είναι μια κατάσταση σταθερότητας ή ισορροπίας μέσα σε ένα βιολογικό σύστημα, η οποία επιτυγχάνεται μέσω μίας ποικιλίας κυτταρικών μηχανισμών, οι οποίοι εξισορροπούν τις εσωτερικές και τις
εξωτερικές μεταβολές, με σκοπό τη διατήρηση της φυσιολογικής κατάστασης του οργανισμού. 
 Σύμφωνα με αυτή τη θεωρία, το κύτταρο σε προχωρημένη ηλικία δεν μπορεί να διατηρηθεί και να λειτουργήσει σωστά όπως ένα νεαρό κύτταρο, γιατί έχουν υποβαθμιστεί και υπολειτουργούν όλοι οι μηχανισμοί του. Κοινό χαρακτηριστικό και των δύο θεωριών είναι πως και οι δύο αποδέχονται την επίδραση διαφόρων εξωγενών παραγόντων, που αυξάνουν την ποικιλότητα του φαινομένου της γήρανσης και κατά αυτόν τον τρόπο και τη δυσκολία μελέτης και διαλεύκανσης αυτού. 
 Κατά καιρούς, διάφορα γονίδια και ποικίλοι κυτταρικοί μηχανισμοί έχουν συσχετισθεί με το φαινόμενο της γήρανσης. Χαρακτηριστικά παραδείγματα, το γονίδιο της τελομεράσης και ο πρωτεολυτικός μηχανισμός του πρωτεοσώματος. Οσον
αφορά το γονίδιο της τελομεράσης, που κωδικοποιεί για μία πρωτεΐνη η οποία είναι υπεύθυνη για την αποκατάσταση των άκρων των χρωμοσωμάτων που υφίστανται βλάβες κατά τον διπλασιασμό του DNA, έχει προταθεί πως η απώλεια λειτουργίας αυτής της πρωτεΐνης, που έχει αποτέλεσμα τη διαρκή μείωση του μήκους των τελομερών (των άκρων των χρωμοσωμάτων), σχετίζεται με το φαινόμενο της γήρανσης. 
 Οσον αφορά το πρωτεόσωμα, το οποίο είναι ένα μεγάλο ενζυμικό κυτταρικό σύμπλοκο, που ευθύνεται για την αποικοδόμηση τόσο φυσιολογικών κυτταρικών πρωτεϊνών όσο και αποδιατεταγμένων ή οξειδωμένων κυτταρικών πρωτεϊνών (ομάδα πρωτεϊνών που συσσωρεύονται καθώς αυξάνεται η ηλικία), έχει προταθεί πως η υπολειτουργία αυτού του συμπλόκου, με την αύξηση της ηλικίας, πιθανώς ευθύνεται κατά ένα μεγάλο μέρος για την εξέλιξη του φαινομένου της γήρανσης. 
 Μελέτες του ρόλου του πρωτεοσώματος στην εξέλιξη της γήρανσης, αλλά και διαφόρων γονιδίων, που πιθανώς σχετίζονται με τη γήρανση, πραγματοποιούνται και στο εργαστήριο του δόκτορα Γκόνου στο Εθνικό Ιδρυμα Ερευνών.
 Οι υπεραιωνόβιοι, αναφέρει ο κ. Γκόνος, αποτελούν ομάδα ατόμων που παρουσιάζει
αυξημένο προσδόκιμο ζωής, ενώ ταυτόχρονα βρίσκονται σε καλή ψυχοσωματική κατάσταση. Τα άτομα αυτά έχουν χαρακτηριστεί ως εκπρόσωποι «επιτυχούς» γήρανσης και μελετώνται ιδιαίτερα, με σκοπό την αποκάλυψη των αιτιών που τους αποδίδουν το πλεονεκτικό τους χαρακτηριστικό. 
 Εχει βρεθεί πως διάφορα κυτταρικά συστήματα λειτουργούν αποδοτικότερα στους υπεραιωνόβιους, απ' ό,τι σε άλλα άτομα μεγάλης ή και μικρότερης ηλικίας. Εκτός
όμως από τη μελέτη των υπεραιωνόβιων και την προσπάθεια ανεύρεσης του «ζωτικού
μυστικού» τους, οι επιστήμονες αναζητούν και άλλους τρόπους με τους οποίους να
μπορούν να αυξήσουν το ανθρώπινο προσδόκιμο ζωής ή, έστω, να βελτιώσουν την ποιότητά του. Μία από τις μελέτες αυτές είναι και αυτή του θερμιδικού περιορισμού.
 Τέλος, στο συνέδριο δόθηκε έμφαση και στις έρευνες που γίνονται όσον αφορά τις
λεγόμενες γεροντολογικές ασθένειες, όπως η Πάρκινσον και η Αλτσχάιμερ, καθώς και στο ότι όσο και να γίνεται προσπάθεια επιμήκυνσης του προσδόκιμου ζωής ή βελτίωσης της ποιότητας ζωής της τρίτης ηλικίας, η πραγματικότητα για την ώρα είναι πως όλα αυτά βρίσκονται σε πειραματικό στάδιο, ενώ οι ασθένειες αυτές δίνουν πάντα το δυναμικό τους «παρών».
 Ετσι, σημειώνει ο κ. Γκόνος, γίνονται εκτενείς μελέτες καθορισμού των αιτιών των ασθενειών αυτών, καθώς και εύρεσης των τρόπων αντιμετώπισης αυτών. 
 Το μήνυμα του συνεδρίου, καταλήγει, είναι πως δεν αγωνιζόμαστε για να δημιουργήσουμε Mαθουσάλες, αλλά για να βελτιώσουμε την ποιότητα ζωής των ατόμων της τρίτης ηλικίας, αλλά και για να βελτιώσουμε την ποιότητα ζωής των ηλικιωμένων, χαρίζοντάς τους περισσότερα υγιή, «ζωντανά» χρόνια, σε αυτά που έτσι και αλλιώς πρόκειται να ζήσουν. 
