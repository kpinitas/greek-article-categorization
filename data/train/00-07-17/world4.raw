Μεγάλη διαδήλωση πραγματοποίησαν το Σάββατο στη Ρουμανία περίπου 400 πρώην ανθρακωρύχοι με τις οικογένειές τους, διαμαρτυρόμενοι για την έλλειψη εργασίας, παρά τις αντίθετες υποσχέσεις της κυβέρνησης. Την ίδια μέρα ο υπουργός Οικονομικών της χώρας υπέβαλε την παραίτησή του, κατηγορώντας το Φιλελεύθερο Κόμμα στο οποίο ανήκει ότι «βαδίζει προς λάθος κατεύθυνση».
 Η πορεία των άνεργων ανθρακωρύχων ξεκίνησε από την επαρχιακή πόλη Βούλκαν και κατέληξε στη γειτονική πόλη Πετροσάνι, 250 χιλιόμετρα βορειοδυτικά του Βουκουρεστίου. Χιλιάδες ανθαρακωρύχοι στην περιοχή της Κοιλάδας Τζίου, στη δυτική Ρουμανία, απολύθηκαν το 1997, λόγω της οικονομικής κρίσης κι αντιμετωπίζουν σήμερα σοβαρό πρόβλημα επιβίωσης. Η ρουμανική κυβέρνηση έχει υποσχεθεί στους 25.000 απολυθέντες ότι θα δημιουργήσει νέες θέσεις εργασίας. Ωστόσο, αν και το υπουργείο Εργασίας ανακοίνωσε τη δημιουργία 3.000 νέων θέσεων, πρόκειται κυρίως για προσωρινές συμβάσεις, αφού δεν έχουν τεθεί σε εφαρμογή προγράμματα υποδομής μεγάλης κλίμακας. Το Φεβρουάριο του '99 οι ανθρακωρύχοι της κοιλάδας Τζίου είχαν ξεκινήσει μια μεγάλη διαδήλωση προς το Βουκουρέστι, η πορεία τους όμως ανακόπηκε από ισχυρές αστυνομικές δυνάμεις.
 Στο πολιτικό προσκήνιο, η πιθανή συνεργασία του κεντροδεξιού Φιλελεύθερου Κόμματος, που συμμετέχει στον κυβερνητικό συνασπισμό, με το αριστερό κόμμα της
αντιπολίτευσης Συμμαχία για τη Ρουμανία στις εκλογές του φθινοπώρου προκάλεσε την άμεση αντίδραση του υπουργού Οικονομικών Ντέσεμπαλ Τράιαν Ρέμες. Ο Ρέμες υπέβαλε την παραίτησή καταγγέλλοντας την «απώλεια ταυτότητας» του κόμματός του. Εάν τα δύο κόμματα συνεργαστούν, θα υποστηρίξουν ως υποψήφιο για την προεδρία της χώρας τον Τεοντόρ Μελεσκάνου (αριστερός, πρώην διπλωμάτης) και όχι το σημερινό φιλοευρωπαϊστή πρόεδρο Εμίλ Κονσταντινέσκου, κάτι στο οποίο αντιτίθεται ο Ρέμες. Η παραίτησή του πρέπει να γίνει αποδεκτή από τον πρωθυπουργό, Μουγκούρ Ισαρέσκου, ωστόσο ο ίδιος ο Ρέμες δήλωσε ότι η απόφασή του είναι αμετάκλητη.
