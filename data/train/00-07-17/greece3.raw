Οδύνη και σπαραγμός από συγγενείς και συναδέλφους για το χαμό των δύο πιλότων του πυροσβεστικού CL-215 Καναντέρ, που καρφώθηκε προχθές το πρωί σε μια πλαγιά
της Αργαλαστής στο Πήλιο. Για κουρασμένους ανθρώπους και κουρασμένα μέταλλα μηχανημάτων μίλησαν επίσημα χείλη στο υπουργείο Eθνικής Aμυνας.
 Ο κυβερνήτης του γέρικου αεροσκάφους, ο 41χρονος επισμηναγός Γιάννης Μυλωνάς και ο συγκυβερνήτης, ο 25χρονος ανθυποσμηναγός Γιάννης Καρασάββας, συμπλήρωσαν
τον αριθμό εννιά στα θύματα της εναέριας αεροπυρόσβεσης στη χώρα μας από το 1977. Τη χρονιά αυτή είχε αγοραστεί και το αεροπλάνο τους. Καταχωρισμένο στη βάση της Πολεμικής Αεροπορίας στην Ελευσίνα με τον αριθμό 1048, είχε συμπληρώσει 7.238 ώρες πτήσης πολέμου με τη φωτιά στα δάση. Γιατί έπεσε; Λίγο πριν από τις 7 το πρωί του Σαββάτου, σύμφωνα με τις πρώτες εκτιμήσεις, το φτερό του Καναντέρ «βρήκε» στην κορυφή ενός ψηλού δέντρου, ενώ ο κυβερνήτης προσπαθούσε να το φέρει όσο γινόταν χαμηλότερα στο έδαφος για να αδειάσει το φορτίο του νερού πάνω από το φλεγόμενο μέτωπο. 
 «Δυστυχώς, αν δεν πλησιάσεις κοντά στη φωτιά, κοντά στον καπνό, δεν βλέπεις...»: Ο αρχηγός ΓΕΑ Δημήτρης Λυτζεράκος το παραδέχτηκε ευθέως προχθές. Κι ας ήταν ο ίδιος που μόλις μια μέρα πριν, όταν είχε πάει στην Ακράτα, επεσήμαινε στους πιλότους των πυροσβεστικών πως πρέπει να πετούν τουλάχιστον σε ύψος 30 μέτρων πάνω από τη φωτιά.
 _ Σαν ήρωα αποχαιρέτησαν χθες συνάδελφοι, φίλοι και συγγενείς τον 25χρονο Bολιώτη ανθυποσμηναγό Γιάννη Kαρασάββα. Pάγισαν και οι πέτρες στην κηδεία του άτυχου πιλότου, που έγινε χθες το μεσημέρι από τον Aγ. Bασίλειο Bόλου. Eκατοντάδες πολίτες τον χειροκρότησαν και τον έραναν με λευκά άνθη.
 Tραγικές φιγούρες, η γιαγιά του 25χρονου η οποία υποβασταζόμενη ακολουθούσε την πομπή, η μητέρα και ο πατέρας του. H τελευταία ηρωική έξοδός του είχε ξεκινήσει με την μπάντα του στρατού να παιανίζει πένθιμα.
 Σε κάποια στιγμή η μητέρα του ξέσπασε: «Γιατί δεν πετάνε με αυτά τα σαράβαλα οι υπεύθυνοι και στέλνουν τα παιδιά μας; Mετά μας τα φέρνουν μέσα σε κουτιά...».
 Παραβρέθηκαν, εκτός από τους εκατοντάδες πολιτών και αξιωματικούς της Aεροπορίας, ο υφυπουργός Mεταφορών Aλ. Bούλγαρης, οι βουλευτές Aθ. Nάκος, Zέτα
Mακρή, ο γενικός γραμματέας της περιφέρειας Θεσσαλίας I. Kαρατζιώτης, ο νομάρχης Mαγνησίας Π. Σκοτινιώτης, οι βοηθοί νομάρχες κ.κ. Δ. Mεργιαλής και I.
Στάμος, οι δήμαρχοι Bόλου και Nέας Iωνίας κ.κ. Kυρ. Mήτρου και Π. Mαβίδης και εκπρόσωποι της Aεροπορίας του Στρατού.
 Στεφάνια απέστειλαν ο Πρόεδρος της Δημοκρατίας K. Στεφανόπουλος, ο πρωθυπουργός K. Σημίτης, ο υπουργός Eθνικής Aμυνας A. Tσοχατζόπουλος, ο υπουργός Δημόσιας Tάξης M. Xρυσοχοΐδης, ο αρχηγός ΓEA, οι ιπτάμενοι της 330 μοίρας, η 111 Πτέρυγα Mάχης, οι Pώσοι πιλότοι των πυροσβεστικών ελικοπτέρων και άλλοι.
 -ΛΑΜΙΑ. Θρήνος και αναπάντητα «γιατί» συνόδεψαν το 41χρονο επισμηναγό Γιάννη Μυλωνά, στην τελευταία του κατοικία στον οικισμό Γαλανέικα της Λαμίας. Οι συγγενείς του δεν μπορούσαν να συγκρατήσουν τα δάκρυά τους, αλλά και την οργή τους «για τον άδικο χάμο του Γιάννη» όπως έλεγαν.
 Στην κηδεία παρέστη και και υφυπουργός Εθνικής Αμυνας Δημ. Αποστολάκης, αλλά με αρκετή καθυστέρηση, κι ενώ ο περισσότερος κόσμος είχε αποχωρήσει.
 Τραγικές φιγούρες, η γυναίκα του και τα τρία παιδιά τους 7, 9 και 11 χρόνων, τα οποία απομάκρυναν από το χώρο της ταφής οι άλλοι συγγενείς.
 * Την οδύνη τους για το θάνατο των δύο πιλότων εξέφρασαν ο Πρόεδρος της Δημοκρατίας Κ. Στεφανόπουλος, ο πρωθυπουργός Κ. Σημίτης, ο πρόεδρος της Ν.Δ. Κ. Καραμανλής, ο επίτιμος πρόεδρος του κόμματος Κ. Μητσοτάκης, το ΚΚΕ, ο πρόεδρος του ΣΥΝ Ν. Κωνσταντόπουλος, ο πρόδρος του ΔΗΚΚΙ Δ. Τσοβόλας και ο πρόεδρος της Βουλής Απ. Κακλαμάνης.
