 Μακρύς φαίνεται να είναι ο δρόμος για συμφωνία μεταξύ Ισραηλινών και Παλαιστινίων, καθώς, παρά την παλαιστινιακή αισιοδοξία, η ισραηλινή πλευρά δηλώνει ότι υπάρχουν εμπόδια και η κατάσταση είναι σοβαρή, με αποτέλεσμα η αμερικανική πλευρά να προωθεί νομοσχέδιο ειδικής οικονομικής βοήθειας για την προώθηση μιας συμφωνίας.
 Παλαιστινιακές πηγές, που παρακολουθούν από κοντά τη σύνοδο κορυφής Κλίντον, Μπαράκ, Αραφάτ, ανέφεραν ότι υπάρχει μια αίσθηση αισιοδοξίας στην ομάδα των διαπραγματευτών του Παλαιστινίου προέδρου Γιάσερ Αραφάτ, ο οποίος μέχρι τώρα εμφανιζόταν δημοσίως πιο απαισιόδοξος. «Εργάζονται για μια συμφωνία που θα μπορούσε να οριστικοποιηθεί μέσα σε λίγες ημέρες. Το κύριο πρόβλημα τώρα είναι
οι πρόσφυγες και λίγο η Ιερουσαλήμ», είπε μία πηγή.
 Νωρίτερα, πηγή προσκείμενη στην ισραηλινή αντιπροσωπία είχε χαρακτηρίσει τις συνομιλίες «πολύ δύσκολες», υποστηρίζοντας ότι δεν υπήρχε πρόοδος. Ο εκπρόσωπος του Εχούντ Μπαράκ, Γκάντι Μπαλτιάνσκι, είπε ότι ο Ισραηλινός πρωθυπουργός είναι προετοιμασμένος να παραμείνει στις ΗΠΑ ακόμη και δύο εβδομάδες αν χρειαστεί, προκειμένου να επιτευχθεί συμφωνία.
 Ο υπουργός Eξωτερικών του Ισραήλ, Δαβίδ Λεβί, διέψευσε την παλαιστινιακή εκτίμηση. «Η εντύπωση που έχω είναι ότι οι φήμες για πρόοδο με ισραηλινές παραχωρήσεις είναι χωρίς βάση», γιατί οι Παλαιστίνιοι «δεν θα ικανοποιηθούν από τις προσφορές που τους έχουν γίνει». Αλλος Ισραηλινός αξιωματούχος δήλωσε ότι καμία συμφωνία «δεν είναι ακόμη ορατή. Οι διαφορές είναι ακόμη σημαντικές,
είναι πολύ νωρίς για να μιλάμε για πρόοδο». Ωστόσο, Αμερικανοί και Ισραηλινοί αξιωματούχοι έχουν αρχίσει με μέλη του Κογκρέσου διαβουλεύσεις για οικονομική ενίσχυση πολλών δισ. δολαρίων, με στόχο την ενίσχυση της ειρηνευτικής διαδικασίας στη Μέση Ανατολή, όπως έγραψε η εφημερίδα Ουάσιγκτον Ποστ.
 Σύμφωνα με την εφημερίδα, τα κονδύλια θα χρησιμοποιηθούν για την απομάκρυνση των ισραηλινών στρατιωτικών βάσεων και των μεθοριακών φυλακίων, για την ενίσχυση της άμυνας του Ισραήλ και την αποζημίωση των Παλαιστινίων προσφύγων για την απώλεια των κατοικιών τους. Η αμερικανική βοήθεια θα είναι η μεγαλύτερη από την εποχή της πρώτης συμφωνίας του Καμπ Ντέιβιντ, το 1978, ανάμεσα στο Ισραήλ και την Αίγυπτο. Μολαταύτα, η ιδέα της εξωτερικής βοήθειας δεν είναι τόσο προσφιλής στα μέλη του Κογκρέσου, όπου κυριαρχεί το ρεπουμπλικανικό κόμμα. Οπως δηλώνει ρεπουμπλικάνος βουλευτής «δεν υπάρχει αμφιβολία πως οι ΗΠΑ θα διαθέσουν βοήθεια στην περίπτωση που υπάρξει συμφωνία,
όμως το πρόβλημα έγκειται στις λεπτομέρειες και στους αριθμούς».
 Στη Χεβρώνα ξέσπασαν χθες νέες συγκρούσεις, για δεύτερη συνεχόμενη ημέρα, ανάμεσα σε Εβραίους εποίκους και Παλαιστινίους, ένας εκ των οποίων τραυματίσθηκε, σύμφωνα με δημοσιογραφικές πληροφορίες, από Ισραηλινό μεθοριακό
φρουρό. Προχθές, 7 Παλαιστίνιοι, ανάμεσά τους και 3 δημοσιογράφοι, χρειάσθηκε να μεταφερθούν στο νοσοκομείο, ενώ άλλοι 20 τραυματίστηκαν ελαφρά κατά τη διάρκεια των επεισοδίων.
