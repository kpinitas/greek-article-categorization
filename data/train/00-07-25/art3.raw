 Ο Γιώργος Μπινιάρης υπηρετεί 25 χρόνια το θέατρο, σεμνά κι αθόρυβα. Δουλεύει κυρίως στην επαρχία, κάνοντας σκηνοθεσίες με ομάδες νέων ανθρώπων που αγαπoύν το θέατρο και επιδιώκουν το καλό γούστο. Αυτό που τον ενδιαφέρει, κυρίως, είναι να αναδεικνύονται μέσα από φυσικούς χώρους ο μύθος και ο λόγος των μεγάλων ποιητών του θεάτρου και κατ' επέκταση της λογοτεχνίας.
 Τα τελευταία τρία χρόνια είναι στη Χίο, «δεξί χέρι» του καλλιτεχνικού διευθυντή του ΔΗΠΕΘΕ Βορείου Αιγαίου Δήμου Αβδελιώδη. Υπεύθυνος για το Θεατρικό Εργαστήρι, που σε σκηνοθεσία δική του θα κάνει πρεμιέρα σήμερα, στο κτήμα «Ριζίτικο» στον Κάμπο, το έργο του Σέξπιρ «Ονειρο καλοκαιριάτικης νύχτας» (θ' ακολουθήσει περιοδεία σε διάφορα χωριά του νησιού και στη Λέσβο).
 Θεωρεί σπουδή τη θητεία του στο περιοδικό «Θέατρο» του Κώστα Νίτσου, «αυτού του άξιου θεατράνθρωπου». Και θυμάται τα πρώτα του βήματα στο Λαϊκό Πειραματικό θέατρο του Λεωνίδα Τριβιζά.
 Κορινθιακής καταγωγής, έκανε τις πρώτες του σκηνοθεσίες στο Λουτράκι με μια ομάδα παιδιών (θυμόμαστε μια εξαιρετική παράσταση το '84 με τους «Αγροίκους» του Γκολντόνι). Με τη διπλή ιδιότητα του δασκάλου-σκηνοθέτη συμμετείχε στις «Ροές» της Σοφίας Σπυράτου, στη σχολή του «Εμπρός». Εκανε ένα δικό του χώρο για τρία χρόνια στο Θησείο, κάτω από το Αστεροσκοπείο. Εκεί παρουσίασε ένα έργο πάνω στους άστεγους, συνεργάστηκε με την Ολια Λαζαρίδου πάνω σε παραδοσιακά παραμύθια, ενώ με τον Δημήτρη Καταλειφό και με μαθήτριες της Δόμνας Σαμίου παρουσίασε στην εκκλησία της Aγίας Μαρίνας στο Θησείο πασχαλινά διηγήματα του Παπαδιαμάντη.
 Δούλεψε με μαθητές κι ερασιτέχνες στη Σπάρτη, στο Μυστρά, στην Καστοριά, δίνοντας παραστάσεις σε χώρους φυσικούς, υποβλητικούς. Εκανε επίσης τη «Σονάτα
του σεληνόφωτος» του Γιάννη Ρίτσου με την Εφη Ροδίτη, παρουσιάζοντάς την στην Αθήνα, στη Μονεμβασιά και σε πόλεις του εξωτερικού. Με φοιτητές του Πανεπιστήμιου Αθηνών ανέβασε μια σύνθεση ποιητική με τίτλο «Tων ερώτων τα θαύματα» στο παλιό πανεπιστήμιο στην Πλάκα αλλά και στο νησάκι Μπούρτζι του Ναυπλίου.
 Στο πρώτο κάλεσμα του Αβδελιώδη, που τον εκτιμάει βαθιά από τις ταινίες του, ανταποκρίθηκε αμέσως κι εγκαταστάθηκε στη Χίο. Με τον καινούργιο πυρήνα του Θεατρικού Εργαστηριού θα οργώσουν το νησί παίζοντας σε χωριά όπου δεν είχε παιχτεί ποτέ θέατρο. Με τον «Ερωτόκριτο» του Κορνάρου, με ερωτική ποίηση της Σαπφούς και του Ελύτη. «Υπάρχει μια τέτοια φυσική και ιστορική ενέργεια στα μέρη αυτά. Νιώθεις σαν να επιστρέφει ο ποιητής τα δώρα που χάρισε ο ίδιος στην
ποίηση. Αισθάνεσαι την αυθεντική λαϊκότητα της τέχνης εδώ», θα πει. 
 Για το τωρινό «Ονειρο καλοκαιριάτικης νύχτας» θ' αναφέρει ότι «εκφράζει το παιχνίδι και τα μάγια του έρωτα σε μια εποχή για τους νέους που όλο και δυσκολότερη γίνεται για τους γνωστούς λόγους». Για να προσθέσει πως ο Σέξπιρ εκφράζει το μεγάλο ποιητικό θέατρο, ενθυμούμενος τα λόγια του Τσαρούχη: «Η μεγάλη τέχνη είναι λαϊκή και αριστοκρατική μαζί».
 Το τρίπτυχο «τόπος-μύθος-λόγος» καθορίζει πλέον τη δουλειά του. «Θέλω ν' άποκτήσω ένα είδος ειδίκευσης όπως οι παλιοί μαστόροι. Μέσα απ' αυτά τα σπουδαία έργα, που είναι ανεξάντλητες πηγές. "Βρυσομάνες", όπως θα 'λεγε η μάνα μου».
 Θα τονίσει πως πέρα από τις βασικές παραγωγές του ΔΗΠΕΘΕ, είναι σημαντική η δουλειά που έχει ξεκινήσει ο Αβδελιώδης δίνοντας την ευκαιρία σε νέους ντόπιους ανθρώπους να δημιουργούν στον τόπο τους. «Στο Εργαστήρι συμμετέχουν δάσκαλοι, μαθητές αλλά και καλλιτέχνες με τη δική τους συμβολή, όπως στα σκηνικά (Νικόλας Χατζής), στα κοστούμια (Αννα Καραμουσλή), στη μουσική (Δήμητρα Ακογιούνογλου) κ.ά.».
 Παράλληλα, υπάρχουν και τα σεμινάρια θεατρικής εκπαίδευσης εδώ και δυο χρόνια για μαθητές και καθηγητές. Με θέμα «Η δραματοποίηση του μύθου» έγιναν φέτος τα
μαθήματα που ολοκληρώνονται με τη θεατρική παρουσίαση της «Ιλιάδας» και της «Οδύσσειας» του Ομήρου. 
 «Ισως, άμα συνδέεται το νήμα με το τρίπτυχο που μ' απασχολεί. Γιατί να τραβιέμαι στην Αθήνα όταν έχω την ευκαιρία εδώ να δουλεύω, περπατώντας στη θάλασσα ή να απολαμβάνοντας το ηλιοβασίλεμα σε χωριά και κάστρα με τις παραστάσεις μας; ».
