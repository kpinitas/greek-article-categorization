Ηταν κομματάκια (όστρακα) όταν τα έκλεψαν από τον πάγκο της αποθήκης της Γ' Εφορείας Αρχαιοτήτων μια νύχτα, 12 προς 13 Ιανουαρίου του 1994, από την οδό Μελιδώνη 12, στον Κεραμεικό. Επέστρεψαν την Κυριακή το βράδυ ακέραια αγγεία, έτοιμα μάλιστα προς έκθεση. Ουδείς γνωρίζει ποιος έκανε την άριστη συγκόλληση των 35 αρχαίων αγγείων που κατασχέθηκαν στη Μελβούρνη Αυστραλίας. Αλλά, αν δεν
έχουν οι αρχαιοκάπηλοι τα καλύτερα εργαστήρια γι' αυτή τη δουλειά, ποιος θα τα
 Σημασία έχει πως επαναπατρίστηκαν όλα -μαζί και δύο σύγχρονα αντίγραφα βυζαντινών εικόνων- με την ευκαιρία των εγκαινίων της έκθεσης «1.000 Χρόνια Ολυμπιακοί Αγώνες», που έκανε η γεν. γραμματέας του υπουργείου Πολιτισμού Λίνα
Μενδώνη, στο Σίδνεϊ της Αυστραλίας. Ο υπουργός Πολιτισμού Θεόδωρος Πάγκαλος ευχαρίστηκε χθες, παρουσία του Αυστραλιανού πρέσβη Ρος Μπερνς, τις δικαστικές αρχές και την κυβέρνηση της Αυστραλίας για τη συνεργασία με τις ελληνικές αρχές και για την ευαισθησία τους στον επαναπατρισμό αρχαίων στη χώρα καταγωγής τους.
 Ανάμεσα στα 35 αγγεία που κατασχέθηκαν στην Αυστραλία, περιλαμβάνονταν και τέσσερα κλασικά μελανόμορφα, τα οποία διεκδικούσε ο Frank Bottaro, ιδιοκτήτης αίθουσας τέχνης της Αυστραλίας και συνεργάτης του Πυλαρινού, στα χέρια του οποίου κατασχέθηκαν τα αρχαία, ισχυριζόμενος ότι τα αγόρασε στην Ελβετία. Για τα αγγεία αυτά δεν υπήρχαν σαφή αποδεικτικά στοιχεία προέλευσης και η κυβέρνηση της Αυστραλίας, προκειμένου να αποτρέψει την εκδίκαση της υπόθεσης, τα αγόρασε, το 1998, και τα παρέδωσε «σε μια έκφραση ευγνωμοσύνης, στον τότε υπουργό Πολιτισμού Ευάγγ. Βενιζέλο, στη διάρκεια των εγκαινίων της έκθεσης "Ο Θησαυρός των Αηδονιών" στη Μελβούρνη», θύμισε ο κ. Πάγκαλος.
 Τα αρχαία αυτά προέρχονται από τις ανασκαφές του Μετρό, από τους σταθμούς Πανεπιστημίου, Κεραμεικού και Συντάγματος. Γι' αυτό και το σημαντικότερο κομμάτι, η μελαμβαφής ραβδωτή πελίκη με εγχάρακτη επιγραφή «ΕΥΑΡΧΙΣ» (4ου π.Χ.) θα αποδοθεί στην έκθεση «Η Πόλη κάτω από την Πόλη», που λειτουργεί στο Μουσείο Κυκλαδικής Τέχνης της Ντόλυς Γουλανδρή. Τα υπόλοιπα αγγεία, που η έφορος της Γ' ΕΠΚΑ Λιάνα Παρλαμά χαρακτήρισε ως «συνήθη», θα πάρουν τη θέση τους στο Μουσείο των Αθηνών, όταν αυτό γίνει και στεγάσει και τα άλλα ευρήματα
 Αναφερόμενος στην αρχαιοκαπηλία, ο κ. Πάγκαλος επανέλαβε ότι η Πολιτεία θα την
αντιμετωπίσει ως ιδιαιτέρως ειδεχθές έγκλημα και στο νέο αρχαιολογικό νόμο, που θα κατατεθεί στη Βουλή πριν από τη λήξη του καλοκαιριού, θα γίνουν ακόμη πιο αυστηρές οι ποινές για τους αρχαιοκάπηλους. Επίσης, σκοπεύουν να παρατείνουν, σε συνεργασία με το υπουργείο Δικαιοσύνης, το χρόνο παραγραφής των σχετικών αδικημάτων.
 Ερωτηθείς για το αν έχει προκύψει διαφορά μεταξύ του ΥΠΠΟ και της Εκκλησίας σε
σχέση με το νέο αρχαιολογικό νόμο, όπως υποστήριζαν χθες κάποια ΜΜΕ, ο κ. Πάγκαλος είπε ότι αγνοεί το θέμα και ξεκαθάρισε ότι το υπουργείο Πολιτισμού δεν επιδιώκει να συμπεριλάβει στην ιδιοκτησία του και τις μονές και δεν διεκδικεί τίποτα πέραν της αρμοδιότητάς του για την προστασία των μνημείων.
