 «Αν δεν βρούμε καλό ξένο παίκτη, δεν θα κάνουμε άλλη μεταγραφή», διευκρίνισε χθες ο Μπάμπης Τεννές στο γενικό διευθυντή της ΠΑΕ Αρης, Βασίλη Παναγιωτάκη, αλλά η είδηση είναι αλλού: 
 Ο Δημήτρης Κοντομηνάς θα φτάσει σήμερα το βράδυ με το ιδιωτικό του αεροπλάνο στο Πίντσολο της Ιταλίας, συνοδευόμενος από τον κ. Παναγιωτάκη, θα διανυκτερεύσουν εκεί και θα γίνουν οι συζητήσεις τόσο με τον προπονητή όσο και με όλους τους παίκτες του Αρη για την προετοιμασία και τις μετεγγραφές! 
 Ο ιδιοκτήτης της ΠΑΕ, με την κίνηση αυτή, θέλει να δείξει σε όλους ότι ενδιαφέρεται για την ποδοσφαιρική ομάδα και να στείλει το μήνυμα ότι θα είναι κοντά στον Αρη κατά τη διάρκεια της νέας αγωνιστικής περιόδου, ενώ θα μιλήσει με τον Μπάμπη Τεννέ και για την απόκτηση ενός ξένου ποδοσφαιριστή.
 Ο προπονητής του Αρη, πάντως, δεν φαίνεται διατεθειμένος να πάρει λάθος απόφαση όσον αφορά τον τρίτο ξένο παίκτη της ομάδας (υπάρχουν οι Ναγκόλι, Μπα), έχοντας υπ' όψη του το «πάθημα» του Ιλια Πέτκοβιτς με Μαγιόρος, Σάβιτς και Βερετενίκοφ.
 «Δεν υπάρχει περίπτωση να κάνουμε λάθος στην επιλογή μας αυτή, προτιμώ να μείνουμε με Ελληνες παίκτες που ξέρω τι μπορούν να προσφέρουν, παρά να αποκτήσουμε ξένους παίκτες αμφιβόλου αξίας», συμπλήρωσε ο προπονητής του Αρη, που μίλησε με τον κ. Παναγιωτάκη και ζήτησε να του έχουν εμπιστοσύνη, γιατί όπως τόνισε, «ξέρω τι κάνω στη δουλειά μου...».
 * Απορρίφθηκαν, πάντως, οι δύο ξένοι που είχαν παίξει στο φιλικό με τη Νεφτοχιμίκ (1-2), ο Γκανέζος Κούμαχ και ο Κροάτης Βίτοβιτς, ενώ «δεν υπάρχει κανένας μέσος, υποψήφιος για τον Αρη αυτή τη στιγμή», σύμφωνα με την άποψη του γενικού διευθυντή της ΠΑΕ.
 * Από χθες, πάντως, και επίσημα, ο Αρης έχει νέο διοικητικό και εμπορικό διευθυντή, τον κ. Δημήτρη Νικολαΐδη, που είναι κάτοχος μάστερ και διδακτορικού στην οργάνωση και διοίκηση Αθλητισμού.
 Ο κ. Νικολαΐδης ανέλαβε την αναδιάρθρωση του εμπορικού τμήματος, ενώ σύντομα, όπως δήλωσε, θα είναι σε θέση να ανακοινώσει όλο το πακέτο προσφορών προς τους φιλάθλους του Αρη, με βάση τα εισιτήρια διαρκείας και τις διάφορες εκδηλώσεις στο γήπεδο Χαριλάου.
 * Ο Αρης θα πάρει μέρος στο τουρνουά «Τερντίνο καπ», αλλά και στο τουρνουά του Πίντσολο, με τη συμμετοχή της τοπικής ομάδας και του ΑΠΟΕΛ (27/7), ενώ στις 31 του μήνα θα δώσει φιλικό αγώνα με την Κρεμονέζε.
