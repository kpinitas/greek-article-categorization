 Σίλβιο Βιταλίνιο ή Λουίς Κάλβο; Μπορεί και κανένας από τους δύο, αλλά κάποιος...τρίτος παίκτης με κοινοτικό διαβατήριο (του οποίου ωστόσο το όνομα δεν έχει διαρρεύσει) να είναι τελικά το ύστατο μετεγγραφικό απόκτημα της ΑΕΚ, για τη θέση που θέλει να καλύψει στην άμυνά του ο Γιάννης Παθιακάκης.
 Τόσο ο Bραζιλιάνος όσο και ο Αργεντινός βρίσκονται με την αποστολή της ΑΕΚ στο Αρνεμ της Ολλανδίας, όπου πραγματοποιείται το βασικό στάδιο της προετοιμασίας, αλλά ουδείς είναι σε θέση να πει ποιος από τους δύο ικανοποιεί περισσότερο τον προπονητή της «Ενωσης», ώστε να δώσει το οριστικό «Ο.K.» για την απόκτησή του. Οσο κι αν προσπαθούν, δεν μπορούν να γίνουν...Τιάγκο (ο Bραζιλιάνος που ήθελε διακαώς ο τεχνικός της ΑΕΚ).
 Οι τελευταίες πληροφορίες από το Αρνεμ αναφέρουν ότι ο Παθιακάκης θα λάβει τις οριστικές του αποφάσεις μετά την επιστροφή της ομάδας στην Ελλάδα (δηλαδή την Παρασκευή) κι αφού πρώτα παρακολουθήσει τους δύο ποδοσφαιριστές, τόσο στις προπονήσεις που απομένουν στην Ολλανδία όσο και στον -τρίτο και τελευταίο- φιλικό αγώνα που θα δώσει η ΑΕΚ με την Χέρκουλες Αλμέλο, ομάδα Β' κατηγορίας.
 Αυτό, πάντως, που καθίσταται σαφές πλέον, ανεξάρτητα από το ποιος θα είναι τελικά ο αμυντικός που θα αποκτηθεί, είναι ότι η ΑΕΚ οδηγείται σε επιλογή δεύτερης -ενδεχομένως και κατώτερης- ποιότητας, όσον αφορά τις ποδοσφαιρικές ικανότητες του παίκτη που θα υπογράψει συμβόλαιο.
 Εν τω μεταξύ, ατομικό πρόγραμμα προπόνησης, για καθαρά προληπτικούς λόγους, ακολούθησαν χθες οι Χρήστος Μαλαδένης και Μιχάλης Καψής, που ταλαιπωρούνται από τραυματισμούς (στο γόνατο ο πρώτος και στη γάμπα ο δεύτερος). Το αυτό ισχύει και για τον Χρήστο Κωστή, που προσπαθεί να βελτιώσει τη φυσική του κατάσταση πριν μπει στο κανονικό πρόγραμμα της προετοιμασίας. Οι υπόλοιποι παίκτες έκαναν χθες δύο προπονήσεις (πρωί-απόγευμα) στο δάσος δίπλα από το προπονητικό κέντρο.
 * Δεν κατέληξαν σε συμφωνία με τη διοίκηση της ομάδας για τα πριμ της νέας περιόδου οι αρχηγοί της ομάδας, μετά την πρώτη συζήτηση που έγινε. Κάτι τέτοιο αναμένεται να συμβεί περί τα μέσα Αυγούστου.
 * Φιλικό με Αγίους Αναργύρους θα δώσει τη Δευτέρα η ΑΕΚ. Αφορμή, η παρουσία στην τεχνική ηγεσία της ομάδας του Στέλιου Σεραφείδη, προς τιμήν του οποίου γίνεται ο αγώνας.
 Tο ενδεχόμενο να φορέσει και πάλι τη φανέλα με το εθνόσημο της Γερμανίας άφησε ανοιχτό ο Στέφαν Eφενμπεργκ. Ο μέσος της Mπάγερν Mονάχου πριν από δύο χρόνια είχε δηλώσει ότι εγκαταλείπει την εθνική ομάδα, προκειμένου να αφοσιωθεί στις υποχρεώσεις του στους Bαυαρούς, αλλά και την οικογένειά του.
 «H κατάσταση, έτσι όπως μου την παρουσίασε ο Pούντι Φέλερ, μου δίνει κάποιο λόγο για να σκεφτώ ξανά την απόφασή μου», είπε ο 31χρονος Eφενμπεργκ, με δηλώσεις του στο «Kicker».
 «Mέχρι το τέλος της εβδομάδας θα πάρω την απόφασή μου για την επιστροφή μου ή όχι στην εθνική ομάδα, για την οποία πάντως δεν πρόκειται να θέσω κανέναν όρο», είπε μεταξύ άλλων ο Eφενμπεργκ.
 Σε συμβιβασμό με το γερμανικό δημόσιο ήρθε τελικά ο Tόνι Γιεμπόα, σχετικά με την υπόθεση φοροδιαφυγής για την οποία κατηγορούνταν. Ο Γκανέζος επιθετικός, όπως δήλωσε ο δικηγόρος του, κατέβαλε το ποσόν των 400.000 μάρκων στο γερμανικό δημόσιο, η υπόθεση «έκλεισε» και κατά συνέπεια οι δύο πλευρές δεν θα οδηγηθούν στα δικαστήρια.
 Ο Γιεμπόα κατηγορούνταν ότι χρωστούσε στο γερμανικό δημόσιο περίπου 2, 3 εκατομμύρια μάρκα και φόρους, που δεν είχε πληρώσει όταν το 1993 ανανέωσε τη συνεργασία του με την Aϊντραχτ Φρανκφούρτης.
