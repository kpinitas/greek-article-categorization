Υπέρογκα αυξημένες, μέχρι και 50% σε ορισμένες περιπτώσεις, δαπάνες «αιτούνται» για τον επόμενο χρόνο τα υπουργεία, αγνοώντας τις οδηγίες της πολιτικής ηγεσίας του υπουργείου Οικονομικών για «πάγωμα» των δαπανών το 2001.
 κατάρτιση του προϋπολογισμού του επόμενου έτους και δη τα πεπραγμένα των υπουργείων συζητήθηκαν κατά τη χθεσινή σύσκεψη υπό τον υπουργό Εθνικής Οικονομίας και Οικονομικών Γιάννο Παπαντωνίου, με τη συμμετοχή των αρμόδιων υφυπουργών Γιώργου Δρυ και Απόστολου Φωτιάδη.
 Σύμφωνα με πληροφορίες, οι προϋπολογισμοί που απέστειλαν ορισμένα εκ των υπουργείων (σ.σ.: δεν έχουν κατατεθεί ακόμα από τα υπουργεία Υγειας-Πρόνοιας, Εσωτερικών-Δημόσιας Διοίκησης και Δημόσιας Τάξης) κινούνται σε υπερβολικά επίπεδα και σε ορισμένες περιπτώσεις τα ποσοστά αύξησης φτάνουν στο 50%, παρά τη σχετική εγκύκλιο-οδηγία που τους είχε αποσταλεί προ μηνών, για περιορισμό ή
ακόμη και πάγωμα των δαπανών τους. Γεγονός, που αναγκάζει την πολιτική ηγεσία του υπουργείου να προχωρήσει σε μεγάλες περικοπές έναντι των αρχικών αιτημάτων, προσαρμόζοντας σε κάθε περίπτωση το ποσοστό αύξησης των δαπανών σε επίπεδα κάτω του 3, 5%.
 Μοναδική εξαίρεση αναμένεται, κατά τις ίδιες πληροφορίες, να αποτελέσουν πέντε
υπουργεία: Εργασίας-Κοινωνικών Ασφαλίσεων, Υγειας-Πρόνοιας, Παιδείας, Αμυνας και Πολιτισμού, των οποίων οι δαπάνες θα κινηθούν σε υψηλότερα επίπεδα, πλησιάζοντας το 6%, όσο περίπου θα είναι και ο ρυθμός αύξησης των εσόδων κατά τον επόμενο χρόνο. 
 Η επιπλέον αύξηση των δαπανών στα εν λόγω υπουργεία θεωρείται αναγκαία και συμβαδίζει με την άσκηση της γενικότερης πολιτικής της κυβέρνησης στους τομείς
της υγείας, της ασφάλισης, της νοσοκομειακής περίθαλψης και της γενικότερης ανασυγκρότησης του τομέα αυτού, της παιδείας, της άμυνας (λόγω εξοπλιστικού προγράμματος) και κυρίως στον τομέα του πολιτισμού εν όψει της Ολυμπιάδας του 2004.
 Σύμφωνα με αρμόδιους παράγοντες των οικονομικών υπουργείων, για τον προϋπολογισμό του 2001 προβλέπεται αύξηση των εσόδων γύρω στο 6% και των δαπανών γύρω στο 3, 5%, ενώ εκτιμάται ότι η πτώση των επιτοκίων θα εξοικονομήσει ένα κονδύλι της τάξης των 200 δισ. δρχ., το οποίο όμως θα φανεί στον προϋπολογισμό του 2002. Για φέτος εκτιμάται ότι το πλεόνασμα του προϋπολογισμού θα διαμορφωθεί στα 550 δισ. δρχ. στο τέλος του έτους, ενώ θα υπάρξει υπέρβαση δαπανών τουλάχιστον 150 δισ. δρχ.
