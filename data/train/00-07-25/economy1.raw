Νέα μεγάλη μείωση που υπολογίζεται σε 8-9 δρχ. το λίτρο αναμένεται να ανακοινωθεί αύριο Τετάρτη από το υπουργείο Ανάπτυξης.
 Αντίθετα, αύξηση αναμένεται στην τιμή του πετρελαίου ντίζελ, η οποία υπολογίζεται σε 3 δρχ.
 Με τις νέες μειώσεις, η τιμή της βενζίνης βρίσκεται πλέον στα επίπεδα των αρχών του περασμένου Μαΐου, ενώ ήδη έχει απορροφηθεί το μισό της αύξησης από την αρχή του χρόνου, που είχε φτάσει τις 50 δρχ. το λίτρο.
 Το ερώτημα, βεβαίως, παραμένει, για το κατά πόσο οι μειώσεις περνούν στην κατανάλωση. Αυτό δε από τη στιγμή που οι δειγματοληπτικοί έλεγχοι του υπουργείου Ανάπτυξης στα πρατήρια της Αττικής, την περασμένη εβδομάδα, έδειξαν
ότι το 10% των πρατηρίων δεν προσαρμόζουν καθόλου τις τιμές τους στις μειωμένες, ενώ το 20% των πρατηρίων τις προσαρμόζουν εν μέρει. Tα πράγματα είναι ακόμη χειρότερα στην επαρχία, τις τουριστικές περιοχές και τα νησιά, όπου τα πρατήρια πουλούν σε τιμές που ελάχιστα διαφέρουν από το ένα πρατήριο στο άλλο (εναρμονισμένη πρακτική), ενώ περνούν στην κατανάλωση ελάχιστο ποσοστό των μειώσεων.
 Ηδη το υπουργείο έχει εντατικοποιήσει τους ελέγχους του, ενώ η Ομοσπονδία Βενζινοπωλών συστήνει στα μέλη της να δείξουν καλή διάθεση. Από την άλλη πλευρά, ωστόσο, η Ομοσπονδία δικαιολογεί την καθυστερημένη μεταφορά των μειώσεων των τιμών, επειδή αφ' ενός οι πρατηριούχοι πολλές φορές έχουν αποθέματα που έχουν αγοράσει με υψηλές τιμές, ενώ αφ' ετέρου οι καταναλωτές πληροφορούνται εκ των προτέρων τις μειώσεις και καθυστερούν τον εφοδιασμό τους
σε βενζίνη. Τους ισχυρισμούς απορρίπτει το υπουργείο, υποστηρίζοντας ότι το αντίστροφο ισχύει για τους βενζινοπώλες όταν αυξάνουν οι τιμές των καυσίμων και από την αναγγελία των αυξήσεων πωλούν με τη νέα τιμή τα αποθέματα που αγόρασαν με φτηνότερη.
 Οι νέες μειώσεις είναι αποτέλεσμα της πτωτικής τάσης που επικρατεί διεθνώς τόσο στις τιμές του αργού όσο και στις τιμές των βενζινών. Το τέλος της θερινής περιόδου για το βόρειο ημισφαίριο (οπότε καταναλίσκεται η περισσότερη βενζίνη) και οι πληροφορίες για αύξηση της παραγωγής αργού από τη Σαουδική Αραβία, έχουν αποτέλεσμα την πρόκληση σημαντικών μειώσεων στις τιμές. Ηδη χθες
η τιμή του μπρεντ κυμαινόταν σε επίπεδα κάτω από τα 27, 50 δολάρια το βαρέλι.
 Οσο για τις αυξητικές τάσεις στο ντίζελ (κίνησης και θέρμανσης), αυτές θα πρέπει να συνδυαστούν με την εμπλοκή που έχει υπάρξει στις ΗΠΑ με τα αποθέματα
πετρελαίου θέρμανσης, το οποίο αρχίζει να χρησιμοποιείται στις ΒΔ Πολιτείες από το τέλος Αυγούστου. Συγκεκριμένα, η πρόθεση της ομοσπονδιακής κυβέρνησης να αποδεσμεύσει περίπου 300.000 τόνους αργού από τα στρατηγικά αποθέματα και να τα ανταλλάξει με πετρέλαιο θέρμανσης για τις Βόρειες Πολιτείες των ΗΠΑ, αντιμετωπίζει προβλήματα στην υλοποίησή της, με αποτέλεσμα λόγω των σχετικά περιορισμένων αποθεμάτων τα συμβόλαια που κλείνονται αυτή την περίοδο να ωθούν
