 Δεν πρόκειται για νέου τύπου ταυτότητα. Απλώς η αναγραφή ή όχι του θρησκεύματος ελάχιστη σημασία είχε πριν από 3.500.000 χρόνια. Αλλωστε και η ίδια μάλλον θα πίστευε. Με τρόπο όμως διαφορετικό. Μάλλον θα υμνούσε το κάθε πρωινό που ξημέρωνε σ' αυτά τα ελάχιστα χρόνια που έζησε ή θα ευχαριστούσε τα ουράνια για την τροφή που έβρισκε. Ζητήματα ουσιαστικότατα γι' αυτήν.
 Η Λούση αν ξεπεραστούν κάποιες δυσκολίες θα βρίσκεται από αύριο στη χώρα μας και θα εκτίθεται στο Ανθρωπολογικό Mουσείο της Iατρικής Σχολής του Πανεπιστημίου Αθηνών. Η εκδήλωση γίνεται σε συνεργασία με το προξενείο της Αιθιοπίας στην Αθήνα.
 Ο απολιθωμένος σκελετός της γυναίκας είναι από τα πιο παλιά ευρεύματα που οι επιστήμονες τα έχουν εντάξει στο προθάλαμο του ανθρωπίνου γένους. Οταν, βέβαια, κάνουμε λόγο για σκελετό δεν εννοούμε ολόκληρο, αλλά κάποια θραύσματα που στην περίπτωση αυτή είναι πάρα πολλά για απολίθωμα. Σε περιπτώσεις τέτοιες, ακόμη και η ανακάλυψη ενός οστού είναι μεγάλη επιτυχία. 
 Υπάρχουν ευρήματα που είναι παλιότερα (γύρω στα 4 εκατ. έτη), αλλά οι ειδικοί θεωρούν ότι δεν ανήκουν στην εξελικτική πορεία του ανθρώπου.
 Τη γνωριμία μαζί της ανέλαβε να κάνει ο αναπληρωτής καθηγητής Φυσικής Ανθρωπολογίας του Πανεπιστημίου Αθηνών και υπεύθυνος του μουσείου Θεόδωρος Πίτσιος. 
 Βρέθηκε το 1974 στην Αιθιοπία (περιοχή Αφάρ) γι' αυτό και ονομάστηκε Australopithecus afarensis από τη γαλλοαμερικανική ομάδα με επικεφαλής τους Ντόναλντ Γιόχανσον και Ιβ Κοπέν. 
 Οσο για το όνομα Λούση... οι επιστήμονες τη βάφτισαν έτσι διότι όταν βρήκαν το
πρώτο οστό το ραδιοφωνάκι που κουβαλούσαν μαζί τους για να ξεχνούν τη μεγάλη ζέστη και την ταλαιπωρία από τη συνεχή πεζοπορία «έπαιζε» το τραγούδι των Beatles «Lusy in the sky with diamonds».
 «Ο εντοπισμός της έγινε σε γεωλογικά στρώματα ηλικίας (3-4 εκατ. ετών) τα οποία είχαν διαβρωθεί από το νερό», λέει ο Θεόδωρος Πίτσιος και συμπληρώνει: «Στην αρχή βρήκαν ένα οστό και όταν τελικά οι έρευνες ολοκληρώθηκαν, είχαν έναν απολιθωμένο σκελετό που αποτελείτο από τμήματα κρανίου, κάτω γνάθου, ευρήματα θώρακος, τμήματα των άνω και κάτω άκρων, καθώς και της λεκάνης».
 Οι επιστήμονες συμπέραναν ότι είχε όρθια στάση και βάδιση κάπως βέβαια άκομψη και άχαρη για νεαρή κυρία -λιγότερο προσαρμοσμένη στον τρόπο με τον οποίο εμείς κινούμαστε σήμερα. 
 Η στηριξή της στα δύο κάτω άκρα εξηγεί ο κ. Πίτσιος είχε τεράστια σημασία: «Κατ' αρχήν η μεταβολή αυτή έγινε για διάφορους λόγους. Οι επικρατέστερες θεωρίες είναι ότι στην ουσία η Λούση σηκώθηκε όρθια για να παρατηρεί καλύτερα -π.χ. να προφυλάσσεται ή για λόγους θερμορυθμικής προσαρμογής. Δηλαδή για να δέχεται μικρότερη ηλιακή ακτινοβολία. Η όρθια στάση ελευθέρωσε τα άνω άκρα που
από κινητικά μέρη έγιναν εργαλεία και επίσης απέκτησαν κοινωνικό ρόλο (φροντίδα-ερωτική επαφή). Αυτό σημαίνει ότι για να γίνουν όλες αυτές οι διαδικασίες έπρεπε να υπάρχει ακρίβεια στην κίνηση και οι πληροφορίες να μεταφέρονται στον εγκέφαλο. Ετσι ο εγκέφαλος δημιούργησε νέα κέντρα. Γι' αυτό και η όρθια στάση είναι κλειδί στην εξέλιξη του ανθρώπου». 
 Οι προγονοί μας αυτοί συμμετείχαν σε ομάδες πέντε έως δέκα ατόμων. Δεν έκαναν μεγάλα ταξίδια. Η διασπορά πληθυσμού ξεκίνησε μετά από δύο εκατ. χρόνια. Πρόκειται για τον Homo erectus, που έφτασε στην Ευρώπη και την ανατολική Ασία και πέρασε και από την περιοχή μας... Επανερχόμαστε. Η μετακίνηση της Λούση και της παρέας της είχε αποκλειστική σχέση με την τροφή της. Τρεφόταν αποκλειστικά από φυτικές πηγές. Οχι μόνο φρούτα, αλλά και ρίζες. Δεν είχαν εργαλεία, άρα δεν κυνηγούσαν, μάλιστα ουκ ολίγες φορές γίνονταν αυτοί βορά για
τα θηρία. Οτι δεν έτρωγαν κρέας το αποδεικνύει το οδοντικό τους σύστημα. Είχαν
δόντια μεγαλύτερα από τα δικά μας ιδίως τους γομφούς, που είναι φτιαγμένοι για
φυτική διατροφή. Γνώριζαν πολύ καλά τα δέντρα, καθώς και πότε ανθοφορούσαν. Ηξεραν επίσης ποια ήταν δηλητηριώδη, καθώς και ποια είχαν φαρμακευτικές ιδιότητες. 
 Στην Ελλάδα, όπως τονίζει ο Θεόδωρος Πίτσιος, αναμένουμε να βρούμε ευρήματα 1, 5 εκατ. χρόνων, αφού είμαστε σ' ένα περιβάλλον που ευνοείται κλιματολογικά, αλλά και επειδή βρισκόμαστε κοντά στη Μέση Ανατολή που ήταν πέρασμα από την Αφρική. «Μέχρι σήμερα έχουν βρεθεί προγωνικές μορφές του Homo neanderthal που ανήκει στον ευρωπαϊκό χώρο. Στη Χαλκιδική (σπήλαιο Πετραλώνων) και στη Μάνη (Απήδημα). Επίσης στη Μάνη έχουν βρεθεί ευρήματα Homo sapiens». 
 Οσοι ενδιαφέρονται, μπορούν να επισκεφτούν (κατόπιν συνεννοήσεως) το Ανθρωπολογικό Mουσείο του Πανεπιστημίου Αθηνών στο οποίο εκτίθενται ανθρώπινα απολιθώματα, καθώς και άλλα ευρήματα -αντιπροσωπευτικά της εξελικτικής πορείας
του ανθρώπου. Αν μάλιστα σας ξεναγήσει και ο Θεόδωρος Πίτσιος, ακόμη καλύτερα.
