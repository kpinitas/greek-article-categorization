Με ένα λιτό σκεπτικό το Μονομελές Πρωτοδικείο Αθηνών «πάγωσε» οριστικά μέχρι την 1η Σεπτεμβρίου 2000 τη διαδικασία κατασχέσεως των γερμανικών κτιρίων στην πρωτεύουσα, που ξεκίνησε από την πλευρά των συγγενών των θυμάτων του Διστόμου.
 Ενα «όχι» ήταν η απάντηση της προέδρου Πρωτοδικών Αλεξάνδρας Γιαννικόπουλου στο αίτημα του δικηγόρου Ιωάννη Σταμούλη, «να ανακληθεί η προσωρινή διαταγή που χορήγησε το δικαστήριο ύστερα από αίτημα του γερμανικού δημοσίου, μέχρι τη
συζήτηση της αίτησης ανάκλησης της απόφασης του Πολυμελούς Πρωτοδικείου Λιβαδειάς, την 1η Σεπτεμβρίου».
 «Δεν χωρεί ανάκληση προσωρινής διαταγής», αποφαίνεται η πρόεδρος στην υπ' αριθμόν 6801/2000 απόφαση, η οποία απορρίπτει την αίτηση «ως νομικά αβάσιμη».
 Ετσι, η πλευρά των συγγενών των θυμάτων, που είχε δικαιωθεί στο αίτημα για αποζημίωση από τη Γερμανία για τη θηριωδία των ναζί στο Δίστομο (137/97 απόφαση του Πολυμελούς Πρωτοδικείου Λιβαδειάς) θα στραφεί, σύμφωνα με πληροφορίες, στον Αρειο Πάγο.
 Ο κ. Σταμούλης προσανατολίζεται να ζητήσει από τον εισαγγελέα του Αρείου Πάγου
Παν. Δημόπουλο την αναίρεση της απόφασης, προκειμένου να προχωρήσει στις κατασχέσεις των γερμανικών κτιρίων.
 Η δικαστική εξέλιξη πάντως «παγώνει» το θέμα, γεγονός που φαίνεται να ικανοποιεί και την κυβέρνηση, δεδομένων των πληροφοριών που ήθελαν τόσο τον Μιχ. Σταθόπουλο αλλά και άλλους κυβερνητικούς παράγοντες να συμφωνούν με την άποψη «ότι σύμφωνα με το άρθρο 923 Κ. Πολ. Δ., για την αναγκαστική εκτέλεση σε
βάρος αλλοδαπού κράτους απαιτείται άδεια του υπουργού Δικαιοσύνης».
 «Τέτοια άδεια δεν έχει δοθεί εν προκειμένω», ήταν η βασική νομική θέση του γερμανικού δημοσίου στην αίτηση για την αναστολή εκτέλεσης της απόφασης του δικαστηρίου της Βοιωτίας.
 Ο κ. Σταμούλης αντέτεινε πάντως ότι «η μη εκτέλεση τελεσίδικης απόφασης δικαστηρίου συνιστά παραβίαση της Ευρωπαϊκής Σύμβασης Δικαιωμάτων του Ανθρώπου».
 Παράλληλα, ο εκπρόσωπος των συγγενών των θυμάτων είχε χαρακτηρίσει απαράδεκτους και ανεπίτρεπτους τους ισχυρισμούς της γερμανικής πλευράς, ότι η εκτέλεση της απόφασης «θα της προξενήσει ανεπανόρθωτη ζημιά, αφού κινδυνεύει να πλήξει σοβαρά τη διεθνή εικόνα της χώρας και τις σχέσεις της με την Ελλάδα,
σε μια εποχή κατά την οποία είναι επιβεβλημένη η διατήρηση και η προαγωγή των ομαλών σχέσεων των κρατών-μελών της Ευρωπαϊκής Ενωσης».
