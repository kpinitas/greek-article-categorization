 Οι εννέα της ενδεκάδας του Παναθηναϊκού είναι ήδη γνωστοί, για τις άλλες δύο θέσεις η μάχη συνεχίζεται μεταξύ των υποψηφίων. Τα αποτελέσματα στα μέχρι τώρα φιλικά σε Κροατία και Γερμανία μπορεί να μην ήταν καλά, ο Αγγελος Αναστασιάδης όμως έβγαλε τα συμπεράσματα που ήθελε. Απ' ό,τι έδειξε λοιπόν, την πεντάδα της άμυνας τη νέα ποδοσφαιρική χρονιά θα απαρτίζουν οι Νικοπολίδης, Σάριτς, Φύσσας, Γκούμας, Χένρικσεν, στη μεσαία γραμμή οι δύο θέσεις έχουν καπαρωθεί από τον Πάουλο Σόουζα και τον Καραγκούνη (αφού ο Πφλίπσεν δεν είναι ακόμη έτοιμος) και οι άλλες δύο διεκδικούνται από Κόλα ή Σιπνιέφσκι, Μπασινά ή Κουτσουρέ, ενώ το δίδυμο της επίθεσης θα αποτελέσουν Λυμπερόπουλος και Βλάοβιτς. Από εκεί και πέρα, στην πρώτη γραμμή εφεδρείας θα βρίσκονται ανά πάσα στιγμή οι Βαζέχα, Νασιόπουλος, Ολιβάρες και κατά δεύτερο λόγο οι Κιάσος, Αλεξόπουλος, Βόκολος. Η πρόβα της ενδεκάδας θα γίνει την προσεχή Δευτέρα, στο φιλικό παιχνίδι με τον ΟΦΗ στο Ολυμπιακό Στάδιο (8.30 μ.μ.).
 Η αποστολή του ΠΑΟ επέστρεψε χθες τα μεσάνυχτα από τη Γερμανία μέσω Μιλάνου. Σήμερα ο Αναστασιάδης έδωσε ρεπό σε όλους και από αύριο ξαναρχίζει η δουλειά με διπλές προπονήσεις στην Παιανία.
 Ο Στράτος Αποστολάκης θα «κατασκοπεύσει» αύριο βράδυ στο Βουκουρέστι Ντιναμό και Πολόνια Βαρσοβίας, που αναμετρώνται στον πρώτο αγώνα (9 μ.μ. ώρα έναρξης) της δεύτερης προκριματικής φάσης του Τσάμπιονς Λιγκ. Ο επαναληπτικός θα γίνει στις 2 Αυγούστου στην Πολωνία, οπότε θα μάθει ο ΠΑΟ ποιον από τους δύο θα αντιμετωπίσει στις 8 ή 9 και 22 ή 23 Αυγούστου, στα δύο αποφασιστικής σημασίας ματς, που θα καθορίσουν αν θα είναι παρών στο ραντεβού των επιλέκτων της Ευρώπης, στους ομίλους της κορυφαίας διασυλλογικής διοργάνωσης.
 Για ενδιαφέρον που εκδήλωσε ο Παναθηναϊκός για το διεθνή Aυστριακό επιθετικό Ρόλαντ Κίχλερ μίλησε ο Κουρτ Γιάρα, προπονητής της Τιρόλ Ινσμπουρκ, σε συνέντευξή του στην ευρείας κυκλοφορίας εφημερίδα «Κρόνερ». Από πλευράς «πράσινης» ΠΑΕ δεν επιβεβαιώθηκε η είδηση. Ο Κίχλερ είναι από τις βεντέτες της φετινής πρωταθλήτριας Αυστρίας, 30 χρόνων, αριστεροπόδαρος, που, σύμφωνα με τον Ανδρέα Λαγωνικάκη, «του αρέσει να αναπτύσσεται δίπλα στη γραμμή του πλαγίου άουτ, αλλά και να δημιουργεί ρήγματα από τα άκρα». Κατά τον Γιάρα, γνωστό στο ελληνικό φίλαθλο κοινό από τη θητεία του στην Ξάνθη, εκτός από τον Παναθηναϊκό, «τον Κίχλερ θέλει και η Μπορούσια Ντόρτμουντ». Το συμβόλαιο του Κίχλερ λήγει τον ερχόμενο Ιούνιο. Ο Παναθηναϊκός, βέβαια, στην αριστερή πτέρυγα έχει μπροστά τους Σιπνιέφσκι, Κόλα και πιο πίσω τους Φύσσα, Ολιβάρες.
