 Η πορεία ειρήνης του κλιμακίου της ΔΟΕ με τον υπουργό Εξωτερικών Γ. Παπανδρέου και τη Γ. Αγγελοπούλου στο Ζάππειο, πέρα από το συμβολικό της χαρακτήρα για τις ανάγκες της «Ολυμπιακής Εκεχειρίας», είχε και μια άλλη διάσταση.
 Ο Χουάν Αντόνιο Σάμαρανκ ήθελε να αποδείξει εμπράκτως ότι η προ καιρού «κίτρινη κάρτα» έδωσε τη θέση της σ' ένα κλαδί ελιάς, που πρόσφερε ο ίδιος στην πρόεδρο του «Αθήνα 2004». Είναι προφανές ότι ανάμεσα στη ΔΟΕ και στην Αθήνα επιτεύχθηκε εκεχειρία, που προέκυψε όχι μόνο από τις προσωπικές δεσμεύσεις του Κ. Σημίτη, όσο, κυρίως, από τις τελευταίες αλλαγές στην ηγεσία της εταιρείας, που έφεραν ξανά στο προσκήνιο τη Γιάννα Αγγελοπούλου...
 Αλλωστε, ο ίδιος ο Σάμαρανκ δήλωσε την ικανοποίησή του γι' αυτές τις αλλαγές, ενώ δεν έχασε λεπτό από τα μάτια του την πρόεδρο, καθ' όλη τη διάρκεια της παραμονής του στην Αθήνα, για την οποία, μάλιστα, δέχθηκε να συμμετέχει στη συμβολική πορεία ειρήνης, στο Ζάππειο! 
 «Το κλίμα έχει βελτιωθεί πάρα πολύ, σε σχέση με τις αιτιάσεις που υπήρχαν από την πλευρά της ΔΟΕ», ισχυρίστηκε ο υφυπουργός Αθλητισμού Γιώργος Φλωρίδης, στην προσπάθειά του να περιγράψει μια βελτιωμένη εικόνα στις σχέσεις των δύο πλευρών και συμπλήρωσε: «Το είδαμε στη Λωζάννη, την περασμένη εβδομάδα. Εξακολουθεί να είναι καλό και στην Αθήνα. Στη ΔΟΕ παρακολουθούν πώς εξελίσσονται τα πράγματα στην Ελλάδα, πώς οργανώνεται η όλη υπόθεση, πώς ο πρωθυπουργός έχει αναλάβει προσωπικά να κινήσει σημαντικά ζητήματα της διοργάνωσης».
 Ο Γ. Φλωρίδης παραδέχθηκε, όμως, ότι έχει χαθεί πολύτιμος χρόνος και πως η Ελλάδα είναι πλέον υποχρεωμένη να τρέξει σε γρήγορους ρυθμούς: «Οι εκκρεμότητες που υπήρχαν -υπογράμμισε ο υφυπουργός Αθλητισμού- αντιμετωπίστηκαν με μια πιο σφιχτή οργανωτική δομή, και στο εσωτερικό της Οργανωτικής Επιτροπής και σε εκείνο της κυβερνητικής λειτουργίας, αλλά επίσης και στον τρόπο που διασυνδέονται. Ομως εδώ, χρειάζεται μια μεγάλη προσπάθεια για την ανάκτηση του χαμένου χρόνου, διότι ο χρόνος που πέρασε χωρίς να υπάρξει το ποθητό αποτέλεσμα, σαφώς και υπήρξε. Εκεί, λοιπόν, θα είναι μεγάλος ο ρυθμός. Θέλει πολύ γρήγορους ρυθμούς, θα τους πετύχουμε όμως...»
 Και ο Σάμαρανκ, όμως, έκανε ανάλογες συστάσεις, για να μην χαθεί, ή χαθεί ξανά, η αίσθηση του χρόνου: «Θα πρέπει να γνωρίζετε -είπε μεταξύ άλλων- ότι όλες οι αθλητικές εγκαταστάσεις θα πρέπει να είναι έτοιμες ένα χρόνο πριν από την έναρξη των Ολυμπιακών Αγώνων, γιατί θα διεξαχθούν αγωνίσματα. Αυτό το γνωρίζει πολύ καλά η επιτροπή και προς αυτή την κατεύθυνση θα δουλέψει», προέτρεψε την ελληνική πλευρά.
 Ο πρόεδρος της ΔΟΕ πέρασε μια γεμάτη μέρα στην Αθήνα. Το πρωί, συναντήθηκε με τον πρωθυπουργό Κώστα Σημίτη. Αμέσως μετά, πήγε στα εγκαίνια του Διεθνούς Ιδρύματος Ολυμπιακής Εκεχειρίας στο Ζάππειο, που έγιναν παρουσία του Προέδρου της Δημοκρατίας Κωστή Στεφανόπουλου. Το μεσημέρι, είδε τον Γιώργο Φλωρίδη, ο οποίος παρουσίασε στον πρόεδρο της ΔΟΕ το φάκελο για το Ολυμπιακό Φεστιβάλ Νέων. Ουσιαστικά, πρόκειται για μια προσπάθεια της κυβέρνησης με στόχο την αναβάθμιση της Αφής της Ολυμπιακής Φλόγας (μετά και τα όσα έγιναν πρόσφατα στην Ολυμπία), με τη συμμετοχή 4.000 νέων από 200 χώρες που μετέχουν στους Ολυμπιακούς Αγώνες. Το απόγευμα, παρέστη στην τελετή έναρξης των εργασιών της Διεθνούς Ολυμπιακής Ακαδημίας, στην Πνύκα.
 Ο Σάμαρανκ εξέφρασε την ικανοποίησή του για το πεδίο δράσης της Οργανωτικής Επιτροπής και της κυβέρνησης, τονίζοντας σχετικά: «Πιστεύω πως η συνεργασία τους είναι τέλεια! » Η Γιάννα Αγγελοπούλου παρουσιάστηκε συγκρατημένη: «Εχουμε -είπε- πολύ δρόμο και σκληρή δουλειά μπροστά μας» ενώ για περισσότερες λεπτομέρειες για το βαθμό ικανοποίησης της ΔΟΕ ως προς την πρόοδο της οργανωτικής προσπάθειας παρέπεμψε στην έλευση της Συντονιστικής Επιτροπής, στις 24 Αυγούστου.
 Ο Σάμαρανκ έγινε από χθες και πρόεδρος του Διεθνούς Ιδρύματος Ολυμπιακής Εκεχειρίας. Πρόκειται για έναν διεθνή μη κυβερνητικό φορέα, υπό την αιγίδα της ΔΟΕ, που, όπως τόνισε ο εμπνευστής της ιδέας Γιώργος Παπανδρέου, έχει ως στόχο την οικουμενική παύση των εχθροπραξιών από την έβδομη μέρα πριν από την έναρξη των Ολυμπιακών Αγώνων έως την έβδομη μέρα μετά τη λήξη τους. Παράλληλα, το ίδρυμα θα επιδιώκει καθ' όλη τη διάρκεια των Ολυμπιάδων να οικοδομεί τις προϋποθέσεις για την εκεχειρία μέσα από τον αθλητισμό, τον πολιτισμό και την προώθηση των ιδεωδών του Ολυμπισμού. Στο διοικητικό συμβούλιο του ιδρύματος μετέχουν ακόμη ο Γ. Παπανδρέου, ο Κάρολος Παπούλιας, η Γιάννα Αγγελοπούλου και πολλές προσωπικότητες του αθλητισμού και του πολιτισμού.
