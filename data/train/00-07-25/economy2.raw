Τελειώνουν τα ψέματα με την απελευθέρωση της αγοράς ηλεκτρισμού. Η Ευρωπαϊκή Επιτροπή εισηγείται στο Συμβούλιο έως το 2003 όλοι οι καταναλωτές -πλην των οικιακών- να επιλέγουν τον προμηθευτή τους, ενώ από το 2006 το δικαίωμα αυτό να έχουν και οι οικιακοί καταναλωτές.
 Παρόμοια γρήγορη απελευθέρωση θα ισχύσει και για το φυσικό αέριο, ενώ η Ρυθμιστική Αρχή Ενέργειας (PAE, ανεξάρτητη διοικητική αρχή) συνιστά στους ενδιαφερόμενους επενδυτές να προετοιμάζουν από τώρα τους φακέλους-αιτήσεις για
 Τις προθέσεις της Ευρωπαϊκής Επιτροπής για την απελευθέρωση των ενεργειακών αγορών έκανε γνωστές ο γενικός διευθυντής της Γενικής Διεύθυνσης Ενέργειας, Κρίστοφερ Τζόουνς, στον πρόεδρο, τον αντιπρόεδρο και το μέλος της Ελληνικής Ρυθμιστικής Αρχής Ενέργειας, Παντελή Κάπρο, Γιώργο Κουτζούκο και Γιώργο Αργυρόπουλο, κατά την πρώτη εθιμοτυπική τους συνάντηση μετά την ίδρυση της ανεξάρτητης διοικητικής αρχής.
 Εφ' όσον εγκριθεί από το Συμβούλιο Υπουργών της Ε.Ε. και το Ευρωκοινοβούλιο η πρόταση της Επιτροπής για τροποποίηση της οδηγίας 92/96, με την οποία επιταχύνεται ο ρυθμός απελευθέρωσης της αγοράς ηλεκτρικού, η ΔΕΗ έχει περιθώρια μόλις δύο ετών για να προσαρμοστεί σε ένα ιδιαίτερα ανταγωνιστικό περιβάλλον. Συγκεκριμένα, το Φεβρουάριο του 2001 απελευθερώνεται η ελληνική αγορά για περίπου 6.000 καταναλωτές (βιομηχανικοί υψηλής και μέσης τάσης). Σε λιγότερο από δύο χρόνια το δικαίωμα αυτό θα έχουν 1.500.000 - 2 εκατομμύρια καταναλωτές, δηλαδή όλοι όσοι ασκούν επαγγελματική δραστηριότητα. Από δε το 2006 το σύνολο των πελατών της ΔΕΗ, που αυτή τη στιγμή ξεπερνούν τα 6 εκατομμύρια.
 Στις προθέσεις της Ευρωπαϊκής Επιτροπής είναι παρόμοια γρήγορη διαδικασία να ισχύσει και στην απελευθέρωση της αγοράς φυσικού αερίου, για την οποία η Ελλάδα έχει εξασφαλίσει εξαίρεση έως το 2006. Πάντως και σε ό,τι αφορά στην απελευθέρωση της αγοράς ηλεκτρισμού στην Ελλάδα, ο εκπρόσωπος της Επιτροπής εξέφρασε στα μέλη της ΡΑΕ την ικανοποίησή του για τις διαδικασίες που ακολουθούνται.
 Τέλος, αναφορικά με την αδειοδότηση για ίδρυση νέων ιδιωτικών σταθμών ηλεκτροπαραγωγής στην Ελλάδα, η Ρυθμιστική Αρχή Ενέργειας και με αφορμή αίτηση
που υπέβαλε η Προμηθέας Γκαζ, ζητεί από τους επιχειρηματίες που ενδιαφέρονται να επενδύσουν στη δραστηριότητα αυτή, να προετοιμάζουν από τώρα το φάκελο της αίτησής τους ώστε να μην καθυστερήσει η προετοιμασία τους, εν όψει έγκρισης του κανονισμού αδειοδότησης. Η αίτηση στην ουσία αποτελεί πλήρη μελέτη σκοπιμότητας για ένα νέο σταθμό ηλεκτροπαραγωγής.
 Μέχρι στιγμής η ΡΑΕ έχει χορηγήσει μια άδεια για ιδιωτικό σταθμό ισχύος 15 μεγαβάτ στα Σωληνουργεία Κορίνθου, ο οποίος όμως προορίζεται για την κάλυψη των αναγκών της βιομηχανίας. Επίσης, αίτηση υπέβαλε πριν από δύο εβδομάδες η Προμηθέας Γκαζ, χωρίς όμως άλλες λεπτομέρειες αφού δεν ήταν γνωστές οι διαδικασίες, ενώ μετά το Σεπτέμβριο αναμένεται να υποβάλουν αίτηση και τα ΕΛ.ΠΕ., αφού ολοκληρώσουν τη μελέτη σκοπιμότητας.
