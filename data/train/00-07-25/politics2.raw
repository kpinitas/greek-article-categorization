 Πέρασε τις παιδικές της αρρώστιες, δόξα τω Θεώ, πάνε κι οι εφηβικές της λαχτάρες, ενηλικιώθηκε, κορίτσι της παντρειάς πια η Δημοκρατία μας, 26 χρόνων,
μοιάζει τώρα να ταλαιπωρείται επικίνδυνα από δύο απρόσμενους μνηστήρες: τους πολυ-επιχειρηματίες, με τους οποίους διαπλέκεται όλο και πιο πολύ, και τους ιεράρχες με τους οποίους, ως φαίνεται, πολύ δύσκολο να ξεμπλέξει.
 Χθες, στην καθιερωμένη γιορτή της στο προεδρικό μέγαρο, είδε όλα τα φώτα της δημοσιότητας να επικεντρώνονται στη σημειολογία μερικών χειραψιών, με κεντρικό
πρόσωπο τον αρχιεπίσκοπο Αθηνών και Πάσης Ελλάδος. Λίγα μέτρα πίσω από τους πολιτικούς ηγέτες, ο κ. Χριστόδουλος έδειχνε να απολαμβάνει αυτό το εξωφρενικό, όπως κατάντησε, παιχνίδι με τα νοήματα.
 Ο τρόπος, ωστόσο, με τον οποίον καθησύχαζε τους δημοσιογράφους, που τον πολιορκούσαν με βαρυσήμαντες ερωτήσεις του στιλ «πιστεύετε ότι η χειραψία σας με τον κ. Σημίτη ανοίγει μια καινούργια σελίδα στις σχέσεις Εκκλησίας και κράτους; », λέγοντάς τους «ψυχραιμία παιδιά, ο χρόνος δουλεύει για μας», καταδεικνύει ίσως και μια υφέρπουσα απογοήτευση.
 Θα ήθελε να είναι αποδεκτός και αγαπητός απ' όλους. Και τώρα καταλαβαίνει ότι δεν είναι. Το διαισθάνθηκε χθες όταν, με πολύ ολίγες εξαιρέσεις (λίγο ο κ. Μητσοτάκης, λίγο ο Aκης Tσοχατζόπουλος, λίγο η κ. Λιάνη-Παπανδρέου, λίγο κάτι κυρίες αξιωματικών, λίγο και η «πρωτάρα» στο Kοινοβούλιο κ. Παπακώστα), οι υπόλοιποι υψηλοί καλεσμένοι του έδειξαν, με τον τρόπο τους, ότι πήρε λάθος δρόμο.
 Ο κ. Σημίτης τον χαιρέτισε πιο ψυχρά απ' ό,τι χαιρετάει συνήθως τους ανθρώπους- σκεφθείτε! Ο κ. Καραμανλής του 'πε μια τυπική καλησπέρα. Ο κ. Κακλαμάνης του μίλησε εξ ανάγκης, επειδή έτυχε στο κιόσκι να βρεθεί καθήμενος πλάι του. Ο κ. Κωνσταντόπουλος πήγε, στην αρχή, να του δώσει το χέρι και εκείνος τον αγνόησε. Αργότερα όμως, είπαν δυο κουβέντες, τυπικές και αυτές, περί ανέμων και υδάτων. Με τον Πρόεδρο, τέλος, αντάλλαξαν τα καθιερωμένα χρόνια πολλά στην αρχή αρχή και έκτοτε απλώς με νοήματα χαιρετιόνταν όταν δεν είχαν πού αλλού να γυρίσουν το βλέμμα.
 Οι υπόλοιποι καλεσμένοι, πολιτικοί, στρατιωτικοί, δικαστικοί, επιχειρηματίες, κλ.π., έδειχναν να διασκεδάζουν με όλα αυτά, μη παραλείποντας, μέσα στην ευθυμία τους, να εξαίρουν και εμάς, τους ανθρώπους των μίντια, που επίσης, πολιορκώντας μανιωδώς τον αρχιεπίσκοπο και τη συνοδεία του, προσφέραμε ένα ανεπανάληπτο θέαμα. 
 «Δεν έχετε το Θεό σας», ακούστηκε να λέει κάποια στιγμή η κ. Ντόρα Μπακογιάννη, η οποία κάθε χρόνο, πιάνει, όπως και ο πατέρας της, το ίδιο πόστο
στο τέλος της διαδρομής προς το κιόσκι, και εκεί...εναποθέτουν τις τυπικές τους ευχές, συνήθως προς άπαντες.
 Μόνο οι καινούργιοι και οι απεγνωσμένοι είχαν τη διάθεση και το κουράγιο να τρυπώνουν μπροστά, εκεί που έλαμπαν τα φώτα της τηλεόρασης, και να χαμογελούν απεριόριστα. Στην κατηγορία αυτή εντάσσονται η βουλευτής της Νέας Δημοκρατίας κ. Παπακώστα (η οποία θα πρέπει να αυτοσυστήθηκε πάνω από 50 φορές) και η κ. Λιάνη-Παπανδρέου η οποία, κυριολεκτικά, έδωσε αγώνα για να βρεθεί στο «γκρουπ του αρχιεπισκόπου».
 Ποτέ μου δεν έχω δει τόσους πολλούς ανθρώπους να χαμογελούν χωρίς να υπάρχει κανένας απολύτως λόγος γι' αυτό. Αλλά με τόση ζέστη, από την άλλη, τα πάντα δικαιολογούνται. Ακόμη και το να καταπλέει, out of the blue, στο κιόσκι των αρχηγών, το ζεύγος Ζωής και Αλέξανδρου Λυκουρέζου για μια πιο πριβέ χειραψία. Το κορίτσι, που γιόρταζε χθες τα 26 του, νομίζω πως τρόμαξε χθες- ίσως περισσότερο από οποιαδήποτε άλλη φορά.
 Καθόταν σε μια γωνιά βλέποντας τους καλεσμένους να καταπλέουν, και απλώς κουνούσε το κεφάλι της. Είδε όλον τον καλόν τόν κόσμο.
 Την Γιάννα Δασκαλάκη-Αγγελοπούλου, άνευ συζύγου, αλλά αεράτη όπως πάντα, να διεκδικεί και να κερδίζει το χώρο της ανάμεσα στην εξουσία. Είδε την κ. Παπαρήγα, μόνη επίσης, να δυσανασχετεί γιατί όλοι πατούσαν το γκαζόν.
 Δεν είδε τον κ. Τσοβόλα, ούτε τον κ. Μάνο, αλλά είδε να κατεβαίνουν από τις σκάλες, κορδωτοί και σχεδόν χέρι χέρι οι αδελφοί Καρατζαφέρη. Είδε, επίσης, τον όντως υψηλότερο καλεσμένο της βραδιάς, τον δίμετρο και βάλε βουλευτή του ΠΑΣΟΚ κ. Φασούλα ο οποίος, όμοια με το κορίτσι μας, μάλλον θα προτιμούσε να βρίσκεται αλλού.
 Η μικρή εκείνη διαδρομή από τά σκαλιά ώς το κιόσκι, μοιάζει πλέον με Γολγοθά για τους περισσότερους. Eίναι, όμως. πιστοί. Φέτος, είχαμε την πρωτοτυπία των δύο γκρουπ. Το ένα, το προπορευόμενο, με τον Πρόεδρο της Δημοκρατίας, τον Πρωθυπουργό μετά συζύγου και τον πρόεδρο της Βουλής, και το άλλο, σε απόσταση αναπνοής, με τον κ. Χριστόδουλο και τις στρατιές των τηλεοπτικών από πάνω του.
 Η πολιτική έμοιαζε να απουσιάζει ολότελα. Πού εκείνες οι χρυσές εποχές που όλο
και κάτι τσιμπάγαμε από τα πολιτικά πηγαδάκια! Φέτος, το μοναδικό ενδιαφέρον στιγμιότυπο ήταν μεταξύ Σημίτη και Κωνσταντόπουλου στο κιόσκι. Ο πρόεδρος του Συνασπισμού μιλούσε συνεχώς, και ο πρωθυπουργός σαν να γελούσε συνεχώς. Ηταν προφανές, επομένως, παρατήρησε κακεντρεχής συνάδελφος, ότι «επειδή ο κ. Σημίτης δεν διαθέτει χιούμορ, μάλλον κάτι πολύ σοβαρό του έλεγε ο κ. Κωνσταντόπουλος».
 Το μόνο αισιόδοξο «πράγμα» που εισπράξαμε, ήταν κατά την αναχώρησή μας, στος 10 και τέταρτο περίπου το βράδυ. Εκείνη την ώρα έφτασε φουριόζος στο προεδρικό
ο υπουργός Ανάπτυξης, κ. Χριστοδουλάκης. «Τέτοια ώρα έρχεσαι; », τον ρώτησε έκπληκτος ο διοικητής της Εθνικής Τράπεζας, κ. Καρατζάς, που αποχωρούσε. «Τι να κάνω; », του απάντησε εκείνος, «δούλευα μέχρι τώρα».
 Kαι κάπως, τότε, για πρώτη φορά, το κορίτσι μας χαμογέλασε. Λίγο....
