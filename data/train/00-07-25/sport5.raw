 Αποθεωτική υποδοχή επιφύλαξαν οι οπαδοί του ΠΑΟΚ στον Αργεντινό Πατρίτσιο Καμπς, ο οποίος χθες έβαλε την υπογραφή του στο τετραετές συμβόλαιο που του πρόσφερε ο ΠΑΟΚ και θα του αποφέρει 180 εκατ. δρχ. ετησίως, ενώ η ομάδα του (Βελέζ Σάρσφιλντ) θα πάρει 900 εκατ. δρχ.! 
 «Βάλαμε βαθιά το χέρι στην τσέπη, γιατί έτσι έπρεπε να γίνει, αφού το ζήτησε ο Ντούσαν Μπάγεβιτς» είπε στην «Ε» ο πρόεδρος της ΠΑΕ ΠΑΟΚ Γιώργος Μπατατούδης, που πλήρωσε περίπου 1, 7 δισ. δρχ. για να αποκτήσει το σούπερ σταρ της Βελέζ, στην οποία αγωνιζόταν επί 9 χρόνια και κατέκτησε όλους τους τίτλους, ενώ έχει 12 συμμετοχές στην Eθνική Αργεντινής, συμπαίκτης με το μεγάλο Γκαμπριέλ Μπατιστούτα.
 «Είναι η μεγαλύτερη μετεγγραφή όλων των εποχών για τον ΠΑΟΚ» είπε ο αντιπρόεδρος της ΠΑΕ, Αλέξης Κρυσταλλίδης, που εκπροσώπησε νομικά τον ΠΑΟΚ στην υπόθεση αυτή, η οποία ολοκληρώθηκε αίσια χθες το απόγευμα και το βράδυ ο Καμπς βρέθηκε στη Θεσσαλονίκη.
 Οι οπαδοί του ΠΑΟΚ είχαν φτάσει από νωρίς στο αεροδρόμιο και με πυρσούς, σημαίες και κασκόλ δημιούργησαν εκρηκτική ατμόσφαιρα, κάτι που έκανε τον Αργεντινό να πει: «Είναι φοβερός ο κόσμος του ΠΑΟΚ, είχα ακούσει τόσα πολλά! Σήμερα πήρα μια πρώτη γεύση».
 Και για τους στόχους του: «Μπορεί να έχω πάρει όλους τους τίτλους στην πατρίδα μου, έχω μάθει όμως να παίζω για την κορυφή και θέλω να πάρω τίτλους και στην Ελλάδα. Φέτος θα παίξουμε στο ΟΥΕΦΑ, αλλά ο στόχος μας για του χρόνου θα είναι μεγαλύτερος».
 Ο Ντούσαν Μπάγεβιτς δεν έκρυψε την ικανοποίησή του για την εξέλιξη αυτής της υπόθεσης, αφού ήθελε όσο τίποτε άλλο την ολοκλήρωση της μετεγγραφής του Kαμπς, τον οποίο περιμένει σήμερα το βράδυ στην Αυστρία.
 Νωρίτερα, το μεσημέρι, θα τον παρουσιάσει η διοίκηση της ΠΑΕ ΠΑΟΚ στην αίθουσα VIP της Τούμπας, ενώ χθες πέρασε από ιατρικές εξετάσεις και στο εργομετρικό κέντρο υπό την επίβλεψη του Λάκη Νικολάου, ο οποίος διαπίστωσε ότι ο Καμπς βρίσκεται σε πολύ καλή κατάσταση.
 Χαρακτηριστικά, ο κ. Κρυσταλλίδης τόνισε χθες: «Ο Καμπς έχει σήμερα ποσοστό ετοιμότητας 65%, τη στιγμή που οι ποδοσφαιριστές που τελειώνουν προετοιμασία έχουν ποσοστό 60%! Μπορείτε να καταλάβετε λοιπόν ότι ο Καμπς είναι έτοιμος να παίξει στην ομάδα, κάτι που φυσικά θα το κρίνει ο Ντούσαν Μπάγεβιτς, αλλά είναι βέβαιο ότι ο κόσμος του ΠΑΟΚ θα δει ένα μεγάλο ποδοσφαιριστή να φοράει τη φανέλα της αγαπημένης μας ομάδας».
 Ο Μπάγεβιτς έμεινε ευχαριστημένος από την απόδοση των παικτών του στο φιλικό με την «Αδανασπορ» (2-0, Ναλιτζής, Σπάσιτς), αλλά διαπίστωσε ότι «χρειάζεται ακόμη σκληρή δουλειά και μια ενίσχυση στο κέντρο», ενώ σημαντικός θεωρείται ο αυριανός φιλικός αγώνας με την Αϊντραχτ (8 μ.μ).
