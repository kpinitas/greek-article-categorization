 25.000 δολάρια στοίχισε, σύμφωνα με την ιστοσελίδα των Τσετσένων αυτονομιστών,
Kavkaz.org, η πυρπόληση του πύργου της ρωσικής τηλεόρασης. Τόσα έδωσε κατά την
ίδια πηγή σ' έναν υπάλληλο, που είχε πρόσβαση στα υψηλότερα δώματα, εκπρόσωπος
του ευφάνταστου Τσετσένου οπλαρχηγού Σαμίλ Μπασάγεφ, ο οποίος είχε πρόσφατα αναλάβει και την ευθύνη για τη βύθιση του υποβρυχίου «Κουρσκ». Η εκδοχή δεν αντιμετωπίζεται ως σοβαρή από τις ρωσικές αρχές ασφαλείας, που με περισσή κι αυτές φαντασία είχαν συμπεριλάβει στις εξεταζόμενες πιθανότητες τη σύγκρουση του «Κουρσκ» με μετεωρίτη.
 Στη μείωση των πιθανών εκδοχών από δώδεκα σε τρεις κατέληξε η κυβερνητική επιτροπή για τη διερεύνηση της βύθισης του ρωσικού υποβρυχίου, που συνεδρίασε στην Αγία Πετρούπολη και αποφάσισε την έναρξη της επιχείρησης ανάσυρσης των σορών του πληρώματός του στα τέλη Σεπτεμβρίου.
 Σύμφωνα με τον επικεφαλής της επιτροπής, αντιπρόεδρο της ρωσικής κυβέρνησης Ιλιά Κλεμπάνοφ, στην επιχείρηση, που θα στοιχίσει περί τα 5-7 εκατ. δολάρια, θα συμμετάσχουν Νορβηγοί και Ρώσοι δύτες. Ομως στο εσωτερικό του πυρηνοκίνητου
υποβρυχίου θα εισέλθουν αυστηρά μόνο Ρώσοι, από έξι οπές που υπολογίζεται να ανοιχθούν σε αντίστοιχα διαμερίσματά του.
 Το διάστημα που μεσολαβεί θα αξιοποιηθεί για τη ρύθμιση τεχνικών λεπτομερειών της επιχείρησης και την προετοιμασία ειδικά των Ρώσων δυτών, που όπως αποδείχθηκε έχουν εδώ και χρόνια σταματήσει να εκπαιδεύονται για καταδύσεις σε
 Σύμφωνα με τον Ιγκορ Σπάσκι, επικεφαλής του ινστιτούτου «Ρουμπίν», που έχει σχεδιάσει το «Κουρσκ», η επιχείρηση θα πρέπει να ολοκληρωθεί εντός του Οκτωβρίου, πριν οι καιρικές συνθήκες στην περιοχή χειροτερεύσουν και την καταστήσουν απαγορευτική. Εκπρόσωποι της νορβηγικής εταιρείας «Stolt Οffshore», της οποίας η συνδρομή ζητήθηκε από τη ρωσική κυβέρνηση, είχαν εκτιμήσει ότι η επιχείρηση δεν θα ήταν δυνατό να ξεκινήσει πριν από το επόμενο
καλοκαίρι, ωστόσο η πίεση της ρωσικής κοινής γνώμης για τη γρήγορη ανάσυρση και την κανονική ταφή των 118 θυμάτων επέβαλε την επίσπευσή της.
 Οι οριστικές αποφάσεις αναμένεται να ληφθούν σήμερα από τον πρόεδρο Πούτιν, ο οποίος θα ενημερωθεί σχετικά από τον Ι. Κλεμπάνοφ, που θα του παρουσιάσει επίσης και το σχέδιο ανέλκυσης του υποβρυχίου, που αναμένεται να στοιχίσει περίπου 100 εκατ. δολάρια και θα διαρκέσει τουλάχιστον ένα χρόνο. Σύμφωνα με τον I. Κλεμπάνοφ ο Β. Πούτιν θα ενημερωθεί πρώτος απ' όλους για τις ακριβείς μεθόδους της επιχείρησης, η οποία θα διεξαχθεί αποκλειστικά με ρωσικά μέσα, χωρίς καμιά ξένη συμμετοχή, «στο πιο σύντομο χρονικό διάστημα, πιθανότατα, στη
 Αρκετές αμφιβολίες έχουν εκφραστεί τόσο για τις συνθήκες ασφαλείας μιας επιχείρησης ανέλκυσης του «Κουρσκ», η οποία θα μπορούσε να απειλήσει τη σταθερότητα των δύο αντιδραστήρων του και να προκαλέσει μεγάλη διαρροή ραδιενέργειας, όσο και για τις δυνατότητες αναγνώρισης των πτωμάτων του άτυχου
πληρώματος, έπειτα από τη σφοδρή έκρηξη που συγκλόνισε το ρωσικό υποβρύχιο στις 12 Αυγούστου και τη μακρόχρονη παραμονή τους μέσα στο νερό.
 Προσπαθώντας να ανατρέψει τις αρνητικές εντυπώσεις από τις πρωτοφανείς καταστροφές του φετινού Αυγούστου, το Κρεμλίνο φαίνεται αποφασισμένο να υλοποιήσει με κάθε κόστος τις πρόσφατες αποφάσεις του και να αποκαταστήσει ό,τι μπορεί να σωθεί από το κλίμα ενίσχυσης του διεθνούς ρόλου του, που συνόδευσε τις πρώτες επιλογές της ηγεσίας Πούτιν.
 Σε ανακοίνωση μάλιστα του ρωσικού υπουργείου Εξωτερικών, η Μόσχα δηλώνει έτοιμη «να παράσχει την απαιτούμενη υποστήριξη στο Ουζμπεκιστάν και τους υπόλοιπες συμμάχους της Κοινοπολιτείας εναντίον των υπονομευτικών ενεργειών των εξτρεμιστών». Πίσω από τη διπλωματική διατύπωση κρύβονται οι κυβερνητικές συνεννοήσεις για παροχή έκτακτης στρατιωτικής βοήθειας στην Τασκένδη, για να αντιμετωπιστεί η ένοπλη δραστηριότητα του «Ισλαμικού Κινήματος του Ουζμπεκιστάν», οι περίπου 5.000 μαχητές του οποίου φέρονται να εισέβαλαν από το γειτονικό Αφγανιστάν στο Ουζμπεκιστάν και να εμπνέονται από το φανατικό ισλαμισμό των Ταλιμπάν. Παρόμοιες επιθέσεις υπέστη πρόσφατα και η γειτονική Kιργισία, γεννώντας έντονες ανησυχίες στη ρωσική ηγεσία, που παραμένει ασαφές αν απλώς δέχεται ή επιδιώκει να προκαλέσει τα «αιτήματα αμυντικής συνεργασίας»
των ανασφαλών ηγεσιών στις πρώην Σοβιετικές Δημοκρατίες της Κ. Ασίας.
