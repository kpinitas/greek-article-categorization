Σε δύο σημαντικές επενδύσεις συνολικού προϋπολογισμού άνω των 8 δισ. δρχ. προχώρησε η εταιρεία Παντεχνική στη Ρουμανία, μέσω της θυγατρικής εταιρείας που ίδρυσε πρόσφατα εκεί.
 Συγκεκριμένα, η εισηγμένη τεχνική εταιρεία αγόρασε δύο εκτάσεις στο Βουκουρέστι, όπου πρόκειται να αναπτύξει γραφειακές και εμπορικές εγκαταστάσεις, ενώ σύντομα αναμένονται και άλλες κινήσεις στην αγορά της Ρουμανίας. Η Παντεχνική προχώρησε πριν από λίγους μήνες στη σύσταση θυγατρικής, η οποία δίνει προτεραιότητα στην αγορά και ανέγερση κτιρίων, γραφείων και συγκροτημάτων κατοικιών στην περιοχή του Βουκουρεστίου. Η θυγατρική της Ρουμανίας πρόκειται επίσης να χρησιμοποιηθεί και για την ανάληψη
δημόσιων έργων στην ευρύτερη περιοχή των Βαλκανίων και της Ανατολικής Ευρώπης.
 Στο πλαίσιο της διεύρυνσης των δραστηριοτήτων της στο εξωτερικό, η Παντεχνική πρόκειται να κλιμακώσει τις δραστηριότητές της και στην Αφρική, όπου έχει παρουσία εδώ και 25 χρόνια μέσω της θυγατρικής EDΟK ETER Cameroun. 
 Οι νέες κινήσεις της εταιρείας στη «Mαύρη Hπειρο» σχεδιάζονται από κοινού με τον όμιλο της Ελληνικής Τεχνοδομικής, με τον οποίο έχει συναφθεί και συμφωνία αποκλειστικής συνεργασίας για την ανάληψη και εκτέλεση μεγάλων έργων. Η ενδεχόμενη εξέλιξη της συμφωνίας και σε μετοχικό επίπεδο θα εξαρτηθεί από την τελική μορφή του νομοσχεδίου για τις συγχωνεύσεις των κατασκευαστικών εταιρειών και την επανάκριση των εργοληπτικών πτυχίων.
 Σημαντικά αυξημένα σε σχέση με πέρσι παρουσιάζονται τα αποτελέσματα της Παντεχνικής κατά το πρώτο εξάμηνο της τρέχουσας χρήσης, με τα κέρδη της εταιρείας να ξεπερνούν το 1 δισ. δρχ. Σύμφωνα με τις εκτιμήσεις της διοίκησης,
το 2000 ο κύκλος εργασιών θα ξεπεράσει τα 15 δισ. δρχ. και τα κέρδη τα 2 δισ. δρχ.
 Η Παντεχνική έχει ανεκτέλεστο υπόλοιπο ύψους 70 δισ. δρχ. και συμμετέχει αυτήν
την περίοδο σε δύο μεγάλα αυτοχρηματοδοτούμενα έργα (Αττική Οδός και Εγνατία Οδός), ενώ έχει αναλάβει και την κατασκευή των έργων που πραγματοποιούνται κατά μήκος της λεωφόρου Κηφισού στο ύψος της Ιεράς Οδού, αλλά και αυτών που εκτελούνται στο τμήμα μεταξύ των λεωφόρων Πέτρου Ράλλη και Καβάλας. Παράλληλα,
κατασκευάζει τον ανισόπεδο κόμβο Σκαραμαγκά, ενώ σύντομα αναμένεται η ολοκλήρωση της κατασκευής τμήματος της ευρείας παράκαμψης Πατρών. 
 Πρόσφατα, η εισηγμένη τεχνική εταιρεία προχώρησε στην εξαγορά του 70% δύο εταιρειών που δραστηριοποιούνται σε λιμενικά έργα. Πρόκειται για τις εταιρείες
Αιγαιοπελαγίτικη που διαθέτει πτυχίο Στ  Τάξεως, το οποίο όμως σύντομα θα αναβαθμιστεί σε Ζ  Τάξεως, και Φραγκάκης ΕΠΕ με πτυχίο Ε  Τάξεως. Το συνολικό ανεκτέλεστο υπόλοιπο των δύο εταιρειών φτάνει τα 6 δισ. δρχ. και ο μηχανολογικός εξοπλισμός τους τα 4 δισ. δρχ. Στόχος της Παντεχνικής είναι να συμμετάσχει και στα λιμενικά έργα συνολικού προϋπολογισμού 120 δισ. δρχ. που θα πραγματοποιηθούν σε όλη τη χώρα μέσα στην επόμενη πενταετία. 
