 Eλλείψεις, που όμως δεν έθεταν σε άμεσο κίνδυνο την ασφάλεια των χιλιάδων επιβατών που μετέφεραν καθημερινά στα νησιά, ανακάλυψαν οι Λιμενικοί της Επιθεώρησης Εμπορικών Πλοίων που με εντολή του ΥΕΝ Χρήστου Παπουτσή πραγματοποίησαν μέσα σε τρεις μέρες αλλεπάλληλες επιθεωρήσεις στο στόλο των «ιπταμένων δελφινιών» τα οποία παρ' ότι ταξιδεύουν ανελιπώς στις ελληνικές θάλασσες πάνω από 25 χρόνια, έχουν παρουσιάσει τα λιγότερα ατυχήματα σε σχέση με τα υπόλοιπα επιβατηγά πλοία της ακτοπλοΐας.
 Οι έκτακτοι έλεγχοι διατάχθηκαν μετά την πυρκαγιά που ξέσπασε σε ιπτάμενο δελφίνι με 49 επιβάτες από τους οποίους κανείς δεν έπαθε τίποτα, που έπλεε ανοιχτά της Αίγινας, με τελικό προορισμό την Ερμιόνη.
 Συγκεκριμένα, όπως αναφέρει η ανακοίνωση του ΥΕΝ, κατά το τριήμερο 25-27 Αυγούστου από τα ειδικά κλιμάκια αξιωματικών του Λ.Σ. διενεργήθησαν 31 έκτακτες επιθεωρήσεις σε 50 ιπτάμενα δελφίνια διαφόρων ναυτιλιακών εταιρειών και διαπιστώθηκε ότι: 
 - Σε 19 πλοία κατά τη διάρκεια του ταξιδιού δεν εδίδοντο οι οδηγίες ανάγκης προς τους επιβάτες, υποχρέωση που ρητά ορίζεται στα πιστοποιητικά ασφαλείας των συγκεκριμένων πλοίων.
 - Σε 17 δεν υπήρχαν οι προβλεπόμενες έντυπες οδηγίες ανάγκης στις θέσεις των επιβατών.
 - Σε 11 πλοία δεν υπήρχαν διαθέσιμα τεχνικά εγχειρίδια λειτουργίας και συντήρησης του πλοίου.
 - Σε 2 δεν υπήρχαν οδηγίες χρήσης του μονίμου συστήματος CΟ2 στο μηχανοστάσιο.
 - Σε 3 μη ικανοποιητική λειτουργία δικτύου αντλίας πυρκαγιάς.
 - Σε 1 έλειπαν ορισμένα παιδικά σωσίβια, σε ένα άλλο διαπιστώθηκε μη ικανοποιητική λειτουργία, συναγερμού του πλοίου και τέλος σε ένα δεν λειτουργούσε το σύστημα γενικού συναγερμού του πλοίου.
 Τέλος, σύμφωνα με τους τεχνικούς αξιωματικούς της ΕΕΠ σε όλα σχεδόν τα ιπτάμενα δελφίνια οι ναυτικοί όλων των βαθμίδων που αποτελούσαν τα πληρώματα δεν ήταν άρτια εκπαιδευμένοι. Η παρατήρηση αυτή, η οποία έχει επανειλημμένα καταγραφεί από τις πλοιοκτήτριες εταιρείες που με έγγραφά τους προς τις αρμόδιες υπηρεσίες του ΥΕΝ επισημαίνουν την ολοσχερή ανυπαρξία ναυτικών για τα
πλοία νέας τεχνολογίας, όπου υπάγονται και τα «δελφίνια», θα πρέπει να προβληματίσει σοβαρότατα την πολιτική και στρατιωτική ηγεσία του ΥΕΝ, η οποία το μόνο που κάνει είναι να παρακολουθεί εκ του μακρόθεν την εκπαίδευση των αυριανών αξιωματικών των ελληνικών πλοίων όλων των τύπων.
 Μετά τις διαπιστωμένες ελλείψεις κλήθηκαν σε απολογία 20 πλοίαρχοι, εναντίον των οποίων μάλιστα κινήθηκε και οι διαδικασία επιβολής των προβλεπομένων κυρώσεων, ενώ ο αρμόδιος αξιωματικός της ΕΕΠ συγκάλεσε σύσκεψη με τη συμμετοχή
εκπροσώπων των εταιρειών που διαθέτουν υδροπτέρυγα ακτοπλοϊκά σκάφη.
