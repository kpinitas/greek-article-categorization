Υπό πλήρη έλεγχο τέθηκαν χθες όλα τα μέτωπα των πυρκαγιών, αλλά οι πυροσβεστικές δυνάμεις βρίσκονται σε κατάσταση επαγρύπνησης για το φόβο τυχόν αναζωπυρώσεων.
 Παράλληλα, από χθες άρχισε από ειδικά συνεργεία των νομαρχιών, η καταγραφή των
ζημιών σε Αρκαδία, Ιωάννινα, Κέρκυρα και στους υπόλοιπους νομούς της χώρας που
 Χθες ο Πρόεδρος της Δημοκρατίας Κ. Στεφανόπουλος επισκέφθηκε την πυρόπληκτη Αρκαδία και συνέστησε στους κατοίκους ότι δεν πρέπει για όλα τα δεινά που συμβαίνουν να αποδίδουν τις ευθύνες στο κράτος, αλλά θα πρέπει κάποιοι να αναλογιστούν και τις δικές τους ευθύνες.
 «Πολλές από τις πυρκαγιές είναι αποτέλεσμα εμπρηστών, ασυνείδητων κτηνοτρόφων και γεωργών» πρόσθεσε ο κ. Στεφανόπουλος.
 «Για τη μεγαλύτερη οικολογική καταστροφή των τελευταίων 100 ετών» μίλησε χθες η Ντόρα Μπακογιάννη που επισκέφθηκε, επικεφαλής κλιμακίου της Ν.Δ., την πυρόπληκτη περιοχή του νομού Ιωαννίνων. 
 Σύμφωνα με τον κυβερνητικό εκπρόσωπο Δημήτρη Pέππα, υπερβαίνουν το ένα εκατομμύριο στρέμματα οι εκτάσεις που κάηκαν με τις φετινές πυρκαγιές. Οπως είπε χθες, παρ' όλο που τα μέτωπα των πυρκαγιών είναι ελεγχόμενα, δεν έχει ολοκληρωθεί ακόμη η αποτίμηση των ζημιών και η εκτίμηση της κατάστασης όπως δημιουργήθηκε από αυτή την καταστροφή. Γι' αυτό, είπε, δεν μπορεί να είναι κανένας κατηγορηματικός για το μέγεθος της καταστροφής, πάντως είναι σε ένα επίπεδο άνω του ενός εκατομμυρίου στρεμμάτων.
 «Φωτιές» άναψαν οι δηλώσεις της υπουργού Εσωτερικών, Δημόσιας Διοίκησης και Αποκέντρωσης Βάσως Παπανδρέου ότι «ο Σεπτέμβριος θα είναι ένας δύσκολος μήνας». Ακατάσχετη προγνωσιολογία για ακραία καιρικά φαινόμενα και φήμες για υψηλές θερμοκρασίες του πρώτου μήνα του φθινοπώρου έδιναν και έπαιρναν χθες, ενώ κάποιοι πιο ευφάνταστοι παρουσίαζαν τους μετεωρολόγους να χτυπούν καμπανάκι.
 Επιστήμονες του Τμήματος Μετεωρολογίας του Πανεπιστημίου Αθηνών, της Εθνικής Μετεωρολογικής Υπηρεσίας και του Εθνικού Αστεροσκοπείου Αθηνών χαρακτηρίζουν όλα αυτά τα σενάρια περί θερμού Σεπτεμβρίου «αποκυήματα φαντασίας» και «προφητείες», υποστηρίζοντας ότι μακροχρόνια πρόγνωση καιρού δεν γίνεται.
 «Οποιοσδήποτε κάνει πρόγνωση καιρού για πάνω από 8 έως δέκα ημέρες είναι προφήτης», υποστηρίζει ο Γιώργος Κάλος, αναπληρωτής καθηγητής Μετεωρολογίας στο Πανεπιστήμιο Αθηνών. «Καλό είναι να μη στηρίζεται κανείς σε τέτοιου είδους
προγνώσεις, καθώς επίσης να ελέγχουν και την αξιοπιστία της πηγής τους όσοι χρησιμοποιούν αυτά τα στοιχεία. Κανείς δεν μπορεί να προβλέψει σε επίπεδο σοβαρής πρόγνωσης ότι ο Σεπτέμβριος θα είναι θερμότερος ή ψυχρότερος, υγρότερος ή ξηρότερος. Εκτιμήσεις υπάρχουν αλλά απέχουν πολύ από το να είναι βεβαιότητα. Η πρόγνωση καιρού γίνεται με τα αριθμητικά μοντέλα πρόγνωσης καιρού, επιλύονται οι μαθηματικές εξισώσεις προγνωστικά με βάση τα υπάρχοντα στοιχεία δεδομένης ημέρας. Προγνώσεις με άλλο τρόπο εάν γίνονται δεν έχουν καμίαεπιστημονική βάση. Τα λεγόμενα κλιματικά μοντέλα δίνουν μόνο κάποιες πρώτες ενδείξεις, χωρίς όμως το επίπεδό τους να είναι ακόμη αρκετά αξιόπιστο για να τα εντάξουμε σε επιχειρησιακές λειτουργίες. Προγνώσεις κλιματικές γίνονται από ξένα κέντρα, τη Ναυτιλιακή Ωκεανογραφική Ατμοσφαιρική Διοίκηση, ΝΟΑΑ των ΗΠΑ, το Κέντρο Μεσοπρόθεσμων Προγνώσεων, αλλά η αξιοπιστία τους για το επόμενο εξάμηνο είναι ακόμη πολύ περιορισμένη και σε δοκιμαστικό στάδιο».
 Για το θέμα της μακροχρόνιας πρόγνωσης ο Μιχάλης Πετράκης, μετεωρολόγος-περιβαλλοντολόγος, ερευνητής Α' του Ινστιτούτου Ερευνών Περιβάλλοντος και Βιώσιμης Ανάπτυξης, του Εθνικού Αστεροσκοπείου Αθηνών, τονίζει: «Εχει να κάνει με τα κλιματικά μοντέλα, που λαμβάνουν υπ' όψιν παραμέτρους όπως η θερμοκρασία των ωκεανών, η νέφωση, η θερμοχωρητικότητα της Γης κ.ά. Είναι αυτά που βγάζουν μια μέση μηνιαία τιμή και έχουν μια μακροχρόνια δράση. Αυτά τα μοντέλα προσπαθούν να κάνουν μια προσομοίωση, να δώσουν μέσα από μαθηματικές εξισώσεις, να αποτυπώσουν τις ευαίσθητες μέρες της
Γης, τι συμβαίνει με την ακτινοβολία, τις βροχοπτώσεις κ.ά. Για να αποτυπώσουν
αυτές τις φυσικές καταστάσεις χρησιμοποιούν παραμέτρους που δεν είναι σταθερές. Βάσει των παραμέτρων που χρησιμοποιούμε, υπάρχουν και αποκλίσεις. Ολα αυτά τα μοντέλα έχουν μια αβεβαιότητα για το αποτέλεσμα».
 «Είναι αστήρικτα και ανυπόστατα όσα λέγονται και γράφονται στον Tύπο για ακραία καιρικά φαινόμενα στη διάρκεια του Σεπτεμβρίου», υποστηρίζει ο μετεωρολόγος της «Ε», Νίκος Καντερές. «Δεν υπάρχουν μετεωρολογικά προγνωστικά δεδομένα που θα καλύψουν τέτοια μεγάλη χρονική διάρκεια και την εξέλιξη του καιρού».
 Πέρα από την πρόγνωση του καιρού που θα έχουμε στις περιοχές της χώρας μας, ένα θέμα που απασχολεί ιδιαίτερα τους επιστήμονες είναι η παρατεταμένη θερινή ξηρασία και οι ενδεχόμενες χειμερινές πλημμύρες.
 Για τους κινδύνους που ελλοχεύουν μιλά στην «Ε» ο Αριστοτέλης Παπαγεωργίου, δασολόγος, υπεύθυνος δασικών προγραμμάτων του WWF Ελλάς, του Παγκόσμιου Ταμείου για τη Φύση.
 «Οι καταστροφές των δασών που είχαμε φέτος είναι πρωτοφανείς όχι μόνο σε ποσότητα αλλά και σε ποιότητα. Χάθηκαν είδη μοναδικής οικολογικής αξίας, όπως η βόρεια Πίνδος, το Μαίναλο και η Σάμος. Οι καταστροφές αυτές θα έχουν μεγάλη επίπτωση τόσο στη βιοποικιλότητα όσο και στην ποιότητα ζωής των κατοίκων της χώρας μας.
 Αναμένουμε μεγάλες πλημμύρες κοντά σε περιοχές που έχουν καεί, π.χ στην Κορινθία θα πληγούν σίγουρα όλα τα χωριά που βρίσκονται στην παραλία, αφού αναμένεται να φράξουν τα ρέματα, να πλημμυρίσουν γεφύρια και οχετοί, και όλα αυτά γιατί δεν υπάρχει δάσος για να συγκρατήσει το νερό. Μόνο τα φυλλώματα των
δέντρων κρατούν 10-50% το νερό της βροχής και μειώνονται οι πλημμυρικές αιχμές
κατά 50% έως 60%. Δηλαδή υπάρχει περίπτωση οι περιοχές της Κορινθίας, της Αρκαδίας, της Σάμου, των Ιωαννίνων, της νότιας Πίνδου κ.α. να έχουμε μεγάλες πλημμύρες.
 Θα έχουμε ενδεχομένως αύξηση της ξηρασίας στις περιοχές αυτές, με τεράστιες επιπτώσεις στην ποιότητα ζωής των ανθρώπων και στην οικονομία. Ο λόγος είναι ότι λιγότερο νερό θα πηγαίνει στα υπόγεια ρεύματα και θα φτωχαίνει ο υδροφόρος
ορίζοντας κατά 50-60% στις περιοχές αυτές. Οι μεγάλες πυρκαγιές συμβάλλουν στην αλλαγή του κλίματος. Σκεφτείτε ότι ένα στρέμμα δάσους συγκρατεί κάθε χρόνο 400 κιλά διοξειδίου του άνθρακα. Εχουμε 600.000 τόνους διοξειδίου του άνθρακα στην ατμόσφαιρα μόνο στην Ελλάδα. Ετσι το διοξείδιο του άνθρακα συμβάλλει στην υπερθέρμανση του πλανήτη και στο φαινόμενο της αλλαγής του κλίματος. Το δάσος ενός στρέμματος μπορεί να κρατήσει μέχρι και τρισήμισι τόνους σκόνης, άρα έχουμε περισσότερη και μεγαλύτερη ρύπανση κοντά σε πόλεις, γι' αυτό και τα αστικά κέντρα θα έχουν ιδιαίτερο πρόβλημα».
 «Πολλές από τις πυρκαγιές είναι αποτέλεσμα εμπρηστών, ασυνείδητων κτηνοτρόφων, γεωργών και άλλων ανθρώπων της υπαίθρου, οι οποίοι προκειμένου να κάνουν τη δουλειά τους, δεν παίρνουν τις ανάλογες προφυλάξεις και άθελά τους γίνονται υπαίτιοι καταστροφικών πυρκαγιών».
 Αυτά δήλωσε χθες ο Πρόεδρος της Δημοκρατίας Κ. Στεφανόπουλος μιλώντας στους κατοίκους της Αρκαδίας και πρόσθεσε: 
 «Δεν θα πρέπει για όλα τα δεινά που συμβαίνουν να αποδίδουμε τις ευθύνες στο κράτος. Θα πρέπει κάποιοι να αναλογιστούν και τις δικές τους ευθύνες».
 Ο κ. Στεφανόπουλος χθες το πρωί περιόδευσε στην πυρόπληκτη Αρκαδία και ενημερώθηκε από κοντά για τις καταστροφές. Χθες το μεσημέρι βρέθηκε στο Αστρος
Κυνουρίας, όπου οι κάτοικοι και οι τοπικές αρχές του επεφύλαξαν θερμή υποδοχή.
 Στο μεταξύ, υπό έλεγχο τέθηκαν τελικά χθες τα πύρινα μέτωπα των πυρκαγιών που αποτέφρωσαν χιλιάδες στρέμματα ελατοδάσους και καλλιεργειών στο Μαίναλο και στην περιοχή Μεγαλόπολης Αρκαδίας.
 Η χθεσινή ημέρα χαρακτηρίστηκε από τους επικεφαλής των πυροσβεστικών δυνάμεων σαν η «καλύτερη» από τις προηγούμενες, καθώς δεν υπήρξε κάποια σημαντική αναζωπύρωση.
 Εν τούτοις, όλες οι πυροσβεστικές δυνάμεις εξακολουθούν να βρίσκονται σε κατάσταση αυξημένης επαγρύπνησης, δίπλα στα αποκαΐδια διότι -όπως είπε στην «Ε» ο διοικητής της ΕΜΑΚ Ν. Κόης- υπάρχει κίνδυνος αναζωπύρωσης της φωτιάς σε
περίπτωση που εκδηλωθούν ξανά στην περιοχή ισχυροί άνεμοι.
 Από τη Νομαρχία Αρκαδίας έγινε χθες γνωστό ότι άρχισε από ειδικά συνεργεία η καταγραφή των ζημιών σε όλες τις κοινότητες που επλήγησαν από την πύρινη λαίλαπα. 
 Μέχρι στιγμής οι μεγαλύτερες καταστροφές καταγράφονται στις καλλιέργειες, στα ελαιόδενδρα αλλά και σε δεκάδες αποθήκες με ζωοτροφές, οι οποίες καταστράφηκαν
ολοσχερώς από τη φωτιά δημιουργώντας σοβαρότατο πρόβλημα στους ντόπιους κτηνοτρόφους.
 Yστερα από οκτώ μέρες καταστροφής, τέθηκε τελικά υπό πλήρη έλεγχο η μεγάλη φωτιά στο Β.Δ. τμήμα του νομού Ιωαννίνων, αφού προκάλεσε το θάνατο επτά ανθρώπων και κατέστρεψε χιλιάδες στρέμματα δάσους, δεκάδες σπίτια και στάνες.
 Η φωτιά εκδηλώθηκε στις 22 Αυγούστου στις 4.20 το απόγευμα, πήρε γρήγορα πολύ μεγάλες διαστάσεις, πέρασε μέσα από τα χωριά Καστανή, Χαραυγή, Αγία Μαρίνα, Κάτω Λάβδανη, Ριζό, Φωτεινό, Αετόπετρα και Κουρνοράχη και την περασμένη Παρασκευή η καταστροφή κορυφώθηκε, όταν οι δυνάμεις πυρόσβεσης ανακάλυψαν 7 ανθρώπους καμένους.
 Χθες, οι εναέριες και επίγειες δυνάμεις συνέχιζαν τις προσπάθειες κατάσβεσης των μικρών εστιών που υπήρχαν ακόμη σε δύσβατες περιοχές και οι οποίες αναζωπυρώνονταν κάθε φορά που εντείνονταν οι άνεμοι. Στο χωριό Κουρνοράχη σημειώθηκαν αρκετές αναζοπυρώσεις, αλλά αντιμετωπίστηκαν με επιτυχία.
 Χθες έφθασαν για ενίσχυση των πεζοπόρων τμημάτων της πυροσβεστικής 80 ακόμη άνδρες της ΕΜΑΚ.
 Εξάλλου, υπό έλεγχο βρίσκεται η πυρκαγιά που εκδηλώθηκε προχθές τη νύχτα σε δασική έκταση μεταξύ των χωριών Ιωαννίνων Ραδοβύζι και Βερενίκη. 
 Την πυρόπληκτη περιοχή επισκέφθηκε χθες και η κ. Ντόρα Μπακογιάννη, επικεφαλής
κλιμακίου βουλευτών και στελεχών της Ν.Δ. Προηγουμένως ενημερώθηκε από το γενικό γραμματέα περιφέρειας Ηπείρου Ηλία Λιακόπουλο για την κατάσταση που επικρατεί.
 Σε δηλώσεις της η κ. Μπακογιάννη τόνισε: «Εκφράζω τη βαθύτατη οδύνη μας για τις ανθρώπινες ζωές που χάθηκαν σε αυτή την πυρκαγιά. Οι πυρκαγιές στην Ελλάδα
σήμερα έχουν φθάσει στο χειρότερο σημείο που υπήρχαν ποτέ. Μιλάμε για τη μεγαλύτερη οικολογική καταστροφή των τελευταίων 100 ετών. Κάηκαν εκατοντάδες χιλιάδες στρέμματα δάση και οι ευθύνες που υπάρχουν είναι τεράστιες. Ευθύνες κυβερνητικές, πολιτικές, τις οποίες έχουμε την υποχρέωση να εντοπίσουμε».
