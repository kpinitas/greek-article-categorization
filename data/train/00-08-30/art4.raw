Λέτε, τελικά, το ξύλο πραγματικά να βγήκε από τον παράδεισο; Μέχρι και στα σκαλοπάτια του Ηρωδείου κάθισαν, προχθές το βράδυ, οι θαυμαστές του Μάριου Φραγκούλη για να τον ακούσουν. Χωρίς αυτό βέβαια να σημαίνει ότι δίχως να έχει
προηγηθεί το... ατυχές συμβάν Καρβέλα-τενόρου οι κερκίδες δεν θα γέμιζαν ασφυκτικά, όπως τουλάχιστον επιβεβαίωσε ο σταθερός ρυθμός της προπώλησης των εισιτηρίων. Νωπά τα γεγονότα έδωσαν, πάντως, αφορμή για χιουμοριστικά σχόλια. «Μα ποιον φωτογραφίζουν; » αναρωτήθηκε φωναχτά κυρία, μη μπορώντας να διακρίνει
το ποθητό αντικείμενο των επαγγελματικών φλας. Αρκέστηκε, λοιπόν, να γελάσει με το σχόλιο: «Μήπως ήρθε ο Καρβέλας; ».
 Κόσμος και κοσμάκης όλων των ηλικιών -ανάμεσά τους οι Ντόρα Μπακογιάννη, Γιώργος Νταλάρας, Τζένη Δριβάλα, Φαίδων Γεωργίτσης και φυσικά η επίσημη προστάτιδά του Ροζίτα Σώκου- στριμώχτηκε για χάρη του τενόρου, προκειμένου να παρακολουθήσει τη συναυλία του με τη συμμετοχή της υψιφώνου Ντέμπορα Μάγιερς. Μια συναυλία που ξεκίνησε με μισή ώρα καθυστέρηση λόγω, όπως επισήμως ανακοινώθηκε, «μεγάλης κυκλοφοριακής συμφόρησης».
 Ο Μάριος Φραγκούλης, λευκοντυμένος και χωρίς κολάρο στο λαιμό, παρουσίασε με δεκαμελή ακουστική ορχήστρα που διηύθυνε ο πιανίστας Θοδωρής Οικονόμου το γνωστό πλέον ρεπερτόριό του με τις καλύτερες ώς τώρα ενορχηστρώσεις που υπέγραψαν ο Richard Balcombe και ο Θοδωρής Οικονόμου. Ενα πρόγραμμα χορταστικό, συγκεκριμένα 34 τραγούδια, από τη «Granada» και το «Μάμα» (που αφιέρωσε στη μητέρα του), το «Ιmagine» και το «Νe me quitte pas», το «Δωμάτιο»
των αδελφών Κατσιμίχα, μέχρι τα επικά «Τα λόγια και τα χρόνια» του Γιάννη Μαρκόπουλου. Η βραδιά ξεκίνησε με το «Μiserere», για να ολοκληρωθεί σε ενθουσιώδη ατμόσφαιρα με θερμό χειροκρότημα και τρία ανκόρ: το Canzone Arrabiata και μαζί με τη Μάγιερς το «Μην τον ρωτάς τον ουρανό» και το «Φάντασμα της Οπερας». 
 Η «πρώτη» του Φραγκούλη στο Ηρώδειο ήταν μια προσεγμένη παραγωγή, μια καλοφωτισμένη συναυλία με δυνατό ήχο, καλοδιαλεγμένο ρεπερτόριο και...αφοσιωμένο κοινό που δεν αντιστάθηκε. Ενωσε τη φωνή του με τον Φραγκούλη τραγουδώντας τα «κλασικά»: την «Αθανασία», τη «Φαίδρα» (που ερμήνευσε διαφορετικά απ' ό,τι την αγαπήσαμε η Μάγιερς), τη «Μαργαρίτα Μαγιοπούλα» και, φυσικά, το «Μην τον ρωτάς τον ουρανό». 
