 Την πεποίθηση ότι ο Ιάκωβος Τσακαλίδης θα δώσει το «παρών» στην προετοιμασία του Φοίνιξ που θα ξεκινήσει περίπου σε ένα μήνα στο Φλάγκσταφ, εξέφρασαν με δηλώσεις τους στην «Arizona Republic» οι άνθρωποι των Σανς. Τόσο ο Aμερικανός μάνατζερ του παίκτη, Μπιλ Πόλακ όσο και ο πρόεδρος της ομάδας Μπράιαν Κολάντζελο μπορεί να δείχνουν αισιόδοξοι, ωστόσο κρατάνε και μια... πισινή. Αλλωστε, αν ο δρόμος ήταν τελείως ανοιχτός, θα είχαν ήδη υπογράψει μαζί του. Αλλωστε και μόνο ο τίτλος του άρθρου που αναφέρει: «Οι διαπραγματεύσεις για τον Τσακαλίδη θέλουν υπομονή», δίνει ένα χαρακτηριστικό στίγμα. «Μπορεί αυτή τη στιγμή να μην έχει αλλάξει τίποτα, όμως ο χρόνος δουλεύει για μας και πιστεύω ότι ο Jake θα φορέσει την φανέλα των Σανς», τόνισε ο Πόλακ. Απέκλεισε μάλιστα την περίπτωση συμβιβασμού υπέρ της ΑΕΚ και υπογράμμισε πως ο Τσακαλίδης βρίσκεται στη Ρωσία (και όχι στην Αθήνα). Μάλιστα προανήγγειλε επαφή μαζί του για να καθορίσουν τη στρατηγική τους. Πιο προεσεκτικός ήταν ο πρόεδρος της ομάδας, Μπράιαν Κολάντζελο, που δήλωσε: «Συνεχίζουμε τις διαπραγματεύσεις, αλλά είμαστε έτοιμοι και για δικαστική μάχη». Επιβεβαιώνεται λοιπόν ότι θα γίνουν νέες προσπάθειες για να άρει η ΑΕΚ της αντιρρήσεις της κι αν ούτε τότε προκύψει κάτι θετικό για τους Σανς, το θέμα θα καταλήξει στο δικαστήριο του Λονδίνου που θα παίξει ρόλο διαιτητή και θεωρείται η πιο γρήγορη λύση. Οι δύο πλευρές έχουν μπροστά τους 14 μέρες καιρό να συμφωνήσουν ή όχι, ενώ το δικαστήριο θα χρειαστεί 72 ώρες να βγάλει απόφαση. Καλά μέσα Σεπτεμβρίου δηλαδή.
 Σύμφωνα με πληροφορίες, οι Eλληνες εκπρόσωποι του Τσακαλίδη ήδη έχουν ξεκινήσει -αυτόβουλα- προσπάθειες να βρουν ψηλό παίκτη για την ΑΕΚ ώστε να τον παρουσιάσουν ως εναλλακτική λύση. Ο Ιβκοβιτς από την πλευρά του φαίνεται ότι κατέληξε στον έμπειρο Ολλανδό Γκερκ Χάμινγκ, που θα κοστίσει περίπου 350 χιλιάδες δολάρια και θα υπογράψει ανεξάρτητα από την εξέλιξη του θέματος Τσακαλίδη. Κατά σύμπτωση, ανήκει στην ίδια εταιρεία με τον Ιάκωβο. 
 ΜΠΟΜΠΑΝ: Φιλικό αγώνα στο Βελιγράδι για την ενίσχυση του Μπόμπαν Γιάνκοβιτς αποφάσισε το «γκρουπ των 7» που αποτελείται από επτά Γιουγκοσλάβους σούπερ σταρ του μπάσκετ. Οι Βλάντε Ντίβατς, Ζέλικο Ρέμπρατσα, Ντέγιαν Μποντιρόγκα, Ζόραν Σάβιτς, Αλεξάντερ Τζόρτζεβιτς, Ζάρκο Πασπάλι και Πρέντραγκ Ντανίλοβιτς δε ξέχασαν τον συμπατριώτη τους και πρώην παίκτη του Πανιωνίου που βρίσκεται καθηλωμένος σε αναπηρικό καροτσάκι. Κατά τα άλλα, το «γκρουπ των επτά» σε συνέντευξη Τύπου ανήγγειλε ότι μέσα στους επόμενους μήνες θα μοιραστούν σε φιλανθρωπικά ιδρύματα και νοσοκομεία 55 εκατομμύρια δραχμές. Οι «επτά» που δεν είναι υπέροχοι μόνο μέσα στο παρκέ αναμένεται να γίνουν «εννέα», καθώς στον προθάλαμο του γκρουπ είναι και οι Πρέντραγκ Στογιάκοβιτς και Ράντοσλαβ Νεστέροβιτς.
 ΡΙΒΕΡΣ: Πέρασαν τρία ολόκληρα χρόνια από την αποχώρηση του Ντέιβιντ Ρίβερς από τον Ολυμπιακό. Εκτοτε και μετά την κατάκτηση του «triple crown», οι «ερυθρόλευκοι» δεν κατάφεραν να κατακτήσουν ούτε έναν τίτλο από τους εννέα που διεκδίκησαν. Σήμερα λοιπόν ο Ντέιβιντ Ρίβερς ξαναπιάνει λιμάνι, ως παίκτης του Ολυμπιακού και αναμένεται να γνωρίσει αποθεωτική υποδοχή. Από εκείνη την ομάδα που το 1997 τα κατέκτησε όλα, απέμεινε μόνο ο Μίλαν Τόμιτς και φυσικά οι οπαδοί της που τον περιμένουν σαν Μεσσία. Ο Ηλίας Ζούρος από την πλευρά του μετράει μέρες σαν φαντάρος. Την ερχόμενη Δευτέρα που η ομάδα αναχωρεί για την Φολγκέρι της Ιταλίας, θα έχει μαζί του τους διεθνείς Μπουντούρη, Οικονόμου, Παπανικολάου, εκεί θα συναντήσει τους Ράτζα και Φέμερλινγκ, ενώ αναγκαστικά θα περιμένει μετά την Ολυμπιάδα Ρισασέ και Φέμερλινγκ. 
 ΠΑΟ: Ο πρωταθλητής Ευρώπης Παναθηναϊκός, που θα πάρει τη μερίδα του λέοντος από το ταμείο της «Σουπρολίγκα» τη νέα σεζόν, θα αρχίσει να βάζει μέρος από τα 3, 5 εκατ. δολάρια που επίσημα του αντιστοιχούν στις 20 Σεπτεμβρίου οπότε θα εισπράξει το 30%. Οι υπόλοιπες δόσεις θα καταβληθούν στις 15 Νοεμβρίου (30%), 15 Μαρτίου του 2001 (20%) και 15 Ιουνίου του 2001 (20%). Ολοι οι εντός έδρας αγώνες θα γίνονται Πέμπτη και θα αρχίζουν στις 21.30, με εξαίρεση το ματς με τη Μακάμπι Ρανάνα που θα ξεκινήσει στις 19.00. Ο δε αγώνας στο Ισραήλ θα γίνει Τετάρτη. Η ΦΙΜΠΑ κάνει προσπάθειες να πουληθούν τηλεοπτικά δικαιώματα ώστε να μεταδίδονται αγώνες της «Σουπρολίγκα» και σε χώρες που δεν εκπροσωπούνται από ομάδες. Στο μεταξύ η άφιξη του Ρώσου Ρουσλάν Αβλέεφ στην Αθήνα με την αποστολή της Εθνικής ομάδας της χώρας του, για να λάβει μέρος στο τουρνουά «Ακρόπολις» θα δώσει την ευκαιρία στους ανθρώπους του «τριφυλλιού» να ξεκαθαρίσουν το θέμα της ενδεχόμενης απόκτησής του την περίοδο 2001-2. 
 ΝΒΑ: Ο Ιγκόρ Ρακόσεβιτς υπέγραψε μονοετές συμβόλαιο συνεργασίας με τους Μινεσότα Τίμπεργουλβς. Ο 22χρονος σούτινγκ-γκαρντ αγωνίστηκε πέρυσι στον Ερυθρό Αστέρα και επιλέχτηκε στο νούμερο 51 του φετινού ντραφτ.
 ΡΩΣΟΙ: Η Ρωσική Ολυμπιακή ομάδα στον τελευταίο αγώνα του φιλικού τουρνουά της Ανζέρ, παρά τους 15 πόντους του Ζαχάρ Πασούτιν, ηττήθηκε 79-84 από τη Γαλλία και έτσι έσπασε το αήττητο σερί της που κράτησε 15 αγώνες. 
 ΓΕΡΜΑΝΙΑ: Νοκ άουτ τέθηκε από τους αγώνες της Εθνικής Γερμανίας ο Μάκρο Πέσιτς που έσπασε το δάκτυλο του ποδιού του σε σύγκρουση με τον Ντράζεν Τόμιτς.
