Σε αναβολή λήψης απόφασης οδηγήθηκε χθες το διοικητικό συμβούλιο του ΟΤΕ σχετικά με την προμήθεια τηλεκαρτών συνολικής αξίας 50 δισεκατομμυρίων δραχμών, παρά το γεγονός ότι υπήρχε εισήγηση της υπηρεσίας για ανάθεση στη ΝΑΜΑΚΟ του Σ. Κόκκαλη και τις άλλες εταιρείες που παραδοσιακά προμηθεύουν τον Οργανισμό.
 Σύμφωνα με πληροφορίες, το Δ.Σ. αποφάσισε να επανεκτιμήσει την κατάσταση υπό το βάρος του θορύβου που προκάλεσαν οι μεθοδεύσεις, που οδηγούν σε προμήθεια με υψηλότερο τίμημα και αποκλεισμό συγκεκριμένων εταιρειών.
 Το δικό της ρόλο έπαιξε και η παρέμβαση της εταιρείας Σάνυο (είχε υποβάλει προσφορά στο διαγωνισμό), η οποία με επιστολή του προέδρου της Στ. Παπαγεωργίου προς τον πρόεδρο του ΟΤΕ Νίκο Μανασή μιλά «για τα οργανωμένα συμφέροντα που για δεκαετίες λυμαίνονται τις προμήθειες» και δηλώνει ότι θα προστατεύσει με κάθε νόμιμο μέσο το κύρος των εργοστασίων της στην Κομοτηνή και τη Νάπολη.
 Υπενθυμίζεται ότι οι υπηρεσίες του ΟΤΕ είχαν εισηγηθεί να γίνει η προμήθεια από τις εταιρείες ΝΑΜΑΚΟ, Ζίμενς και Gemplus με τιμή 107 δραχμές ανά τεμάχιο και αφού προηγηθούν διαπραγματεύσεις. Την ίδια στιγμή ανέθετε προμήθεια άλλων 40 εκατ. καρτών στην εταιρεία «Περιβάλλον» έναντι 96 δραχμών. 
 Θεωρείται πάντως δεδομένο ότι οι τρεις εταιρείες θα αρνηθούν να δώσουν πρόσθετη έκπτωση. Με την τιμή των 107 δραχμών, θα υποχρεωθούν να επιστρέψουν 5
δισ. δραχμές (επειδή παλαιότερα πωλούσαν έναντι 123 δρχ.) - ποσόν που θα διογκωθεί με οποιαδήποτε έκπτωση. Υπενθυμίζεται ότι εδώ και 6 χρόνια εκκρεμεί η επιστροφή ποσού 11 δισ. δραχμών που ζητούσε ο ΟΤΕ από τις Ιντρακόμ-Ζίμενς έπειτα από κατ' ανάθεση προμήθειες ψηφιακών παροχών.
