 Nέα επιστημονικά στοιχεία δείχνουν ότι η ασθένεια εγκεφαλοπάθειας των βοοειδών (BSE) και η μορφή της «Kρόιτσφελντ-Γιάκομπ» (CJD) που πλήττει τους ανθρώπους, μπορεί να είναι εξαιρετικά μεταδοτικές ακόμη κι αν οι φορείς (άνθρωποι και βοοειδή) δεν έχουν εκδηλώσει κανένα σύμπτωμα της ασθένειας, σύμφωνα με δημοσίευμα της εφημερίδας «Γκάρντιαν».
 Οι τελευταίες έρευνες σε ποντίκια αποκαλύπτουν επίσης ότι, θεωρητικά τουλάχιστον, η νόσος των «τρελών αγελάδων» μπορεί να μεταδοθεί και σε ζώα, τα οποία μέχρι σήμερα θεωρούνταν αδύνατο να γίνουν φορείς της ασθένειας, όπως οι χοίροι, τα πρόβατα και τα κοτόπουλα, χωρίς μάλιστα τα ζώα αυτά να εμφανίζουν συμπτώματα. «Παρόμοιες υποψίες είχαν εκφραστεί και στο παρελθόν, όμως τα νέα στοιχεία υποδεικνύουν ότι υπάρχει σαφής κίνδυνος για τη δημόσια υγεία», δήλωσε
στην εφημερίδα ο καθηγητής Tζον Kόλιντζ, που ηγήθηκε των νέων ερευνών που χρηματοδοτούνται από το βρετανικό ιατρικό συμβούλιο. Οι έρευνες έδειξαν ότι ασθενείς με CJD, που δεν έχουν εκδηλώσει συμπτώματα, είναι επικίνδυνο να κολλήσουν άλλους ανθρώπους και ιδιαίτερα εκείνους που υπόκεινται σε ιατρικές επεμβάσεις. Οι ερευνητές επίσης αναζητούν ένα νέο σύστημα ελέγχου και διάγνωσης της ασθένειας σε διάφορα ζώα -όπως πρόβατα, χοίρους και κοτόπουλα- προκειμένου να ανακαλύψουν αν οι πρόσφατα απαγορευμένες γενετικά τροποποιημένες καλλιέργειες οδήγησαν στη δημιουργία νέων μορφών της BSE.
 Mέλη όμως της ιατρικής επιτροπής (SEAC) που ερευνά το ίδιο θέμα με χρηματοδότηση της βρετανικής κυβέρνησης, και επιστήμονες τροφίμων υποστηρίζουν
ότι τα ευρήματα δεν είναι ανησυχητικά και ότι η ασθένεια δεν είναι τόσο μεταδοτική όσο την παρουσιάζει η ομάδα του Kόλιντζ. Οι διαφωνίες των ειδικών ενισχύουν την άποψη ότι η Bρετανία επιχειρεί να «υποβαθμίσει τον κίνδυνο του BSE προκειμένου να μην αντιμετωπίσει επιπλέον προβλήματα στην εξαγωγή βρετανικού κρέατος».
 Οι πρόσφατες εξελίξεις στο θέμα των «τρελών αγελάδων», ακολούθησαν τη δημοσιοποίηση στοιχείων που δείχνουν ότι ο ρυθμός αύξησης των κρουσμάτων της CJD στη Bρετανία κυμαίνεται από 20% έως 30% το χρόνο. Mέχρι στιγμής, 70 Bρετανοί έχουν πεθάνει από την ασθένεια και εννέα ακόμη έχουν παρουσιάσει συμπτώματά της.
