 «Αν παίξουμε όπως στο δεύτερο ημίχρονο στον αγώνα με την Ιντερ, τότε μπορούμε να πάρουμε το θετικό αποτέλεσμα στην Ισπανία απέναντι στη Βαλένθια». Αν σε κάτι έκανε καλό ο φιλικός αγώνας του Ολυμπιακού με την Ιντερ στο «Μεάτσα», ξέχωρα από τη βελτίωση της ευρωπαϊκής εικόνας της πειραϊκής ομάδας, ήταν το γεγονός ότι βοήθησε σημαντικά στην αλλαγή ψυχολογίας των «ερυθρολεύκων». Ο Παρ Ζέτερμπεργκ μάλιστα, με την επιστροφή της αποστολής από το Μιλάνο, μίλησε για τον αγώνα με τη Βαλένθια και θεωρεί ότι η πειραϊκή ομάδα μπορεί να αποσπάσει την ισοπαλία.
 «Δεν έχουμε να φοβηθούμε τίποτα, αν αγωνιστούμε σύμφωνα με τις δυνατότητές μας», δήλωσε ο Σουηδός μέσος, ο οποίος δεν είχε την απόδοση που περίμενε στο ματς με την Ιντερ. «Στο πρώτο ημίχρονο στον αγώνα με την Ιντερ δεν τα πήγαμε καλά, διότι δεν ήμαστε συγκεντρωμένοι και αποφασιστικοί, αλλά στην επανάληψη όλα λειτούργησαν περίφημα. Το ζητούμενο τώρα είναι να έχουμε διάρκεια στο παιχνίδι μας και να βελτιώσουμε ορισμένα σημεία. Αυτό νομίζω πως θα γίνει όσο δίνουμε αγώνες και πλησιάζει το παιχνίδι με τη Βαλένθια».
 Ο Γιάννης Μαντζουράκης παρουσιάστηκε χθες εμφανώς ικανοποιημένος από το αποτέλεσμα κόντρα στην Ιντερ, αλλά παραδέχτηκε ότι έγιναν και λάθη στην άμυνα στο πρώτο ημίχρονο. «Πρέπει να ενισχύσουμε τα θετικά που πήραμε από το Σαν Σίρο και να διορθώσουμε τα αρνητικά. Το βασικό πρόβλημα είναι η είσοδός μας στο γήπεδο. Θέλουμε περισσότερο θάρρος στην αρχή του αγώνα, για να μην πσαρουσιάζουμε προβλήματα. Να έχουμε περισσότερη αυτοσυγκέντρωση. Πήγαμε καλά, αλλά δεν είναι ώρα για μεγάλα λόγια. Συνεχίζουμε τη δουλειά, για να είμαστε έτοιμοι την κρίσημη στιγμή».
 Ο «Ρουμάνος» τεχνικός ήταν χθες ιδιαίτερα ικανοποιημένος από τη συνεργασία που είχαν οι Τζιοβάνι-Λουτσιάνο στην επίθεση, αλλά και από την παρουσία του Ζε Ελίας, που έκανε ίσως το καλύτερό του παιχνίδι στον Ολυμπιακό. 
 Εγκωμιαστικά σχόλια για τον Ολυμπιακό έκανε και ο προπονητής της Ιντερ Μαρσέλο Λίπι, ο οποίος στους Ιταλούς δημοσιογράφους είπε: «Ο Ολυμπιακός έδειξε ότι είναι πραγματικά μία πολύ καλή ομάδα και πιστεύω πως είναι έτοιμος πλέον για το Champions League». Τα ίδια έλεγαν μετά το τέλος του αγώνα στον Γρηγόρη Γεωργάτο, τόσο ο Ντι Μπιάτζιο όσο και ο Μπλαν, ενώ ο ιταλικός Τύπος έγραψε: «Kαλή και τεχνική ομάδα ο Ολυμπιακός, με κορυφαίους τους Τζιοβάνι, Λουτσιάνο, Ζε Ελίας, Τζόρτζεβιτς».
 Οι ποδοσφαιριστές του Ολυμπιακού επέστρεψαν χθες στη 1.30 το μεσημέρι από το Μιλάνο, ο Μαντζουράκης τους έδωσε ρεπό και θα πάνε σήμερα στις 9 το πρωί στου Ρέντη για προπόνηση. Ο Οφορίκουε έπαθε θλάση και θα μείνει εκτός προπονήσεων για δέκα μέρες. Οι Ελευθερόπουλος, Γεωργάτος, Πατσατζόγλου συμπεριλήφθηκαν στην αποστολή της εθνικής ομάδας, ενώ και ο Τζόρτζεβιτς έφυγε από το Μιλάνο για το Βελιγράδι και την Εθνικής Γιουγκοσλαβίας. Οι «ερυθρόλευκοι» θα αναχωρήσουν σήμερα στις 6 μ.μ. για την Πάτρα, όπου αύριο θα αντιμετωπίσουν τον Πατραϊκό για το Kύπελλο Ελλάδας. 
