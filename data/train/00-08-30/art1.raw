Οι Θεσσαλονικείς, αλλά και όσοι τύχει να βρεθούν εντός των ημερών -τουλάχιστον έως και το πρώτο δεκαήμερο του Σεπτεμβρίου- στη Θεσσαλονίκη, θα έχουν την ευκαιρία να πάρουν πολύ γερές δόσεις αμερικανικής κουλτούρας. Γιατί εκτός από την έκθεση της κλασικής πλέον ποπ αρτ, του Αντι Γούορχολ, θα μπορέσουν να απολαύσουν πολύ -επίσης κλασικό- αμερικανικό κινηματογράφο, τζαζ μουσική, και μάλιστα από τη φημισμένη Carnegie Hall Jazz Band, έργα ιστορικής αξίας Ελληνοαμερικανών καλλιτεχνών του 20ού αιώνα, αμερικανική κουζίνα, ακόμη και παραδοσιακά αμερικανικά σπορ... Και όχι μόνο.
 Αφορμή των εκδηλώσεων αυτών στάθηκε το γεγονός ότι οι Ηνωμένες Πολιτείες είναι
φέτος η τιμώμενη χώρα στο πλαίσιο της 65ης Διεθνούς Εκθεσης Θεσσαλονίκης. Αυτός ήταν επομένως και ο λόγος που η αμερικανική πρεσβεία σε συνεργασία με ελληνικές και αμερικανικές επιχειρήσεις ανέλαβε τη διοργάνωση και χορηγεία αυτών των εκδηλώσεων, οι οποίες φιλοδοξούν να παίξουν το ρόλο μιας «μεγαλειώδους πολιτιστικής γέφυρας ανάμεσα στην Ελλάδα και την Αμερική».
 Πέραν της σημαντικής, λοιπόν, αναδρομικής έκθεσης 70 έργων του Αντι Γουόρχολ, η οποία έχει εγκαινιαστεί ήδη από τις 22 Αυγούστου, στο Μακεδονικό Μουσείο Σύγχρονης Τέχνης, η δεύτερη σημαντική έκθεση των εκδηλώσεων φέρει τον τίτλο «Modern Οd ysse ys». Πρόκειται για έκθεση έργων Ελληνοαμερικανών καλλιτεχνών του
20ού αιώνα -πρωτοπαρουσιάστηκε στο Metropolitan Museum-, η οποία θα εγκαινιαστεί την Κυριακή στο Κρατικό Μουσείο Σύγχρονης Τέχνης (Μονή Λαζαριστών) και θα διαρκέσει έως το τέλος της χρονιάς.
 «Ο Αμερικανικός Κινηματογράφος του 20ού αιώνα: σταθμοί ενός θρυλικού ονείρου» είναι ο τίτλος των κινηματογραφικών εκδηλώσεων, μια συνδιοργάνωση της πρεσβείας των ΗΠΑ στην Ελλάδα και του Ελληνικού Φεστιβάλ Κινηματογράφου Θεσσαλονίκης, σε συνεργασία με το Ελληνοαμερικανικό Εμπορικό Επιμελητήριο. Οι σινεφίλ θα απολαύσουν από τις 8 έως τις 21 Σεπτεμβρίου στις αίθουσες «Ολύμπιον» Ι και ΙΙ 15 κλασικές αμερικανικές ταινίες, ξεκινώντας με την προβολής της ταινίας «Μερικοί το προτιμούν καυτό». Για να ακολουθήσουν «Ο Στρατηγός» του Μπάστερ Κίτον, «Η σούπα από πάπια» των αδελφών Μαρξ, «Ο Πολίτης
Κέιν» του Ορσον Γουέλς, «Η γυναίκα με τη λεοπάρδαλη», «Τα κοινωνικά σκάνδαλα»,
η «Καζαμπλάνκα», η «Τζίλντα», η «Βασίλισσα της Αφρικής», «Τραγουδώντας στη βροχή», «Το λιμάνι της Αγωνίας», ο «Ταξιτζής», ο «Νευρικός Εραστής», το «Αποκαλύψη τώρα» του Κόπολα και, τέλος, οι «Ασυγχώρητοι» του Κλιντ Ιστγουντ.
 Επειδή, όμως, από τις εκδηλώσεις δεν θα μπoρούσε να λείπει η μουσική, η φημισμένη Carnegie Hall Jazz Band θα πραγματοποιήσει συναυλία στις 10 Σεπτεμβρίου στο Μέγαρο Μουσικής Θεσσαλονίκης. Η συναυλία, την οποία συνδιοργάνωσαν από κοινού η Πρεσβεία των ΗΠΑ στην Ελλάδα και ο Οργανισμός Μεγάρου Μουσικής Θεσσαλονίκης, σε συνεργασία με το Ελληνοαμερικανικό Επιμελητήριο, θα αποτελέσει το εορταστικό φινάλε των εκδηλώσεων. Ωστόσο, επειδή κοντά στην τζαζ, τόσο η σόουλ και η ντίσκο όσο και η λάτιν έχουν αδιαφιλονίκητη θέση στην ιστορία της αμερικανικής μουσικής, η Ivette Jarvis σε
συνεργασία με το «Γκρούπο Καντέλα» θα πραγματοποιήσουν τρεις μουσικές παραστάσεις σόουλ, ντίσκο και λάτιν στο χώρο της Διεθνούς Εκθεσης Θεσσαλονίκης
στις 8, 9 και 10 Σεπτεμβρίου. Στους ίδιους χώρους θα εμφανιστεί και το μοναδικό συγκρότημα dixie μουσικής στην Ελλάδα, η Ντίξιλαντ Μπαντ από την Κόρινθο (στις 4, 5 και 6 Σεπτεμβρίου). Τέλος, στις μουσικές εκδηλώσεις πρέπει να προσθέσουμε τη συναυλία της μπάντας του 6ου στόλου των ΗΠΑ, η οποία θα δοθεί στις 8 και 9 Σεπτεμβρίου επίσης στους χώρους της HELEXPΟ.
 Κοντά στη μουσική βρίσκεται όμως και ο χορός. Και δη οι αμερικανικοί χοροί κάντρι. Δείγμα των οποίων θα παρουσιαστεί ενώπιον του κοινού, στη ΔΕΘ, στις 5 και 6 Σεπτεμβρίου από το συγκρότημα της Αμερικανικής Γεωργικής Σχολής. 
 Από τις εκπλήξεις που επιφυλάσσουν οι διοργανωτές, κυρίως στους μικρούς φίλους
των εκδηλώσεων, είναι το ζωντάνεμα αγαπημένων χαρακτήρων της Warner Brother. Ετσι, λοιπόν, τα γνωστά καρτούν, ο Μπαγκς Μπάνι, ο Ντάφι Ντακ, ο Τουίτι και τόσοι άλλοι θα ζωντανέψουν σε ανθρώπινο μέγεθος και θα περιφέρονται στους χώρους της ΔΕΘ και στους δρόμους της Θεσσαλονίκης καθ' όλη τη διάρκεια της έκθεσης.
 Κι επειδή τόσο το μπέιζμπολ όσο και το -λιγότερο γνωστό στην Ελλάδα- σόφτμπολ είναι τόσο αμερικανικά όσο και η μηλόπιτα, στο πλαίσιο των εκδηλώσεων θα πραγματοποιείται στη ΔΕΘ καθημερινή επίδειξη και των δύο αθλημάτων από Αμερικανούς παίκτες, με στόχο την ένταξη των αθλημάτων στην Ολυμπιάδα του 2004.
 Στις ποικίλες αμερικανικές εκδηλώσεις συμπεριλαμβάνεται και φεστιβάλ αμερικανικής γαστρονομίας, κατά τη διάρκεια του οποίου στο ξενοδοχείο H yatt Regenc yκορυφαίοι Αμερικανοί σεφ θα «δημιουργούν» γεύσεις, τις οποίες στη συνέχεια θα απολαμβάνει το κοινό (από την 1η έως τις 10 Σεπτεμβρίου) στο εστιατόριο «Αμβροσία».
 Εξάλλου, στις 9 Σεπτεμβρίου, το ίδρυμα Φούλμπραϊτ στην Ελλάδα διοργανώνει ειδική βραδιά γκαλά στο ξενοδοχείο H yatt, με σκοπό τη στήριξη του ιδρύματος για χορηγεία υποτροφιών σε φοιτητές από τη Β. Ελλάδα. 
