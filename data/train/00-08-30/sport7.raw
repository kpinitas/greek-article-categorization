 Οι πρωτάρηδες σε Ολυμπιακούς δεν έκρυβαν την χαρά τους, οι παλιοί την προσδοκία τους για κάτι καλύτερο. Γέμισε από γαλανόλευκες φόρμες χθες το πρωί η αίθουσα αναχωρήσεων του Ελληνικού, καθώς το πρώτο μεγάλο γκρουπ Ελλήνων αθλητών που θα πάρει μέρος στο κορυφαίο αθλητικό ραντεβού αναχώρησε για το Περθ της Αυστραλίας, όπου οι περισσότεροι θα κάνουν το τελευταίο σκέλος της προετοιμασίας. 
 Ανάμεσά τους η Εθνική πόλο, η ομάδα της κολύμβησης, το τάε κβον ντο, η πυγμαχία, οι καταδύσεις και το ντουέτο της συγχρονισμένης.
 Ο τεχνικός της Εθνικής του πόλο Κούλης Ιωσηφίδης τόνισε για την προσπάθεια στο Σίδνεϊ: «Είναι η δυσκολότερη κλήρωση που είχε ποτέ το πόλο σε Ολυμπιακούς. Ρεαλιστικά ο στόχος είναι η οκτάδα, αλλά αν φτάσουμε μέχρι εκεί θα είναι ίσως μετά... λιγότερο δύσκολο να πάμε ψηλότερα». 
 «Οι παίκτες μας θεωρούν πιο εφικτό να κάνουμε μια νίκη επί των ΗΠΑ για να μπούμε στους οκτώ», είπε ο Ιωσηφίδης που πρόσθεσε: «Στο διάστημα που μένει για βελτίωση, θα προσπαθήσουμε να μην εγκαλείπουμε τις φάσεις στα 3-4 τελευταία δευτερόλεπτα των επιθέσεων και να είμαστε πιο αποτελεσματικοί στο περιφερειακό σουτ, που μετρά και για το ποσοστό στον παίκτη παραπάνω». 
 «Επειδή θα είναι η τελευταία μου εμφάνιση με την Εθνική, θέλω να κλείσω την καριέρα μου με μια όσο το δυνατόν μεγαλύτερη επιτυχία», υπογράμμιζε δίπλα στον κόουτς ο αειθαλής Γιώργος Μαυρωτάς. 
 Με ακέραιο το... παιδικό της χαμόγελο, στα 29 της η Τόνια Μαχαίρα είναι μία από τις μεγαλύτερες ελληνικές ελπίδες για κάτι καλό στην κολύμβηση: «Θυμάμαι ακόμη τη γεμάτη κόσμο πισίνα στην Ατλάντα. Είναι μια τρομερή εμπειρία. Με αυτό το πλήθος να μας παροτρύνει και στο Σίδνεϊ, ελπίζω να νιώσω θετικά. Θέλω να πετύχω τους χρόνους που έχω κάνει εφέτος στα 100 ελεύθερο και αν μπορέσω να μπω δεκαεξάδα. Για τελικό είναι δύσκολο...
 Νομίζω πως θα γίνουν πολύ καλοί χρόνοι σε αυτή την Ολυμπιάδα. Ειδικά οι Αυστραλοί Θορπ και Χάκετ και η Ολλανδέζα Ντε Μπρούιν... θα μας τρελάνουν»! 
 Ο Δημήτρης Μαγγανάς, τόνισε: «Είναι η πρώτη φορά που η κολύμβηση στέλνει δεκατέσσερα άτομα στην Ολυμπιάδα και αυτό είναι ένα μήνυμα εν όψει 2004. Για εμάς θα είναι επιτυχία να βάλουμε όσους περισσότερους γίνεται στη 16άδα».
 Το 1992 το τάε κβον ντο είχε πάρει ένα μετάλλιο με τη Μόρφω Δροσίδου, όταν ήταν άθλημα επίδειξης. Τώρα φιλοδοξεί να κάνει το ίδιο και στο επίσημο πρόγραμμα. Ο ομοσπονδιακός τεχνικός Κώστας Τζιδημόπουλος, είπε: «Η ομάδα έχει σχεδόν επανέλθει από τις όποιες μικροατυχίες τη βασάνιζαν το τελευταίο διάστημα. Σοβαρότερα ήταν η Αρετή Αθανασοπούλου που έκανε αρθροσκόπηση. Πιστεύω ότι αν έρθει και μία ευνοϊκή κλήρωση, θα έχουμε μεγάλες πιθανότητες να φτάσουμε και σε μετάλλιο ακόμη. Οι αθλητές μας, αν και μικροί σε ηλικία, έχουν μεγάλη εμπειρία αγώνων και νομίζω πως θα τα καταφέρουν ακόμη μια φορά...». 
 Να περάσουν δύο γύρους και να μπουν οχτάδα έχουν πρώτο στόχο οι τρεις εκπρόσωποι της ελληνικής πυγμαχίας.
 Ο παλιός της ομάδας του μποξ Τιγκράν Ουσλιάν, που ταξιδεύει για δεύτερη φορά με τα ελληνικά χρώματα στους Ολυμπιακούς, είπε: «Μια Ολυμπιάδα είναι πάντα δύσκολη. Το μεγάλο μου όνειρο είναι είναι πάρω ένα μετάλλιο». Ο Αρτούρ Μικαελιάν και ο Αντώνης Γιαννούλας επισήμαναν πως θα μετρήσει πολύ μια καλή κλήρωση. 
 Το ντουέτο της συγχρονισμένης Χριστίνα Θαλασσινίδου και Δέσποινα Θεοδωρίδου είπαν με μια φωνή πως «στόχος είναι ο τελικός».
 «Σκοπός μας είναι να συνεχίσουμε την καλή φετινή παρουσία των ελληνικών καταδύσεων και στο Σίδνεϊ και να μπούμε πρωταρχικά στα ημιτελικά», είπε ο Θωμάς Μπίμης, ενώ η Μαρία Κωνσταντάτου για τα κορίτσια τόνισε: «Το 1996 στην Ατλάντα δεν είχαμε καμιά εκπρόσωπο στις καταδύσεις και τώρα είμαστε τρεις. Αυτό τα λέει όλα». 
 Τους αθλητές πήγαν να κατευοδώσουν ο υπουργός Αθλητισμού Γιώργος Φλωρίδης, αλλά και ο αρχηγός της ελληνικής αποστολής για το Σίδνεϊ Γιάννης Παπαδογιαννάκης. «Πιστεύω πως στο Σίδνεϊ ο ελληνικός αθλητισμός θα έχει ακόμη μεγαλύτερες επιτυχίες. Εγώ θα είμαι μαζί τους από τις 11 Σεπτεμβρίου μέχρι το τέλος των Αγώνων, δηλαδή μέχρι τη στιγμή που η Αθήνα θα παραλάβει τη σημαία των Ολυμπιακών Αγώνων από το Σίδνεϊ», είπε ο κ. Φλωρίδης. 
