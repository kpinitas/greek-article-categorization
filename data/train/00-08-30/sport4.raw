 Εχει να λέει ο Αγγελος Αναστασιάδης στις κατ' ιδίαν συζητήσεις με συνεργάτες και φίλους του για το τρομερό πάθος των Κριστόφ Βαζέχα, Πάολο Σόουζα, των δύο δηλαδή ποδοσφαιριστών που πρωταγωνίστησαν στην προσπάθεια για πρόκριση του Παναθηναϊκού στους ομίλους του Tσάμπιονς Λιγκ. Εκείνο που έχει εντυπωσιάσει τον προπονητή είναι τα «ακούραστα πνευμόνια» του 36χρονου Πολωνού, που τρέχει ακατάπαυστα σαν έφηβος. Οσο για τον Πορτογάλο σούπερ-σταρ, επισημαίνει το «τσαγανό και το μυαλό», στοιχεία που χαρακτηρίζουν κάθε του κίνηση στον αγωνιστικό χώρο.
 Ολα αυτά ο Αναστασιάδης τα είπε, βέβαια, στη Θεσσαλονίκη τη Δευτέρα, ενώ χθες επιστρέφοντας στην Αθήνα ενημερώθηκε λεπτομερώς για την ταυτότητα της Λα Κορούνια από τον «κατάσκοπο» Στράτο Αποστολάκη.
 Οπως έγινε γνωστό, ο Παναθηναϊκός δεν πρόκειται να δώσει φιλικά ματς μέχρι τις 13 Σεπτεμβρίου, οπότε ξεκινάει η φετινή του προσπάθεια στο Τσάμπιονς Λιγκ, αλλά θα αρκεστεί στους αγώνες του Kυπέλλου Ελλάδας. Ο αυριανός με την Κοζάνη, στις 6.30 μ.μ. στο Ολυμπιακό Στάδιο, θα αποτελέσει τεστ για το Ντάνιελ Σάριτς που δεν έπαιξε στο Βόλο εναντίον του τοπικού Ολυμπιακού.
 Σε σύμβουλο του προέδρου Αγγελου Φιλιπίδη σε μεταγραφικά θέματα αναβαθμίστηκε ο Μάικ Γαλάκος. Σύμφωνα με το πλάνο της «πράσινης» ΠΑΕ, οι υποψήφιοι να φορέσουν τη φανέλα με το τριφύλλι ποδοσφαιριστές θα εντοπίζονται μεσούσης της αγωνιστικής περιόδου. Ο Γαλάκοςλ λοιπόν, θα κάνει ταξίδια στο εξωτερικό και θα βλέπει παίκτες, ενώ θα έχει, όπως είναι φυσικό, στενή συνεργασία με τον προπονητή Αγγελο Αναστασιάδη.
 H Χθες, ο 20χρονος μεσοεπιθετικός Χρήστος Ντελμεκούρας, γέννημα-θρέμμα της Ακαδημίας του ΠΑΟ, προωθήθηκε στην πρώτη ομάδα. Ο νεαρός το πρωί υπέγραψε τριετές συμβόλαιο και το απόγευμα έκανε την πρώτη του προπόνηση. Εγινε έτσι ο 27ος επαγγελματίας, συμπληρώνοντας το «ρόστερ» του Παναθηναϊκού. 
 H Αλλάζουν πολλά στην Παιανία από φέτος. Η πιο σημαντική καινοτομία-απόφαση του Τάσου Σιούλα, διευθυντή της Ακαδημίας, είναι ότι ο Παναθηναϊκός από εδώ και πέρα δεν πρόκειται να συμμετάσχει στα πρωταθλήματα παμπαίδων, παίδων, εφήβων, ερασιτεχνών. Από τις ομάδες, έμειναν δεκαπέντε παιδιά (κάποια ήρθαν από διάφορα μέρη της Ελλάδας), γεννημένα το '85, που θα προπονούνται και θα μένουν στην Παιανία. Αγώνες θα δίνουν σε διάφορα τουρνουά εντός και εκτός Ελλάδας.
