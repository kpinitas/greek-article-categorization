 Δύο μέρες νωρίτερα θα παίξει η ΑΕΚ εκτός απροόπτου με τη Βάσας στη Βουδαπέστη. Η ουγγρική ποδοσφαιρική ομοσπονδία ενημέρωσε χθες την UEFA ότι σκοπεύει να κάνει χρήση του σχετικού άρθρου που δίνει το δικαίωμα για μετάθεση ενός αγώνα την Τρίτη, αν η συγκεκριμένη χώρα μετέχει στη διοργάνωση με τρεις ομάδες. Οι Ούγγροι θα ζητήσουν να γίνει το ματς Βάσας - ΑΕΚ στις 12 του μήνα (ημέρα Τρίτη) και να παραμείνουν στις 14 οι αγώνες Ντούναφερ - Φέγενορντ, ΤΣΣΚΑ - ΜΤΚ. 
 Την οριστική απόφαση θα πάρει εντός των ημερών η UEFA, όμως αυτή η εξέλιξη κάνει άνω - κάτω το πρόγραμμα προετοιμασίας της ΑΕΚ. Στα σκαριά ήταν φιλικό ματς, κάτι σαν πρόβα τζενεράλε, στις 10 Σεπτεμβρίου με ιταλική ομάδα (υποψήφια η Φιορεντίνα). Αν το ματς πάει δύο μέρες νωρίτερα, θα πρέπει να γίνουν εκ νέου επαφές για φιλικό στις 8 του μήνα.
 Το κυριακάτικο φιλικό με την Εσπανιόλ ούτε και χθες οριστικοποιήθηκε εκατό τοις εκατό. Αγωνιούν και οι Ούγγροι, που έμαθαν ότι μετατέθηκε η πρεμιέρα του ελληνικού πρωταθλήματος, τη στιγμή που ο (κόουτς) Γκιόργκι Μέζεϊ λογάριαζε να δει την ΑΕΚ στο εναρκτήριο ματς με τον Ηρακλή. Η ΑΕΚ ενημέρωσε τη Βάσας ότι ο προπονητής της μπορεί να έρθει στην Αθήνα για να δει την «Ενωση» μόνο σε φιλικά παιχνίδια.
 Περιπλέκονται τα πράγματα στην υπόθεση της «μπλε κάρτας» του Φερούζεμ. Με τίτλο «Ο σύλλογος κυνηγάει τον Φερούζεμ», το επίσημο site της Παλμέιρας αναφέρει ότι ο σύλλογος έχει προσλάβει δικηγόρο που ειδικεύεται στην αθλητική νομοθεσία και είναι αποφασισμένος να οδηγήσει την υπόθεση στα δικαστήρια. Ο δικηγόρος Πάμπλο Ροζίριο Αμορέτι επισημαίνει ότι ο σύλλογος της Βραζιλίας έχει δύο λύσεις στη διάθεσή του. Η πρώτη αφορά την επιστροφή του ποδοσφαιριστή στην Παλμέιρας και η δεύτερη την είσπραξη υψηλής αποζημίωσης για να τον αφήσει ελεύθερο. Μάλιστα, ο δικηγόρος εκφράζει την πίστη του ότι η Παλμέιρας θα βγει νικήτρια από μια ενδεχόμενη δικαστική μάχη. 
 Ποιο είναι το συμπέρασμα; Αν η ΑΕΚ δεν στείλει... μερικά δολάρια στην Παλμέιρας, θα έχει για αρκετό καιρό τον Φερούζεμ στην εξέδρα. Για να τον βλέπει και να τον καμαρώνει...
