 Εισαγγελέας δεν είναι, ωστόσο ο Γιώργος Φλωρίδης επικαλέστηκε (υπό τη μορφή απειλής απέναντι στην ΕΠΑΕ, προφανώς) πολλές φορές χθες, την επέμβαση των δικαστικών αρχών σε ζητήματα του ποδοσφαίρου. Δύο, ήταν χαρακτηριστικές.
 Την πρώτη, όταν αναφέρθηκε σε «μηχανισμούς και πρόσωπα» που ελέγχουν το σύστημα. «Τα δημοσιεύματα των εφημερίδων προσφέρουν πλούσιο ανακριτικό υλικό. Αν οι παράγοντες θέλουν τίμια διαιτησία, οφείλουν να την έχουν», είπε, όταν τοποθετήθηκε στα περί αναξιοπιστίας του πρωταθλήματος. Τη δεύτερη, όταν έθιξε την ανάγκη επέμβασης του Ελεγκτικού Συμβουλίου στο θέμα της πολυϊδιοκτησίας: «Το προηγούμενο Ελεγκτικό Συμβούλιο δεν έχει παραδώσει στο σημερινό τα αποτελέσματα του ελέγχου στις ΠΑΕ, τα οποία κρατά παράνομα η ΕΠΑΕ! Συμβαίνει, δηλαδή, το εξής παράδοξο. Να έχουν τα στοιχεία οι ελεγχόμενοι και να μην τα έχουν, οι ελεγκτές», τόνισε ο υφυπουργός Αθλητισμού.
 Ο Γιώργος Φλωρίδης ήταν κατηγορηματικός και δεν άφησε περιθώρια διαπραγματεύσεων με την ΕΠΑΕ. Σε όλους τους κρίσιμους τομείς. Για την αναξιοπιστία του πρωταθλήματος, συμπλήρωσε ακόμη, ότι «τη θέτουν οι ίδιοι, οι παράγοντες στις συζητήσεις τους» και πρόσθεσε πως δεν μπορούν να μεταθέσουν τις ευθύνες τους στην Πολιτεία. «Το κράτος, δεν πρόκειται να γίνει πλυντήριο αμαρτημάτων που αφορούν άλλους», είπε χαρακτηριστικά, ο Γ.Φλωρίδης και επεδείκνυε στους δημοσιογράφους τα χθεσινά δημοσιεύματα των εφημερίδων με τις καταγγελίες του Αρη Λουκόπουλου, για το «ντοπαρισμένο πρωτάθλημα».
 Ο υφυπουργός επανέλαβε πως δεν υπάρχει περίπτωση, να συμπεριληφθούν αγώνες του ελληνικού πρωταθλήματος στο «Προκαθορισμένο Στοίχημα». «Στο ΠΡΟΠΟ, μπαίνουν γιατί είναι θεωρητικά αδύνατο, να οργανωθούν τα αποτελέσματα, σε 13 παιχνίδια, ενώ στο "Στοίχημα" μπορεί κάποιος, να γίνει δισεκατομμυριούχος, από τον συνδιασμό δύο αγώνων...».
 Ως προς τις οικονομικές απαιτήσεις της ΕΠΑΕ, ισχυρίστηκε ότι η Πολιτεία χρηματοδοτεί το ποδόσφαιρο, με μεγάλα ποσά, τα τελευταία χρόνια. Κι όχι το ποδόσφαιρο (όπως επικαλείται η ΕΠΑΕ) μέσω του ΟΠΑΠ, τον ελληνικό αθλητισμό. Ως στοιχεία, παρουσίασε έναν πίνακα, με τις πιστώσεις της γ.γ.Α σε ΕΠΟ, ΕΠΑΕ, που αγγίζουν το ποσό των 72 δισ., την τελευταία τετραετία. Ωστόσο, από τα στοιχεία που δόθηκαν στη δημοσιότητα (...μετά το τέλος της συνέντευξης) προκύπτει, ότι η επιχορήγηση την οποία επικαλείται ο υφυπουργός, αφορά κυρίως το ποσοστό της διοργανώτριας αρχής και των ΠΑΕ, από το ΠΡΟΠΟ! 
 Ο Γιώργος Φλωρίδης υπέπεσε σε μια, ακόμη, αντίφαση.Ο υφυπουργός είχε δεχθεί να υλοποιήσει τη συμφωνία του προκατόχου του Ανδρέα Φούρα με την ΕΠΟ και την ΕΠΑΕ, για την ανακατασκευή ορισμένων γηπέδων. Ο Φούρας, παρ' ότι -όπως αποκαλύφθηκε χθες- είχε στα χέρια του αρνητική γνωμοδότηση από το Νομικό Συμβούλιο του Κράτους, ως προς τη δυνατότητα της γ.γ.Α. να χρηματοδοτήσει την ΕΠΟ και την ΕΠΑΕ, υλοποίησε την υπόσχεσή του, μέσω των επιχορηγήσεων. Σήμερα κι ενώ σε πολλά στάδια, τα έργα ανακατασκευής είτε βρίσκονται σε εξέλιξη, είτε ολοκληρώνονται, ο Γιώργος Φλωρίδης δηλώνει: «Ο, τι έγινε, έγινε. Στο εξής, δεν θα γίνει καμία παρέμβαση στην περιουσία του κράτους. Η ιδιωτική εργολαβία πάνω στην κρατική περιουσία, σταματάει εδώ! ».
 Ο υφυπουργός απέκλεισε επίσης το ενδεχόμενο διαλόγου με την ΕΠΑΕ. «Υπήρχε καθορισμένη συνάντηση με τον γενικό γραμματέα Αθλητισμού, αλλά δεν ήρθαν...», είπε σχετικά με την άρνηση του Βίκτωρα Μητρόπουλου να συναντηθεί με τον Γιάννη Σγουρό, όταν ο ίδιος ήταν απασχολημένος με την επίσκεψη του κλιμακίου της ΔΟΕ, για τους Ολυμπιακούς Αγώνες του 2004.
