Αρνούνται κατηγορηματικά οποιαδήποτε σχέση με την υπόθεση και αντιπαραθέτουν τα
υπερασπιστικά τους «ατού» στα «τρωτά» σημεία του κατηγορητηρίου.
 Ο λόγος για τους έξι Eλληνες που κατηγορούνται σε βαθμό κακουργήματος ως μέλη πολυεθνικού κυκλώματος εμπορίας κοκαΐνης. Οι πέντε απ' αυτούς, συνοδευόμενοι από τους συνηγόρους τους και εφοδιασμένοι με μακροσκελή απολογητικά υπομνήματα, διάβηκαν χθες το κατώφλι του όγδοου τακτικού ανακριτικού τμήματος της Αθήνας.
 Ο έκτος της παρέας, Κων. Αθανασίου, εξετάστηκε αργά το βράδυ από την ανακρίτρια στο νοσοκομείο «Αλεξάνδρα», όπου νοσηλεύεται με πρόβλημα καρδιάς. Υπενθυμίζεται ότι στη μεγαλύτερη υπόθεση εμπορίας ναρκωτικών των τελευταίων ετών κατηγορούμενοι από πλευράς Eλλήνων συνεργατών είναι οι: 
 - Ηλίας Λαιμός, πλοιοκτήτης, ο οποίος φέρεται ως ο κύριος οργανωτής της μεταφοράς των ναρκωτικών, για την έκδοση μάλιστα του οποίου ενδιαφέρεται ακόμη
και η Ιταλία, όπου φέρεται να είχε πλούσια δράση.
 - Aγγ. Κανάκης, επιχειρηματίας, Φιλ. Μακρής, πλοιοκτήτης, Θεόδωρος-Στυλιανός Φάτσης, ναυλομεσίτης, Κων. Αθανασίου, πλοίαρχος εμπορικού ναυτικού και Γιάνν. Λαιμός, επιχειρηματίας.
 Και οι έξι κατηγορούνται για τρία βαρύτατα αδικήματα (κακουργήματα) που αφορούν ισάριθμες παραβάσεις του νομου περί ναρκωτικών. Υπενθυμίζεται ότι η ποσότητα των οκτώ τόνων κοκαΐνης, φορτίο αξίας 200 δισεκατομμυρίων, βρέθηκε και κατασχέθηκε σε νησίδα μέσα στον ποταμό Ορενόκο.
 Αυτό ακριβώς το γεγονός επικαλούνται και οι εμπλεκόμενοι Eλληνες για να τεκμηριώσουν τον υπερασπιστικό ισχυρισμό τους ότι οι σε βάρος τους κατηγορίες είναι ανυπόστατες.
 Συγκεκριμένα, ο Φιλ. Μακρής, συνιδιοκτήτης της ναυτιλιακής εταιρείας που φέρεται να είχε διαθέσει το «αμαρτωλό» πλοίο στο κολομβιανό καρτέλ ώστε να μεταφέρουν το φορτίο, επικαλείται την απόσταση (εξήντα μίλια) που είχε το πλοίο από το σημείο όπου βρέθηκαν οι οκτώ τόνοι κοκαΐνης. Ακόμη, υποστηρίζει ότι «ένα πλοίο που επρόκειτο να μεταφέρει παράνομο φορτίο δεν θα έδινε στίγμα για τη θέση του».
 Αργά χθες το βράδυ μετά τις μαραθώνιες απολογίες των 6, ανακρίτρια και αρμόδιος εισαγγελέας διέταξαν την προσωρινή κράτηση όλων τους.
