 Ξεκίνησε πριν από ένα μήνα, ως έργο-πιλότος που θα μπορούσε να δώσει λύση στο πρόβλημα της λειψυδρίας των νησιών μας. Κι όμως το νερό της μονάδας αφαλάτωσης
στην Ομηρούπολη της Χίου φαίνεται ότι είναι ακόμη «θολό».
 Την προηγούμενη εβδομάδα ο νομάρχης Χίου Γιώργος Καλουτάς (Ν.Δ.), ύστερα από καταγγελία δημοτικών συμβούλων του Δήμου Ομηρούπολης ότι γίνεται μεταφορά νερού μέσω δικτύου ύδρευσης που έχει χαρακτηριστεί ακατάλληλο και τη διενέργεια αυτοψίας από κλιμάκιο εποπτών της Διεύθυνσης Υγείας- Δημόσιας Υγιεινής, που επιβεβαίωσαν το γεγονός, ζήτησε την εισαγγελική παρέμβαση.
 Πράγματι ο αντεισαγγελέας Χίου Αριστείδης Παπασταματίου παρήγγειλε προανάκριση. Την ίδια ώρα ο δήμαρχος Ομηρούπολης Μάρκος Μεννής (ΣΥΝ) κατέθετε μηνυτήρια αναφορά κατά του νομάρχη ζητώντας να διερευνηθεί «για ποιο λόγο ο κ.
Καλουτάς κάνει σημαία τη δειγματοληψία από ασφράγιστο δείγμα (σ.σ. που το αποτέλεσμα ανακοινώθηκε στις 27 Ιουλίου και βάσει των αποτελεσμάτων του οποίου
απαγορεύθηκε η χρήση του δικτύου) και κλείνει τα μάτια στις δύο απόλυτα νόμιμες δειγματοληψίες (που έγιναν πριν, αλλά και μετά την προαναφερθείσα ημερομηνία) ».
 Ομως, πριν ακόμη υπάρξουν στοιχεία από την προανάκριση που ζήτησε η Εισαγγελία
Χίου και που αφορούσε το δίκτυο, υπήρξε νέο έγγραφο της Δημόσιας Υγείας- Δημόσιας Υγιεινής, με το οποίο απαγορευόταν η χρήση του νερού ως πόσιμου και «από τις δύο βρύσες που βρίσκονται εκατέρωθεν της εισόδου του εργοστασίου αφαλάτωσης», αφού δεν πληροί τη σχετική υπουργική απόφαση.
 Σύμφωνα με πληροφορίες, το νερό - προϊόν της αφαλάτωσης δεν ανταποκρίνεται στις ισχύουσες εγκυκλίους επειδή δεν περνά ακόμη από το τελευταίο στάδιο έτσι ώστε να αποκτήσει την απαραίτητη ποσότητα αλάτων που χρειάζεται ώστε να είναι πόσιμο.
 Ο δήμαρχος Ομηρούπολης με ανοιχτή επιστολή του προς τους δημότες κάνει λόγο για «οργανωμένα συμφέροντα που πολεμούν τις προσπάθειες της δημοτικής αρχής στο πρόβλημα του νερού», κατηγορώντας τον εκδότη- διευθυντή της τοπικής εφημερίδας «Αλήθεια» Γ. Τζούμα και το νομάρχη Χίου Γ. Καλουτά για συντονισμένη
 Με ένα «σκληρό» δελτίο Τύπου ο νομάρχης Χίου αναφέρει απαντώντας στην ανοιχτή επιστολή του δημάρχου ότι «δεν θα τον ακολουθήσουμε στην τακτική των πολιτικών
παρακρούσεων που έχει περιπέσει, με σειρά αυθαίρετων πράξεων και παράνομων ενεργειών, για την "αξιοποίηση" υφάλμυρων νερών στο Αλμυρό... και να μη φοβερίσει τη Ν.Α., που είναι αποφασισμένη να προστατεύσει την υγεία των δημοτών Ομηρούπολης με κάθε μέσο που της παρέχουν οι υφιστάμενες διατάξεις».
 Νιώθοντας ότι απειλείται η πορεία του πρωτοποριακού έργου της Μονάδας Επεξεργασίας Υφάλμυρου Nερού, ο δήμαρχος Ομηρούπολης με επιστολή του προς τον υπουργό Υγείας, ζητεί την παρέμβασή του ώστε να «διερευνηθεί ο ύποπτος ρόλος υπηρεσιακών εμπλεκόμενων παραγόντων», έτσι ώστε να πέσει φως και στην υπόθεση του "αμαρτωλού" δικτύου ύδρευσης, που έγινε πριν από μία δεκαετία από πρόγραμμα της Ε.Ε. χωρίς ποτέ να τελειώσει, αφού όχι μόνο δεν υπήρχε αρκετό νερό για να μεταφερθεί από τη βόρεια στην κεντρική Χίο, αλλά ήταν και ακατάλληλο λόγω της εσωτερικής επίστρωσης με λιθανθρακόπισσα.
 Θέση για το θέμα πήραν και οι βουλευτές του νομού. Η βουλευτής του ΠΑΣΟΚ Ελπίδα Τσουρή, αφού αναφέρει σε ανακοίνωσή της πόσο οξυμένο είναι το πρόβλημα της λειψυδρίας στο νησί και τις παρεμβάσεις που πρέπει να γίνουν, τονίζει για το επίμαχο δίκτυο ότι «εάν όντως είναι αποδεδειγμένα ακατάλληλο πρέπει σε ταχύτατο διάστημα να αποκαθηλωθεί, εάν όμως υπάρχουν περιθώρια βελτιωτικών παρεμβάσεων... είναι υποχρέωση όλων των τοπικών φορέων να φροντίσουν για την αξιοποίησή του».
 Αντίθετα, ο βουλευτής της Ν.Δ. Θανάσης Βαρίνος τονίζει ότι χρειάζεται μέχρι να
ξεκαθαρίσει το θέμα για να διαφυλαχτεί η υγεία του λαού να εφαρμοστεί η εισαγγελική απόφαση για διακοπή παροχής του νερού.
 Με έγγραφό της όμως η Διεύθυνση Υγιεινής Περιβάλλοντος του υπουργείου Υγείας, που φέρει ημερομηνία 28 Αυγούστου, γνωστοποιεί στην αρμόδια υπηρεσία της Νομαρχιακής Αυτοδιοίκησης ότι το νερό με βάση τα υπάρχοντα στοιχεία μπορεί να χρησιμοποιηθεί για κάθε άλλη χρήση πλην ποσίμου.
 Βέβαια η απάντηση της διεύθυνσης του υπουργείου αναμένεται να προκαλέσει και άλλες κόντρες, αφού ο Δήμος Ομηρούπολης ήδη τη μετέφρασε ως χρήση και του δικτύου από την ώρα που το νερό δεν θα χρησιμοποιείται για πόσιμο. Μάλιστα με προχθεσινό του έγγραφο (28 Αυγούστου) ζητεί από τη Διεύθυνση Υγείας - Δημόσιας
Υγιεινής της Νομαρχιακής Αυτοδιοίκησης να δώσει την έγκριση για παροχή και διάθεση του συγκεκριμένου νερού, απειλώντας μάλιστα την προϊσταμένη του τμήματος ότι «σε αντίθετη περίπτωση η εμμονή της θα θεωρηθεί σαφέστατη παράβαση καθήκοντος».
 Εξάλλου, σήμερα Τετάρτη, είναι προγραμματισμένο δημοτικό συμβούλιο στο Δήμο Ομηρούπολης όπου ως πρώτο θέμα θα εξεταστεί η μήνυση του δήμου κατά του νομάρχη Χίου και δύο υπαλλήλων τής παραπάνω υπηρεσίας που έκαναν τους ελέγχους
στο δίκτυο και τη μονάδα. Με δεδομένη δε την αντίθετη θέση των παρατάξεων της αντιπολίτευσης στις κινήσεις της δημοτικής αρχής αναμένεται με ιδιαίτερο ενδιαφέρον η συνεδρίαση.
 Να θυμίσουμε ότι η μονάδα επεξεργασίας υφάλμυρου νερού εγκαινιάστηκε στις 28 Ιουλίου από τον υπουργό Αιγαίου Νίκο Σηφουνάκη, ο οποίος όπως και οι άλλοι παρευρισκόμενοι δοκίμασαν το νερό που παράγεται, το οποίο και με το τελευταίο έγγραφο χαρακτηρίζεται ακατάλληλο προς πόση.
