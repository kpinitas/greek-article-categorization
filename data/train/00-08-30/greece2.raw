 Ως «ιπτάμενος τεκές» περιγράφεται το αεροπλάνο της Ολυμπιακής Αεροπορίας μέσα στο οποίο τον Ιανουάριο του 1998 πέθανε Αμερικανός επιβάτης που έπασχε από άσθμα με συνέπεια αμερικανικό δικαστήριο να επιδικάσει αποζημίωση ύψους 260 εκατομμυρίων δραχμών! 
 Το χθεσινό τηλεγράφημα του Ασοσιέιτεντ Πρες που αναφέρεται στη δικαστική απόφαση επιφέρει ένα ακόμη χτύπημα στην από καιρό πληγωμένη αξιοπιστία του εθνικού αερομεταφορέα. Ολα ξεκίνησαν σε μία πτήση από την Αθήνα προς Νέα Υόρκη
στην οποία ήταν επιβάτης ο δόκτωρ Αμπιντ Χάνσον, 52 ετών, προερχόμενος από το Κάιρο. Οπως αναφέρει το ρεπορτάζ, ο κ. Χάνσον πέθανε κατά τη διάρκεια της πτήσης, αφού προηγουμένως είχε ζητήσει επανειλημμένως να φύγει από τη θέση στην οποία καθόταν σε χώρο καπνιζόντων.
 Η απόφαση που υποχρεώνει την Ολυμπιακή να πληρώσει το ποσό των 700.000 δολαρίων ελήφθη από δικαστήριο του Σαν Φρανσίσκο. Ο ομοσπονδιακός δικαστής Τσαρλς Μπρέιερ έλαβε την απόφαση επικαλούμενος τη Σύμβαση της Βαρσοβίας, η οποία από το 1929 ορίζει τις ευθύνες των αεροπορικών εταιρειών απέναντι στους επιβάτες τους.
 Αν και ο επιβάτης γνώριζε πως θα ταξίδευε σε θέση καπνίζοντος (επειδή δεν υπήρχε αλλού χώρος) πριν επιβιβασθεί στο αεροσκάφος, ο δικαστής υποστήριξε ότι
οι αεροσυνοδοί και φροντιστές της Ολυμπιακής θα έπρεπε να είχαν βρει κάποια λύση από τη στιγμή που ο επιβάτης διαμαρτυρόταν για τους καπνούς που τον ενοχλούσαν. Ο κ. Μπρέιερ επισημαίνει ακόμη ότι η αποτυχία των συνοδών να βρουν
κάποια λύση μπορεί να θεωρηθεί ως ατύχημα βάσει των όρων που θέτει η Σύμβαση της Βαρσοβίας. Επικαλέστηκε επίσης αποφάσεις άλλων δικαστηρίων βάσει των οποίων ως αεροπορικό ατύχημα μπορεί να θεωρηθεί ακόμη και το καυτό νερό που χύνει η αεροσυνοδός πάνω σε κάποιον επιβάτη ή το να δοθεί αλκοολούχο ποτό σε έναν επιβάτη που έχει ήδη εκδηλώσει επιθετική συμπεριφορά.
 Το εντυπωσιακό είναι ότι ο δικαστής είχε αρχικά επιδικάσει διπλάσιο ποσό αποζημίωσης, δηλαδή 1, 4 εκατομμύρια δολάρια, περίπου 500 εκατομμύρια δραχμές! Το ποσόν όμως μειώθηκε στο μισό, καθώς ο δικαστής δέχθηκε ότι ο άτυχος επιβάτης γνώριζε από πριν πως δεν υπήρχε θέση μη καπνίζοντος και ότι οι αεροσυνοδοί τον προέτρεψαν να βρει μια θέση σε κάποιο άλλο σημείο του αεροσκάφους.
 Από την πλευρά τους, οι συνήγοροι της Ολυμπιακής Αεροπορίας υποστήριξαν ότι ο δικαστής εφήρμοσε με λανθασμένο τρόπο τη Σύμβαση της Βαρσοβίας και ότι είναι δυνατόν να ασκηθεί έφεση κατά της απόφασης. Σύμφωνα με τον δικηγόρο Στ. Φέρον,
ο επιβάτης έπασχε από αλλεργικό άσθμα και ο θάνατός του δεν ήταν αποτέλεσμα αεροπορικού ατυχήματος.
 Υπενθυμίζεται ότι το κάπνισμα απαγορεύεται σε όλες τις πτήσεις στο εσωτερικό των Ηνωμένων Πολιτειών και επιτρέπεται μόνον σε μερικές από εκείνες του εξωτερικού. Η Ολυμπιακή Αεροπορία απαγόρευσε πριν από δύο μήνες το κάπνισμα στις πτήσεις από και προς τις ΗΠΑ (απαγορεύεται επίσης στις πτήσεις εσωτερικού
