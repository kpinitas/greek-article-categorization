 «Εδώ, στην Εθνική, δεν θα παίρνετε τίποτα αν πρώτα δεν ρωτάτε εμένα! », τόνισε χθες το μεσημέρι στους διεθνείς της Ανδρών, ο γιατρός της ομάδας Σταύρος Χάντζος, την ίδια μέρα που οι εφημερίδες έγραφαν για την ατάκα του προέδρου της Παναχαϊκής Αρη Λουκόπουλου, αλλά και για τους νέους ελέγχους ντόπινγκ που σκοπεύει να καθιερώσει η Λίγκα. Η χρονική σύμπτωση ήταν αληθινή τέτοια, σύμπτωση δηλαδή. Η προληπτική ενημέρωση των παικτών είχε, ούτως ή άλλως, προγραμματιστεί. Ο γιατρός μίλησε περίπου είκοσι λεπτά στους αθλητές, εκείνοι τον άκουσαν με έκδηλο ενδιαφέρον και με άλλο τόσο έκδηλη ανησυχία για τις διαστάσεις που παίρνει (και στο επαγγελματικό φουτμπόλ) το πρόβλημα της φαρμακοδιέγερσης. Με το ίδιο ενδιαφέρον ξεφύλλισαν το φυλλάδιο που τους διανεμήθηκε, περσινή έκδοση της Υγειονομικής Επιτροπής της ΕΠΟ, πληροφοριακό για τις επιπλοκές από λήψη απαγορευμένων ουσιών. Ο Χάντζος μοίρασε στους διεθνείς κι ένα δεύτερο βιβλιαράκι με τον εύγλωττο τίτλο «Ορμόνες-Ολυμπιονίκες». 
 Την ίδια ώρα στο αθλητικό κέντρο Ράινμπεκ, μερικές χιλιάδες μίλια προς βορρά, εκατοντάδες φαν ήταν εκεί σε κατάσταση ευφορίας για την πρώτη συγκέντρωση των «22» της Νατσιοναλμάνσαφτ. Ατμόσφαιρα που έδωσε το δικαίωμα στον γερμανικό Τύπο να γράψει για «νέο κύμα συμπαθείας» που περιβάλλει την εθνική, ως και για «Φελερ-μάνια»! Ο Φέλερ, παρεμπιπτόντως, άφησε να νοηθεί ότι εναντίον της Ελλάδας ο Μπίρχοφ θά 'ναι στον πάγκο.
 Αυτό που όσο τίποτε άλλο ανησυχεί τη γερμανική ομοσπονδία, είναι πόσοι Ελληνες γκασταρμπάιτερ θα βρίσκονται το Σάββατο στις κερκίδες του ανακαινισμένου Φολκσπαρκστάντιον. Τα 48.549 εισιτήρια έχουν ήδη εξαντληθεί, η ΕΠΟ διέθεσε κιόλας (από τα 5.000 που πήρε) περίπου τα μισά (2.500) ενώ εκκρεμούν αιτήσεις για άλλα 1.500, μάλιστα από χθες το πρωί λειτουργεί στο Αμβούργο ειδικό γραφείο διανομής εισιτηρίων στους ξενητεμένους. Θεωρείται, ωστόσο, βέβαιο ότι αρκετοί εμιγκρέδες έχουν εξασφαλίσει εισιτήρια από Γερμανούς.
 Πόσοι; Ο εκπρόσωπος Τύπου της ομοσπονδίας Βόλφγκανγκ Νίρσμπαχ δήλωσε ότι «είναι πρακτικώς αδύνατο να ελέγξουμε σε τίνων χέρια θα καταλήξουν τα εισιτήρια». Ανεπισήμως, πρόσθεσε ότι οι Ελληνες στην κερκίδα μπορεί να είναι ώς και 25.000, εκτίμηση πιθανόν όχι ρεαλιστική, όμως ενδεικτική του φόβου των Γερμανών μη ξαναπάθουν ό,τι στο τελευταίο προκριματικό ματς πριν το EURΟ 2000 εναντίον της Τουρκίας. Οταν στο Ολυμπιακό Στάδιο του Μονάχου βρίσκονταν καμιά σαρανταριά χιλιάδες Τούρκοι! Τότε κάηκαν στον χυλό, τώρα φυσάνε και το γιαούρτι.
 Η καταπληκτική αντίθεση είναι ότι, με τόσους Ελληνες της διασποράς στο πλευρό της κι όμως η Εθνική για πρώτη φορά (από τότε που άνοιξαν τα σύνορα της Ευρωπαϊκής Ενωσης) θα δώσει αγώνα επίσημης διοργάνωσης δίχως, ούτ' ένα για δείγμα, ξενητεμένο στην αποστολή. Ο τραυματισμένος Κώστας Κωνσταντινίδης, πάντως, που ζει στο Βερολίνο, έχει προγραμματίσει να πεταχθεί (αυθημερόν) το Σάββατο στο Αμβούργο, δυο ώρες δρόμος είναι και να επισκεφθεί την ομάδα στο ξενοδοχείο.
 Χθες και στην Αθήνα και στο Ράινμπεκ, το πρόγραμμα της ημέρας περιλάμβανε βίντεο. Ο Φέλερ έδειξε στους δικούς του το φιλικό Ελβετίας - Ελλάδας και επισήμανε ότι «οι Ελληνες στην τεχνική τους είναι χαρισματικοί, συνδυάζονται καλά αν τους αφήσεις να συνδυαστούν, συνεπώς πρέπει να προσπαθήσουμε να τους πιέσουμε». Ο Δανιήλ, πριν δείξει στους δικούς μας το πρώτο ημίχρονο του Γερμανία-Ισπανία, τούς ανέλυσε τη φυσιογνωμία της καινούργιας Εθνικής Γερμανίας.
 *** Οι τραυματίες Γήττας, Κοτσώλης αποκλείστηκαν απ' την Εθνική Ελπίδων. Αντικαταστάθηκαν από τον Θανάση Πρίττα της Ξάνθης και τον Αποστόλη Παπαδόπουλο του ΠΑΟΚ.
