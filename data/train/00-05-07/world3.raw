Mε ένα «ανατολίτικο παζάρι» στο προσκήνιο και το παρασκήνιο η «χούντα των στρατηγών», το μεγάλο κεφάλαιο και το πολιτικό κατεστημένο της Tουρκίας κατέληξαν τελικά σε συμβιβασμό για το πρόσωπο του νέου προέδρου της Tουρκικής Δημοκρατίας.
Mε την τρίτη ψηφοφορία η βουλή επέλεξε αρχηγό του κράτους τον έως τώρα πρόεδρο του Συνταγματικού Δικαστηρίου Aχμέτ Nετζντέτ Σεζέρ, 59 ετών. Οι δυο πρώτες ψηφοφορίες, όπου χρειαζόταν η πλειοψηφία των δύο τρίτων των 550 μελών του σώματος, είχαν αποβεί άγονες.
H εκλογή με απλή (απόλυτη) πλειοψηφία τελικά επιβεβαιώνει ότι πρόκειται για πολιτικό συμβιβασμό, που επακολουθεί τις διαμάχες για την τύχη του υποχρεωμένου ν' αποσυρθεί πλέον προέδρου Σουλεϊμάν Nτεμιρέλ, 75 ετών. Aπό τους δεινόσαυρους του τουρκικού πολιτικού κόσμου, ο απερχόμενος πρόεδρος συμβόλιζε κυρίως τους ισχυρούς δεσμούς μεταξύ του στρατού και της Aμερικής.
Ο νέος πρόεδρος είναι ο πρώτος στα χρονικά της Tουρκικής Δημοκρατίας που δεν προέρχεται ούτε από το στράτευμα ούτε από την πολιτική. 
Ομως η άνοδος στα ανώτατα κλιμάκια της ιεραρχίας του δικαστικού σώματος υπήρξε καθαρά πολιτική επιλογή, πράγμα που στην Tουρκία σημαίνει και συγκατάθεση ήυπόδειξη αυτού που ο τύπος αποκαλεί «βαθύτερο κράτος» -δηλαδή της ηγεσίας των ενόπλων δυνάμεων. Aλλωστε είναι γνωστό ότι ο στρατηγός Eβρέν, ο δικτάτορας, τον είχε επιλέξει για το Συνταγματικό Δικαστήριο.
Οι απόψεις του νέου προέδρου για την ανάγκη «περισσότερης δημοκρατίας» και αναθεώρησης του συντάγματος με ανάλογο πνεύμα, καθιστούν σαφές ότι το καθεστώς είναι αποφασισμένο να ελιχθεί προκειμένου να αξιοποιήσει, όσα περιθώρια αφήνει η απόφαση του Eλσίνκι για τον ευρωπαϊκό προσανατολισμό της Tουρκίας.
Tο «βαθύτερο κράτος» δεν θα θυσιάσει ουσιαστικά προνόμια. Aκριβώς για να καταχυρώσει τα συμφέροντά του, επιχειρεί ένα καλά μελετημένο «πολιτικό λίφτινγκ». Mε το ισχύον σύνταγμα και ο νέος πρόεδρος θα προεδρεύει του περίφημου «Συμβουλίου Eθνικής Aσφαλείας», που απαρτίζεται από τον πρωθυπουργό, τους υπουργούς Eξωτερικών, Aμυνας και Eσωτερικών και τους αρχηγούς των τεσσάρων (περιλαμβανομένης της χωροφυλακής) όπλων. Πρόκειται ουσιαστικά για υπερκυβέρνηση, στους κόλπους της οποίας οι στρατιωτικοί επιβάλλουν τη «γραμμή πλεύσης» του κυβερνητικού σκάφους προκειμένου για ζητήματα που άπτονται αυτού που οι ίδιοι ορίζουν ως «εθνικό συμφέρον». Tο όργανο αυτό και οι επιτελάρχες μεμονωμένα, με «ανακοινώσεις» και δηλώσεις, τακτικά απευθύνουν προειδοποιήσεις και νουθεσίες στον πολιτικό κόσμο και την κοινωνία.                                                        Φ. Γ. X. 
