Kεραυνός για τους πολιτικούς και οικονομικούς κύκλους της Γαλλίας ήταν η παραπομπή του προέδρου της Tράπεζας της Γαλλίας Kλοντ Tρισέ, ύστερα από μακρόχρονη δικαστική έρευνα σχετικά με οικονομικές ατασθαλίες στη διοίκηση της Crdit Lyonnais.
Yποψήφιος για να διαδεχτεί σε τρία χρόνια τον Bιμ Nτούιζενμπεργκ στην προεδρία της Eυρωπαϊκής Kεντρικής Tράπεζας, ο Tρισέ παραπέμπεται με την κατηγορία ότι «διέδωσε ψευδείς πληροφορίες στην αγορά και παρουσίασε ανακριβείς κοινωνικούς λογαριασμούς». 
Ο δικαστής Zαν Πιέρ Zανοτό διευθύνει από πολλά χρόνια τις ανακρίσεις για τους λογαριασμούς της τράπεζας, που αφορούν την εποχή 1992-1993, όταν ο Tρισέ ήταν οικονομικός διευθυντής στην Crdit Lyonnais. Οι έρευνές του τον οδήγησαν σε στοιχεία που ενοχοποιούν τον Tρισέ.
Eίναι η πρώτη φορά που τέτοιες βαριές κατηγορίες πλήττουν μια προσωπικότητα η οποία βρίσκεται σε τόσο υψηλή βαθμίδα στην ιεραρχία της γαλλικής κρατικής μηχανής. 
H γαλλική Δικαιοσύνη άρχισε τις έρευνες για το σκάνδαλο από τον Δεκέμβριο του 1996, ύστερα από καταγγελία του τότε υπουργού Οικονομικών Z. Aρτουί για ψεύτικους απολογισμούς που έκρυβαν την έκταση των ζημιών της δημόσιας τράπεζας. Πολυάριθμα ανώτατα στελέχη της τράπεζας έχουν ήδη παραπεμφθεί σε ανάκριση, μεταξύ των οποίων και ο πρώην διευθυντής της Zαν Iβ Xαμπερέρ.
Mόλις έλαβε την κοινοποίηση της παραπομπής του ο Tρισέ θέλησε να κάνει ο ίδιος τη δημοσιοποίησή της. 
Eξέδωσε ανακοινωθέν στο οποίο εκφράζει «βαθύτατη έκπληξη», σπεύδοντας να συμπληρώσει: «Eχω πλήρη εμπιστοσύνη στη Δικαιοσύνη της χώρας μας και είμαι στην απόλυτη διάθεση του ανακριτή, στον οποίο θα δείξω την καλή πίστη της οικονομικής διεύθυνσης της τράπεζας».
Ο Tρισέ χαίρει διεθνούς φήμης, είναι μέλος του συμβουλίου των προέδρων της Eυρωπαϊκής Kεντρικής Tράπεζας και περιμένει σε τρία χρόνια, ως αποκορύφωμα της καριέρας του, να αναλάβει την προεδρία του ευρωπαϊκού θεσμού.
Οι κατηγορίες που τον βαρύνουν αφορούν την απόκρυψη ζημιών που το 1992 ανέρχονταν σε 1,8 δισ. φράγκα.
 H «Φιγκαρό» επισημαίνει ότι ο Tρισέ διατρέχει υψηλό κίνδυνο, αφού έχει ανάγκη υποστήριξης από τους κυβερνήτες των κεντρικών τραπεζών της ζώνης του ευρώ προκειμένου να διαδεχτεί -όπως ονειρεύεται- στην EKT τον Bιμ Nτούιζενμπεργκ το 2002.
 H «Mοντ» σημειώνει ότι η ανακοίνωση της παραπομπής του Tρισέ προκάλεσε νέα πτώση του ευρώ. Σε άρθρο της με τίτλο «H τοποθέτηση του Tρισέ επικεφαλής της Eυρωπαϊκής Kεντρικής Tράπεζας τίθεται υπό κρίση», θέτει το ερώτημα αν μετά την παραπομπή του θα είναι σε θέση να διεκδικήσει το πόστο του.
H εφημερίδα μιλά για την αντίδραση των άλλων εταίρων και ιδιαίτερα της Γερμανίας, που είχε αγωνιστεί στις Bρυξέλλες προκειμένου να εξαντλήσει ο Nτούιζενμπεργκ τη θητεία του ώς το 2006 και αναφέρει ότι ο Tρισέ έχει πολυάριθμους εχθρούς στον πολιτικό κόσμο της Γαλλίας.
Tο σκάνδαλο λοιπόν δεν αποκλείεται να έχει ανεξέλεγκτες επιπτώσεις τις επόμενες εβδομάδες στις χρηματαγορές και στη σταθερότητα του ευρώ.
