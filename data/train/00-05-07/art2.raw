«Iσορροπία ανάμεσα σε ταινίες γοήτρου και ταινίες επιβεβαίωσης» αποκάλεσε το πρόγραμμα του φετινού, 53ου, Διεθνούς Φεστιβάλ Κινηματογράφου των Κανών ο διευθυντής του, Ζιλ Ζακόμπ. Ενα φεστιβάλ που αρχίζει την Tετάρτη και προσπαθεί να ικανοποιήσει όλα τα γούστα, «με ταινίες κλασικές αλλά και μοντέρνες, ταινίες εποχής και ταινίες των γνωστών κινηματογραφικών ειδών, με ταινίες που να στηρίζονται στο σενάριο, τους διαλόγους και τους ηθοποιούς αλλά και με ταινίες που δίνουν προτεραιότητα στη σκηνοθεσία».
Για το διαγωνιστικό τμήμα αναγγέλθηκαν 23 συνολικά ταινίες, με το βάρος φέτος να δίνεται στις ταινίες από την Ασία και την Ευρώπη: με 7 ταινίες από την Ασία και 10 από την Ευρώπη (ορισμένες απ' αυτές γυρισμένες σε συμπαραγωγές), με τις ταινίες από την Αμερική να περιορίζονται σε 3, από τις οποίες οι δύο ανεξάρτητης παραγωγής (ενώ μια τέταρτη γυρίστηκε με ευρωπαϊκά χρήματα).
Στις ταινίες από την Ασία φαίνεται περισσότερο από οποιονδήποτε άλλο χώρο ο στόχος αυτός του Ζιλ Ζακόμπ: ταινίες δηλαδή και κλασικές και σύγχρονες, με προβληματισμό γύρω από σύγχρονα θέματα, όπου ξεχωρίζουν τόσο τα διάφορα «εξωτερικά» στοιχεία (σενάριο, ερμηνείες) όσο και η προσωπική σκηνοθετική προσέγγιση.
 Τους δυο διαφορετικούς αυτούς πόλους δείχνει καλύτερα η κομμουνιστική Κίνα με τις δυο ταινίες της: από τη μια το «Στη διάρκεια εκείνου του πολέμου» του Τζιανγκ Γουέν και από την άλλη το «Διάθεση για έρωτα» του, γνωστού ήδη από παλιότερο φεστιβάλ των Κανών, δημιουργού του «Happy Together», Γουόνγκ Καρ-Γουάι, ταινία γυρισμένη στο Χονγκ Κονγκ, με τίτλο παρμένο από ένα τραγούδι του Μπράιαν Φέρι και με πρωταγωνιστές τη Μάγκι Τσέουνγκ και τον Τόνι Λέουνγκ.
Από την πλευρά της, η εθνικιστική Κίνα (Ταϊβάν) παρουσιάζει την ταινία «Ο Ενας και ο Δύο...» του Εντουαρντ Γιανγκ (σε συμπαραγωγή με την Ιαπωνία), γύρω από τα προβλήματα μιας οικογένειας, με κύριο πρωταγωνιστή τον πατέρα.
 Από τη δική της πλευρά, η Ιαπωνία παρουσιάζει δυο ταινίες, «Ταμπού», του Ναγκίσα Οσίμα, ταινία εποχής με σαμουράι, με πρωταγωνιστή τον γνωστό Τακέσι Κιτάνο, και «Εύρηκα» του Αογιάμα Σίντζι (σε συμπαραγωγή με τη Γαλλία), ενώ η Γαλλία είναι συμπαραγωγός και στην ιρανική ταινία «Ο μαυροπίνακας» της Σαμίρα Μαχμαλμπάφ.
 Η άλλη ασιατική χώρα που συμμετέχει στο διαγωνιστικό τμήμα, και μάλιστα για πρώτη φορά στην ιστορία του φεστιβάλ των Κανών, είναι η Κορέα, με την ταινία «Chunhyang» του Ιμ Κουόν Τάεκ.
 Η Ευρώπη πάντως έχει τη μερίδα του λέοντος, με κατ' αρχήν τέσσερις γαλλικές ταινίες: «Οι αισθηματικές τύχες» του Ολιβιέ Ασαγιάς, ταινία εποχής με τους Σαρλ Μπερλένγκ, Εμανουέλ Μπεάρ και Ιζαμπέλ Ιπέρ, «Εσθήρ Καν» του Αρνό Ντεπλεσέν, δεύτερη ταινία εποχής, τη φορά μάλιστα αυτή γυρισμένη στα αγγλικά, με πρωταγωνιστές τον Ιαν Χολμ και τη Φράνσις Μπάρμπερ, «Αγνωστος κώδικας» του Γερμανού Μίκαελ Χάνεκε και «Χάρι, ένας φίλος που θέλει το καλό σου» του Ντομινίκ Μολ.
Χωρίς να ξεχνάμε μια τρίτη ταινία εποχής, την εκτός συναγωνισμού γαλλική ταινία με την οποία το φεστιβάλ θα κάνει επίσημη έναρξη: «Βατέλ» του Ρολάν Ζοφέ, ταινία γυρισμένη στα αγγλικά, σε διάφορους ιστορικούς πύργους της Γαλλίας, με τον Ζεράρ Ντεπαρντιέ και την Ούμα Θέρμαν.
 Ακολουθούν η Αγγλία με την ταινία «Ψωμί και ρόδα» του Κεν Λόουτς, με το διάσημο άγγλο σκηνοθέτη («Βροχή από πέτρες», «Γη και ελευθερία») να στρέφεται στην Αμερική για να καταγράψει τον αγώνα των εργατών σ' ένα καθαριστήριο ρούχων, τη σουηδογαλλική «Τραγούδια από το δεύτερο πάτωμα» του Ρόι Αντερσον και τη σουηδική «Ο άπιστος», σκηνοθετημένη από την ηθοποιό Λιβ Ούλμαν με βάση ένα σενάριο του Ινγκμαρ Μπέργκμαν.
 Οσο για τη Ρωσία, αυτή εκπροσωπείται από την ταινία «Ο γάμος» του Πάβελ Λονγκίν, σκηνοθέτη που πριν από χρόνια είχε κάνει εντυπωσιακή εμφάνιση στις Κάνες με την ταινία του «Taxi Blues».
 Ο Δανός Λαρς φον Τρίερ («Δαμάζοντας τα κύματα») επιστρέφει μ' ένα μιούζικαλ γύρω από μια 30χρονη Τσέχα που προσπαθεί να επιβιώσει μαζί με το μικρό άρρωστο γιο της σε μια μικρή βιομηχανική πόλη (το ρόλο ερμηνεύει η γνωστή τραγουδίστρια από την Ισλανδία, Μπγιορκ), ενώ η Κατρίν Ντενέβ ερμηνεύει ένα ρόλο γκεστ-σταρ.
Στον «αγώνα δρόμου» Αμερικής-Ευρώπης προσχώρησε και ο ιταλός σκηνοθέτης Μπερνάρντο Μπερτολούτσι που φέτος αποφάσισε να γίνει ο επίσημος χορηγός του τμήματος «Εβδομάδα της Κριτικής του 2000», ακριβώς επειδή ήταν στην εβδομάδα αυτή που ο ίδιος πρωτοεμφανίστηκε στο φεστιβάλ των Κανών, με την πρώτη του σκηνοθεσία, «Πριν από την επανάσταση».
Η συμβολή του Μπερτολούτσι στην εβδομάδα θα είναι διπλή: ειδική προβολή της ταινίας του αυτής με τον ίδιο να την παρουσιάζει στο κοινό και ειδικό εργαστήρι του δημιουργού του «Τελευταίου αυτοκράτορα» με νεαρούς σκηνοθέτες από όλο τον κόσμο.
«Με συγκινεί το ότι θα ανταλλάξω ιδέες και θ' ακούσω τις γνώμες μιας νέας γενιάς για το έργο μου» είπε ο Μπερτολούτσι.
Η προσπάθεια αντιπαράθεσης αμερικανικών ταινιών με ταινίες από άλλες χώρες κυριαρχεί και στο τμήμα «Ενα κάποιο βλέμμα». 
 Ετσι, εκτός από τις τέσσερις αμερικανικές ταινίες που θα προβληθούν στο τμήμα αυτό («Πράγματα που μπορείς να πεις κοιτάζοντάς την μόνο» του Ροντρίγκο Γκαρσία, με την Γκλεν Κλόουζ, την Καμερούν Ντίαζ, τη Βαλέρια Γκολίνο και τη Χόλι Χάντερ, «Διάσημος» του Γκρίφιν Νταν, «Γυναίκα στην κορφή» του Φίνα Τόρες και «Ονειρεύτηκα την Αφρική» του Χιου Χάντσον), οι υπόλοιπες 18 από τις συνολικά 22 ταινίες του προγράμματος αυτού προέρχονται από χώρες όπως η Πορτογαλία («Απριλιάτικοι λοχαγοί» της Μαρία Ντε Μεντέιρος), το Ιράν («Djomeh» του Χασάν Γιεκταπανά), την Ιταλία («Προτιμώ τον ψίθυρο της θάλασσας» του Μίμο Καλοπρέστι), τη Γεωργία («Χαμένοι δολοφόνοι» του Ντίτο Τσιντσάντζε), την Τυνησία («Η εποχή των αντρών» του Μουφίντα Τλατλί), το Μεξικό («Αυτή είναι η ζωή» του Αρτούρο Ρίπσταϊν), τη Χιλή («Η γη της φωτιάς» του Μιγκέλ Λιτίν), τη Βραζιλία («Εγώ, εσύ, αυτοί» του Αντρούτσα Γουάντινγκτον), την Κούβα («Λίστα αναμονής» του Χουάν Κάρλος Τάμπιο), την Ιαπωνία («Το όνειρο της Κυριακής» του Γιοϊτσίντο Τακαχάσι) και άλλες.
Και η Αμερική πώς αντιστέκεται σ' όλες αυτές τις ταινίες; Με εντυπωσιακές όπως πάντα παραγωγές, χρησιμοποιώντας, όταν χρειαστεί, τα «μεγάλα κανόνια» της, με θέματα «τραβηχτικά», από κωμωδίες και μελοδράματα μέχρι φιλμ νουάρ και διάφορες άλλες περιπέτειες (μαζί και επιστημονικής φαντασίας), χρησιμοποιώντας όπως πάντα γνωστά ονόματα του σύγχρονου Χόλιγουντ.
 Πρώτοι και καλύτεροι οι αδερφοί Τζόελ και Ιθαν Κοέν, τακτικοί επισκέπτες στις Κάνες, που τη φορά αυτή εμφανίζονται με την κωμωδία «Ω, αδελφέ, πού είσαι;», ταινία αφιερωμένη στον αμερικανό σκηνοθέτη Πρέστον Στέρτζες, και συγκεκριμένα στην ταινία του «Τα ταξίδια του Σάλιβαν», στην οποία ο Τζόελ ΜακΚρέι ερμήνευε ένα σκηνοθέτη που ήθελε να γυρίσει μια ταινία με τον τίτλο «Ο Brother, Where Art Τhou?». Στην ταινία των Κοέν πρωταγωνιστούν οι Τζορτζ Κλούνεϊ, Χόλι Χάντερ, Τζον Τορτούρο και Τζον Γκούντμαν.
 Ακολουθεί ο Τζέιμς Αϊβορι, που γύρισε, με γαλλικά όμως χρήματα, την ταινία «Το χρυσό κύπελλο», με πρωταγωνιστές τους Κέιτ Μπέκινσεϊλ, Τζέιμς Φοξ, Αντζέλικα Χιούστον, Νικ Νόλτε, Τζέρεμι Νόρθμαν και Ούμα Θέρμαν.
 Στο πρόγραμμα και ο Νιλ Λαμπιούτ, αποκάλυψη στο τμήμα «Ενα κάποιο βλέμμα», που φέτος παρουσιάζεται στο διαγωνιστικό τμήμα με την ταινία «Nurse Betty», με πρωταγωνιστές τους Ρενέ Ζελβέγκερ και Μόργκαν Φρίμαν.
Ακόμη, από το σκηνοθέτη της «Μικρής Οδησσού», Τζον Γκρέι, αναμένεται η νέα του ταινία «The Yards», γύρω από τη διαφθορά και την εγκληματικότητα ανηλίκων σε μια μεγαλούπολη. Ταινία με πρωταγωνιστές τους: Τζοακίμ Φίνιξ, Μαρκ Γουόλμπεργκ (θα τον θυμάστε από τους «Τρεις ήρωες»), Τζέιμς Κάαν και Φέι Ντάναγουεϊ. Ενώ σε ειδική προβολή θα παρουσιαστεί η ταινία «Cecil B. Demented» του Τζον Γουότερς («Pink Flamingos»), με τη Μέλανι Γκρίφιθ και τον Στίβεν Ντορφ, γύρω από ένα σκηνοθέτη που απάγει μια σταρ του Χόλιγουντ για να την αναγκάσει να παίξει στην ταινία του.
 Εκτός συναγωνισμού θα προβληθούν ακόμη: η περιπέτεια επιστημονικής φαντασίας «Αποστολή στον Aρη» του Μπράιαν Ντε Πάλμα, με τον Τιμ Ρόμπινς και τον Γκάρι Σινίς, η ταινία «Ρέκβιεμ για ένα όνειρο» του Ντάρεν Αρονόφσκι και «Under Suspicion» του Στίβεν Χόπκινς, καθώς και το ντοκιμαντέρ «Συνομιλία με τον Γκρέγκορι Πεκ» της Μπάρμπαρα Κοπλ -με τον ίδιο τον ηθοποιό να φτάνει στην Κρουαζέτ για να παραλάβει ειδικό τιμητικό βραβείο.
 Στις εκτός συναγωνισμού ταινίες περιλαμβάνεται και η αμερικανοταϊβανέζικη παραγωγή του Ανγκ Λι «Μαζεμένος τίγρης, κρυμμένος δράκος», περιπέτεια γυρισμένη στην Κίνα, που εκτυλίσσεται το 16ο αιώνα και με πρωταγωνιστές τους Μισέλ Γέο και Τσόου Γιουν-Φατ.
