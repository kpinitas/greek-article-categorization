Οχουλιγκανισμός τείνει να εκλείψει από τα πρωταθλήματα της δυτικής Ευρώπης όπου ανδρώθηκε ως φαινόμενο (Αγγλία, Γερμανία, Ολλανδία). 
Ως γνωστόν, στα αγγλικά γήπεδα έχουν πέσει από καιρό τα κάγκελα που χώριζαν τις κερκίδες από τον αγωνιστικό χώρο. Πάντως, δεν ημέρεψαν οι χούλιγκαν ούτε εξαφανίστηκαν με σπρέι. Εμφανίζονται άλλωστε συχνά όποτε οι εθνικές ομάδες της Αγγλίας και της Γερμανίας αγωνίζονται στο εξωτερικό. 
Η βία όμως εξαφανίστηκε από τα πρωταθλήματα των χωρών αυτών. Και δεν οφείλεται μόνο στα προληπτικά  μέτρα που πάρθηκαν έπειτα από τις τραγωδίες του Χέιζελ και του Χίλσμπορο. 
Εκείνο που άλλαξε ριζικά είναι οι δομές των συλλόγων: Οι ομάδες της δυτικής Ευρώπης έγιναν πλέον σύγχρονες εταιρείες. Τα γήπεδά τους μετατράπηκαν σε καταστήματα, όπου ο θεατής-πελάτης μπορεί να αγοράσει μαζί με το βασικό ποδοσφαιρικό προϊόν ένα σωρό άλλα πράγματα (υπάρχουν μπουτίκ, εστιατόρια, συγκροτήματα παίζουν μουσική κ.λπ.). 
Κανείς δεν πάει σε ένα πολυκατάστημα για να κάνει επεισόδια...
Η ακρίδα του χουλιγκανισμού μετανάστευσε ανατολικά, στα φτωχά πρωταθλήματα, αφού η ένδεια κι η γκρίνια πάνε μαζί. Οι ειδήσεις που καταφθάνουν από το ποδόσφαιρο της ανατολικής Ευρώπης αφορούν κυρίως επεισόδια. 
Ανθρωποι τραυματισμένοι, αυτοκίνητα σπασμένα, μαγαζιά λεηλατημένα. Σκηνές συνηθισμένες, επαναλαμβανόμενες σε ένα δεκάχρονο σίριαλ βιαιοτήτων, που ακολούθησε την κατάρρευση του αθλητισμού σοβιετικού τύπου. Κι όλα αυτά σε συνδυασμό με την εκτεταμένη διαφθορά. 
Μέσα από τα πρωταθλήματα των χωρών αυτών αναδεικνύονται όσο πουθενά αλλού τα εθνικιστικά πάθη, οι ρατσισμοί. 
Χώρες, όπου το συλλογικό ποδόσφαιρο έχει υποτιμηθεί σημαντικά ως αποτέλεσμα της παγκοσμιοποίησης στο ποδόσφαιρο της Δύσης και του νόμου Μποσμάν που απελευθέρωσε την ποδοσφαιρική αγορά στην Ευρωπαϊκή Ενωση. 
Οι καλύτεροι ποδοσφαιριστές από την ανατολική Ευρώπη ξενιτεύονται πλέον πριν κλείσουν τα 20. Ετσι οι διεθνείς επιτυχίες του ανατολικού ποδοσφαίρου περιορίζονται πλέον στις εθνικές του ομάδες. Φαινόμενα όπως ήταν κάποτε ο Ερ. Αστέρας ή η Στεάουα έχουν παρέλθει. Η Ντιναμό Κιέβου είναι απλώς μία εξαίρεση.
Μη έχοντας τι να χειροκροτήσει, ο ανατολικοευρωπαίος φίλαθλος πήγε σπίτι του. Τα γήπεδα της ανατολικής Ευρώπης από τη Ρουμανία ώς την Ουγγαρία κι από την Πολωνία ώς τη Ρωσία λυμαίνονται κάθε Κυριακή οι χουλιγκάνικες συμμορίες.
Μόλις την περασμένη Πέμπτη η ποδοσφαιρική ομοσπονδία της Κροατίας τιμώρησε τη Χάιντουκ Σπλιτ να δώσει χωρίς θεατές τα τρία επόμενα παιχνίδια της έδρας της, για τα φοβερά επεισόδια που έγιναν την Τρίτη στον τελικό του κυπέλλου με την Ντιναμό Ζάγκρεμπ και είχαν ως αποτέλεσμα τον τραυματισμό περίπου 100 ατόμων! 
Είχε διακοπεί κι ο αγώνας της Χάιντουκ με τη Σίμπενικ, όταν οπαδοί της εισέβαλαν στον αγωνιστικό χώρο. 
Αλλά δεν είναι μόνο οι φίλοι της Χάιντουκ. Πριν από λίγους μήνες μερικές εκατοντάδες οπαδοί της ομάδας της Ντιναμό Ζάγκρεμπ προπηλάκισαν τον πρόεδρο Ζλάτκο Κανιούγκα, έριξαν πέτρες και φωτοβολίδες κατά της αστυνομίας και προσπάθησαν να εισβάλουν στα γραφεία της ομάδας όπου συνεδρίαζε η διοίκηση για να αλλάξει όνομα τρίτη φορά σε εννιά χρόνια. 
Οι περιπέτειες περί την ταυτότητα της Ντιναμό οφείλονταν στον εκλιπόντα προ ολίγων μηνών πρόεδρο της Κροατίας Τούτζμαν, που μετονόμαζε το 1991 την ομάδα σε «Χασκ-Γκρατζάνσκι», επειδή το «Ντιναμό» θύμιζε τη γιουγκοσλαβική εποχή.
Στη Ρουμανία το ντέρμπι Nτιναμό-Στεάουα γίνεται αφορμή για ρατσιστικό ντελίριο εναντίον των γύφτων, των Ούγγρων και των Εβραίων... 
Ο ρατσισμός έχει άλλωστε φωλιάσει και στα υψηλά κλιμάκια: Πρόσφατα, η FIFA διέταξε έρευνα για τον πρόεδρο της ρουμανικής ποδοσφαιρικής λίγκας Ντουμίτρου Ντραγκομίρ, που εκδίδει περιοδικό... ρατσιστικής ύλης. Μέσα από τη ρουμπρίκα «Σβάστικα» καθυβρίζονται ακόμη και υπουργοί, αποκαλούμενοι «βρομοεβραίοι» και «γύφτοι». 
Στη website των φίλων τής άλλοτε μαρξιστικής Στεάουα Βουκουρεστίου, κάποιος επιγραφόμενος «Αντι-γύφτος» εκτοξεύει συνθήματα όπως: «Θάνατος στους κομμουνιστές και τους γύφτους», «Zήτω οι λεγεωνάριοι!».
Στη Ρωσία πριν από μία εβδομάδα οι οπαδοί της ΤΣ.Σ.ΚΑ Μόσχας τα έκαναν γης μαδιάμ, διότι ο διαιτητής Μπασκάκοφ είχε δώσει αμφισβητούμενο πέναλτι στο τελευταίο λεπτό για να νικήσει 1-0 η Σπαρτάκ, το τρίτο αμφισβητούμενο πέναλτι που κέρδιζε η Σπαρτάκ στα τελευταία τρία ματς... Βέβαια, ο πρόεδρος της ΤΣΣΚΑ Ντανταχάνοφ και το αφεντικό της Σπαρτάκ Ολεγκ Ρομάντσεφ καλούσαν τον κόσμο μέσω των «Σοβιέτσκι Σπορτ» (υπάρχουν ακόμη σοβιετικά σπορ!) να ασχοληθεί μόνο με το ματς... 
Τα έκτροπα στο μοσχοβίτικο ντέρμπι ήλθαν να προστεθούν στα άγρια επεισόδια που σημάδεψαν το φετινό ρωσικό πρωτάθλημα, όπως αυτά που προκάλεσαν το θάνατο ενός 15χρονου φιλάθλου στην Αγία Πετρούπολη κατά τη διάρκεια συμπλοκών μεταξύ οπαδών της τοπικής Ζενίτ και της Ντιναμό Μόσχας.
Χιλιάδες άνδρες της αστυνομίας και του στρατού έχουν ριχτεί στο δεύτερο πολεμικό μέτωπο της Ρωσίας, έπειτα απ' αυτό της Τσετσενίας, τον πόλεμο του ποδοσφαίρου.
Στην Ουγγαρία 50 άτομα τραυματίστηκαν όταν οπαδοί της Φερεντσβάρος και της Ουίπεστ συγκρούστηκαν ξανά (κύκλωσαν μέχρι και τρένο που μετέφερε φιλάθλους!). 
Αλλά και το θέαμα που είδε ο κόσμος στο παραδοσιακό αυτό ντέρμπι της Βουδαπέστης (0-0) ήταν ανάλογο. Ο ουγγρικός τύπος το χαρακτήρισε ως το χειρότερο που έγινε ποτέ.
Στην Πολωνία οι αρχές αναγκάστηκαν να απαγορεύσουν την συμμετοχή σε ματς για 12 μήνες σε επτά αρχηγούς των συμμοριών της κερκίδας, έπειτα από μεγάλη σειρά βίαιων γεγονότων, πρωτοφανών για τα πολωνικά δεδομένα, σαν αυτά που συνέβησαν στο ματς Βίτζεβ Λοτζ-Λέγκια Βαρσοβίας.
Ας γυρίσουμε όμως στη Δύση και ειδικά στη Γερμανία, όπου ο χουλιγκανισμός και η εξαθλίωση πλήττουν το μέρος εκείνο της χώρας που καταλάμβανε η κάποτε Ανατολική Γερμανία. 
Στην συντριπτική τους πλειονότητα οι ομάδες της πρώην DDR έχουν κατρακυλήσει στα ερέβη του βορειανατολικού ομίλου της περιφερειακής Ρεγκιονάλιγκα, που έχει οριστεί ως πρωτάθλημα υψηλού κινδύνου. 
