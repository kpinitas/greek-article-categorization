Ο Ολυμπιακός λοιπόν, που φρόντισε να μαζέψει -λίγο πριν από το Πάσχα- έξι πόντους σε οκτώ μέρες σε Πύργο και Καλαμάτα, προσπέρασε σχεδόν περπατώντας το εμπόδιο του Ιωνικού μέσα στο ΟAKA.
Tην ώρα που ο Παναθηναϊκός γνώρισε την ήττα από την Παναχαϊκή, απομακρύνθηκε τέσσερις βαθμούς από τους «ερυθρόλευκους» και ο Γιάννης Κυράστας -με αρκετή δόση πικρίας- ένιωσε ότι πρέπει να πει στην Πάτρα «συγχαρητήρια στον Ολυμπιακό για το πρωτάθλημα».
Ο Παναθηναϊκός γκέλαρε την κρίσιμη στιγμή, αλλά μαθηματικά έχει ελπίδες για τον τίτλο. Ακόμα και χωρίς να ηττηθεί ο Ολυμπιακός. Αρκεί η πειραϊκή ομάδα να κάνει δύο νίκες και δύο ισοπαλίες (σύνολο οκτώ βαθμούς). Αν ο Παναθηναϊκός, δηλαδή, κατορθώσει να πετύχει το 4Χ3=12, ισοβαθμεί στην πρώτη θέση με τον Ολυμπιακό (στους 88 πόντους). Tότε, και λόγω καλύτερης συγκομιδής βαθμών στα μεταξύ τους παιχνίδια, οι «πράσινοι» θα είναι εκείνοι που θα σηκώσουν τον τρόπαιο.
Ο Γιάννης Κυράστας δηλώνει ότι «ο Παναθηναϊκός θα παλέψει ώς το τέλος», ποντάρει στον... Αρη, από τον οποίο περιμένει να κάνει αύριο τη ζημιά στον Ολυμπιακό στη Μυτιλήνη, αλλά παράληλα να τονώσει και το ηθικό των ποδοσφαιριστών του.
Ισως οι παίκτες του Παναθηναϊκού να μην άντεξαν την πίεση στο κυνήγι του Ολυμπιακού, όλο αυτό το τελευταίο πεντάμηνο, ίσως να μην πίστεψαν τελικά ότι μπορούν να χτυπήσουν τον τίτλο του πρωταθλητή, ίσως να έμειναν από δυνάμεις την πιο κρίσιμη ώρα, ίσως να μην ήταν τόσο τυχεροί σε κάποιους αγώνες.
Με τα έως σήμερα δεδομένα, πάντως, και την καλή ψυχολογία υπέρ των ποδοσφαιριστών του Ολυμπιακού είναι εξαιρετικά δύσκολο να χαθεί ο τίτλος για τους «ερυθρόλευκους», αλλά όχι αδύνατο, αν δεν προσέξουν σε αυτές τις τέσσερις τελευταίες αγωνιστικές. Ο Ολυμπιακός έχει το περιθώριο για μία γκέλα (όπως είχε και στην Καισαριανή με τον Εθνικό Αστέρα), είτε με τον Αρη στη Μυτιλήνη, είτε με τη SKΟDA Ξάνθη, αλλά το σίγουρο είναι ότι θα επιδιώξει να αποφύγει τις περιπέτειες και να κάνει τη φιέστα στο τελευταίο ματς με την Παναχαϊκή στο ΟΑΚΑ.
Τόσο ο Ολυμπιακός όσο και ο Παναθηναϊκός, πάντως, έχουν να αντιμετωπίσουν ομάδες, που είτε κυνηγούν την έξοδό τους στο κύπελλο ΟΥΕΦΑ, είτε θέλουν να μπουν στα μπαράζ, είτε να τα αποφύγουν και δεν είναι εύκολο η επικράτηση σε κάθε αγώνα.
Ας πάρουμε όμως, τα πράγματα από την αρχή. 
 Ο Ολυμπιακός στη Μυτιλήνη, θα αντιμετωπίσει αύριο τον τυπικά γηπεδούχο Αρη και το αποτέλεσμα του αγώνα ίσως κρίνει τον τίτλο. 
Με νίκη οι «ερυθρόλευκοι» σχεδόν ακουμπούν το τρόπαιο, σε διαφορετική περίπτωση ο Παναθηναϊκός που θέλει μόνο νίκη την ίδια ώρα με την Προοδευτική στο ΟΑΚΑ, θα ελπίζει σε ένα ακόμα στραβοπάτημα του Ολυμπιακού, είτε με τον ΟΦΗ είτε στην Ξάνθη.
 Το προσεχές Σαββατοκύριακο ο Ολυμπιακός ουσιαστικά βγάζει τη δύσκολη δυάδα (Αρη, ΟΦΗ) και αν συγκεντρώσει έξι πόντους, ουσιαστικά κατακτά τον τίτλο. 
 Ο Παναθηναϊκός πηγαίνει στη Νέα Σμύρνη και θα εύχεται η ομάδα του Εγκε Γκέραντ να κάνει την ζημιά στο ΟΑΚΑ στους Πειραιώτες. 
Οι όποιες ελπίδες, δηλαδή, του Παναθηναϊκού θα «παιχθούν» στις δύο προσεχείς αγωνιστικές, όπου ο Ολυμπιακός αντιμετωπίζει τον Αρη και τον ΟΦΗ. Από εκεί και πέρα θα είναι εξαιρετικά δύσκολο να αλλάξει χέρια το τρόπαιο του πρωταθλητή.
