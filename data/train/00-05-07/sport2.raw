Αν χάσει και πάλι απόψε ο Ολυμπιακός από τον ΠΑΟΚ στο Αλεξάνδρειο, θα φανεί στον ορίζοντα -πέρα απ' όλα τ' άλλα- και τέλος εποχής. 
Αυτό το κείμενο έχει γραφτεί πριν από το χθεσινοβραδινό δεύτερο ημιτελικό ΑΕΚ-Παναθηναϊκού. Οπως κι αν έχει όμως το πράγμα, ο Ολυμπιακός κινδυνεύει να μείνει στο Κύπελλο Κόρατς. 
Εκείνο που ευχόταν όλο το διήμερο ο Ιωαννίδης (όταν σήκωνε το κεφάλι από τα προβλήματα της δικής του ομάδας) ήταν να προκριθεί ο Παναθηναϊκός στους τελικούς έναντι της ΑΕΚ! Διότι ο ΠΑΟ έχει ήδη εξασφαλίσει συμμετοχή στην παρεθνική Σουπρολίγκα (τη μετεξέλιξη της Ευρωλίγκας) ως πρωταθλητής Ευρώπης, ενώ η ΑΕΚ όχι. 
Το χειρότερο που θα μπορούσε να τύχει στον Ολυμπιακό σ' αυτά τα παράξενα πλέι-οφ θα ήταν να παίξει στο μικρό τελικό απέναντι στον ΠΑΟ: Τότε θα μετακόμιζε αυτομάτως στο Κύπελλο Κόρατς, πριν καν γίνει το πρώτο τζάμπολ των τελικών της παρηγοριάς. 
Την ίδια ώρα, «πράσινοι», «κίτρινοι» και «μαυρόασπροι» θα νέμονταν τα εισιτήρια για την κορυφαία διοργάνωση....
Ο Ολυμπιακός μετέχει ανελλιπώς στην Ευρωλίγκα από τη δεύτερη κιόλας χρονιά του Ιωαννίδη, δηλαδή από το 1992-93. Είναι η μόνη ελληνική ομάδα που έχει τέτοιο σερί στη δεκαετία του '90. Οχτώ στα οχτώ, με τέσσερα φάιναλ-φορ και έναν τίτλο, το 1997 στη Ρώμη. 
 Στο ίδιο περίπου διάστημα, της τριπλής ελληνικής εκπροσώπησης, ο δις πρωταθλητής Ευρώπης Παναθηναϊκός έχασε το τρένο της Ευρωλίγκας μία φορά, το 1997-98, όταν τον είχε αφήσει εκτός νυμφώνος ο ΠΑΟΚ του Σκοτ Σκάιλς με «διπλό» στο ΟΑΚΑ. 
 Ο «Δικέφαλος» της Θεσσαλονίκης πήρε το εισιτήριο 6 φορές από το '92 και μετά και μάλιστα συμμετέχει στην Ευρωλίγκα χωρίς διακοπή συνεχώς από το 1997. 
 Αλλά φάιναλ-φορ έχει να δει εφτά χρόνια, από τότε που απέτυχε να δικαιολογήσει τον τίτλο του φαβορί εν Αθήναις. Η ΑΕΚ μπήκε στο σαλόνι μόνο μία φορά, αλλά αξιοποίησε την ευκαιρία στο έπακρο, αφού έφτασε ώς τον τελικό της Βαρκελώνης πρόπερσι και άγγιξε το τρόπαιο (της το πήρε η Κίντερ). 
 Από μία συμμετοχή έχουν ακόμα ο Πανιώνιος και ο Ηρακλής, χωρίς διακρίσεις.
Τέτοιο κακό έχει να του τύχει από το μακρινό 1988-89, όταν πρόεδρός του ήταν ο... Κοσκωτάς, προπονητής του ο Στιβ Γιατζόγλου, έδρα του η Γλυφάδα και αστέρια του (σε μια αξιοπρεπή πορεία που τελείωσε στους Ομίλους της γ' φάσης) ο Σκάρι, ο Μίντλετον, ο Καμπούρης, ο Παπαδάκος. Μιλάμε για... αρχαιότητα. 
Τότε ο Ιωαννίδης οδηγούσε τον Αρη στον 7ο τίτλο της ιστορίας του και οι περισσότεροι από τους σημερινούς παίκτες του Ολυμπιακού ήταν σχολιαρόπαιδα.
Αλλά ας περιμένουμε λίγο, πριν απαγγείλουμε τον επιτάφιο. Ο φετινός Ολυμπιακός δεν είναι κακός, είναι όμως διπρόσωπος. 
Είναι ικανός να κερδίσει στην πιο δύσκολη έδρα (απόδειξη τα «διπλά» του στο ΟΑΚΑ επί Παναθηναϊκού και ΑΕΚ), μπορεί όμως και να ηττηθεί γηπεδούχος από αντίπαλο αισθητά μετριότερο. 
Αν παρουσιάσει το καλό του πρόσωπο απόψε στο καμίνι του Αλεξανδρείου, είναι σε θέση να μείνει όρθιος και να ανανεώσει το ραντεβού για την ερχόμενη Τετάρτη. 
Αν όμως εμφανιστεί ξανά στο παρκέ η ομάδα-φάντασμα του 1ου ημιτελικού, τότε η σεζόν των Πειραιωτών θα τελειώσει μέσα σε μελαγχολία. Τα χέρια θα είναι άδεια, την ίδια στιγμή που ο Παναθηναϊκός με την ΑΕΚ (και ίσως και τον ΠΑΟΚ) θα γεύονται τους καρπούς της δόξας και θα ετοιμάζονται για το καλοκαίρι της ηδονής. 
Πρωταθλητής Ευρώπης ο ένας, κυπελλούχος Ευρώπης η άλλη, πρωταθλητής Ελλάδας κάποιος από την παρέα, λάμψη εκτυφλωτική, αλλά ανυπόφορη για τον μαθημένο σε τίτλους Ολυμπιακό. 
Ξέρετε από πότε έχει να ακουμπήσει τα χέρια σε κάποιο τρόπαιο η άλλοτε κραταιά ομάδα του Πειραιά; 
Από την τριπλή στέψη του 1997, λες και έπεσε κατάρα.
Ο ΠΑΟΚ, πάλι, έκανε προχθές αυτό που έχει κάνει κι άλλες φορές στο παρελθόν: Εδειξε χαρακτήρα σε έδρα κολασμένη, και ανέτρεψε το μειονέκτημα της έδρας απέναντι σε αντίπαλο θεωρητικά ανώτερο. 
Το 1997 ήταν ο Παναθηναϊκός το θύμα του (όταν ο νυν προπονητής του ΠΑΟΚ Σκάιλς κέρδισε τον Μάλκοβιτς με παίκτες-κομήτες όπως ο Ντελ Ντεμπς, ο Αντονι Μπόνερ και ο Στέφαν Μπεκ), ένα χρόνο αργότερα ο Ολυμπιακός του Ιβκοβιτς (όταν ο «Πέτζα» Στογιάκοβιτς σκόρπισε σιγή στο ΣΕΦ με τρίποντο της τελευταίας στιγμής). 
Την πρώτη φορά το «μπρέικ» έγινε στο πλαίσιο της προημιτελικής φάσης, τη δεύτερη και την τρίτη στα ημιτελικά. Μπορεί να κάνει και σε τελικούς τέτοιο θαύμα ο γενναίος ΠΑΟΚ; 
