Mέχρι φέτος λίγο πολύ γνωρίζαμε τα άτομα που θα παρευρίσκονταν στην τελετή αφής της Ολυμπιακής φλόγας στην Αρχαία Ολυμπία. Αυτή τη φορά, όμως, το κλίμα είναι κάπως διαφορετικό, τουλάχιστον σε ό,τι αφορά τους έλληνες συμμετέχοντες. 
Αιτία, η αβεβαιότητα που επικρατεί τόσο σε ό,τι αφορά τις όποιες αλλαγές αποφασίσει τελικά να υλοποιήσει ο πρωθυπουργός σε επίπεδο προσώπων ή δομών όσο και με το χρονικό σημείο της ανακοίνωσής τους σε σχέση με την επικείμενη επίσκεψη της Συντονιστικής Επιτροπής της ΔΟΕ μέσα στην επόμενη εβδομάδα. 
Οι δύο αυτοί παράγοντες μπορεί να έχουν ως αποτέλεσμα είτε την αλλαγή της «σύνθεσης» της ελληνικής ομάδας που θα υποδεχθεί τους «Αθανάτους» την τελευταία στιγμή, είτε την αποχαιρετιστήρια εμφάνιση ορισμένων προσώπων, είτε τέλος την επανεμφάνιση κάποιων άλλων σε νέες θέσεις.
Η τελετή αφής και παράδοσης της φλόγας θα πραγματοποιηθεί την Τετάρτη 10 Μαΐου και την επόμενη ημέρα θα αρχίσει η επίσημη τριήμερη «ιερά εξέταση» της Συντονιστικής Επιτροπής της ΔΟΕ, η οποία θα ολοκληρωθεί το Σάββατο 13 Μαΐου.
Ισως η καταληκτική ημερομηνία της «επίσκεψης» των «Αθανάτων» να μη μοιάζει ιδιαιτέρως γουρλίδικη, ειδικά αν λάβει κανείς υπόψη του τα «μηνύματα» που άρχισαν να πέφτουν σαν καταιγίδα από την Πέμπτη 20 Απριλίου, με πρώτο αυτό του προέδρου της ΔΟΕ κ. Σάμαρανκ.
Μπορεί ο επικεφαλής της Συντονιστικής Επιτροπής κ. Ρογκ να θεωρεί τον κ. Πάγκαλο προσωπικότητα κατάλληλη να αναλάβει το συντονισμό της προετοιμασίας προς το 2004, εκείνο που μένει όμως να διαπιστωθεί είναι αν και κατά πόσον το μήνυμα Σάμαρανκ έγινε αντιληπτό, όχι μόνο σε ό,τι αφορά το πρόσωπο-συντονιστή, αλλά κυρίως στο επίπεδο της ουσιαστικής αλλαγής στη λειτουργία ή και τη σύνθεση των σημερινών δομών. 
Δεν είναι λίγοι αυτοί που διατηρούν σοβαρές επιφυλάξεις, κρίνοντας κατά κύριο λόγο από τα πρώτα δείγματα των κυβερνητικών «σκέψεων» για τις κατευθύνσεις που θα έχουν οι αλλαγές. 
Χαρακτηριστικές των κυβερνητικών προθέσεων είναι οι «ιδέες» που ανακοίνωσε λίγο πριν το Πάσχα ο κ. Πάγκαλος για τη νέα μορφή της αρμόδιας για τους Ολυμπιακούς Αγώνες διυπουργικής επιτροπής, οι οποίες «δεσμεύουν» κατά κάποιο τρόπο, αλλά ακόμα σαφέστερα προδιαθέτουν για το περιεχόμενο των όποιων αλλαγών πραγματοποιηθούν τελικά. 
Ο υπουργός Πολιτισμού δήλωσε ότι η υπάρχουσα διυπουργική επιτροπή θα πρέπει να τροποποιηθεί σε ό,τι αφορά τη σύνθεσή της με τη συμμετοχή σε αυτή και των υπουργείων Μεταφορών και Εξωτερικών, αλλά και την «αναβάθμισή» της με τη συμμετοχή των αντίστοιχων υπουργών. 
H σημερινή διυπουργική επιτροπή αποτελείται από τον υπουργό Πολιτισμού, τους υφυπουργούς Εθνικής Οικονομίας, ΠΕΧΩΔΕ και Πολιτισμού και σε αυτή συμμετέχουν άνευ ψήφου τρεις σύμβουλοι του πρωθυπουργού, από τους οποίος ο ένας (ο κ. Γιαννίτσης) είναι πλέον υπουργός Εργασίας. 
Δεν πρέπει, πάντως, να θεωρείται δεδομένο ότι αυτές θα είναι τελικά και οι επιλογές του κ. Σημίτη ότι αυτό το νέο σχήμα μπορεί να αποτελέσει το ευέλικτο όργανο που επίμονα ζητά η ΔΟΕ. Ενα τέτοιο όργανο θα αποτελείτο από πέντε υπουργούς (Πάγκαλος, Παπαντωνίου, Λαλιώτης, Παπανδρέου και Βερελής), οι οποίοι αφενός είναι όλοι ισχυρές προσωπικότητες και πρωτοκλασάτα στελέχη της κυβέρνησης και αφετέρου χαρακτηρίζονται από «ιδιαίτερες», κατά περίπτωση, μεταξύ τους σχέσεις. 
Οι προτάσεις που μελετά ο πρωθυπουργός έχουν κάπως σχηματοποιηθεί πλέον σε δύο εναλλακτικά σενάρια:
 Το πρώτο από αυτά κάνει λόγο για τη δημιουργία μιας νέας διυπουργικής επιτροπής η οποία επειδή θα έχει υψηλή εκπροσώπηση πιθανολογείται ότι θα είναι σε θέση να δώσει άμεσες λύσεις σε όποια προβλήματα δημιουργούνται. Εμπόδιο στο ρόλο της ίσως αποδειχθεί η ίδια η σύνθεσή της και οι δυνατότητες συνεννόησης των μελών της υπό την εποπτεία και το συντονισμό του κ. Πάγκαλου. Την ίδια στιγμή δεν μπορούν να αποκλειστούν αλλαγές και στην «Αθήνα 2004», είτε σε επίπεδο προσώπων είτε σε επίπεδο ρόλων, η οποία όμως θα αποτελεί πλέον κυρίως εκτελεστικό όργανο. 
 Το δεύτερο σενάριο κάνει λόγο για ουσιαστική κατάργηση της διυπουργικής επιτροπής, με ή χωρίς τη συνέχιση της τυπικής της ύπαρξης και την απευθείας ανάθεση του συντονιστικού ρόλου στον κ. Πάγκαλο, ο οποίος θα συνεννοείται κατά περίπτωση με τους αρμόδιους υπουργούς. Και αυτό το σενάριο θα μπορούσε να συνοδευτεί από αλλαγές στην ΟΕΟΑ, η οποία όμως θα λειτουργούσε πλέον στα πρότυπα των ΔΕΚΟ.
Στο πλαίσιο αυτών των αλλαγών δεν αποκλείεται να δούμε ακόμα και τη θεσμοθέτηση θέσεων αναπληρωτών διευθυνόντων συμβούλων. 
Αναγκαίες θεωρούνται συγκεκριμένες αλλαγές και στο νομοθετικό πλαίσιο που καθορίζει τη λειτουργία της Οργανωτικής Επιτροπής. Η ηγεσία της εταιρείας έχει κατά καιρούς διαπιστώσει σημαντικές καθυστερήσεις στις διαδικασίες των προσλήψεων καθώς και δυσχέρειες και αγκυλώσεις σε διαδικασίες που θα έπρεπε, να είναι πιο απλές, σχετικά με διαγωνισμούς και μικρής κλίμακας προμήθειες. 
ΣE EΞI TΟMEIΣ  κλειδιά για την επιτυχία της διοργάνωσης των Ολυμπιακών Αγώνων του 2004 επικεντρώνεται κυρίως η προσοχή των συναρμόδιων υπουργείων και της Οργανωτικής Επιτροπής «Αθήνα 2004». 
Πρόκειται για τους τομείς της φιλοξενίας, των μεταφορών, της ασφάλειας, των ραδιοτηλεοπτικών, των κατασκευών (με αιχμή το Ολυμπιακό Χωριό και τον Ιππόδρομο) και των οικονομικών της εταιρείας, που αποτελούν και τους χώρους εκείνους όπου παρατηρούνται οι μεγαλύτερες αλλά και οι πλέον κρίσιμες καθυστερήσεις. 
Aμεσης προτεραιότητας θέματα χαρακτηρίζονται αυτά της φιλοξενίας (υπογραφή σύμβασης με ξενοδόχους και λήψη απόφασης για χωριό ή χωριά Τύπου), των μεταφορών και της ασφάλειας (συντονισμός ενεργειών, αποσαφήνιση αρμοδιοτήτων, δημιουργία ειδικών φορέων).
Στον τομέα των ραδιοτηλεοπτικών τα πράγματα έχουν δρομολογηθεί με τη δημοσίευση της προκήρυξης για το διεθνή διαγωνισμό στην Eφημερίδα των Ευρωπαϊκών Κοινοτήτων και σύντομα θα υπάρξει το σχήμα που θα αναλάβει τη σχετική ευθύνη. 
Οπως αναφέρεται στην προκήρυξη, οι αιτήσεις συμμετοχής πρέπει να έχουν κατατεθεί το αργότερο μέχρι τις 29 Μαΐου 2000. Οι υπηρεσίες που θα κληθεί να προσφέρει ο ανάδοχος αφορούν την παραγωγή ραδιοτηλεοπτικού σήματος σε όλους τους αθλητικούς χώρους, την οργάνωση και υποστήριξη της λειτουργίας του διεθνούς ραδιοτηλεοπτικού κέντρου (IBC) και τη γενική και τεχνική υποστήριξη προς τους φορείς της ραδιοτηλεοπτικής μετάδοσης των αγώνων.
Σύμφωνα με τους όρους της προκήρυξης θα κληθούν να υποβάλουν προσφορά κατ' ελάχιστο τρεις και κατ' ανώτατο πέντε υποψήφιοι, εφόσον υπάρχει επαρκής αριθμός κατάλληλων υποψηφίων. Μετά και τις τελευταίες εξελίξεις, πάντως, θεωρείται μάλλον σίγουρο ότι την ευθύνη θα αναλάβει τελικά ο εκλεκτός της ΔΟΕ και έμπειρος από προηγούμενες διοργανώσεις κ. Μανόλο Ρομέρο. 
Στον κατασκευαστικό τομέα αναμένονται οι κινήσεις του ΥΠΕΧΩΔΕ για τα πέντε πρώην «ορφανά» έργα που «υιοθέτησε», αλλά και εξελίξεις σε ό,τι αφορά το Ολυμπιακό Χωριό και τον Ιππόδρομο. Για το μεν πρώτο, μετά την ολοκλήρωση του διαγωνισμού για τον αρχιτεκτονικό σχεδιασμό αναμένεται η σύσταση από τον ΟΕΚ της ανώνυμης εταιρείας που θα αναλάβει την κατασκευή του έργου. 
Για τον Ιππόδρομο και το Ολυμπιακό Ιππικό Κέντρο στο Μαρκόπουλο αναμένεται η παράδοση στους υποψήφιους των τευχών δημοπράτησης του έργου, η οποία θα γίνει αφού κατοχυρωθεί και νομικά η δυνατότητα παραχώρησης από τον ΟΔΙΕ μέρους του ιπποδρομιακού στοιχήματος στον ανάδοχο. Το θέμα αυτό είναι ιδιαιτέρως «λεπτό», καθώς ενδέχεται να προκαλέσει έντονες πολιτικές αντιπαραθέσεις ανάμεσα στην κυβέρνηση και την αντιπολίτευση, όμοια με αυτή που προκάλεσε το νομοσχέδιο για το Bιντεολόττο. 
Για τα οικονομικά θέματα, τέλος, την Τρίτη πραγματοποιήθηκε συνάντηση του κ. Πάγκαλου με τον υπουργό Εθνικής Οικονομίας κ. Παπαντωνίου, όπου συζητήθηκε και το θέμα της μετοχοποίησης του ΟΠΑΠ και του τρόπου κάλυψης των περίπου 70 δισ. δρχ. του Bιντεολόττο. 
