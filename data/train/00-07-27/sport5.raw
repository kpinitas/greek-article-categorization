Φοβερή νίκη με 5-1 επί της Αϊντραχτ Φρανκφούρτης πέτυχε χθες ο ΠΑΟΚ στη Γερμανία, έπειτα από σούπερ-εμφάνιση, παρουσία του μεγαλομετόχου του, Γιώργου Μπατατούδη, που ταξίδεψε στην Αυστρία ειδικά για να παρακολουθήσει αυτόν τον αγώνα.
 Ο ΠΑΟΚ έπαιξε σπουδαίο ποδόσφαιρο σ' όλη τη διάρκεια του αγώνα, κι από τα πρώτα λεπτά πίεσε τη γερμανική ομάδα, που έδειξε ανέτοιμη, ενώ ο Μπάγεβιτς δεν θέλησε να θριαμβολογήσει, λέγοντας χαρακτηριστικά: 
 «Το σκορ δεν μετράει σ' αυτά τα παιχνίδια, μπορεί να είναι εντυπωσιακό για την ομάδα μας, αλλά είναι ακόμη περίοδος προετοιμασίας και δεν πρέπει να βγάζουμε συμπεράσματα, τα οποία μπορούν να αποδειχθούν λανθασμένα στη συνέχεια. Στόχος μας είναι να παίξουμε σωστά, αλλά σήμερα έγιναν πάλι κάποια λάθη, τα οποία πρέπει να διορθώσουμε μέχρι την έναρξη του πρωταθλήματος».
 Ο «δικέφαλος του βορρά» προηγήθηκε στο 22' με πολύ ωραία ενέργεια του Γεωργιάδη και δυνατό σουτ του διεθνή παίκτη, ο οποίος μπήκε από τα πλάγια και την κατάλληλη στιγμή «εκτέλεσε» το Γερμανό τερματοφύλακα. Στο 45' ο Οκάς, με κοντινό πλασέ από ωραία πάσα του Ναλιτζή και έξοχη προσποίηση, έγραψε το 2-0, ενώ στο δεύτερο ημίχρονο ο ΠΑΟΚ πέτυχε τρία γκολ με τους Μπράτιτς (75'), Σπάσιτς (83') και Φρούσο (89' πεν.), ενώ οι Γερμανοί μείωσαν με πέναλτι στο 77' και ο προπονητής τους έγινε έξω φρενών με την απαράδεκτη εμφάνιση των παικτών του.
 Από την πλευρά του, ο Μπάγεβιτς είπε ότι οι παίκτες του έπαιξαν σοβαρά «κι αυτό είναι το πλέον ελπιδοφόρο για τη συνέχεια της δουλειάς μας», όπως τόνισε χαρακτηριστικά, ενώ στους διακριθέντες περνούν οι Γεωργιάδης, Τετράτζε, Μπορμπόκης, Βενετίδης, Ουντέζε.
 Ο ΠΑΟΚ έπαιξε πολύ σωστά από τα πλάγια εκεί όπου έκαναν φοβερή δουλειά οι Μπορμπόκης, Γεωργιάδης, Βενετίδης, Ουντέζε, που αναμένεται να αποτελέσουν τα δυνατά πλάγια του ΠΑΟΚ, έτσι όπως τουλάχιστον θέλει να παίζει ο Ντούσαν Μπάγεβιτς.
 Με την προσθήκη των υπολοίπων που δεν αγωνίσθηκαν χθες, και ειδικά του Kαμπς, ο ΠΑΟΚ αναμένεται να γίνει πολύ πιο δυνατός στον τομέα της σωστής ανάπτυξης, κάτι που τόνισε κι ο συνεργάτης του Μπάγεβιτς, Μπλάντεν Φούρτουλα.
 Τοχούρογλου, Μπορμπόκης, Βενετίδης, Μπράτιτς (76' Κατσαμπής), Χασιώτης, Τετράτζε, Ουντέζε, Εγκομίτης, Γεωργιάδης (65' Σπάσιτς), Οκάς (65' Καφές), Ναλιτζής (65' Φρούσος).
