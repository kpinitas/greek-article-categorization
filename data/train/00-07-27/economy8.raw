 Σε φιάσκο οδηγήθηκαν οι διαπραγματεύσεις συγχώνευσης μεταξύ της τρίτης μεγαλύτερης τράπεζας της Γερμανίας Dresdner και της τέταρτης Commerzbank.
 Tα δύο μέρη δεν τα βρήκαν για το ποιος θα έχει το πάνω χέρι στη νέα τράπεζα.
Αιτία, οι αγεφύρωτες διαφωνίες μεταξύ των δύο τραπεζών για το ποσοστό συμμετοχής στον υπό δημιουργία όμιλο. Καθοριστική η στάση των δύο βασικών τους
μετόχων οι οποίοι με τη στάση τους δυναμίτισαν τις διαπραγματεύσεις και τις οδήγησαν σε ναυάγιο ύστερα από έξι εβδομάδες. Συγκεκριμένα η επιμονή της διοίκησης της Commerzbank για μία συγχώνευση μεταξύ ίσων, παρά το γεγονός ότι τόσο σε χρηματιστηριακή αξία όσο και σε ενεργητικό είναι μικρότερη της Dresdner, οδήγησε τις διαπραγματεύσεις σε αδιέξοδο. Καθοριστική ήταν η στάση της επενδυτικής εταιρείας Cobra, μεγαλύτερου μετόχου της Dresdner. Η Cobra που
ελέγχει το 17% της Commerzbank τάχθηκε ανοιχτά κατά της συγχώνευσης καθώς επιθυμεί διακαώς τη σύνδεσή της με έναν διεθνή εταίρο. Από την άλλη πλευρά καθοριστική ήταν και η στάση του μεγαλύτερου μετόχου της Dresdner Allianz. H δεύτερη μεγαλύτερη ασφαλιστική εταιρεία της Ευρώπης, που ελέγχει το 22% της Dresdner, αντιμετώπισε αρχικά με ιδιαίτερη ψυχρότητα το ενδεχόμενο σύνδεσης των δύο τραπεζών ενώ στη συνέχεια εξέφρασε ισχυρές ενστάσεις στο ενδεχόμενο μιας συγχώνευσης μεταξύ ίσων. 
 Για την Dresdner η αποτυχία αυτή είναι η δεύτερη σε διάστημα μόλις τεσσάρων μηνών. Τον περασμένο Απρίλιο η προηγούμενη διοίκηση της Dresdner υπονόμευσε την πώλησή της έναντι 30 δισ. δολαρίων στη μεγαλύτερη τράπεζα της Ευρώπης Deutsche Bank. 
 Η συγχώνευση της Dresdner με την Commerzbank, αν ευδοκιμούσε, θα δημιουργούσε μία τράπεζα με ενεργητικό μεγαλύτερο των 800 δισ. ευρώ, δεύτερο στην Ευρώπη πίσω από την Deutsche. Οι αναλυτές εκτιμούν ότι οι συνέπειες για την Dresdner θα είναι πολύ μεγαλύτερες καθώς είναι το δεύτερο τρίμηνο που αναλώνεται σε αποτυχημένες συνομιλίες συγχώνευσης. Τα κέρδη της Dresdner στο πρώτο εξάμηνο ήταν απογοητευτικά καθώς μειώθηκαν κατά 420 εκ. ευρώ ενώ η μετοχή της στο τελευταίο 12μήνο έχει ενισχυθεί μόλις 7, 2% έναντι ανόδου 32% που σημειώνει την
ίδια περίοδο ο σχετικός δείκτης των γερμανικών τραπεζών. Στο ίδιο χρονικό διάστημα η μετοχή της Commerzbank ενισχύθηκε κατά 17%, ενώ της Deutsche κατά 66%. 
 Ετσι αρκετοί είναι εκείνοι που πιστεύουν ότι τόσο η Dresdner όσο και η Commerzbank αποτελούν πλέον στόχο εξαγοράς από το εξωτερικό. Μεταξύ άλλων, το ενδιαφέρον τους για τις δύο τράπεζες έχουν εδώ και καιρό εκφράσει οι ολλανδικοί ομίλοι ING και ΑΒΝ Amro, η ελβετική Credit Suisse και οι αμερικανικοί κολοσσοί Citigroup και Chase Manhattan. 
 Η δεύτερη αυτή αποτυχημένη προσπάθεια πέρα από τις συνέπειες που μπορεί να έχει για τις δύο τράπεζες επιδεινώνει και τη συνολική εικόνα του τραπεζικού τομέα της Γερμανίας, ο οποίος δείχνει αδύναμος να προχωρήσει στην εσωτερική του ολοκλήρωση. Καθώς οι γερμανικές τράπεζες υστερούν ήδη σημαντικά σε αποδόσεις έναντι των υπολοίπων μεγάλων ανταγωνιστριών τους, αυτές οι αποτυχίες
