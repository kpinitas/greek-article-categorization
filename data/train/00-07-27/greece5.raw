Κλείνει σήμερα και επ' αόριστον το λιμάνι της Ραφήνας, ύστερα από απόφαση του Δημοτικού Συμβουλίου της περιοχής.
 Αιτία, όπως είπε στην «Ε» ο δήμαρχος Ανδρέας Κεχαγιόγλου, είναι ότι οι εκάστοτε υπουργοί Εμπορικής Ναυτιλίας δημιουργούν διαρκώς νέες ακτοπλοϊκές γραμμές, με αποτέλεσμα η πόλη να απειλείται με αφανισμό, αλλά και οι κάτοικοι να κινδυνεύουν.
 «Εχουμε ήδη ζητήσει να σταματήσει να εκτελεί δρομολόγια το δεξαμενόπλοιο «Μύκονος ΙΙ», το οποίο μεταφέρει καύσιμα με τα οποία τροφοδοτεί τα νησιά. Οπως
καταλαβαίνετε, τα βυτιοφόρα που μεταφέρουν στο πλοίο τα καύσιμα περνούν μέσα από την πόλη, με αποτέλεσμα να κινδυνεύει η ζωή μας. Επίσης, τεράστιο πρόβλημα
δημιουργείται και με τα Kαταμαράν, τα οποία δεν μεταφέρουν αυτοκίνητα, αλλά μόνο επιβάτες. Εκείνοι εγκαταλείπουν τα αυτοκίνητά τους όπου βρουν. Ετσι, η πόλη μεταβάλλεται σε ένα υπαίθριο πάρκινγκ, δυσκολεύοντας τις μετακινήσεις μας. Γνωρίζουμε ότι η απόφασή μας δημιουργεί προβλήματα. Είχαμε όμως ζητήσει να μας βοηθήσουν και μέχρι σήμερα δεν έχει γίνει τίποτα».
 Παράλληλα, επεσήμανε ότι οι κάτοικοι δεν θα κινδυνεύσουν από τον αποκλεισμό του λιμανιού. «Yπάρχουν άλλοι τρόποι να το κάνουμε», είπε και ανέφερε πως μπορεί να σκάψουν την είσοδο του λιμανιού ή να το αποκλείσουν με φορτηγά.
 Από την πλευρά του, ο υπουργός Εμπορικής Ναυτιλίας Χρήστος Παπουτσής, σε χθεσινή επιστολή του προς το δήμαρχο Ραφήνας, τονίζει ότι μέχρι τις αρχές του επομένου έτους τα σχετικά έργα (έξι προβλήτες, περιβάλλων χώρος) θα έχουν ολοκληρωθεί, οπότε θα μπορούν να δεχθούν σημαντικό αριθμό φορτηγών, επιβατηγών
και οχηματαγωγών πλοίων. Οσον αφορά το επιβατηγό «Μύκονος ΙΙ», επεσήμανε ότι απαγορεύθηκε η φόρτωση βυτιοφόρων από το λιμένα της Ραφήνας και ήδη η φόρτωση θα γίνεται από το λιμένα του Πειραιά, με έναρξη δρομολογίων από τις 26/7/2000,
με εξαίρεση μόνο δύο κατάπλους στη Ραφήνα για εκφόρτωση κενών οχημάτων. 
 Παράλληλα, ενημέρωσε το δήμαρχο για τις τροποποιήσεις στα δρομολόγια των επιβατηγών πλοίων τύπου Kαταμαράν, που έχουν ως αποτέλεσμα να μειωθεί σημαντικά η ταυτόχρονη επιβάρυνση του λιμένα.
 Τέλος, ενισχύθηκε με προσωπικό η Λιμενική Αρχή Ραφήνας και περαιτέρω ενισχύεται με επιπλέον προσωπικό κατά τα Σαββατοκύριακα, ώστε να γίνει ταχύτερη η προώθηση επιβατών και οχημάτων.
