 Σε 3.500, όσες και οι ανεξέλεγκτες χωματερές, υπολογίζονται οι...Κουρουπητοί της Ελλάδας. Από αυτούς, οι 850 λειτουργούν με τη βούλα της Aυτοδιοίκησης, χωρίς βεβαίως να απέχουν πολύ από αυτούς που είναι εντελώς παράνομοι. 
 Τα στοιχεία της Εταιρείας Οικολογικής Ανακύκλωσης είναι αποκαλυπτικά και δείχνουν ότι βρισκόμαστε πολύ μακριά από τη σωστή αντιμετώπιση του εκκρηκτικού
προβλήματος της διαχείρισης των σκουπιδιών. Το οδοιπορικό στις τριτοκοσμικές αυτές γωνιές της πατρίδας μας είναι αποκαλυπτικό: 
 _ Στην Ηλεία βρίσκεται η περιοχή Επιτάλιο, μόλις 10 χιλιόμετρα από την πόλη του Πύργου, για την οποίαν έχει γίνει προσφυγή στο Eυρωπαϊκό Δικαστήριο και αναμένεται νέο πρόστιμο, ανάλογο με αυτό του Κουρουπητού, το οποίο μάλιστα θα εισπραχθεί άμεσα. Πέρα όμως από αυτήν την περίπτωση, στο νομό λειτουργούν άλλες εννέα μεγάλες χωματερές και μάλιστα σε περιοχές φυσικού κάλλους. Δεν ξεφεύγει από αυτό το βιασμό της φύσης ούτε καν ο...προστατευόμενος από τη διεθνή σύμβαση Ραμσάρ υγροβιότοπος Στροφυλιάς-Κοτυχίου, που έχει την «τιμή» να
δέχεται τα σκουπίδια από τις Kοινότητες Κουρτέσι και Παλαιά Μανωλάδα, καθώς το
Δήμο Λεχαινών. Στο δήμο Βάρδας τα σκουπίδια καίγονται σε απόσταση αναπνοής από
τον ποταμό Βέργα. Οι κοινότητες Τραγανού και Σταφιδόκαμπου «αξιοποιούν» τις όχθες του Πηνειού, ενώ ο Δήμος Βαρθολομιού το δάσος Θινών. Η Αμαλιάδα και οι γύρω κοινότητες καίνε τα σκουπίδια τους σε χώρο κοντά στην κοινότητα Κορυφής. Πάντως, στο νομό ολοκληρώθηκε πρόσφατα ο σχεδιασμός για τη διαχείριση των απορριμμάτων, ενώ στο παρελθόν είχαν ξεκινήσει τα έργα για την κατασκευή ΧΥΤΑ στην περιοχή Τριανταφυλλιάς, τα οποία σταμάτησαν λόγω διενέξεων μεταξύ των φορέων της Αμαλιάδας και του Πύργου.
 _ Στην Κρήτη η γνωστή περίπτωση του Κουρουπητού δεν είναι -δυστυχώς- η μόνη. Στην Ιεράπετρα έχουν ξεσπάσει πυρκαγιές από τη γειτονική χωματερή, όπου εκτός από τα οικιακά απορρίμματα καταλήγουν μεγάλες ποσότητες πλαστικών από τα θερμοκήπια της γύρω περιοχής.
 _ Στην Αιτωλοακαρνανία, ο μεγαλύτερος δήμος, αυτός του Αγρινίου, ρίχνει τα σκουπίδια του -περίπου 30.000 τόνοι το χρόνο- στην παλιά κοίτη του Αχελώου. Το
Μεσολόγγι καταστρέφει με τα απορρίμματά του τη λιμνοθάλασσα στην τοποθεσία Τουρλίδα. Η κατασκευή ΧΥΤΑ στον Αγιο Θωμά συναντά την αντίθεση των περιοίκων. Στον Αστακό τα σκουπίδια καίγονται ανεξέλεγκτα σε μια περιοχή όπου βόσκουν αγελάδες και κατσίκια.
 _ Στην Ευρυτανία ο σκουπιδότοπος του Καρπενησίου βρίσκεται δίπλα στο Μέγα Ρέμα. Εχει φθάσει στα όρια κορεσμού και τα κατασταλάγματα δημιουργούν μια «λίμνη» στο κέντρο της χωματερής.
 _ Στην Αχαΐα έχει γίνει ένας σύγχρονος ΧΥΤΑ για την πόλη της Πάτρας, όμως στον
υπόλοιπο νομό επικρατεί το χάος... Χαρακτηριστική είναι η περίπτωση του Αιγίου, όπου ο σκουπιδότοπος βρίσκεται σε απόσταση μόλις 150 μέτρων από μια πηγή από την οποία υδρεύονται κάποιες συνοικίες της πόλης. Η νομαρχία έχει επεξεργαστεί ένα πρόγραμμα για τη δημιουργία 4 ΧΥΤΑ. Προς το παρόν το πρόβλημα
είναι άλυτο και υπάρχει μελέτη του εργαστηρίου Θαλάσσιας Γεωλογίας και Ωκεανογραφίας του Πανεπιστημίου Πατρών, σύμφωνα με την οποία η ρύπανση του Πατραϊκού από τα σκουπίδια είναι πολύ μεγάλη. 
 _ Στην Καλαμάτα, η χωματερή που λειτουργεί εδώ και 30 χρόνια, έχει επηρεάσει τον υδροφόρο ορίζοντα στα βορειο-ανατολικά της πρωτεύουσας της Μεσσηνίας. Πολλά σκουπίδια καταλήγουν τελικά στη θάλασσα.
 _ Στα Τρίκαλα Θεσσαλίας τα σκουπίδια απορρίπτονται χωρίς καμία φροντίδα για το
περιβάλλον, όπως προκύπτει και από αυτοψία των υπηρεσιών της νομαρχίας.
 _ Το πρόβλημα είναι ιδιαίτερα οξύ στα νησιά. Στη Νάξο τα σκουπίδια απορρίπτονται και καίγονται σε απόσταση δύο χιλιομέτρων από τη Χώρα, δίπλα στη
θάλασσα. Ενα πρόγραμμα ανακύκλωσης σκουπιδιών που εγκρίθηκε από την Ευρωπαϊκή Ενωση δεν υλοποιήθηκε τελικά. Στα νησιά του Σαρωνικού οι χωματερές «ζουν και βασιλεύουν» δίπλα στις παραλίες, με αποτέλεσμα οι ψαράδες να πιάνουν συχνά στα
δίκτυα τους σκουπίδια. Η Αίγινα μεταφέρει τα απορρίμματά της στα... Ανω Λιόσια. Στη Σάμο οι βασικότερες χωματερές, όπως αυτές στο Καρλόβασι και το Βαθύ, βρίσκονται κοντά σε περιοχές υδροδότησης. 
