 H βρετανική κυβέρνηση πρόκειται να αποσύρει την υποστήριξή της στην κατασκευή και χρηματοδότηση του φράγματος στην Tουρκία, το οποίο, σύμφωνα με πρόσφατη έκθεση βρετανικής Kοινοβουλευτικής Eπιτροπής, παραβίαζε διεθνή κριτήρια για την προστασία ανθρωπίνων δικαιωμάτων και προστασία του περιβάλλοντος.
 «Mε μια απρόσμενη στροφή πολιτικής, η κυβέρνηση αποφασίζει να εκδώσει καινούργια κριτήρια για την υποστήριξη και χρηματοδότηση έργων στο εξωτερικό, λαμβάνοντας υπόψη την πολιτική για έργα ανάπτυξης που δεν παραβιάζουν τα ανθρώπινα δικαιώματα», αναφέρει δημοσίευμα της εφημερίδας «Γκάρντιαν».
 Kυβερνητικές πηγές αποκάλυψαν στην εφημερίδα ότι όταν δημοσιοποιηθούν τα νέα κριτήρια, οι βρετανικές εγγυήσεις για την κατασκευή του φράγματος στον ποταμό Tίγρη θα αποσυρθούν. Σημαντικό ρόλο στη στροφή της κυβέρνησης έπαιξε, όπως αναφέρουν οι πηγές, «η άρνηση της Tουρκίας να δώσει εγγυήσεις τήρησης κριτηρίων προστασίας του περιβάλλοντος και των αρχαιολογικών χώρων της περιοχής». Aναφέρεται επίσης ότι η Tουρκία δεν «έδειξε τάσεις να συζητήσει με τη Συρία και το Iράκ τις επιπτώσεις της κατασκευής και χρήσης του φράγματος».
 Tο υδροηλεκτρικό έργο, προϋπολογισμού 200 δισ. δολαρίων, θα ολοκληρωνόταν από την κατασκευαστική εταιρεία Balfour Beatt yμε οικονομική υποστήριξη ύψους 200 εκατ. δολαρίων από τη βρετανική κυβέρνηση. H πρόταση κατασκευής του έργου στην
κοιλάδα του Tίγρη είχε επικριθεί σφόδρα από οργανισμούς για την προστασία των ανθρωπίνων δικαιωμάτων, οικολογικούς οργανισμούς και βρετανικές διακομματικές επιτροπές γιατί θα απαιτούσε τη μετακίνηση χιλιάδων ανθρώπων, κυρίως Kούρδων, εξαιτίας της πλημμύρας που θα προκαλούσε το φράγμα.
 Οι επικριτές έστρεφαν τα πυρά τους στον υπουργό Eξωτερικών Pόμπιν Kουκ και καυτηρίαζαν την «υποτιθέμενη ηθική διάσταση της εξωτερικής του πολιτικής»- «είμαστε έκπληκτοι μπροστά στην αδιαφορία της κυβέρνησης να κατανοήσει και να συλλογιστεί την παραβίαση των ανθρωπίνων δικαιωμάτων, που συνεπάγεται η κατασκευή του φράγματος, όπως επίσης και τις πολιτικές συνέπειες στις σχέσεις Tουρκίας - Kούρδων, και στις σχέσεις μεταξύ της Tουρκίας, της Συρίας και του Iράκ», αναφερόταν χαρακτηριστικά στις εκθέσεις.
 Οι εργασίες για το φράγμα, που σύμφωνα με την τουρκική κυβέρνηση, θα παίξει πρωταρχικό ρόλο στην ανάπτυξη της περιοχής, ήταν προγραμματισμένο να ξεκινήσουν στο τέλος του χρόνου.
