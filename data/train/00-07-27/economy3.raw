Μόνο η ταμπέλα... «Kλειστό λόγω διακοπών» λείπει πια από το χρηματιστηριακό μέγαρο της οδού Σοφοκλέους.
 θερινή ραστώνη, σε όλο το μεγαλείο της, καθιστά μέρα με τη μέρα το Χρηματιστήριο της Αθήνας μια αγορά δίχως κανένα ουσιαστικό ενδιαφέρον, με ισχνούς όγκους συναλλαγών που καταδεικνύουν ρηχότητα και οδηγούν σε αναίτια απαξίωση των τιμών, που χθες σε επίπεδο γενικού δείκτη έφθασε σε ποσοστό 0, 95%
 Δημιουργεί ταυτόχρονα πληθώρα προβλημάτων στους επαγγελματίες του χώρου, είτε αυτοί είναι οι Εταιρείες Λήψης και Διαβίβασης Εντολών (EΛΔE) των οποίων η δραστηριότητα έχει συρρικνωθεί ελλείψει πελατείας, είτε οι χρηματιστηριακές εταιρείες, κυρίως εκείνες που ιδρύθηκαν πρόσφατα και δεν έχουν αποθέματα κεφαλαίων, είτε ακόμη τα θεσμικά χαρτοφυλάκια (Αμοιβαία Κεφάλαια, επενδυτικές εταιρείες κ.ά.), που καταγράφουν απώλειες στις επενδύσεις τους, και αποτραβιούνται «μέχρι νεοτέρας» από το χρηματιστηριακό παιχνίδι.
 Και μέσα σε αυτό το σκηνικό απαξίωσης, η πολιτική διαμάχη γύρω από τις χρηματιστηριακές εξελίξεις και το ρόλο της ομολογουμένως «σκοτεινής» ΔΕΚΑ ανάβει πάλι, δίχως ωστόσο, σύμφωνα με τα όσα επισημαίνουν οι παρατηρητές της αγοράς, να ασκεί την ίδια αρνητική επιρροή όπως παλαιότερα, στην ήδη καθημαγμένη ψυχολογία του επενδυτικού κοινού.
 Για πόσο χρόνο ακόμη θα συνεχίσει να χαρακτηρίζει τις χρηματιστηριακές συνεδριάσεις αυτό το «παρακμιακό» σκηνικό, ουδείς εκ των παραγόντων της αγοράς
είναι σε θέση να εκτιμήσει με ασφάλεια. Κάποιοι μιλούν για σταδιακή αναστροφή του κλίματος από τα μέσα Αυγούστου οπότε εκτιμάται ότι θα έχει ολοκληρωθεί σε μεγάλο βαθμό η διαδικασία συσσώρευσης μετοχών σε επίπεδα τιμών μεταξύ 3.850-4.100 μονάδων από τα χαρτοφυλάκια εκείνα που, διαθέτοντας ρευστότητα, εκμεταλλεύονται τα ελκυστικά επίπεδα τιμών. Aλλοι χρηματιστηριακοί παράγοντες εντοπίζουν ως πιθανότερο σημείο εκκίνησης μαζικότερων τοποθετήσεων τις αρχές του φθινοπώρου, όταν θα έχουν ωριμάσει οι συνθήκες για την αναβάθμιση της ελληνικής αγοράς από τους διεθνείς οίκους αξιολόγησης, και κυρίως από τη Morgan Stanle y, προκαλώντας το επενδυτικό ενδιαφέρον των ξένων θεσμικών χαρτοφυλακίων.
 Σε κάθε περίπτωση, πάντως, οι επαγγελματίες της αγοράς προτείνουν στους πελάτες τους να προχωρούν σταδιακά σε αγορές μετοχών με ποιοτικά θεμελιώδη μεγέθη, εκτιμώντας ότι τα περιθώρια περαιτέρω πτώσης του γενικού δείκτη και των περισσότερων εισηγμένων μετοχών έχουν στενέψει δραματικά.
 Το σενάριο, άλλωστε, ότι τα επίπεδα στήριξης του γενικού δείκτη εξακολουθούν να εντοπίζονται κοντά στις 3.850-3.900 μονάδες παραμένει στις εκτιμήσεις των χρηματιστηριακών αναλυτών, οι οποίοι, πάντως, αναμένουν μία ακόμη επιβεβαίωση τις επόμενες ημέρες, μέσω της ανοδικής αντίδρασης των τιμών. Το στοιχείο που προβληματίζει περισσότερο, πάντως, είναι εκείνο της συρρίκνωσης του ημερήσιου τζίρου σε επίπεδα που πλέον αντιστοιχούν στην άνοιξη του 1998, όταν οι συναλλαγές δεν ξεπερνούσαν τα 30-40 δισ. δραχμές. Και είναι φυσικό, δεδομένου ότι η απαξίωση πολλών μετοχών καθίσταται εφικτή με ελάχιστους όγκους τεμαχίων,
 Η χθεσινή ημέρα επεφύλασσε «μια από τα ίδια» για το επενδυτικό κοινό που παραμένει ενεργό στις χρηματιστηριακές «επάλξεις». Ολα κι όλα 62 δισ. δρχ. «παίχθηκαν» χθες στη Σοφοκλέους, εκ των οποίων περίπου 10 δισ. δρχ. αφορούσαν συναλλαγές σε πακέτα μετά το κλείσιμο της συνεδρίασης, ενώ οι ισχυρές πιέσεις που δέχθηκαν οι τραπεζικές μετοχές (-1, 07%), έσπρωξαν και το γενικό δείκτη περίπου 40 μονάδες χαμηλότερα, φέρνοντάς τον στα επίπεδα στήριξης των 3.950 μονάδων. Μόλις 46 μετοχές έκλεισαν με άνοδο της τιμής τους (μεταξύ του και η νεοεισαχθείσα Sex Form που ενισχύθηκε κατά 22%), ενώ 284 κινήθηκαν χαμηλότερα,
