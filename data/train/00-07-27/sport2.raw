 Υπό το βλέμμα του προέδρου του Ολυμπιακού, Σωκράτη Κόκκαλη, θα αγωνιστεί αύριο το απόγευμα η πειραϊκή ομάδα, στο πρώτο φιλικό παιχνίδι της νέας περιόδου, κόντρα στην ισραηλινή Χάποελ Τίκβα (7.30 μ.μ.), στην κωμόπολη Γκερμαρίγκεν. Το αφεντικό της πειραϊκής ΠΑΕ έχει προγραμματίσει να ταξιδέψει αύριο στο Τέγκερνζε, για να βρεθεί κοντά στους ποδοσφαιριστές και στον Γιάννη Μαντζουράκη και να περάσει μαζί τους το Σαββατοκύριακο. 
 Ο «Ρουμάνος» τεχνικός δεν έχει καταλήξει ακόμη στο ποια ενδεκάδα θα χρησιμοποιήσει αύριο και το μόνο που λέει είναι ότι «θα δώσω χρόνο συμμετοχής σε όλους». Μοναδικός απών θα είναι ο Αντζας, που έχει πάθει τράβηγμα στο δικέφαλο του δεξιού ποδιού, ενώ οι Χούτος, Ανατολάκης, Μαυρογενίδης, οι οποίοι ακολουθούν ειδικό πρόγραμμα, θα είναι στη διάθεση του Μαντζουράκη...
 Το δεύτερο φιλικό παιχνίδι του Ολυμπιακού, το πιο σπουδαίο επί γερμανικού εδάφους, θα διεξαχθεί τη Δευτέρα στις 7.00 μ.μ. (ώρα Ελλάδας) με αντίπαλο την ιταλική Φιορεντίνα, στην περιοχή Γκάρμις Παρτερνκίρχεν. Η πειραϊκή ομάδα θα δώσει το τρίτο και τελευταίο της φιλικό αγώνα στις 3 Αυγούστου, στην πόλη Ουλμ, με αντίπαλο την ομώνυμη ομάδα (7.30 μ.μ.), η οποία αγωνίζεται στην πρώτη κατηγορία της Γερμανίας.
 Στον Ολυμπιακό αφήνουν ακόμη ανοιχτό το ενδεχόμενο να αποκτηθεί ξένος κεντρικός αμυντικός, παρά το γεγονός ότι απομένουν μόνο τέσσερις ημέρες για να τελειώσει η μετεγγραφική περίοδος, κάτι που σημαίνει ότι στην πειραϊκή ΠAE κάτι περιμένουν τα επόμενα εικοσιτετράωρα. Ισως αυτό το «κάτι» να λέγεται Αντόνιο Κάρλος Ζάγκο, καθώς επιμένουν οι Ιταλοί ότι «ο Ολυμπιακός ακόμη ενδιαφέρεται», ενώ από τη διοίκηση διαψεύστηκε χθες η φήμη για τον Τσίρο Φεράρα της Γιουβέντους. «Δεν έχουμε ασχοληθεί με τον παίκτη», ειπώθηκε χαρακτηριστικά.
 Ο Μαντζουράκης, από την πλευρά του, διατηρεί ακόμη ελπίδες για τον Ρομπέρτο Αγιάλα της Μίλαν, αν και ο Αργεντίνος είναι σε επαφές με τη Βαλένθια. Πληροφορίες, που διέρρευσαν χθες το βράδυ, θέλουν τον Ολυμπιακό να κινείται για κοινοτικό αμυντικό (Ιταλό ή Ολλανδό) και αναμένονται εξελίξεις μέσα στο Σαββατοκύριακο. 
 *Τα πρώτα «μπράβο» από τον Γιάννη Μαντζουράκη εισέπραξε χθες ο Νέρι Αλμπέρτο Καστίγιο, ο οποίος προπονείται από την περασμένη Κυριακή με τον Ολυμπιακό. Ο 16χρονος Ουρουγουανός μέσος δείχνει να βρίσκεται σε πολύ καλή φυσική κατάσταση, καθώς ακολουθεί το πρόγραμμα των υπόλοιπων ποδοσφαιριστών και, μάλιστα, το βγάζει με ιδιαίτερη άνεση, με αποτέλεσμα ο «Ρουμάνος» τεχνικός, έχει μείνει ενθουσιασμένος από την παρουσία του.
 *«Ηταν μία από τις πιο κουραστικές ημέρες στο Τέγκερνζε», έλεγαν χθες βράδυ οι ποδοσφαιριστές του Ολυμπιακού, με το Σουηδό Παρ Ζέτερμπεργκ να κλέβει την παράσταση στο εκπαιδευτικό δίτερμα. Οι Αντζας, Ανατολάκης ακολούθησαν θεραπευτική αγωγή (τράβηγμα στο δικέφαλο).
