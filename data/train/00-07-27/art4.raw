Η Ελλάδα φιλοξενεί πάνω από 800.000 μετανάστες που διεκδικούν το δικό τους μερίδιο στη θερινή ραστώνη και «τα μπάνια του λαού». Αλλοι τα καταφέρνουν, άλλοι απλώς δεν έχουν την πολυτέλεια να σκεφτούν την αλλαγή των εποχών.
 Καλοκαίρια και χειμώνες περιμένουν, απλώς, να φανεί μια καλύτερη ζωή. Στην πρώτη κατηγορία ανήκουν όλο και πιο πολλοί «Αλβανοί τουρίστες». Μη γελάτε, η φράση αυτή έχει πάψει εδώ και καιρό να αποτελεί ανέκδοτο. 
 Οσοι τουλάχιστον από τους γείτονες έχουν ριζώσει εδώ και έχουν λίγο-πολύ σταθερή δουλειά, θα εγκαταλείψουν κι αυτοί τις πόλεις για μια επίσκεψη στα πάτρια εδάφη. Ο Μούσε, για παράδειγμα, κατά τις αρχές του Αυγούστου θα πάρει τη γυναίκα και τα δυο του παιδιά για ένα ταξίδι στο χωριό του, κοντά στα Τίρανα. Είναι 38 χρόνων, βρίσκεται στην Ελλάδα από το 1994 και έχει καταφέρει να πηγαίνει κάθε καλοκαίρι στη χώρα του. «Γυρνάμε πίσω στο χωριό, βρίσκουμε συγγενείς και φίλους, μαθαίνουμε ποιοι ζουν και ποιοι πέθαναν. Και οι συζητήσεις στο σπίτι με φίλους, μετανάστες κι αυτοί, είναι για την Ελλάδα, για
τη ζωή εκεί, για την κατάσταση στη δική μας χώρα».
 Τα καλοκαίρια του Μούσε μοιάζουν πολύ με αυτά των περισσότερων Αθηναίων, με λιγότερες ανέσεις μόνο. Υπάρχουν βέβαια και οι μετανάστες από τη γειτονική χώρα που δεν μπορούν ακόμη να κάνουν «κανονικές» διακοπές. Κάποιοι απ' αυτούς θα συνεχίσουν να εργάζονται μέσα ή κοντά στην πόλη, κάποιοι άλλοι θα ακολουθήσουν τον περιστασιακό τους εργοδότη για να τον βοηθήσουν στην ανακαίνιση του εξοχικού.
 Αν οι Αλβανοί ξεκινούν για την πατρίδα τους κυρίως με τα λεωφορεία του ΟΣΕ, που προσφέρουν περισσότερη ασφάλεια, τα μέλη μιας άλλης, αθόρυβης παροικίας, της πολωνικής, αναχωρούν για τη Βαρσοβία και τις άλλες πόλεις της χώρας τους με λεωφορεία και τα αεροπλάνα της LΟT. Μακρύτερο το ταξίδι, αλλά αυτό δεν αποθαρρύνει τους Πολωνούς μετανάστες από μια επίσκεψη στις πατρογονικές εστίες.
 Αν είναι έτσι, ποιοι είναι αυτοί που μένουν στην πρωτεύουσα το καλοκαίρι και δίνουν τροφή στα αυγουστιάτικα ρεπορτάζ για την «Αθήνα των ξένων»; 
 Οποιος βάλει στοίχημα ότι οι μαύροι μικροπωλητές cd της πλατείας Εξαρχείων ακολουθούν τους «πελάτες» τους σε παραλίες και νησιά, ας ετοιμαστεί να... πάει
κουβά. Η συζήτηση με κάποιους είναι ιδιαίτερα αποκαλυπτική. Ξεκινώντας από την
εξαίρεση, ο Αμπάρο, 27 χρόνων, είναι ένας ιδιόρρυθμος κοσμοπολίτης που έφυγε από τη χώρα του απλώς για να... γυρίσει τον κόσμο. Βγάζει τα εισιτήρια δουλεύοντας όπου πάει, και έχοντας περάσει από Μπουένος Αϊρες, ΗΠΑ, Γερμανία και Ιταλία, βρίσκεται στην Αθήνα εδώ και δύο χρόνια. Φέτος δεν θα πάει σε νησί, αλλά δεν τον πειράζει, το αντίθετο, θα μείνει εδώ για να ξεκουραστεί. Οχι ότι δεν έχει ζήσει ελληνικό καλοκαίρι. Μιλάει εξαιρετικά γρήγορα τα αγγλικά, σε βαθμό που να δυσκολεύεσαι να παρακολουθήσεις: «Είχαμε πάει πέρσι σε ένα νησί, 14 ώρες μακριά, με ένα φίλο. Ηταν πολύ ωραία, είχαμε βρει δωμάτιο
με 3.000 δρχ., γυρνούσαμε, τρώγαμε, κάναμε μπάνιο, πηγαίναμε με τουρίστριες» (κάνει και τη χαρακτηριστική κίνηση). Οι «συνάδελφοί» του που τον ακούν, δεν συμμερίζονται τη δική του αντίληψη. Ερχόμενοι από χώρες που μαστίζονται από πολέμους και φτώχεια, όπως τη Νιγηρία και τη Σιέρα Λεόνε, οι υπόλοιποι μετανάστες από την Αφρική θα μείνουν στην Αθήνα το καλοκαίρι, περιμένοντας να έρθει ο Σεπτέμβρης και να γυρίσουμε όλοι εμείς. Δεν φοβούνται να φύγουν, απλώς
δεν περιμένουν ότι θα βρουν κάτι καλύτερο -όπως μια κανονική δουλειά- εκτός πόλης. Κάποιοι, μάλιστα, δεν ήξεραν καν κατά πού πέφτει ο Πειραιάς και το λιμάνι...
 Μαζί με τους μετανάστες από τη «μαύρη ήπειρο», στην Αθήνα το καλοκαίρι μένουν και όσοι έχουν έρθει από την Ινδία, το Πακιστάν και, βεβαίως, το Κουρδιστάν. Οι Κούρδοι που συναντήσαμε στο «Κέντρο Υποδοχής Πολιτικών Προσφύγων» που έχουν
στήσει οι «Γιατροί του Κόσμου» στην Πεντέλη, απλώς δεν ξεχωρίζουν εποχές. Θα συνεχίσουν να δουλεύουν όπου βρουν, αντί τριών έως πέντε χιλιάδων τη μέρα, και
τα βράδια θα γυρνάνε στον καταυλισμό. Παραπέρα δεν μπορούν να πάνε, αφού μη έχοντες «ούτε χαρτιά ούτε πάσπορτ» κινδυνεύουν ανά πάσα στιγμή να συλληφθούν. Εάν αυτό συμβεί, η απέλασή τους ή όχι θα εξαρτάται μόνο από την καλή θέληση του αστυνόμου. Αν είναι ελαστικός, θα τους αφήσει να γυρίσουν στον καταυλισμό,
που κι αυτός λειτουργεί σχεδόν ημιπαράνομα. Ακόμη κι έτσι όμως, οι ίδιοι λένε ότι «εδώ στην Ελλάδα είναι πολύ καλά, οι Ελληνες είναι φιλικοί, είμαστε πολύ ευχαριστημένοι». Μετά απ' αυτά, υποθέτουμε ότι μάλλον λόγω ευγένειας δεν μας απάντησαν «τέτοια ώρα, τέτοια λόγια» όταν ρωτήσαμε: «Tι θα κάνετε αυτό το καλοκαίρι; ».
