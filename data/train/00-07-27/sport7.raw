 Τα σχέδια της μπασκετικής ΑΕΚ για την ερχόμενη σεζόν δεν έχουν ακόμη οριστικοποιηθεί (αφού εκκρεμούν ένα σωρό θέματα, με πρώτο αυτό του Τσακαλίδη), οι άνθρωποί της όμως κοιτάζουν πιο πέρα, πιο μακριά. «Το καλοκαίρι του 2002 μετακομίζουμε στο καινούργιο μας γήπεδο, 8.500 θέσεων», υποσχέθηκε χθες ο αντιπρόεδρος της ΚΑΕ Γιάννης Γρανίτσας. «Αρκεί να ξεκινήσουν εν ευθέτω χρόνω οι εργασίες», ψιθύρισε...
 Αυτό είναι το μοναδικό πρόβλημα που υπάρχει τούτη τη στιγμή: η ημερομηνία έναρξης των εργασιών στη Νέα Φιλαδέλφεια, σε συνεργασία βεβαίως με την ΠΑΕ ΑΕΚ. «Το έργο θα είναι αυτοχρηματοδοτούμενο και θα ολοκληρωθεί σε δύο χρόνια», τόνισε ο Γρανίτσας. Περισσότερες λεπτομέρειες θα μάθουμε την Τρίτη, όταν θα δοθεί σχετική συνέντευξη Τύπου. Σύμφωνα με όσα διέρρευσαν χθες, πάντως, στο ανακαινισμένο συγκρότημα της Νέας Φιλαδέλφειας (της οποίας το ποδοσφαιρικό γήπεδο θα χωράει πια 35.000 θεατές) θα υπάρχει ακόμη και...κινηματογράφος! 
 Από το μεταγραφικό μέτωπο του «Δικεφάλου», δεν υπάρχουν ειδήσεις. Το πρόβλημα που δημιουργήθηκε με τη Φενέρμπαχτσε, που αίφνης ζητάει χρήματα για τη μετεγγραφή του Κουτλουάι, δεν προβληματίζει. «Σύντομα θα έχουμε στα χέρια μας τη μπλε κάρτα του Ιμπραήμ», τόνισε ο Γ. Γρανίτσας. Οσο για τον αντικαταστάτη του Κορωνιού, συνεχίζεται με αβέβαιη εξέλιξη το ντέρμπι Παντελιάδη-Σιούτη. Τον δεύτερο προσπαθεί να προσηλυτίσει και ο Αρης, που πάντως μίλησε και με τον Ιταλοαμερικανό γκαρντ Ντάντε Καλάμπρια.
 Kαι θεωρεί βέβαιη και την απόκτηση του Tζος Γκραντ.
 Ο Παναθηναϊκός θα περιμένει για μέρες το ισπανικό διαβατήριο του Μίντλετον, ο Ολυμπιακός τις εξελίξεις στο θέμα Τάρλατς-Μπουλς. Απνοια κατά τ' άλλα και για τους δύο. Ο ΠΑΟΚ στρέφεται τώρα στον πρώην «Μαδριλένο» σέντερ Τανόκα Μπέαρντ, αφού ο Σεϊκέλι παραείναι ακριβός, ο Βράνκοβιτς σφυρίζει αδιάφορα και ο...Μουρεσάν δεν είναι έτοιμος να επιστρέψει δριμύς στο παρκέ. Ολοκληρώθηκε χθες η μετεγγραφή του Νίκου Βετούλα στη Νήαρ Ηστ, η οποία ετοιμάζεται να περάσει βέρες και με τον Κρις Τζεντ. Hρακλής και Πανιώνιος φλερτάρουν με τους ίδιους ακριβώς σέντερ: Φάρμερ και Γκίμπερτ. Τέλος, το Ηράκλειο μελετά την περίπτωση Κότνικ.
