 Η ΑΕΚ διαψεύδει, επισήμως, τα σενάρια περί ενδιαφέροντος για τον πεπειραμένο αμυντικό της Γιουβέντους, Τσίρο Φεράρα: «Δεν έχουμε κάνει καμία πρόταση στην ιταλική ομάδα, δεν μας ενδιαφέρει ο παίκτης». Tαυτόχρονα, όμως, δεν διέψευσε και την ουσία του όλου θέματος: ότι, δηλαδή, βολιδοσκοπεί ιταλικές ομάδες για την απόκτηση του αμυντικού που θέλει ο Γιάννης Παθιακάκης.
 Και αυτή είναι η πραγματικότητα. Εως τη Δευτέρα, οπότε ολοκληρώνεται η φετινή μεταγραφική περίοδος, η ΑΕΚ θα προσπαθήσει να πάρει παίκτη από το Καμπιονάτο. Οσο και αν προσπαθούν ο Βραζιλιάνος Βιταλίνιο και ο Αργεντίνος Κάλβο στην Ολλανδία, να πείσουν τον προπονητή της ΑΕΚ ότι αξίζουν να υπογράψουν συμβόλαιο συνεργασίας με την ομάδα, αυτός προτιμά κάποιον άλλο, πεπειραμένο παίκτη. Πολλώ μάλλον αν προέρχεται από το δύσκολο ιταλικό Πρωτάθλημα.
 Σήμερα, πάντως, στις 8 το βράδυ στο Χέρενμπεργκ, Βιταλίνιο και Κάλβο θα έχουν την ευκαιρία να δείξουν στον Παθιακάκη, αγωνιζόμενοι στο φιλικό με τη Χέρκουλες Αλμέλο (ομάδα Β' κατηγορίας Ολλανδίας), πώς αποδίδουν σε συνθήκες κανονικού αγώνα, αφού έως τώρα έπαιζαν μόνο σε προπονήσεις.
 Τις οριστικές του αποφάσεις ο Παθιακάκης αναμένεται να τις λάβει από αύριο, οπότε επιστρέφει η αποστολή της ΑΕΚ στην Ελλάδα και, βέβαια, ανάλογα με τις εξελίξεις που θα υπάρξουν σε ό,τι αφορά το θέμα του αμυντικού από την Ιταλία.
 ***Τη Ραπίντ Βιέννης θα αντιμετωπίσει η ΑΕΚ (21.00), την πρώτη ημέρα του «2ου Tουρνουά Supersport», που θα διεξαχθεί στις 4-5 Αυγούστου στο στάδιο «Νίκος Γκούμας». Την ίδια ημέρα, η Βέρντερ Βρέμης θα παίξει με την ιταλική Μπρέσια (19.00). Στις 5 Αυγούστου, στις 19.00 θα παίξουν οι ηττημένοι της πρώτης ημέρας και στις 21.00 θα γίνει ο μεγάλος τελικός.
