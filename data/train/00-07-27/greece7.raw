Ανθρωποκτονία από πρόθεση και οπλοχρησία είναι οι κατηγορίες που αντιμετωπίζει από χθες ενώπιον της στρατιωτικής δικαιοσύνης ο 33χρονος επιλοχίας Γιώργος Δρίβας, σφαίρα από το όπλο του οποίου σκότωσε προχθές τα ξημερώματα τον 22χρονο σπουδαστή Νίκο Χανόπουλο, κάπου 150 μέτρα μακριά από τον περίβολο του στρατοπέδου Στεφανάκη στο Σχιστό.
 Ο επιλοχίας οδηγήθηκε χθες το πρωί φρουρούμενος από στρατονόμους στο κτίριο του Στρατοδικείου Αθηνών στο Ρουφ, όπου, μέσα στο γραφείο του ανώτατου στρατιωτικού εισαγγελέα Δημήτρη Χαζλαρίδη άκουσε γιατί κατηγορείται. Στο σκεπτικό του εισαγγελέα υπάρχουν σαφείς ενδείξεις ότι ο Δρίβας, την ώρα που σήκωνε το τυφέκιο εφόδου G3 που κρατούσε για να πυροβολήσει, είχε τη δυνατότητα οπτικής επαφής προς τη λεωφόρο του Σχιστού όπου βρέθηκε νεκρός ο νεαρός. Ο επιλοχίας ζήτησε και πήρε προθεσμία μέχρι τη Δευτέρα για να ετοιμάσει την απολογία του. Η κράτησή του συνεχίζεται.
 Συγγενείς και φίλοι του 22χρονου βρίσκονταν έξω από το κτίριο των στρατιωτικών
δικαστηρίων και, κατά την είσοδο και έξοδό του, εκτόξευαν κατάρες εναντίον του
 Χθες επίσης δημοσιοποιήθηκε η ιατροδικαστική γνωμάτευση, σύμφωνα με την οποία ο Xανόπουλος πέθανε από διαμπερές τραύμα που του προκάλεσε η σφαίρα του G3, η οποία, βρίσκοντάς τον πρώτα στο δεξί του μπράτσο, μπήκε από τη θωρακική χώρα και βγήκε από την κοιλιά προκαλώντας σοβαρότατες βλάβες των εσωτερικών του οργάνων. Δεν προέκυψε τίποτε που να αποδεικνύει πως η σφαίρα εξοστρακίστηκε πριν τον χτυπήσει.
