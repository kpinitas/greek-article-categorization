 Πρώτο ποδοσφαιρικό τουρνουά σήμερα στο Πίντσολο της Ιταλίας για τον Αρη, που θα αντιμετωπίσει σε δύο 45λεπτους αγώνες το ΑΠΟΕΛ και την τοπική ομάδα του Πίντσολο (Γ' κατηγορίας).
 Σε αυτές τις δύο αναμετρήσεις (στις 17.30 παίζουν Πίντσολο-ΑΠΟΕΛ), ο Μπάμπης Τεννές θα χρησιμοποιήσει όλους τους παίκτες που έχει στη διάθεσή του, εκτός από τους τραυματίες Μπατίστα και Αποστολίδη, που επιστρέφουν στη Θεσσαλονίκη για να ακολουθήσουν ειδική θεραπευτική αγωγή.
 Ο Δημήτρης Κοντομηνάς, που βρέθηκε χθες στην ιταλική πόλη και επισκέφθηκε το αθλητικό κέντρο στο οποίο προετοιμάζεται ο Αρης, μίλησε με τον προπονητή και τους παίκτες, στους οποίους είπε: 
 «Nα είστε σίγουροι ότι θα βρίσκομαι κοντά σας σε όλη τη διάρκεια της περιόδου. Nα παίξετε σύμφωνα με τις δυνατότητές σας και τις εντολές του προπονητή, ο οποίος τυγχάνει της απολύτου εμπιστοσύνης μας, για να πετύχουμε τους υψηλούς στόχους που έχουμε θέσει».
 Και ακόμη: «Είμαι βέβαιος ότι ο Αρης θα έχει φέτος καλύτερη πορεία από την περσινή. Aποκτήθηκαν καλοί ποδοσφαιριστές και ο κόσμος θα στηρίξει την προσπάθεια της ομάδας - γι' αυτό να είστε βέβαιοι...».
 *Μικροπροβλήματα τραυματισμών αντιμετωπίζουν οι Κούτσης, Σκέντζος, που δεν γυμνάστηκαν χθες, αλλά η κατάστασή τους δεν εμπνέει ανησυχία και θεωρείται βέβαιο ότι από αύριο θα ξαναμπούν στο κανονικό πρόγραμμα προετοιμασίας. Οι δύο παίκτες συγκρούσθηκαν κατά τη διάρκεια της προπόνησης και αποχώρησαν.
 *Δύο συγχαρητήριες επιστολές έστειλε η διοίκηση της ΠΑΕ Αρης, σε Βίκτωρα Μητρόπουλο και Βασίλη Νικάκη, για την εκλογή τους, ως μέλος της Ολομέλειας των Eυρωπαϊκών Λιγκών (Μητρόπουλος) και ως μέλος της Eπιτροπής Διαιτησίας της ΟΥΕΦΑ (Νικάκης).
 *Συνάντηση ανάμεσα στον πρόεδρο της ΠΑΕ, Παναγιώτη Σπύρου, και του ερασιτέχνη Αρη, Θόδωρου Αθανασιάδη, έγινε χθες σε καλό κλίμα. Συζητήθηκαν οι σχέσεις ΠΑΕ - ερασιτέχνη και ο κ. Σπύρου υποσχέθηκε ότι θα υπάρξει σημαντική βοήθεια από την ΠΑΕ σε όλους τους τομείς.
 Ο Βέλγος μεσοαμυντικός Τζιμ Σμετ έρχεται σήμερα στη Θεσσαλονίκη για να περάσει
από ιατρικές εξετάσεις και να υπογράψει τετραετές συμβόλαιο στον Ηρακλή (αντί 350 εκατ. δρχ.), αφού συμφώνησε σε όλα με τη διοίκηση των «κυανολεύκων», ύστερα από εισήγηση του Γιάννη Κυράστα.
 Ο Σμετ είναι 23 ετών, έπαιξε αμυντικός χαφ και πλάγιος μπακ για αρκετά χρόνια στην Μπέβερεν όπου πέρυσι ήταν βασικός σε 27 από τα 29 συνολικά παιχνίδια που αγωνίστηκε (2.522 λεπτά, συνολικά), και έχει 59 συμμετοχές με την Eθνική λπίδων του Βελγίου, ενώ αγωνίσθηκε μία φορά στην Eθνική ανδρών.
 Η επιλογή έγινε από τον Γιάννη Κυράστα, ύστερα από πρόταση μάνατζερ και παρακολούθηση του παίκτη σε βιντεοκασέτες, ενώ σύντομα αναμένεται να κλείσει και η μεταγραφή του κεντρικού αμυντικού, που θα είναι επίσης κοινοτικός.
 Οσο για την περίπτωση του Ρώσου Σεργκέι Σέμακ, η περίπτωσή του εξακολουθεί να αποτελεί γρίφο, αφού η διοίκηση της ΤΣΣΚΑ δεν φαίνεται διατεθειμένη να παραχωρήσει τον παίκτη στον Ηρακλή, που περιμένει την οριστική απάντηση των Ρώσων.
 «Δεν μπορούμε να περιμένουμε την ΤΣΣΚΑ παραπάνω από τις 31 Ιουλίου, αφού τελειώνουν οι μεταγραφές στην Ελλάδα», δήλωσε χθες ο σύμβουλος της ΠΑΕ, Τάκης Μπέτας, που συνεχίζει τις επαφές του με τους συνδεσμίτες του Ηρακλή για την όσο το δυνατόν καλύτερη παρουσία τους στην κερκίδα, κατά τη διάρκεια της νέας αγωνιστικής περιόδου.
 - Ο Ηρακλής δίνει αύριο το τελευταίο του φιλικό παιχνίδι στη Γερμανία, με αντίπαλο την τουρκική Ερζέρουμ, και η αποστολή επιστρέφει την Κυριακή στη Θεσσαλονίκη.
