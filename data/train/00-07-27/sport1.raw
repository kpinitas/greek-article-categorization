 «Ο Παναθηναϊκός δεν έχει πάρει πρωτάθλημα εδώ και τέσσερα χρόνια και από εμένα περιμένει να τον βοηθήσω να φθάσει στην κατάκτηση του στόχου του. Το γεγονός ότι οι άνθρωποί του στηρίζονται, πάνω μου, αποτελεί μια επιβράβευση όσων έχω πετύχει μέχρι τώρα στο ποδόσφαιρο».
 Ο Πάουλο Σόουζα, ο διάσημος άσος του ΠΑΟ, μίλησε πάλι χθες, αυτή τη φορά στην εφημερίδα «Ρέκορντ» της πατρίδας του.
 «Στον Παναθηναϊκό», συνέχισε ο Πορτογάλος, «εκτιμούν πολύ τις ικανότητές μου, πράγμα που αυξάνει τις ευθύνες μου. Ξέρουν ότι μπορώ να αποδώσω κάτω από συνθήκες άκρατου ανταγωνισμού. Ακόμη, προσδοκούν, εκτός από την κατάκτηση της πρωτιάς στο πρωτάθλημα, μια καλή πορεία στην Ευρώπη».
 Αναφερόμενος στον εαυτό του, τέλος, ο Σόουζα είπε ότι, αν και βρίσκεται στο στάδιο προσαρμογής, θα είναι έτοιμος στο κρίσιμο ραντεβού των προκριματικών αγώνων του Αυγούστου. «Σε μία εβδομάδα θα είμαι έτοιμος από κάθε πλευρά», κατέληξε. «Στην προετοιμασία, δόθηκε έμφαση στον τομέα της φυσικής κατάστασης και τα φιλικά ματς βοήθησαν πολύ. Η ομάδα, απόλυτα έτοιμη, θα κυνηγήσει με αξιώσεις την πρόκριση στους ομίλους του Τσάμπιονς Λιγκ».
 Χθες, το μεγάλο αστέρι του ΠΑΟ ενσωματώθηκε, στην υπόλοιπη ομάδα, ακολουθώντας για πρώτη φορά το κύριο προπονητικό πρόγραμμα.
 Για πάνω από δύο ώρες τα είπαν χθες οι δύο Αγγελοι (Φιλιππίδης-Αναστασιάδης) του Παναθηναϊκού.
 «Δεν στέκομαι στα αποτελέσματα των φιλικών αγώνων. Εκείνο που με ενδιαφέρει πάνω απ' όλα είναι η ομάδα να παρουσιαστεί έτοιμη στο πρώτο ματς του τρίτου προκριματικού γύρου του Τσάμπιονς Λιγκ, στις 8 ή 9 Αυγούστου», τόνισε ο προπονητής (Αναστασιάδης) μεταξύ άλλων στον πρόεδρο (Φιλιππίδης), που συμφώνησε απόλυτα με την άποψη αυτή. Η συνάντηση ήταν ενημερωτικού χαρακτήρα, επ' ευκαιρία του τέλους ενός σημαντικού κύκλου της προετοιμασίας (των φιλικών αγώνων) και της έναρξης ενός άλλου, εξίσου σημαντικού: του τελικού μονταρίσματος της ομάδας, πριν από το αποφασιστικής σημασίας τεστ του Αυγούστου. Η γενική πρόβα θα γίνει στο φιλικό παιχνίδι με τον ΟΦΗ (Δευτέρα, 8.30 μ.μ., Ολυμπιακό Στάδιο), το πρώτο σε ελληνικό έδαφος μπροστά στο πράσινο φίλαθλο κοινό, όπου ενδεχομένως θα χρησιμοποιηθεί για πρώτη φορά και ο Πάουλο Σόουζα.
 Αλλο ματς έως τη Δευτέρα δεν πρόκειται να δώσει ο ΠΑΟ. Από χθες, άλλωστε, άρχισαν και πάλι οι προπονήσεις στην Παιανία, μία το πρωί (7) και μία το απόγευμα (7.30 μ.μ.).
 Ο Καρλ Χάιντς Φλίπσεν, ο μεγάλος άτυχος της περσινής ποδοσφαιρικής χρονιάς, μπήκε από χθες στην τελική ευθεία της επανόδου του, ύστερα από 7, 5 συνολικά μήνες αποχής. Εντάχθηκε, με τη σύμφωνη γνώμη του γιατρού-καθηγητή Αργύρη Μήτσου, στο προπονητικό πρόγραμμα του Παναθηναϊκού και μετράει πλέον... ημέρες. «Θα είμαι έτοιμος στις 20 Αυγούστου», δήλωσε ο ίδιος, προσδιορίζοντας χρονικά την επιστροφή του. Φυσικά, για τη συμμετοχή του στη βασική ενδεκάδα καθ' ύλην αρμόδιος είναι ο Αγγελος Αναστασιάδης.
 Ο Φλίπσεν, θυμίζουμε, τραυματίστηκε στον (επαναληπτικό του Kυπέλλου ΟΥΕΦΑ) αγώνα με τη Λα Κορούνια στο Ολυμπιακό Στάδιο, στις 9 Δεκεμβρίου 1999. Χειρουργήθηκε στις 20 Δεκεμβρίου στην πατρίδα του και, ύστερα από τρεις μήνες, χρειάστηκε να υποβληθεί σε νέα επέμβαση αποκατάστασης των χιαστών συνδέσμων από τον κ. Μήτσου. 
 Αναφερόμενος στα ματς του Αυγούστου για το Τσάμπιονς Λιγκ, ο Γερμανός χαφ υπογράμμισε: 
 «Πιστεύω ότι τελικά θα αντιμετωπίσουμε την Ντιναμό Βουκουρεστίου στα δύο ματς του τρίτου προκριματικού γύρου του Τσάμπιονς Λιγκ. Η πρόκριση είναι στο χέρι μας».
 Ο... πανζουρλισμός με τα εισιτήρια διαρκείας του ΠΑΟ συνεχίζεται. Μετά τις θύρες 2 και 4 (οι πρώτες που... ξεπούλησαν), έκλεισε και η 11, που άνοιξε αργότερα, ενώ από χθες πωλούνται εισιτήρια των 250.000 δρχ. και στη θύρα 9. Θεωρείται σχεδόν βέβαιο πως ο στόχος της διοίκησης, τα 5.000 εισιτήρια διαρκείας, θα ξεπεραστεί τις προσεχείς ημέρες, αν ληφθεί υπ' όψιν η ζήτηση των τελευταίων ημερών.
 Από χθες, άρχισε η διάθεση (στο κατάστημα της «Τριφύλλι», στην οδό Τσόχα) και των εισιτηρίων του φιλικού αγώνα της Δευτέρας με τον ΟΦΗ, τα οποία τιμώνται 2.000 δρχ. (γενική είσοδος).
