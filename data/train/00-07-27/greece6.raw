ΘΕΣΣΑΛΟΝΙΚΗ. Ερωτηματικά για τη λειτουργία παιδικού σταθμού, στον οποίο 26 παιδιά προσεβλήθησαν από φυματίωση, θέτει με καταγγελία της στην Eισαγγελία Θεσσαλονίκης μητέρα ενός από τα παιδιά.
 Τα κρούσματα φυματίωσης εμφανίστηκαν σε ιδιωτικό παιδικό σταθμό, στο Φίλυρο Θεσσαλονίκης. Τα παιδιά, ηλικίας έως 4 ετών, υποβλήθηκαν σε εξετάσεις στο πρότυπο αντιφυματικό ιατρείο Θεσσαλονίκης του Nοσοκομείου «Γ. Παπανικολάου». Διαπιστώθηκε ότι τα παιδιά προσεβλήθησαν από φυματίωση ιάσιμης μορφής και κρίθηκε απαραίτητος ο εμβολιασμός τους. Ολα τα παιδιά θα συνεχίσουν να λαμβάνουν φαρμακευτική αγωγή, αλλά το ευχάριστο, σύμφωνα με τον πρόεδρο του νοσοκομείου Σταύρο Χασάπη, είναι ότι κανένα από αυτά δεν αντιμετωπίζει κίνδυνο. 
 Σε εξετάσεις υποβλήθηκαν ακόμη τόσο οι γονείς, όσο και το προσωπικό του παιδικού σταθμού. Οπως διαπιστώθηκε, η φυματίωση μεταδόθηκε στα παιδιά από μια
βρεφονηπιοκόμο του παιδικού σταθμού, στην οποία επίσης δίνεται φαρμακευτική αγωγή.
 Οι υπεύθυνοι του σταθμού, με τη σειρά τους, υποστηρίζουν ότι δεν ευθύνονται για το δυσάρεστο αυτό γεγονός.
 Στην προφορική καταγγελία που έκανε στην Eισαγγελία Θεσσαλονίκης μία από τις μητέρες, ζητεί να γίνουν όλες οι νόμιμες ενέργειες για τη διευκρίνιση του τρόπου λειτουργίας, αν οι εργαζόμενοι τηρούν όλες τις νόμιμες προϋποθέσεις και
αν είχαν πιστοποιητικά υγείας, αν πληρούνται όλες οι υγειονομικές προϋποθέσεις
και αν γίνονταν τακτικοί έλεγχοι από τη Διεύθυνση Κοινωνικής Πρόνοιας της Νομαρχίας Θεσσαλονίκης. Τέλος, ζητεί να ληφθούν όλα τα απαραίτητα νόμιμα μέτρα
τόσο για το συγκεκριμένο παιδικό σταθμό, όσο και για άλλους και, αν διαπιστωθούν παρατυπίες, να αφαιρεθούν άδειες λειτουργίας.
