Τέσσερα χρόνια αγωνίζεται εις μάτην η Aρχαιολογική Υπηρεσία να προστατεύσει
τα ερείπια της Παλαίστρας, ενός κτιρίου που ταυτίστηκε με το γυμνάσιο του Λυκείου του Αριστοτέλη.
 Θα θυμάστε πως το αρχαίο αποκαλύφθηκε στο οικόπεδο της οδού Ρηγίλλης με αφορμή
τα έργα ανέγερσης του Μουσείου Μοντέρνας Τέχνης της Ελίζας Γουλανδρή, που κατά
τραγική σύμπτωση άφησε προχθές την τελευταία της πνοή, την ίδια μέρα που το Κεντρικό Αρχαιολογικό Συμβούλιο συζητούσε την πλήρη στέγαση του αρχαιολογικού χώρου. Τότε, η ανέγερση του mουσείου είχε ματαιωθεί για να μη σκεσπαστούν τα αρχαία, να μη στεγασθούν στα υπόγεια του μουσείου. Το εύρημα είχε προκαλέσει τη συγκίνηση των απανταχού Αριστοτελιστών και η αποκάλυψή του είχε φέρει την Ελλάδα στη διεθνή επικαιρότητα.
 Τα χρόνια πέρασαν, τα έργα που έγιναν για τη συντήρηση των τοίχων δεν είχαν τα
αναμενόμενα αποτελέσματα, ούτε οι καλύψεις με νάιλον ή τα μικρά στέγαστρα των δύο υποκαύστων και μιας δεξαμενής, φάνηκε να προστατεύουν επαρκώς το κυρίως κτίριο, αυτό της Παλαίστρας που είναι φτιαγμένο από ευτελή υλικά.
 «Φεύγει το συνδετικό υλικό των τοίχων με τη βροχή, τον αέρα και τον ήλιο και μένουν μόνο οι πέτρες», είπε χαρακτηριστικά η ανασκαφέας του Λυκείου, Εφη Λυγκούρη. Συνεπώς, όλοι συμφώνησαν να ανεγερθεί ένα στέγαστρο που να είναι τοξωτό (με άνοιγμα 40 μ. και ύψος 8 μ.) για να μην μπουν ενδιάμεσα υποστυλώματα στο αρχαίο, σύμφωνα με την προμελέτη της Διεύθυνσης Αναστήλωσης Αρχαίων Μνημείων.
 Πώς όμως θα προκύψει μια καμάρα στο κέντρο της πόλης, σε ένα χώρο δομημένο με κάθετα στοιχεία κι ανάμεσα στο «νεομπαρόκ» Σαρόγλειο (Λέσχη Αξιωματικών), στο μοντέρνο Ωδείο Αθηνών, πλάι στο επίσης μοντέρνο Βυζαντινό Μουσείο και απέναντι
από την οικοδομική γραμμή της οδού Ρηγίλλης; Από αρχιτεκτονικής πλευράς, το εγχείρημα δύσκολο. Κάποια μέλη του ΚΑΣ έθεσαν τον προβληματισμό τους. Γι' αυτό
ένας από τους όρους που συνόδευσαν τη θετική απόφαση δημιουργίας τοξωτού στεγάστρου είναι «να μελετηθεί σε αρμονία με τη γύρω δομημένη περιοχή». Επίσης
το αρχαίο θα πρέπει να είναι ορατό από τον περαστικό της οδού Ρηγίλλης -αν και
βρίσκεται σε πολύ χαμηλότερο επίπεδο από αυτό του δρόμου-, ενώ τα δύο συνοδευτικά κτίρια που θα το πλαισιώνουν θα πρέπει να ενταχθούν στο γενικότερο
πρόγραμμα αρχαιολογικού πάρκου, το οποίο ετοιμάζει το Βυζαντινό Μουσείο.
 Η οριστική μελέτη μπορεί να είναι έτοιμη για να συζητηθεί εκ νέου στο ΚΑΣ τον προσεχή Νοέμβριο, είπε ο προϊστάμενος της ΔΑΑΜ Δημ. Ζιρώ, στην πίεση της γ.γ. του ΥΠΠΟ Λίνας Μενδώνη να μη μείνει ασκέπαστο το Λύκειο κι άλλο χειμώνα. Τότε,
εκφράζεται η ευχή ότι θα έχουν δοθεί και οι επιμέρους λύσεις. Μακάρι να είναι τόσο απλά τα πράγματα.
