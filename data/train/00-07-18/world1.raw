 Συνετρίβη πάνω σε σπίτια, ενώ επιχειρούσε για δεύτερη φορά προσγείωση σε αεροδρόμιο της ανατολικής Ινδίας, ένα Μπόινγκ 737 των ινδικών αερογραμμών σε εσωτερική πτήση, με αποτέλεσμα να σκοτωθούν 59 άτομα-επιβαίνοντες στο αεροσκάφος και ένοικοι σπιτιών. Η αιτία της τραγωδίας δεν έχει ακόμα διακριβωθεί, εκπρόσωπος της πολιτικής αεροπορίας, όμως, αναφέρθηκε στο ενδεχόμενο ο πιλότος να είχε κατεβάσει το αεροπλάνο πολύ χαμηλά.
 Το Μπόινγκ 737-200 της Αλάιανς Ερ θυγατρικής των Ινδικών αερογραμμών συνετρίβη
πάνω στα σπίτια της Πάτνα, πρωτεύουσα της επαρχίας Μπιχάρ, σε απόσταση δύο χιλιόμετρων από το αεροδρόμιο. Σύμφωνα με τον εκπρόσωπο της πολιτικής αεροπορίας, ο κυβερνήτης Σοχάν Παλ είχε για δεύτερη φορά ζητήσει άδεια προσγείωσης, πράγμα όχι ασυνήθιστο. «Δεν υπήρχε κανένα πρόβλημα με τα συστήματα του αεροσκάφους -είπε ο εκπρόσωπος- και ο πιλότος δεν ανέφερε προβλήματα κατά την πτήση».
 Αυτόπτες μάρτυρες είπαν ότι είδαν το αεροπλάνο να πέφτει πάνω σε ένα σπίτι και
να εκρήγνυται. Από την πτώση του σκοτώθηκαν 51 επιβαίνοντες στο αεροσκάφος και
οκτώ άτομα στο έδαφος, έξι μέλη της ίδιας οικογένειας που κατοικούσε στο σπίτι-στόχο και δύο από διπλανή κατοικία. Οι επτά επιζώντες επιβάτες και τέσσερις ακόμα από τους κατοίκους των σπιτιών νοσηλεύονται.
 Μιλώντας από το Σιάτλ, ο εκπρόσωπος της Μπόινγκ, Γκάρι Λέσερ, είπε ότι το αεροπλάνο παραδόθηκε στην Ινδία τον Ιούνιο του 1980 και είχε 42.000 ώρες πτήσης. Ο Ινδός εκπρόσωπος είπε, μάλιστα, ότι ήταν σε «άριστη κατάσταση». Ο τομέας αεροπορικής ασφάλειας στην Ινδία πάσχει εξαιτίας της χρήσης εξοπλισμού παρωχημένης τεχνολογίας στα περισσότερα αεροδρόμια. Οι διεθνείς αερολιμένες του Νέου Δελχί, της Βομβάης, του Μαδράς και της Καλκούτας άρχισαν μόλις πέρυσι
να χρησιμοποιούν συστήματα ελέγχου εναέριας κυκλοφορίας που να ανταποκρίνονται
στις διεθνείς προδιαγραφές. Δύο χρόνια νωρίτερα η σύγκρουση ενός σαουδαραβικού
αεροπλάνου με ένα μεταγωγικό του Καζακστάν είχε αποτέλεσμα το θάνατο 349 ατόμων.
