 Προσλήψεις προγραμματισμένες, απόλυτα αιτιολογημένες και ταχύρυθμες για όσους θέλουν να μπουν στο Δημόσιο Eιδικό Σύστημα Aξιολόγησης με δείκτες αποδοτικότητας που θα συνδεθούν με το μισθό των υπαλλήλων -για όσους υπηρετούν
ήδη στις δημόσιες υπηρεσίες. Iδρυση Ανώτατου Πειθαρχικού Συμβουλίου με αρμοδιότητες αυτεπάγγελτου ελέγχου σε όλες τις υπηρεσίες για να παταχθεί η διαφθορά στις σχέσεις κράτους-πολιτών.
 Αυτό είναι το περίγραμμα των άμεσων αλλαγών που επιχειρεί το υπουργείο Εσωτερικών και Δημόσιας Διοίκησης μέσα στο καλοκαίρι, «προκειμένου να οδηγηθούν οι δημόσιες υπηρεσίες στη μεγάλη πορεία των σημαντικών μεταρρυθμίσεων που είναι απολύτως αναγκαίες για να κινηθεί ικανοποιητικά η κρατική μηχανή. Για το σκοπό αυτό, η υπουργός Εσωτερικών και Δημόσιας Διοίκησης, Βάσω Παπανδρέου είχε χθες βράδυ συνάντηση με τον πρωθυπουργό, υπόψη
του οποίου έθεσε υπ' όψιν αναλυτικά τις προτάσεις για την βελτίωση της δημόσιας διοίκησης.
 Το υπουργείο έχει επεξεργαστεί ειδικό σύστημα δεικτών μέτρησης της αποδοτικότητας των υπηρεσιών, αλλά και των υπαλλήλων που εργάζονται σε αυτές.
 Οι δείκτες αυτοί θα είναι διαφορετικοί για κάθε κατηγορία υπηρεσιών του Δημόσιου (σχολεία, νομαρχίες, νοσοκομεία κ.λπ.) με στόχο την καλύτερη λειτουργία των δημόσιων υπηρεσιών και την ανταμοιβή εκείνων που εργάζονται αποδοτικότερα.
 Μέσα στο επόμενο εξάμηνο το νέο σύστημα των δεικτών μέτρησης θα έχει ολοκληρωθεί και τον επόμενο χρόνο, το 2001, θα αποτελέσει ένα από τα θέματα της διαπραγμάτευσης με την ΑΔΕΔΥ.
 Το υπουργείο Δημόσιας Διοίκησης με στόχο την άμεση εφαρμογή των δεικτών μελετά
την εκπόνηση των αναγκαίων νομοθετικών ρυθμίσεων, ώστε να δημιουργηθούν σε κάθε υπουργείο ειδικές επιτροπές αξιολόγησης. Το νέο σύστημα των δεικτών αποδοτικότητας θα εφαρμόσει ειδικό Σώμα Αξιολογητών στο Δημόσιο που θα δημιουργηθεί γι' αυτόν ακριβώς το σκοπό.
 Τέλος, από τον επόμενο χρόνο ο προγραμματισμός των προσλήψεων θα γίνει με βάση
τα αιτήματα που θα υποβάλει κάθε υπουργείο ξεχωριστά στο υπουργείο Εσωτερικών,
το οποίο θα πραγματοποιήσει και την τελική αξιολόγηση των αναγκών. Στόχος παραμένει η αύξηση του αριθμού των πτυχιούχων στο Δημόσιο που σήμερα, ειδικά στους Δήμους και τα Νομικά πρόσωπα Ιδιωτικού Δικαίου, αποτελούν τη μειοψηφία.
 Η κ. Παπανδρέου επίσης υπέβαλε στον πρωθυπουργό συγκεκριμένες προτάσεις για τη
μείωση της καθυστέρησης των προσλήψεων που γίνονται μέσω του ΑΣΕΠ. Ο χρόνος από την έκδοση της προκήρυξης μέχρι και το διορισμό των υπαλλήλων κυμαίνεται από 1, 5 έως και δύο χρονια, ενώ υπάρχουν και περιπτώσεις που αποτελέσματα έκαναν τρία χρόνια να εκδοθούν από το ΑΣΕΠ. Πρέπει να σημειωθεί ότι η αντίστοιχη υπηρεσία στην Αγγλία φέρει εις πέρας τη διαδικασία των προσλήψεων μέσα σε 6 με 8 εβδομάδες.
 Στόχος του υπουργείου είναι το χρονικό αυτό διάστημα να μην υπερβαίνει τους έξι μήνες και ειδικά για τα Νομικά πρόσωπα Δημόσιου και Ιδιωτικού Δικαίου να ισχύει άλλο καθεστώς προσλήψεων, περισσότερο ευέλικτο και αποδεσμευμένο από τις χρονοβόρες διαδικασίες του ΑΣΕΠ. Ετσι υπάρχει η πρόταση οι οργανισμοί αυτοί να αναλαμβάνουν από μόνοι τους να προκηρύσσουν τους διαγωνισμούς με μόρια, αφού ζητούν την έγκριση των προσλήψεων από την αρμόδια διυπουργική επιτροπή.
 Στη συνέχεια θα αποστείλουν την προκήρυξη στο ΑΣΕΠ για έλεγχο και αν παρέλθει δεκαήμερο χωρίς παρατηρήσεις θα τεκμαίρεται η σύμφωνη γνώμη του. Υπάρχουν μάλιστα προτάσεις που υπογραμμίζουν ότι δεν πρέπει να υφίσταται ούτε η υποχρέωση αποστολής στο ΑΣΕΠ της προκήρυξης, απλώς το ΑΣΕΠ να διατηρεί το δικαίωμα της αυτεπάγγελτης έρευνας.
