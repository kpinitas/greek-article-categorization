 Διάσταση απόψεων μεταξύ των συνδικαλιστών της Νέας Δημοκρατίας και κορυφαίων στελεχών του κόμματος προκαλούν οι κυβερνητικές προτάσεις για αλλαγή των εργασιακών σχέσεων.
 Εν μέσω αυτών, ο Κώστας Καραμανλής ακόμα ταλαντεύεται για τη θέση που θα πάρει
επίσημα το κόμμα του και ίσως το κάνει σήμερα μετά τις συναντήσεις που θα έχει
με την ηγεσία της ΓΣΕΕ και της ΑΔΕΔΥ.
 Ηδη, αρκετά στελέχη της Ν.Δ. έχουν εκφράσει την εκτίμηση πως τα μέτρα κινούνται προς τη σωστή κατεύθυνση, ενώ οι ενστάσεις του αφορούν το χρονικό «βάθος» αυτών των μέτρων. Συγκεκριμένα, επισημαίνουν ότι έπρεπε να ληφθούν εδώ
και χρόνια, να είναι πιο «γενναία» και να ενταχθούν σε ένα γενικότερο πλαίσιο.
Η Ντόρα Μπακογιάννη ήταν σαφής χθες: «Δεν υπάρχει αμφιβολία πως τα μέτρα είναι
προς τη σωστή κατεύθυνση, αλλά θα πρέπει να σημειώσω πως είναι υπερβολικά καθυστερημένα, περίπου με 10 χρόνια καθυστέρηση», είπε. Ανάλογες και οι απόψεις της υπεύθυνης τομεάρχου του κόμματος Μαριέττας Γιαννάκου, η οποία επίσης τα χαρακτήρισε ως μέτρα προς τη σωστή κατεύθυνση, αλλά και του Γιώργου Αλογοσκούφη που είπε κάτι ανάλογο εδώ και λίγες ημέρες. Αποκορύφωμα, οι χθεσινές δηλώσεις του πρώην προέδρου της Ν.Δ. Μιλτιάδη Εβερτ, ο οποίος επέκρινε την ηγεσία της ΓΣΕΕ (κατά συνέπεια και την προσκείμενη στην Ν.Δ. παράταξη της ΔΑΚΕ) γιατί αποφάσισε να μη μετάσχει στο διάλογο «Οπως κακώς η κυβέρνηση αρνείται το διάλογο με την Eκκλησία, κακώς και η ΓΣΕΕ αρνείται το διάλογο με την κυβέρνηση», είπε και πρόσθεσε ότι όλοι οι κοινωνικοί εταίροι, ανεξάρτητα από τη θέση μας, οφείλουμε να αναζητούμε το διάλογο που αποτελεί την πεμπτουσία της δημοκρατίας.
 Ομως, σε πείσμα αυτών των θέσεων, ο γενικός γραμματέας της ΓΣΕΕ και κορυφαίο στέλεχος της ΔΑΚΕ Γιάννης Μανόλης, επισήμανε σε δηλώσεις του πως αν η Ν.Δ. συμφωνήσει με τα συγκεκριμένα 5 μέτρα της κυβέρνησης, τότε δεν υπάρχει αξιωματική αντιπολίτευση. «Αν βγει η Ν.Δ. και συμφωνήσει σε αυτά τα 5 μέτρα, υπάρχουν δύο κόμματα και δεν καταλαβαίνω γιατί να μην είναι μαζί στην κυβέρνηση. Αν είναι "ότι καλά τα κάνει η κυβέρνηση", δεν καταλαβαίνω γιατί να υπάρχει αντιπολίτευση και δεν καταλαβαίνω γιατί να μην πάμε όλοι μαζί σ' ένα κόμμα, να είμαστε όλοι ικανοποιημένοι», πρόσθεσε σκωπτικά ο κ. Μανώλης, ο οποίος ουσιαστικά εκφράζει ολόκληρη τη ΔΑΚΕ.
 Απαντώντας στο συνδικαλιστή, η κ. Μπακογιάννη είπε ότι ο κ. Μανώλης είναι συνδικαλιστής, εκφράζει τη δική του συνδικαλιστική αντίληψη, ενώ η ίδια τοποθετείται πολιτικά.
