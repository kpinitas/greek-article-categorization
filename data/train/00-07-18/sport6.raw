 Η παρουσίαση των νεοαποκτηθέντων ποδοσφαιριστών του Ολυμπιακού, χθες σε κεντρικό αθηναϊκό ξενοδοχείο, στάθηκε απλώς η αφορμή. Ο Σωκράτης Κόκκαλης μετά τις πρώτες του δηλώσεις για τους Αλβες, Ζε Ελίας, Ζέτερμπεργκ, Γεωργάτο, Πατσατζόγλου, Γεωργίου, Σηφάκη, προχώρησε στην... ταμπακιέρα. Ο πρόεδρος του Ολυμπιακού εξαπέλυσε ευθείες βολές κατά «εκείνων που μιλούν για τη μη αξιοπιστία του ελληνικού ποδοσφαίρου, αλλά οι ίδιοι ενεργούν εκ του πονηρού και δεν κοιτάζουν τα του οίκου τους και πώς θα δικαιολογηθούν στους οπαδούς τους», «φωτογραφίζοντας» ουσιαστικά τον Παναθηναϊκό και την ΑΕΚ.
 «Η αξιοπιστία του πρωταθλήματος είναι αυτό που κάνει ο Ολυμπιακός, δηλαδή μετεγγραφές πρώτης γραμμής», δήλωσε ο πρόεδρος της πειραϊκής ΠΑΕ με σοβαρό και σε πολλές περιπτώσεις, αυστηρό ύφος και προχώρησε: «Οι άλλοι έχουν για σημαία τη μη αξιοπιστία για να δικαιολογήσουν τα προβλήματά τους. Εμείς ξοδέψαμε κάποια χρήματα για να φέρουμε την ομάδα ψηλά και θα συνεχίσουμε. Ακόμα δεν φτάσαμε στο τέλος. Η ενίσχυση θα συνεχιστεί και τα επόμενα χρόνια. Να αφήσουν, λοιπόν, οι υπόλοιποι τις δηλώσεις και τα υπονοούμενα για τα περί αξιοπιστίας του πρωταθλήματος. Να αφήσουν τις δικαιολογίες και να πουν την αλήθεια στους φιλάθλους τους».
 Ο κ. Κόκκαλης στη συνέχεια ανέπτυξε τους στόχους του Ολυμπιακού. «Σκοπός μας είναι να πάμε καλά στην Ευρώπη. Και θα ήταν λάθος αν δεν είχαμε στόχο την κατάκτηση του Champions League. Τη φετινή χρονιά όμως, θα προσπαθήσουμε να χτίσουμε μια καλή ομάδα η οποία σιγά σιγά θα φτάσει εκεί που θέλουμε. Στόχος μας είναι βέβαια να κατακτήσουμε ευρωπαϊκά τρόπαια και να ακολουθήσουμε το παράδειγμα της Γαλατασαράι.
 Ο Ολυμπιακός είναι στις μεγαλύτερες ομάδες στην Ευρώπη, παρά το γεγονός ότι είμαστε μικρή χώρα. Το καλό για τη Ολυμπιακό είναι ότι έχει μια διοίκηση σταθερή, που προέρχεται από τα σπλάχνα της και έχει τη θέληση να κάνει την υπέρβαση. 
 Αυτό επιχειρεί να κάνει φέτος ο Ολυμπιακός με τις μετεγραφές που πραγματοποίησε: την υπέρβαση, καθώς είναι αδιαμφισβήτητη η πρωτοπορία του Ολυμπιακού στο ελληνικό ποδόσφαιρο. Εχουμε έμψυχο υλικό αξιοζήλευτο, όχι μόνο στην Ελλάδα, αλλά και στην Ευρώπη, που μας επιτρέπει να αισιοδοξούμε. Αυτό που θέλουμε όλοι είναι ο Ολυμπιακός να προσφέρει καλό θέαμα, καλά αποτελέσματα και να πετύχει τους στόχους του».
 Οσο για τα νέα μετεγραφικά αποκτήματα, ο Σωκράτης Κόκκαλης είπε: «Οι τρεις ξένοι είναι γνωστοί παίκτες και δεν χρειάζονται ιδιαίτερες συστάσεις. Από εκεί και πέρα ο Πατσατζόγλου είναι παίκτης που θα βοηθήσει πολύ την ομάδα, όπως και οι δύο τερματοφύλακες, ο Γεωργίου και ο Σηφάκης. Ο φίλος μας ο Γεωργάτος επέστρεψε στην ομάδα και πρέπει να πω ότι με συγκίνησε και με επηρέασε πολύ το γεγονός ότι ήθελε να επιστρέψει στην ομάδα από τότε που πήγε στην Ιντερ. Νιώθω ευχαριστημένος από την επιστροφή του Γεωργάτου και σαν πρόεδρος και σαν φίλαθλος».
 Ο προπονητής του Ολυμπιακού Γιάννης Μαντζουράκης υποστήριξε: «Ο Ολυμπιακός έχει συγκεντρώσει μεγάλες αξίες και αυτό σημαίνει μεγάλες υποχρεώσεις. Θα προσπαθήσουμε να υλοποιήσουμε τους στόχους».
 Ο Ζε Ελίας τόνισε: «Σαν οργάνωση ο Ολυμπιακός είναι πιο μπροστά από την Ιντερ. Τώρα θα προσπαθήσουμε να φανούμε καλοί και αγωνιστικά. Τα πηγαίνω καλά με τους υπόλοιπους ποδοσφαιριστές και θα προσπαθήσουμε να φτιάξουμε μια καλή ομάδα».
 Ο Γκαμπριέλ Αλβες δήλωσε: «Αυτό που θα προσπαθήσουμε είναι να πάρουμε το πρωτάθλημα και να κάνουμε μια καλή πορεία στην Ευρώπη. Δεν ξέρω πολλά από το ελληνικό πρωτάθλημα, αλλά γνωρίζω ότι ο Ολυμπιακός είχε πρόπερσι μια καλή σεζόν στο Champions League. Εφυγα από μια μεγάλη ομάδα, όπως είναι η Νασιονάλ και ήρθα στον Ολυμπιακό, ο οποίος έχει τις ίδιες υποχρεώσεις. Πρωτάθλημα, Kύπελλο και τώρα μια καλή πορεία στην Ευρώπη. Η πίεση είναι μεγάλη, αλλά έχω μάθει να λειτουργώ κάτω από αυτές τις συνθήκες».
 Επενεξετάζει την περίπτωση του Ρομπέρτο Αγιάλα ο Ολυμπιακός. Τόσο στελέχη της διοίκησης, όσο και ο Γιάννης Μαντζουράκης υποστήριξαν χθες στην «Ε» ότι «παραμένει ακόμα ανοιχτή η μετεγγραφή του Αργεντίνου αμυντικού της Μίλαν», ο οποίος όμως, επιμένει να μη θέλει να φύγει από το καμπιονάτο και από το Μιλάνο. 
 «Οσο πλησιάζουμε προς το τέλος των μετεγγραφών, το άγχος θα το έχει ο Αγιάλα και όχι εμείς», υποστήριξε χθες το απόγευμα ο Μαντζουράκης και συμπλήρωσε: «Ο Αγιάλα ήταν και παραμένει η πρώτη μας επιλογή για το κέντρο της άμυνας. Εχουμε
ακόμα δύο εβδομάδες μπροστά μας και θα περιμένουμε να δούμε τι θα γίνει. Δεν αποκλείεται όμως, να μείνουμε όπως είμαστε. Το κενό ίσως καλυφθεί εκ των έσω».
 Στο περιθώριο της χθεσινής παρουσίασης των νεαποκτηθέντων ποδοσφαιριστών ο προπονητής του Ολυμπιακού υποστήριξε ότι τον απασχολούσε και η περίπτωση του Ιταλού αμυντικού Πασκουάλε Πανταλίνο που ανήκει στη Φιορεντίνα, αλλά απορρίφθηκε αυτή η περίπτωση.
 «Η μετεγγραφική περίοδος τελειώνει στις 31 Ιουλίου και ώς τότε αν προκύψει κάτι εξαιρετικό θα δούμε τι θα γίνει», δήλωσε χθες ο Σωκράτης Κόκκαλης, ο οποίος, όμως, πρόσθεσε: «Κανονικά δεν έχουμε ανάγκη και λογικά δεν θα έπρεπε να κάνουμε άλλη μετεγγραφή, αλλά θα δούμε».
 Από ώρα σε ώρα τελειώνει και η μετεγγραφή του Ζλάτκο Ζάχοβιτς στη Βαλένθια. «Τα βρήκαν Ολυμπιακός και Βαλένθια στα 8 εκ. δολάρια (2, 9 δισ. δρχ.) », έγραψε χθες η ισπανική εφημερίδα «MARCA», ενώ ο Σωκράτης Κόκκαλης χθες το μεσημέρι δήλωσε: «Υπάρχουν ακόμα κάποιοι όροι τους οποίους πρέπει να αποδεχθεί η Βαλένθια για να παραχωρηθεί ο Ζάχοβιτς. Διαφορετικά, ο Σλοβένος θα τεθεί στη διάθεση του κ. Μαντζουράκη».
 Ο ισπανικός Τύπος πάντως, έγραψε χθες ότι σήμερα «αναμένονται στην Ισπανία ο μάνατζερ του Ζάχοβιτς και ίσως ο ίδιος ο παίκτης για να κλείσουν την μετεγγραφή στη Βαλένθια». 
 Ο Ζλάτκο Ζάχοβιτς, από το Μάριμπορ όπου βρίσκεται, σε συμπατριώτες του δημοσιογράφους δήλωσε: «Περιμένω τον Ολυμπιακό να συμφωνήσει με τη Βαλένθια και την επόμενη στιγμή θα βάλω και εγώ την υπογραφή μου. Τις επόμενες ώρες θα ξέρουμε τι θα γίνει οριστικά».
 Φιλικό αγώνα με μεγάλη ομάδα που θα κάνει την προετοιμασία της την ίδια περίοδο στη Γερμανία ψάχνει ο Ολυμπιακός για τις 3 Αυγούστου. Η πειραϊκή ομάδα
έχει κλείσει στις 25 Ιουλίου φιλικό ματς με την Αδανα Σπορ (Τουρκία), στις 28 του μήνα με την Χάποελ Τίκβα (Ισραήλ), στις 31 Ιουλίου με τη Φιορεντίνα, ενώ με την επιστροφή της ομάδας στην Αθήνα έχει προγραμματιστεί μόνο το παιχνίδι στο Μεάτσα στις 28 Αυγούστου με την Ιντερ. 
 _ Ο Ολυμπιακός ζήτησε χθες από την ΕΠΑΕ να γίναι η από 10 Απριλίου 2000 καταγγελία σύμβασης των προπονητών Αλμπέρτο Μπιγκόν και Αλεσάντρο Τζινούλφι.
