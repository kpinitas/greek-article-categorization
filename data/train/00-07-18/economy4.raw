Αίτηση εγγραφής μπορούν να υποβάλουν από σήμερα οι περίπου 3, 9 εκατ. φορολογούμενοι -φυσικά πρόσωπα, για την ηλεκτρονική υποβολή της δήλωσης φορολογίας εισοδήματος από το 2001.
 Οι φορολογούμενοι, που έχουν πρόσβαση στο Διαδίκτυο, έχουν τη δυνατότητα μέσω της ηλεκτρονικής διεύθυνσης http: //www.taxisnet.gr να εκδηλώσουν το ενδιαφέρον
τους, για να ενταχθούν στη νέα υπηρεσία ηλεκτρονικής υποβολής της φορολογικής δήλωσης από τον επόμενο χρόνο.
 Οσοι, λοιπόν, επισκεφθείτε την ιστοσελίδα taxisnet, στο κάτω μέρος αυτής θα βρείτε την ένδειξη «εγγραφή στο e-εισόδημα», μέσω της οποίας θα βρεθείτε στη φόρμα εγγραφής. Εκεί πρέπει να συμπληρώσετε υποχρεωτικά 12 πεδία, που είναι: Αριθμός Φορολογικού Μητρώου (σ.σ. σε περίπτωση οικογενείας δίνεται μόνο ο ΑΦΜ του συζύγου, αφού στο όνομά του υποβάλλεται η δήλωση), εφορία, τύπος ταυτότητας (αστυνομική, στρατιωτική, διαβατηρίου κ.λπ.), αριθμός ταυτότητας, επώνυμο, όνομα, πατρώνυμο, διεύθυνση, αριθμός, ταχυδρομικός κώδικας, e-mail και τηλέφωνο, ενώ προαιρετικά συμπληρώνετε τον αριθμό φαξ -αν έχετε.
 Η Γενική Γραμματεία Πληροφορικών Συστημάτων, αφού λάβει τη φόρμα υποβολής σας θα εξακριβώσει κατ' αρχάς μέσω του συστήματος μητρώου taxis αν πρόκειται για αληθινά στοιχεια και κατόπιν θα σας ειδοποιήσει στην ηλεκτρονική σας διεύθυνση
 Η πιστοποίηση, που ξεκινάει από τον επόμενο μήνα, αποτελεί το δεύτερο στάδιο λειτουργίας της νέας υπηρεσίας. Δηλαδή, όποιος έχει υποβάλει αίτηση εγγραφής από τον Αύγουστο θα λάβει την πιστοποίηση με όνομα χρήστη (username) και κωδικό πρόσβασης (password), προκειμένου να διασφαλιστεί και το προσωπικό απόρρητο -η μυστικότητα των στοιχείων που θα υποβάλει ο κάθε φορολογούμενος.
 Οι φορολογούμενοι -χρήστες ή όχι του Διαδικτύου- που θα επιλέξουν το δρόμο της
ηλεκτρονικής υποβολής της φορολογικής τους δήλωσης πρέπει να γνωρίζουν ότι: 
 * Η νέα υπηρεσία απευθύνεται μόνο σε φυσικά πρόσωπα, δηλαδή περίπου 3, 9 εκατ. ελεύθερους επαγγελματίες, μισθωτούς, συνταξιούχους, εισοδηματίες και αγρότες.
 * Ηλεκτρονικά θα υποβάλλονται τα τέσσερα έντυπα: βασικό Ε1, μισθωμάτων Ε2, εισοδημάτων από ελευθέριο επάγγελμα ή από επιχείρηση Ε3 και ακίνητης περιουσίας Ε9.
 * Για να επωφεληθείτε των πλεονεκτημάτων της νέας υπηρεσίας πρέπει υποχρεωτικά
να υποβάλετε φόρμα εγγραφής από σήμερα και μέχρι τέλος του έτους. Από τον Αύγουστο και μέχρι το Δεκέμβριο θα σας αποσταλεί η πιστοποίηση με το username και το password από τη ΓΓΠΣ.
 * Τον Ιανουάριο θα ανακοινωθούν οι ημερομηνίες της ηλεκτρονικής υποβολής.
 Ετσι, από του χρόνου θα μπορείτε να υποβάλλετε τη φορολογική σας δήλωση μέσω του Internet και αμέσως μετά θα λαμβάνετε ένα ηλεκτρονικό αποδεικτικό κατάθεσης (απόδειξη ότι έχετε υποβάλει δήλωση) απολαμβάνοντας, σύμφωνα με πληροφορίες, και των ειδικών προνομίων: 
 * Καταργείται η υποβολή των δικαιολογητικών-αποδεικτικών που συνοδεύουν τη φορολογική δήλωση και ο φορολογούμενος έχει την υποχρέωση να τα κρατάει μέχρι την τελευταία ημέρα κάθε χρόνου.
 Ενδεχόμενο, το οποίο εξετάζεται ακόμη και για εκείνους που θα συνεχίσουν να υποβάλλουν στην εφορία ή να ταχυδρομούν τα έντυπα της δήλωσής τους.
 * Κατάργηση αρκετών κωδικών, όπως των στοιχείων του φορολογουμένου (πιθανότατα
θα παραμείνουν μόνο το ονοματεπώνυμο και ο ΑΦΜ), και των λοιπών προσώπων που τον βαρύνουν, των τεκμηρίων που θα καταργηθούν, ενώ σε αρκετές περιπτώσεις εξετάζεται ομαδοποίηση των κωδικών.
 * Αμεση πληροφόρηση για το πιστωτικό ή χρεωστικό σας υπόλοιπο. Eπίσης, θα σας κοινοποιηθεί ηλεκτρονικά και ο ειδικός αλγόριθμος αυτοϋπολογισμου του φόρου, προκειμένου να συμπληρώνετε από μόνοι σας το σχετικό ποσό της εκκαθάρισης στον
 * Αυξημένη έκπτωση φόρου, που πιθανότατα (σ.σ. η τελική απόφαση θα ληφθεί στο πλαίσιο κατάρτισης του νέου φορολογικού νομοσχεδίου) θα φθάνει στο 5% (σ.σ. διπλάσιο ποσοστού του ισχύοντος 2, 5%) στην περίπτωση του χρεωστικού υπολοίπου (επιπλέον πληρωμή) ή άμεση επιστροφή των χρημάτων όταν έχετε πιστωτικό υπόλοιπο.
 * Οσοι δεν έχουν πρόσβαση στο Διαδίκτυο θα μπορούν να απευθύνονται στις εφορίες, όπου θα λειτουργήσουν ειδικά τμήματα Internet για την ηλεκτρονική υποβολή της δήλωσης. Ενώ μέχρι τέλος του έτους θα έχουν μπει σε λειτουργία και
τα ηλεκτρονικά ταχυδρομεία (e-mail) σε περίπου 20-30 εφορίες της Αττικής και από τον επόμενο χρόνο σε όλες τις ΔΟΥ και τα τελωνεία.
 * Οσοι υποβάλλουν ηλεκτρονικά τη δήλωσή τους θα περνούν και από τον έλεγχο της
εφορίας. Ετσι, όσοι δηλώνουν υπέρογκες δαπάνες θα εντοπίζονται μέσω ειδικού αλγορίθμου και θα καλούνται για έλεγχο. Σημειώνεται ότι μέσω του e-mail σας θα
ενημερώνεστε ότι εμπίπτετε στο δείγμα ελέγχου, καθώς και για κάθε άλλου είδους
συναλλαγές σας με την εφορία ή πιθανές υποχρεώσεις σας.
 Στο πλαίσιο της αξιοποίησης των σύγχρονων τεχνολογικών υπηρεσιών αναμένεται μέχρι τέλος του έτους να τεθεί σε λειτουργία και μια ακόμα υπηρεσία, που θα αφορά στην ηλεκτρονική απόδοση Αριθμού Φορολογικού Μητρώου κυρίως στους νέους φορολογουμένους. Στόχος της ΓΓΠΣ είναι η διεκπεραίωση κάθε είδους φορολογικών υπηρεσιών από το σπίτι, δηλαδή χωρίς την αναγκαστική προσέλευση των φορολογουμένων στις εφορίες. Αξίζει να αναφερθεί ότι η ηλεκτρονική έκδοση φορολογικής ενημερότητας μέσω των φορέων (εισαγγελείς, τράπεζες κ.ά.) έχει περιορίσει κατά 75% την παροχή της υπηρεσίας αυτής στις εφορίες.
