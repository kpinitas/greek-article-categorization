 Στα τέλη Ιανουαρίου 1964 οι Τούρκοι κλιμάκωσαν τα μέτρα πίεσης κατά του Μακαρίου για να δεχτεί την εγκατάσταση ΝATΟϊκής δύναμης στην Κύπρο με νέες κινητοποιήσεις στρατιωτικών δυνάμεων και απειλές για εισβολή. Οι στρατιωτικοί ακόλουθοι των Ηνωμένων Πολιτειών και της Βρετανίας στην Aγκυρα μετέδιδαν συνεχώς πληροφορίες για κινητοποιήσεις του τουρκικού στόλου, ενώ ο διεθνής Tύπος δημοσίευε πληροφορίες για την προετοιμασία εισβολής.
 Η κρίση κλιμακώθηκε ακόμη περισσότερο, όταν ο πρωθυπουργός της Τουρκίας Ισμέτ Ινονού απέστειλε στις 28 Ιανουαρίου τελεσίγραφο στους Αμερικανούς και τους καλούσε να συμφωνήσουν εντός της ημέρας για μέτρα κατά του Μακαρίου, διαφορετικά η Τουρκία θα εισέβαλε στην Κύπρο. 
 Ο Μακάριος κατέφυγε και πάλιν στον Κρουτσόφ και ζήτησε βοήθεια από τη Σοβιετική Ενωση. Στις 29 Ιανουαρίου 1964 ο μόνιμος αντιπρόσωπος της Σοβιετικής
Ενωσης στο Συμβούλιο Ασφαλείας των Ηνωμένων Εθνών Φεντορένκο υπέβαλε ένα μήνυμα, με το οποίο έλεγε ότι το ζήτημα της διατήρησης της τάξης στην Κύπρο έπρεπε να εξεταστεί από το Συμβούλιο Ασφαλείας, σύμφωνα με τον Kαταστατικό Χάρτη των Ηνωμένων Εθνών. 
 Στις 7 Φεβρουαρίου η Μόσχα απηύθυνε διακοίνωση απευθείας στην Ουάσιγκτον, το Λονδίνο, το Παρίσι, την Αθήνα και την Aγκυρα, στην οποία καταδίκαζε έντονα κάθε στρατιωτική επέμβαση (του ΝΑΤΟ) στην Κύπρο. Η σοβιετική διακοίνωση υπογράμμιζε τέλος, ότι παρά το γεγονός ότι η ΕΣΣΔ δεν είχε κοινά σύνορα με τη Δημοκρατία της Κύπρου, «ενδιαφερόταν ωστόσο άμεσα για το ζήτημα της Κύπρου διότι εμπλέκονταν σ' αυτό χώρες που βρίσκονταν στα νότια σύνορά της».
 Προ του σοβιετικού κινδύνου, οι Αγγλοαμερικανοί ανέλαβαν από κοινού νέα πρωτοβουλία για να επιβάλουν στον Μακάριο το σχέδιό τους για εγκατάσταση στην Κύπρο της NATΟϊκής δύναμης. Ο πρέσβης των ΗΠΑ στη Λευκωσία Φρέιζερ Ουίλκινς πήρε οδηγίες από τον υπουργό Εξωτερικών Ντιν Ρασκ να κάνει ό,τι μπορεί για να πείσει τον Kύπριο πρόεδρο να αποδεχτεί το αγγλοαμερικανικό σχέδιο. «Τυχόν απόρριψή του -του έγραφε ο Ρασκ- θα είχε ως αποτέλεσμα τρομερές συνέπειες για την Κύπρο και για τη δική του θέση». 
 Ο Ουίλκινς και ο Bρετανός αναπληρωτής ύπατος αρμοστής Σίριλ Πίκαρντ συναντήθηκαν με τον Μακάριο το βράδυ της 2ας Φεβρουαρίου και βολιδοσκόπησαν τις προθέσεις του. Ο δύο πρέσβεις τον πίεσαν να αποδεχτεί το σχέδιο, αλλά ο Μακάριος ήταν τόσο αμετακίνητος στις θέσεις του, που ο Ουίλκινς, ενημερώνοντας
την Ουάσιγκτον για τα αποτελέσματα της συνάντησης, άρχισε το τηλεγράφημά του ως εξής: «Απόψε ο Μακάριος ήταν σκληρός σαν πέτρα...».
 Η πρόταση για κάθοδο στην Κύπρο ΝATΟϊκής δύναμης προβαλλόταν από τις εφημερίδες στην Κύπρο ως μια εξέλιξη που ισοδυναμούσε με ξένη κατοχή. Στο νησί
δημιουργήθηκε έντονο αντιαμερικανικό κλίμα και η κοινή γνώμη πίστευε ότι οι ΗΠΑ υποστήριζαν τη διχοτομική πολιτική της Τουρκίας. 
 Στις 3 Φεβρουαρίου ο Μακάριος προσφώνησε μεγάλη συγκέντρωση που έγινε στη Λευκωσία, κατά την οποία οι διαδηλωτές φώναζαν συνθήματα κατά του ΝΑΤΟ. Οταν επέστρεψε στο προεδρικό μέγαρο βρήκε τον πρέσβη των ΗΠΑ να τον περιμένει, κρατώντας στο χέρι προσωπική επιστολή του προέδρου Τζόνσον. Ο Aμερικανός πρόεδρος έκανε προσωπική έκκληση στον Μακάριο να αποδεχτεί το σχέδιο. Ο Μακάριος, αφού διάβασε την επιστολή, είπε στον πρέσβη να μεταφέρει στον πρόεδρο Τζόνσον τη βαθιά του εκτίμηση για το ενδιαφέρον του και να του διαβιβάσει την άποψη ότι «το κλίμα που είχε δημιουργηθεί στο εσωτερικό ήταν φορτισμένο και δεν θα ήταν σοφό να αφιχθούν στην Κύπρο ΝATΟϊκά στρατεύματα». 
 Ο πρέσβης των ΗΠΑ κατέβαλε μια ύστατη προσπάθεια να μεταπείσει τον Μακάριο σε μια νέα συνάντηση που είχαν στις 4 Φεβρουαρίου, προτείνοντάς του μερικές επουσιώδεις αλλαγές στο σχέδιο. Ο Μακάριος ήταν και πάλι ανένδοτος και ξεκαθάρισε στον Ουίλκινς ότι είχε ληφθεί ήδη η οριστική απόφαση για απόρριψη του σχεδίου.
 Ο πρέσβης του είπε ότι η κατάσταση ήταν πολύ σοβαρή και ότι έπρεπε να ενημερώσει αμέσως τον πρόεδρο Τζόνσον. Γι' αυτό θα έγραφε παρουσία του το τηλεγράφημα με την αρνητική απάντηση. Τότε ο Μακάριος υπαγόρευσε στον πρέσβη την ακόλουθη δήλωση: 
 «Η απάντηση στην πρόταση είναι αρνητική ακόμη και μετά τις νέες αλλαγές, διότι
η βασική διαφορά έγκειται στο ότι οποιεσδήποτε δυνάμεις που θα σταθμεύουν στην
Κύπρο θα πρέπει να υπάγονται στο Συμβούλιο Ασφαλείας και να δίνουν αναφορά σε αυτό. Βεβαίως, η σύνθεση μιας τέτοιας δύναμης πρέπει να συμφωνηθεί εκ των προτέρων μεταξύ των ενδιαφερομένων μερών». 
 Yστερα από αυτό, ο Ουίλκινς, σαφώς ενοχλημένος, του απάντησε: «Μου είπατε ότι κάνατε λάθος που υπογράψατε τις συμφωνίες Ζυρίχης-Λονδίνου το 1959 και με όλο το σεβασμό, θα ήθελα να σας πω ότι κάνατε ακόμη ένα λάθος τώρα».
 Ως αποτέλεσμα της αρνητικής στάσης του Μακαρίου, ο υπουργός Αποικιών της Βρετανίας Ντάνκαν Σαντς συζητούσε με τον υπουργό Εξωτερικών Σπύρο Κυπριανού τη
βελτίωση του σχεδίου. Οι Τούρκοι, οι οποίοι ενημερώθηκαν για τις προσπάθειες των Aγγλων, έστειλαν νότα στην Ουάσιγκτον, εκφράζοντας την ανησυχία τους για το ότι «οι συνομιλίες Σαντς - Κυπριανού μπορεί να καταλήξουν σε ξεπούλημα των τουρκικών ζωτικών συμφερόντων» 
 Οι συνομιλίες Βρετανίας - Κύπρου προκάλεσαν την οργή του υφυπουργού Εξωτερικών
των ΗΠΑ Τζορτζ Μπολ, ο οποίος θεωρούσε εξαιρετικά επικίνδυνη οποιαδήποτε προσπάθεια που θα έθετε εν αμφιβόλω τα συμφέροντα της Τουρκίας στην Κύπρο. Ο Μπολ έστειλε αμέσως μήνυμα στον πρέσβη της χώρας του στο Λονδίνο, λέγοντάς του
ότι «το επισφαλές στοιχείο είναι φανερά οι Τούρκοι και ανησυχούμε βαθιά μήπως συμβεί κάτι που θα δώσει το έναυσμα για μονομερείς ενέργειες εκ μέρους τους. Υπάρχει ήδη μεγάλος κίνδυνος από τα όσα ο Σαντς είπε στον Κυπριανού. Οι Τούρκοι είναι πολύ καχύποπτοι ότι οι Βρετανοί παίζουν κατά κάποιο τρόπο το παιχνίδι των Ελλήνων». 
 Ο Μπολ έστειλε επίσης αμέσως σημείωμα στον πρέσβη της χώρας του στην Aγκυρα και του ανέφερε ότι η πολιτική των ΗΠΑ ήταν να αποφύγουν να αναλάβουν πρωτοβουλίες για την κατάσταση στην Κύπρο, διότι αυτό ήταν ευθύνη των εγγυητριών δυνάμεων. «Προτιμούμε να συνεχίσουμε αυτή την πολιτική. Στην περίπτωση, όμως, που θα υπάρξει σοβαρός κίνδυνος να μην ξεπεραστούν οι επιφυλάξεις της τουρκικής κυβέρνησης, θα ληφθούν μέτρα για την αποστολή ψηλού επιπέδου αντιπροσωπείας στο Λονδίνο ή οπουδήποτε κρίνεται αναγκαίο για να προσπαθήσει να τακτοποιήσει στα γρήγορα την κατάσταση».
 Yστερα από τη δυσφορία που εξέφρασαν οι Τούρκοι προς τις ΗΠΑ, οι Αμερικανοί έπαψαν να δραστηριοποιούνται από το παρασκήνιο και ανέλαβαν ανοιχτή πρωτοβουλία στο Κυπριακό. Ο υφυπουργός Εξωτερικών των ΗΠΑ Τζορτζ Μπολ επισκέφθηκε την περιοχή και ανέλαβε προσωπικά να επιβάλει το αγγλοαμερικανικό σχέδιο στον Μακάριο. 
 Ο Μπολ έφτασε στην Αθήνα στις 9 Φεβρουαρίου και είχε σύσκεψη με τους πρέσβεις των ΗΠΑ στη Λευκωσία, την Aγκυρα και την Αθήνα. Στις 11 Φεβρουαρίου πήγε στην Aγκυρα και είχε συναντήσεις με τον πρωθυπουργό Ισμέτ Ινονού και με τον υπουργό
Eξωτερικών Κεμάλ Ερκίν. Αφού διαβεβαίωσε την Aγκυρα ότι θα πίεζε τον Μακάριο να αποδεχτεί τη συμφωνία και ότι θα διασφάλιζε τα τουρκικά συμφέροντα σαν κόρη
 Στις 12 Φεβρουαρίου άρχισαν στη Λευκωσία οι συνομιλίες Μακαρίου-Μπόλ, οι οποίες συνεχίστηκαν πρωί και απόγευμα για δύο μέρες. 
 Ο Μπολ προειδοποίησε τον Μακάριο πως αν δεν δεχόταν την άφιξη της ΝATΟϊκής ειρηνευτικής δύναμης, θα υπήρχε μεγάλος κίνδυνος πολέμου και ότι η Τουρκία θα έπαιρνε μονομερώς μέτρα κατά της Κύπρου. Τα Ηνωμένα Εθνη, του είπε, δεν θα είχαν τη δύναμη να τη σταματήσουν και οι συνέπειες θα ήταν καταστροφικές. 
 Ο Μακάριος απάντησε στον Μπολ, λέγοντάς του ότι υπέγραψε τις συμφωνίες Εγγυήσεως και Συμμαχίας κάτω από πίεση και σκοπός του ήταν να τις καταργήσει. Είπε, ακόμη, ότι «η Κύπρος δεν μπορούσε να διαπραγματεύεται υπό την απειλή τουρκικής εισβολής». Εξέφρασε, επίσης, τη διαφωνία του για το ότι η προτεινόμενη ειρηνευτική δύναμη θα έπαιρνε πολιτική καθοδήγηση από επιτροπή πρεσβευτών που θα είχε έδρα το Λονδίνο, επειδή οι διευθετήσεις αυτές καταργούσαν το κυπριακό κράτος. «Η κυπριακή κυβέρνηση θα δεχόταν μόνο δύναμη που θα ήταν υπό τις διαταγές του Συμβουλίου Ασφαλείας», είπε ο Μακάριος και κατέληξε λέγοντας ότι θα προσέφευγε στο Συμβούλιο Ασφαλείας, για να ζητήσει ψήφισμα για το σεβασμό της εδαφικής ακεραιότητας της Κύπρου και τερματισμό της
 Ο Μπολ διαφώνησε πλήρως με την επιδίωξη του Μακαρίου να καταργήσει τις Συνθήκες και του είπε με έμφαση ότι «οι Τούρκοι είναι στην Κύπρο και θα παραμείνουν» και ότι δεν μπορούσε να αναθεωρήσει το Σύνταγμα χωρίς συμφωνία με
 Ο Μπολ έγινε έξω φρενών με τον Μακάριο και όπως έγραψε στο τηλεγράφημα που έστειλε στην Ουάσιγκτον ο πρέσβης Ουίλκινς, «η γλώσσα που ο Μπολ και ο Πίκαρντ
είχαν υποχρεωθεί να χρησιμοποιήσουν δεν υπάρχει στο κλασικό λεξικό της διπλωματίας και εάν ο Μακάριος ήταν άνθρωπος με περηφάνια και αρχές, δεν θα καθόταν να τους ακούσει». Και συνέχισε ο Ουίλκινς: «Πιστεύω ότι η συζήτηση κλόνισε τον Μακάριο που ήταν βλοσυρός και σιωπηλός την περισσότερη ώρα και άφησε τον Κληρίδη να συζητεί με τον Μπολ, παρακινούμενος και υποστηριζόμενος από τον εξτρεμιστή και συναισθηματία Παπαδόπουλο». 
 Σε μια τελευταία συνάντηση του Μπολ με τον Μακάριο, στις 13 Φεβρουαρίου, ο Aμερικανός διπλωμάτης κατέβαλε μια ύστατη προσπάθεια να τον μεταπείσει. «Τον κάλεσα ως άνθρωπο του Θεού και ως αρχηγό κράτους να αποδεχτεί το σχέδιο. Του έδωσα μια μακάβρια εικόνα από τις συνέπειες που θα είχε εάν επέμενε να προχωρήσει με το σχέδιο που είχε στο μυαλό του. Οταν ολοκλήρωσα, ο Μακάριος με
λυπημένο ύφος και επηρεασμένος από το συναίσθημα είπε ότι έπρεπε να πάει στο Συμβούλιο Ασφαλείας, λόγω των δεσμεύσεων που είχαν αναληφθεί. Το έκανε σαφές, πως σε διαφορετική περίπτωση η κυβέρνησή του όχι μόνο θα καταρρεύσει αλλά θα είναι και νεκρή. Κι όπως εξήγησε αργότερα, παρουσία ορισμένων από τους υπουργούς του, εάν δεν προσφύγει στο Συμβούλιο Ασφαλείας μερικοί από αυτούς που είναι παρόντες σε αυτή την αίθουσα δεν θα έχουν για πολύ τα κεφάλια στους ώμους τους... Κανένας δεν χαμογέλασε». 
 ΑΥΡΙΟ: Αμερικανικό σενάριο για κοινή ελληνοτουρκική επέμβαση στην Κύπρο. 
