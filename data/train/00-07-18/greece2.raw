 Σεληνιακό τοπίο έγιναν στην Κορινθία πάνω από διακόσιες πενήντα χιλιάδες στρέμματα γης και οι ζημιές από τη μεγάλη φωτιά που κατέκαιε σχεδόν μία εβδομάδα τη βορειοανατολική Πελοπόννησο αναμένεται να είναι πολλών εκατομμυρίων δρχ.
 Οι πληγέντες που είδαν να εξαφανίζονται μέσα σε λίγα λεπτά οι περιουσίες μιας ζωής παρέλαβαν χθες από τη Νομαρχία Κορινθίας τις πρώτες διακόσιες χιλιάδες δρχ. ως βοήθημα για την κάλυψη των πρώτων αναγκών από την Πρόνοια και, όπως τονίζουν, περιμένουν να φανεί γενναιόδωρο το κράτος και να σταθεί αρωγός τους.
 Σε σύσκεψη που έγινε χθες στη Νομαρχία παρουσία βουλευτών του νομού, του νομάρχη Κορίνθου, του περιφερειάρχη Πελοποννήσου, των προέδρων των δημοτικών διαμερισμάτων φορέων, αποφασίστηκε η χορήγηση του ποσού των διακοσίων χιλιάδων
και η άμεση καταγραφή των ζημιών από δύο ειδικές επιτροπές, στις οποίες θα προΐστανται μηχανικοί για τις ζημιές στα σπίτια και γεωπόνοι για τις καταστροφές στις γεωργικές εκτάσεις.
 «Οι ζημιές που έχει υποστεί η περιοχή μας είναι πολλών εκατοντάδων εκατομμυρίων», μας είπε ο αντινομάρχης Κορίνθου, Τάκης Θεοδωρακόπουλος. «Από πρόχειρες εκτιμήσεις η Κορινθία έχει υποστεί τη μεγαλύτερη καταστροφή των τελευταίων χρόνων και οι συνέπειες δεν είναι εύκολο να αποτιμηθούν. Οπως μας λένε οι πρόεδροι από τα χωριά, έχουν καεί πάνω από 250.000 στρέμματα δάσους εκ
των οποίων τα 15.000 ήταν καλλιεργήσιμη γη. Αυτό σημαίνει ότι χάθηκαν περιουσίες, ελαιώνες, αμπελώνες, κτήματα με εσπεριδοειδή. Υπήρχαν οικογένειες που ζούσαν μόνο από τα γεωργικά εισοδήματα. Δεν είναι υπερβολή αυτό που είπε την περασμένη εβδομάδα μια κυρία από τα Ροζενά, ότι δεν έχει να βγάλει ούτε ένα μπουκάλι λάδι αφού της κάηκαν τα λιόδεντρα».
 Σύμφωνα με τις πρώτες εκτιμήσεις, έχουν γίνει στάχτη πάνω από 100 σπίτια, έχουν καταστραφεί ολοσχερώς αυτοκίνητα, ενώ δεν γλίτωσαν από την πύρινη μανία περίπου 500 αιγοπρόβατα. Από το Δερβένι έως το Κιάτο, στο Ξυλόκαστρο και στους
Αγίους Θεοδώρους περισσότερα από 30 χωριά και οικισμοί επλήγησαν από την πυρκαγιά που εκδηλώθηκε βοηθούμενη και από τους ισχυρούς ανέμους. Αξίζει να σημειωθεί ότι οι περιοχές που είχαν τις περισσότερες απώλειες είναι το Ανω Λουτρό, οι Βρυσούλες, το Ξανθοχώρι, τα Pιζά, τα Στύλια, ο Μέγας Βάλτος, το Σούλι, το Λαλιώτι, ενώ ζημιές είχαν και τα μοναστήρια του Αγίου Βλασσίου στα Ανω Τρίκαλα, του Προφήτη Ηλία στο Χελιδόρι και της Κοιμήσεως της Θεοτόκου «Λεχώβης», μεταξύ των χωριών Παραδείσι και Γονούσσα. 
 «Από θαύμα δεν θρηνήσαμε ανθρώπινα θύματα», τονίζει ο Δημήτρης Ελευθερίου, που
αγωνιούσε για την τύχη της οικογένειάς του που βρισκόταν στο Ξυλόκαστρο. «Ειδικά την Πέμπτη η φωτιά έφτασε στα όρια της πόλης μας. Μαύρισε το χωριό. Ευτυχώς που υπήρχε το λεμονόδασος. Ενα οδοιπορικό στα καμένα θα μπορούσε να δείξει στον καθένα μας πόσο ανεκτίμητη είναι η αξία του δάσους. Το τι σημαίνει
η απώλεια ενός τόσο σημαντικού πνεύμονα πρασίνου θα το δούμε στο μέλλον, με τις πρώτες βροχές. Στις ζημιές προσθέστε και τις καταστροφές σε αρδευτικά δίκτυα και σε αντλητικά συγκροτήματα. Η Κορινθία θα κάνει χρόνια για να επουλώσει τις πληγές της, αν το καταφέρει».
 «Θα απαιτήσουμε χρήματα από την κυβέρνηση για αποζημιώσεις και για αντιπλημμυρικά έργα», υποστήριξε ο νομάρχης Αγγελος Μανωλάκης. «Πρέπει να οχυρωθούν τα μέρη μας γιατί έτσι είναι πιο ευάλωτα σε πλημμύρες. Χρειάζονται αναπτυξιακά και προληπτικά έργα, γιατί για τα επόμενα χρόνια αν δεν έχουμε αποτελέσματα οι νέοι άνθρωποι δεν θα έχουν τι να κάνουν».
