 Ψαράδες, ιστιοπλόοι, ταξιδιώτες, κολυμβητές, τουρίστες, εκδρομείς, Ροβινσώνες του Σαββατοκύριακου, προσοχή! Υπάρχει τρόπος να διώξετε το άγχος για τον καιρό
του επόμενου τριημέρου, τώρα που ετοιμάζεστε να εκδράμετε στις παραλίες. Ναυαγοί, που αποτύχατε ως καπεταναίοι στο φουσκωτό ή το ενοικιαζόμενο σκάφος σας αλλά και παρανομούντες που απορρίπτετε στη θάλασσα τα σκουπίδια σας έχετε κατά νου ότι κάποια ζευγάρια ηλεκτρονικά μάτια καραδοκούν να σας στείλουν στο εδώλιο. Η είδηση σάς αφορά. 
 Το Εθνικό Kέντρο Θαλασσίων Ερευνών έχει τη δυνατότητα να σας εντοπίζει, αλλά και να σας ενημερώνει έγκαιρα και έγκυρα για το ύψος του κύματος, την ταχύτητα
και τη διεύθυνση του ανέμου και για τα ρεύματα στη θάλασσα μέσα από το σύστημα
 Οπως μας εξηγεί ο διευθυντής του Ινστιτούτου Ωκεανογραφίας του ΕΚΘΕ Δρ. Γεώργιος Χρόνης, «το σύστημα ΠΟΣΕΙΔΩΝ είναι το μοναδικό ολοκληρωμένο δίκτυο παρακολούθησης στον χώρο της Μεσογείου. Οι δέκα πλωτοί μετρητικοί σταθμοί του ΠΟΣΕΙΔΩΝΑ μεταδίδουν ανά τρεις ώρες πληροφορίες για τις μετεωρολογικές και κυματικές συνθήκες στο Αιγαίο πέλαγος, καθώς και δεδομένα ρευμάτων και ποιότητας του θαλασσινού νερού. Μια ιδιαίτερα σημαντική συνιστώσα του συστήματος είναι η δυνατότητά του να παρέχει αξιόπιστη τριήμερη πρόγνωση για την κατάσταση των ελληνικών θαλασσών».
 Οπως μας εξηγεί ο ερευνητής του ΕΚΘΕ δρ Κώστας Νίττης, «υπάρχουν αυτή τη στιγμή εγκατεστημένα στο κεντρικό υπερ-υπολογιστικό σύστημα του ΠΟΣΕΙΔΩΝΑ τρία
αριθμητικά μοντέλα υψηλής ανάλυσης, τα οποία εκτελούνται καθημερινά και παρέχουν πρόγνωση για τις καιρικές συνθήκες, τον κυματισμό, καθώς και το πεδίο
ρευμάτων στο Αιγαίο Πέλαγος. Η πρόγνωση αυτή είναι εξαιρετικά χρήσιμη όχι μόνο
για του ιστιοπλόους και τους ψαράδες, αλλά και για τα κάθε λογής πλοία που διαπλέουν το Αιγαίο, μια γεωγραφικά πολύπλοκη περιοχή που είναι γνωστή για τις
 Τόσο τα δεδομένα που έρχονται στο ΕΚΘΕ κάθε τρεις ώρες από τους μετρητικούς σταθμούς, όσο και τα αποτελέσματα των καθημερινών προγνώσεων είναι διαθέσιμα σε όλους τους χρήστες του Διαδικτύου στην ηλεκτρονική διεύθυνση του ΠΟΣΕΙΔΩΝΑ: http: //www.poseidon.ncmr.gr. Καθημερινά τη σελίδα αυτή επισκέπτονται ήδη εκατοντάδες χρήστες για να πληροφορηθούν την κατάσταση στις θάλασσές μας για τις επόμενες ημέρες. Πληροφορίες δίνονται και στο τηλέφωνο 9946161. 
 Μία από τις εφαρμογές του συστήματος ΠΟΣΕΙΔΩΝ είναι και η πρόγνωση της κίνησης
πετρελαιοκηλίδων ή άλλων επιπλεόντων αντικειμένων. Χαρακτηριστικό παράδειγμα είναι η πρόσφατη αναζήτηση των τριών τουριστριών που χάθηκαν από την περιοχή της Κορώνης. Οι ερευνητές του ΕΚΘΕ, θέλοντας να αξιολογήσουν την προγνωστική ικανότητα των μοντέλων τους, έκαναν προσομοίωση της κίνησης του πλεούμενου που
παρασύρθηκε από τα θαλάσσια ρεύματα για πάνω από 18 ώρες. Οπως μας εξηγεί ο φυσικός ωκεανογράφος κ. Λεωνίδας Περιβολιώτης, τα αποτελέσματα ήταν ιδιαίτερα ενθαρρυντικά, καθώς το μοντέλο κατάφερε να προβλέψει με ακρίβεια την περιοχή που κατέληξε το πλωτό με τις τρεις τουρίστριες 
 Υπενθυμίζεται ότι το όλο έργο της προμήθειας, εγκατάστασης και λειτουργίας του
συστήματος ΠΟΣΕΙΔΩΝ, συνολικού κόστους περίπου 4, 5 δισεκατομμυρίων δραχμών, χρηματοδότησε κατά 85% ο χρηματοδοτικός μηχανισμός EFTA και κατά 15% το υπουργείο Εθνικής Οικονομίας. Οπως μας τόνισε ο δρ Γεώργιος Χρόνης, το δίκτυο ΠΟΣΕΙΔΩΝ είναι ένα έργο εθνικής σημασίας. Την πολυδάπανη ετήσια συντήρησή του πρόκειται σύντομα να την αναλάβουν από κοινού τα υπουργεία Aμυνας, Ανάπτυξης και Εμπορικής Ναυτιλίας μέσω των εποπτευόμενων από αυτά φορέων (ΕΜΥ, ΕΚΘΕ, Υδρογραφική Υπηρεσία Πολεμικού Ναυτικού, Λιμενικές Αρχές).
