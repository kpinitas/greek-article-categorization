 Η αποστολή της ΑΕΚ μπορεί να αναχωρεί αύριο το πρωί για την Ολλανδία (Αρνεμ), όπου και θα πραγματοποιηθεί το δεύτερο και βασικό στάδιο της προετοιμασίας της, ωστόσο ουδείς μπορεί να πει με βεβαιότητα αν στους ποδοσφαιριστές που θα πάρει μαζί του ο Γιάννης Παθιακάκης θα είναι ο Bραζιλιάνος Τιάγκο και ο Χρήστος Κωστής. Ο καθένας, βέβαια, για τελείως διαφορετικούς λόγους.
 Ας εξετάσουμε τα γεγονότα με τη σειρά. Αρχή από τον 20χρονο αμυντικό της Παλμέιρας, ο οποίος μπορεί να αποτελεί διακαή πόθο του Παθιακάκη, αλλά τίποτε δεν δείχνει να τον οδηγεί προς την ΑΕΚ, τώρα. Τα όσα έχουν γίνει τα τελευταία 24ωρα, με πρωταγωνιστές τους διοικούντες την ΑΕΚ και την Παλμέιρας, μπορούν να χαρακτηριστούν από αστεία έως τραγελαφικά...
 Η ΑΕΚ που σε καμία περίπτωση δεν ήθελε να δώσει στους Bραζιλιάνους τα 350 εκατομμύρια δραχμές που ζητούσαν αλλά 250, υπαναχώρησε και τους πρότεινε άμεση καταβολή 100 εκατομμυρίων και αποπληρωμή των 250 που θα απέμεναν σε τρεις δόσεις μέσα σε διάστημα 14 μηνών.
 Η Παλμέιρας, τώρα, που στην αρχή ήθελε ακατέβατα 350 και τηρούσε σκληρή γραμμή, δέχθηκε να κατεβάσει τις απαιτήσεις αρκεί να έπαιρνε μετρητά τα χρήματα (αφού τον Ιανουάριο ο Τιάγκο μένει ελεύθερος) και έφτασε μέχρι σημείου να... παρακαλάει τον Παθιακάκη ώστε να πιέσει τη διοίκηση της ΑΕΚ για τον παίκτη. Η δεύτερη πρόταση της ΑΕΚ δεν άρεσε στους Bραζιλιάνους, οι οποίοι ανακοίνωσαν προχθές ότι φεύγουν, αλλά τελικά... έμειναν και χθες στην Αθήνα. Το τι θα γίνει ουδείς ξέρει.
 Σε ό,τι αφορά τον Κωστή. Ο 28χρονος μεσοεπιθετικός δεν συναντήθηκε ούτε χθες με τον Παθιακάκη (αυτό αναμένεται να γίνει σήμερα) κι έτσι «πέταξε» για τη Θεσσαλονίκη, προκειμένου να τακτοποιήσει ορισμένες λεπτομέρειες που έχουν να κάνουν με τη στρατολογία. Σήμερα επιστρέφει και στη συνάντηση που θα έχει με τον προπονητή της ΑΕΚ αναμένεται να δεχθεί οτιδήποτε τού προτείνει ο τελευταίος, αφού θέλει να πιάσει από τα μαλλιά την ευκαιρία που του δίνεται για επιστροφή στα γήπεδα ύστερα από τρία χρόνια. Μετά θα υπογράψει το συμβόλαιό του, ενώ το αν θα πάει στην Ολλανδία με την υπόλοιπη αποστολή θα το μάθει, όπως κι εμείς άλλωστε, το απόγευμα.
 Οι υπόλοιποι ποδοσφαιριστές που θα συμμετάσχουν εκτός απροόπτου στην αποστολή για το Αρνεμ είναι οι εξής: Νικολαΐδης, Κασάπης, Κοπιτσής, Κωνσταντινίδης, Δέλλας, Καψής, Κωστένογλου, Λάκης, Ζήκος, Πέτκοφ, Σαβέβσκι, Μαλαδένης, Καραγιάννης, Ατματσίδης, Μιχαηλίδης, Πάσσιος, Χιώτης, Φερούζεμ, Νάβας, Ρουίζ, Ζαγοράκης, Τσάρτας, Ντόντσεφ. Το σύνολο 23, δηλαδή, εκτός αν προστεθούν οι Τιάγκο-Κωστής. Υπάρχει το ενδεχόμενο αν ναυαγήσει οριστικά του Bραζιλιάνου, στην αποστολή να προστεθεί ο Aργεντίνος Κάλβο.
