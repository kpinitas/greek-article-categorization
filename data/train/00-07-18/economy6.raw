Με τη συμμετοχή του Nasdaq, φαίνεται, προσπαθούν οι διοικήσεις των χρηματιστηρίων Λονδίνου και Φρανκφούρτης να δελεάσουν τους καχύποπτους μετόχους.
 Τα δύο μεγαλύτερα χρηματιστήρια της Ευρώπης ανακοίνωσαν το Μάρτιο την πρόθεσή τους να συγχωνευτούν και να δημιουργήσουν ένα ενιαίο πανευρωπαϊκό χρηματιστήριο με την επωνυμία ix. Ενα φιλόδοξο σχέδιο που δεν φαίνεται να πείθει σημαντική μερίδα των μετόχων του βρετανικού χρηματιστηρίου, που ζητούν περισσότερες λεπτομέρειες για τον τρόπο ελέγχου της αγοράς και το σύστημα εκκαθάρισης των μετοχών.
 Παρ' όλα αυτά, όπως έγινε γνωστό, από το υπόμνημα των δύο διοικήσεων προς τους
μετόχους, τα δύο χρηματιστήρια έχουν απευθύνει επίσημα πρόσκληση στη διοίκηση του Nasdaq για συμμετοχή στο ix με απώτερο σκοπό τη δημιουργία παγκόσμιου χρηματιστηρίου.
 «Οι πλευρές... σκοπεύουν να προβούν σε σημαντικό βήμα εξερευνώντας την πλήρη συγχώνευση των συμφερόντων τους για δημιουργία διεθνούς χρηματιστηρίου», αναφέρεται σε κοινή ανακοίνωση των χρηματιστηρίων του Λονδίνου και της Φρανκφούρτης.
 Ο πρόεδρος του γερμανικού χρηματιστηρίου (Deutsche Boerse) Βέρνερ Σέιφερτ, σε συνέντευξη Tύπου στη Φρανκφούρτη, προσδιόρισε μάλιστα και το χρόνο, λέγοντας ότι η συγχώνευση του ix με τον Nasdaq μπορεί να έχει ολοκληρωθεί το 2002.
 «Ως τελικός σκοπός, ο ευρωπαϊκός στόχος δεν είναι πολύ φιλόδοξος και γι' αυτό συζητάμε με τον Nasdaq», πρόσθεσε ο Σέιφερτ.
 Παρ' όλα αυτά ο προοριζόμενος για πρόεδρος του ix Ντον Κρουίτσνακ προσπάθησε να υποβαθμίσει τη σημασία μιας πιθανής συγχώνευσης με το Nasdaq, επικεντρώνοντας το ενδιαφέρον του στα πλεονεκτήματα του χρηματιστηρίου ix.
 Από την πλευρά του Nasdaq, ανακοινώθηκε απλά ότι οι συνομιλίες με το Λονδίνο και της Φρανκφούρτη συνεχίζονται. Η αμερικανική αγορά Nasdaq ιδρύθηκε το 1971 και ήταν η πρώτη αγορά αυτοματοποιημένων ηλεκτρονικών συναλλαγών στον κόσμο.
 Με την εξάπλωση των νέων τεχνολογιών και τη συμμετοχή στην αγορά αυτή, εταιρειών όπως η Microsoft και η Intel, ο Nasdaq ανέβηκε σε δημοτικότητα και αποδόσεις, ακολουθώντας μια δυναμική επεκτατική πολιτική σε Ευρώπη και Ασία.
 Για να προχωρήσει η συγχώνευση Λονδίνου - Φρανκφούρτης απαιτείται η έγκριση του 75% των μετόχων του βρετανικού χρηματιστηρίου. Η ψηφοφορία για την έγκριση
 Πολλά από τα μέλη του βρετανικού χρηματιστηρίου εκφράζουν επιφυλάξεις για το σχέδιο διαχωρισμού των αρμοδιοτήτων μεταξύ Φρανκφούρτης, όπου θα είναι η έδρα των μετοχών αναπτυσσόμενων εταιριών, και Λονδίνου, που θα είναι η έδρα των «μπλου τσιπς».
 Στο χρηματιστήριο ix ενδέχεται να μετάσχουν και τα χρηματιστήρια του Μιλάνου και της Μαδρίτης. Ο πρόεδρος του γερμανικού χρηματιστηρίου, Βέρνερ Σέιφερτ, δεν απέκλεισε και το ενδεχόμενο συνεργασίας με το χρηματιστήριο Euronext.
 Τον κυριότερο ανταγωνιστή του ix, το οποίο δημιούργησαν τα χρηματιστήρια του Παρισιού, του Αμστερνταμ και των Βρυξελλών και το οποίο αναμένεται ήδη στα τέλη του 2000 να τεθεί σε λειτουργία.
 Μπροστά στην καταιγίδα χρηματιστηριακών συγχωνεύσεων και των προκλήσεων που δημιουργεί η εκκολαπτόμενη ενιαία ευρωπαϊκή χρηματιστηριακή αγορά, η «Ομάδα Ευρώ», όπως ονομάστηκε επίσημα το συμβούλιο υπουργών Οικονομικών των δώδεκα του ευρώ (μετέχει και η Ελλάδα), αποφάσισε να συστήσει «επιτροπή σοφών» ως άτυπη ευρωπαϊκή επιτροπή κεφαλαιαγοράς.
 Η επιτροπή θα αναλάβει τον καλύτερο συντονισμό των χρηματιστηριακών κανόνων και θα υποβάλει στην «Ομάδα Ευρώ», την πρώτη πλήρη έκθεση το Νοέμβριο.
 Η αρχική ιδέα ήταν να δημιουργηθεί όντως μία πανευρωπαϊκή επιτροπή κεφαλαιοαγοράς, μετά τις βρετανικές αντιρρήσεις ωστόσο, προκρίθηκε η ιδέα για δημιουργία «επιτροπής σοφών».
 Η Βρετανία θεωρεί ικανοποιητικό το υπάρχον θεσμικό πλαίσιο, αντιδρώντας στην ιδέα για δημιουργία νέων θεσμών στην Ε.Ε.
