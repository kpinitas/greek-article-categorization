 οικονομία της ζώνης του ευρώ απολαμβάνει την καλύτερη ίσως περίοδο της ιστορίας της, παραδέχεται το ΔΝΤ, όμως οι 12 χώρες-μέλη δεν θα πρέπει να είναι
τόσο υπεραισιόδοξες για τις προοπτικές αλλά να επιταχύνουν τις διαρθρωτικές αλλαγές και τη μείωση των ελλειμμάτων και των χρεών τους. 
 Είναι δύσκολο να θυμηθεί κανείς μια περίοδο όπου τα θεμελιώδη οικονομικά μεγέθη των χωρών της Ε.Ε. ήταν τόσο καλά, λέει η χθεσινή ανακοίνωση του ΔΝΤ καθώς οι προϋπολογισμοί είναι σχεδόν ισοσκελισμένοι, ο πληθωρισμός χαμηλός και
η ανεργία μειώνεται. Μέρος της επιτυχίας αυτής όμως, λέει ο διεθνής οργανισμός, οφείλεται στην καλύτερη κατάσταση της παγκόσμιας οικονομίας και την αποδυνάμωση του ευρώ, παράγοντες οι οποίοι κατεύθυναν ένα σημαντικό μέρος της παγκόσμιας ζήτησης προς τον ευρωπαϊκό χώρο. Επειδή όμως οι ευρωπαϊκές κυβερνήσεις δεν έχουν να παρουσιάσουν ένα χωρίς προβλήματα ιστορικό οικονομικής ανάκαμψης στο παρελθόν και οι παραπάνω συνθήκες μπορεί να αλλάξουν, θα πρέπει να επωφεληθούν της παρούσας συγκυρίας προχωρώντας ταχύτερα
σε διαρθρωτικές αλλαγές και να μειώσουν τα ελλείμματά τους αντί να «φουσκώσουν» τις οικονομίες τους μέσω φορολογικών περικοπών.
 Οι νουθεσίες ΔΝΤ ανακοινώθηκαν χθες, δύο ημέρες μετά τη σύνοδο των 12 υπουργών
Οικονομικών της ζώνης του ευρώ, γεγονός που δεν είναι τυχαίο καθώς έρχεται λίγες ημέρες μετά τις εξαγγελίες του Γερμανού καγκελάριου Γκ. Σρέντερ για φορολογικές περικοπές 25 δισ. ευρώ και ανάλογων σχεδίων της γαλλικής κυβέρνησης. 
 Στο ΔΝΤ ανέλαβε να απαντήσει ο Γάλλος υπουργός Οικονομικών Λ. Φαμπιούς, ο οποίος και προΐστατο της προχθεσινής συνόδου των υπουργών Οικονομικών της ζώνης του ευρώ. Ο Φαμπιούς συμμερίστηκε τις αιτιάσεις του ΔΝΤ λέγοντας ότι οι ευρωπαϊκές κυβερνήσεις κατανοούν την ανάγκη να χρησιμοποιήσουν τα αυξανόμενα έσοδά τους για την ισοσκέλιση των δημόσιων οικονομικών τους αλλά και να προσφέρουν φορολογικές περικοπές. Δήλωσε μάλιστα ότι όλες οι κυβερνήσεις συμφώνησαν να χρησιμοποιήσουν τα έσοδά τους από την πώληση αδειών κινητής τηλεφωνίας για τη μείωση του χρέους και τη χρηματοδότηση των συνταξιοδοτικών τους συστημάτων, ιδιαίτερα σε χώρες που αντιμετωπίζουν το πρόβλημα του αυξανόμενου γηράσκοντος πληθυσμού.
 Ο Φαμπιούς ξεκαθάρισε ακόμη τη σύγχυση που δημιουργήθηκε την περασμένη Τρίτη, ύστερα από τις δηλώσεις του στο Ευρωκοινοβούλιο ότι θα ήταν δίκαιο να ερωτούνται οι πολιτικοί για το ποιο θα πρέπει να είναι το επίπεδο-στόχος του ευρωπαϊκού πληθωρισμού. Οι δηλώσεις αυτές προκάλεσαν αντιδράσεις από τους εταίρους της Γαλλίας όσον αφορά το ζήτημα της ανεξαρτησίας της ΕΚΤ. Ο Γάλλος υπουργός ξεκαθάρισε χθες ότι η κεντρική τράπεζα της Ε.Ε. είναι ανεξάρτητη όπως
και ότι οι κυβερνήσεις έχουν τις δικές τους και δεν σκοπεύουν να τις αλλάξουν.
Είναι σαφές πάντως ότι η γαλλική προεδρία θα επιδιώξει στους επόμενους μήνες ενίσχυση των εξουσιών που απολαμβάνουν οι 12 χώρες της ζώνης του ευρώ, στο πλαίσιο του αναζωογονημένου πρόσφατα γαλλογερμανικού άξονα. 
