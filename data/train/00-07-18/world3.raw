 Την πρόθεσή του να παραιτηθεί του βουλευτικού του αξιώματος, επειδή δεν επιθυμεί να συμμετάσχει «στη διάλυση της Ρωσίας και την επικράτηση σ' αυτήν αυταρχικού καθεστώτος εξουσίας» εξέφρασε ο μεγαλοεπιχειρηματίας Μπόρις Μπερεζόφσκι, επιβεβαιώνοντας τις εκτιμήσεις ότι έχει απολέσει την παλιά του επιρροή στο Κρεμλίνο.
 Η θεαματική του απόφαση να στερηθεί τη βουλευτική ασυλία σε ένδειξη αλληλεγγύης στους «διωκόμενους μεγάλους επιχειρηματίες και περιφερειακούς κυβερνήτες» ήρθε μία ημέρα μετά την απομάκρυνση από την προεδρική ομάδα του έμπιστού του Ιγκαρ Σαμπντουρασούλοφ, αλλά και την αποκάλυψη ότι την περασμένη Παρασκευή κλήθηκε από τον αρμόδιο ανακριτή να καταθέσει για υπόθεση υπεξαίρεσης 600 εκατομμυρίων δολαρίων από τον κρατικό αερομεταφορέα «Αεροφλότ»
 Ο αμφιλεγόμενος κ. Μπερεζόφσκι, που έχει εναντιωθεί στο σχέδιο ενίσχυσης της προεδρικής εξουσίας και του ομοσπονδιακού κέντρου, με αφαίρεση αρμοδιοτήτων από τους κυβερνήτες, δήλωσε σε συνέντευξη Τύπου που συγκάλεσε, ότι συναντήθηκε
πριν από δύο εβδομάδες με τον Β. Πούτιν προσπαθώντας επί ματαίω να τον μεταπείσει. Εισέπραξε όμως την απάντηση ότι οι ενέργειες του Κρεμλίνου είναι απαραίτητες για την ισχυροποίηση της κεντρικής κυβέρνησης και τη θετική απόδοση της οικονομίας, αλλά και τη «φιλική παρότρυνση», σύμφωνα με προεδρικές
πηγές, να φροντίσει να επαναφέρει στη χώρα με τη μορφή επενδύσεων τα κεφάλαια που κρατά στο εξωτερικό και να μην ανησυχεί διόλου για τους ξένους επενδυτές, οι οποίοι «πρώτοι ζητούν την αποκατάσταση της τάξης».
 Ο Μπόρις Μπερεζόφσκι θεωρείται από τους εμπνευστές της λύσης Πούτιν για τη διαδοχή του Μπόρις Γέλτσιν και προσπαθώντας να διατηρήσει κάποιες γέφυρες με το Κρεμλίνο δήλωσε, μάλιστα, ότι δεν μετανιώνει που τον υποστήριξε και θα το ξαναέκανε εάν είχε την ίδια επιλογή υποψηφίων. Χαρακτήρισε, όμως, «καταστροφική για τη χώρα την επιλογή του λατινοαμερικανικού δρόμου» με συνδυασμό αυταρχικής προεδρικής εξουσίας και οικονομίας της αγοράς.
 Εκφράζοντας τις πεποιθήσεις πολλών «ολιγαρχών» της ρωσικής οικονομίας, εναντίον των οποίων κινήθηκαν συντονισμένα διωκτικές και εισαγγελικές αρχές τις τελευταίες εβδομάδες, ο Μπ. Μπερεζόφσκι επανέλαβε την πρόταση που είχε διατυπώσει νωρίτερα στους Financial Times για αμνήστευση όλων των πολιτικών και οικονομικών πράξεων μετά τη διάλυση της Σοβιετικής Ενωσης το 1991, άρα και
των «χαριστικών ιδιωτικοποιήσεων», που αποτελούν και την πέτρα του σκανδάλου, «όποιος δεν καθόταν με τα χέρια σταυρωμένα αυτά τα χρόνια, θέλοντας και μη έχει παραβιάσει το νόμο» τόνισε ο Μπερεζόφσκι, υπενθυμίζοντας με νόημα ότι γνωρίζει πολλά για τα κατορθώματα της ρωσικής ηγεσίας: «Kαι αυτοί που κάθονται
 Ο κ. Μπερεζόφσκι προειδοποίησε ότι «η εξουσία δημιούργησε όλες τις προϋποθέσεις για τη δημιουργία αντιπολίτευσης» δηλώνοντας αποφασισμένος να συνταχθεί και ίσως να προσπαθήσει να ηγηθεί του κινήματος των δυσαρεστημένων κυβερνητών και μεγαλοεπιχειρηματιών και προσθέτοντας ότι δεν προτίθεται να εγκαταλείψει τη χώρα, αλλά να συνεχίσει να ταξιδεύει με τους σημερινούς ρυθμούς.
 Πριν όμως δοκιμάσει οτιδήποτε ο κ. Μπερεζόφσκι θα χρειαστεί να υπερβεί την ευρεία αντιπάθεια που προκαλούν οι δραστηριότητές του, ακόμη και μεταξύ των «συναδέλφων» του. «Φάρσα» και «κωμωδία» ήταν τα ηπιότερα σχόλια βουλευτών της Kρατικής Δούμας, ενώ εκπρόσωποι της μικρής Δημοκρατίας του Καυκάσου, στη μονοεδρική της οποίας είχε εκλεγεί, χαρακτήρισαν «σταθεροποιητική» για την κατάσταση στην περιοχή την παραίτησή του. «Ο Μπερεζόφσκι εγγυητής του κράτους δικαίου και της ακεραιότητας της Ρωσίας -ένα καλό θερινό ανέκδοτο» ήταν το σχόλιο του αντιπροέδρου της Κάτω Βουλής Βλαντίμιρ Λουκίν, ενώ και ο πρόεδρος της Aνω Βουλής Γιεγκόρ Στρόγεφ φρόντισε να κρατήσει αποστάσεις, αποκαλύπτοντας
ότι για τις σχέσεις κυβερνητών- Μπερεζόφσκι είχε ενδιαφερθεί και προσωπικά ο πρόεδρος Πούτιν.
 Σύμφωνα με το οικονομικό περιοδικό «Καμπάνια», στις λίστες της Εισαγγελίας και
των φορολογικών οργάνων υπάρχουν σχεδόν όλοι οι «παλιοί» ολιγάρχες και απουσιάζουν οι «νέοι», ενώ κατά τον «Εξπέρτ» πίσω από κάποιες κινήσεις διακρίνονται τα οικονομικά συμφέροντα της λεγόμενης «συμμορίας του Κρεμλίνου» (Ρ. Αμπραμόβιτς, Α. Μαμούτ κι ένας εκ των αδερφών Τσόρνιχ). Σύμφωνα με άλλες πληροφορίε, ς η Κρατική Δούμα σκοπεύει να ξεκινήσει το φθινόπωρο τη συζήτηση νομοσχεδίου για την επανεξέταση των ιδιωτικοποιήσεων και μέχρι τότε η μόνη ιδέα που φαίνεται να ενώνει τους άλλοτε πανίσχυρους και τώρα ανησυχούντες μεγιστάνες, είναι το «ο σώζων εαυτόν σωθήτω»
