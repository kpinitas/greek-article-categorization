Ξεκαθάρισμα με το καλημέρα. Αν ψάχνεται για... διακοσμητικά στοιχεία, να κοιτάξετε αλλού. Ούτε λίγο ούτε πολύ, στην παρθενική τους επαφή με τη Γιάννα Δασκαλάκη-Αγγελοπούλου τα ηγετικά στελέχη των Ομοσπονδιών που εκπροσωπούν ολυμπιακά αθλήματα κατέστησαν σαφές ότι δεν υπάρχει περίπτωση να γίνουν «γλάστρες» και να μην έχουν άποψη και θέση για το τι θα γίνει στα αθλήματά τους το 2004.
 Η πρώτη συνάντηση της προέδρου της Οργανωτικής Επιτροπής Ολυμπιακών Αγώνων «Αθήνα 2004», που έγινε με την απουσία κορυφαίων εκπροσώπων του αθλητικού κόσμου (Βασιλακόπουλος από μπάσκετ, Σεβαστής από στίβο, Διαθεσόπουλος από κολύμβηση και πόλο, Αλεξανδρίδης από ποδόσφαιρο), μπορεί να ξεκίνησε με τη διάθεση της η κ. Αγγελοπούλου-Δασκαλάκη, να προσεγγίσει τους εκπροσώπους των Ομοσπονδιών, αλλά οι τελευταίοι δεν έχασαν την ευκαιρία να δώσουν το στίγμα τους.
 «Θα ήθελα να υπογραμμίσω τη σημασία που αποδίδουμε ως Οργανωτική Επιτροπή στην καλή συνεργασία με τον αθλητικό κόσμο της χώρας, τους ανθρώπους του αθλητισμού. Είναι απαραίτητη η γόνιμη και αποδοτική συνεργασία με τον κόσμο του αθλητισμού, γιατί οι Ολυμπιακοί Αγώνες είναι πάνω απ' όλα αθλητισμός», είπε στη διάρκεια της ομιλίας της κ. Αγγελοπούλου-Δασκαλάκη ενώ στο ίδιο μήκος κύματος κινήθηκαν και οι Πέτρος Συναδινός (διευθύνων σύμβουλος), Σπύρος Καπράλος (μέλος της τακτικής σύνθεσης του «Αθήνα 2004»).
 Ομως, όταν δόθηκε ο λόγος στους εκπροσώπους των Ομοσπονδιών, αυτοί με προεξάρχοντες τους κ.κ. Δημητρόπουλο (Γυμναστική) και Ζαννιά (Τένις) κατέστησαν σαφές ότι δεν πρόκειται να παίξουν το ρόλο των... μαϊντανών στις όποιες εξελίξεις και αποφάσεις. Ζήτησαν, μάλιστα, μετ' επιτάσεως, να τους δοθεί ενεργός ρόλος στις διαδικασίες που θα ακολουθηθούν και τις αποφάσεις που θα αφορούν στα αθλήματά τους, και να κατοχυρωθεί αυτός ο ρόλος θεσμικά.
 Την άποψη αυτή συμμερίστηκαν στο σύνολό τους (σχεδόν), και οι άλλοι εκπρόσωποι των Ομοσπονδιών που συμμετείχαν στη σύσκεψη αυτή, κάτι που υποχρέωσε ουσιαστικά τον εκ των στενών συνεργατών της προέδρου και διευθύνοντα σύμβουλο του «Αθήνα 2004» Π. Συναδινό να παρέμβει και να δεσμευτεί πως θα υπάρξουν επαφές με όλες τις Ομοσπονδίες, ώστε να καθοριστεί τι ακριβώς θα κάνουν οι Ομοσπονδίες.
 Ενα επιπλέον θέμα που τέθηκε, ήταν αυτό των συμφωνιών με χορηγούς, που συνάπτουν οι Ομοσπονδίες. Ο κ. Συναδινός συνέστησε προς τους εκπροσώπους των Ομοσπονδιών να μην είναι ιδιαίτερα βιαστικοί στην ανανέωση τυχόν συμφωνιών που λήγουν σύντομα, αφού το πεδίο σαφώς και θα διευρυνθεί και πρότεινε στενή συνεργασία μεταξύ των Ομοσπονδιών και του «Αθήνα 2004» ώστε να επιτευχθεί το μεγαλύτερο δυνατό όφελος.
 Οι εκπρόσωποι των Ομοσπονδιών ενημερώθηκαν, επίσης, για τα έργα, των οποίων την αρμοδιότητα έχει το ΥΠΕΧΩΔΕ από την Τίλντα Κυριακού, διευθύντρια ειδικής υπηρεσίας ολυμπιακών έργων, από τον γ.γ. Γιάννη Σγουρό για τις δικές τους αρμοδιότητες, τον πρόεδρο του ΟΔΙΕ Κώστα Καλλίρη για τα ολυμπιακά έργα του οργανισμού, αλλά και το γενικό διευθυντή Αθλημάτων Μάκη Ασημακόπουλο.
 Σήμερα (18.30) στο Μέγαρο Μουσικής θα παρουσιαστεί το χορηγικό πρόγραμμα της Οργανωτικής Επιτροπής προς τους Ελληνες επιχειρηματίες.
