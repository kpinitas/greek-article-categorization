 «Ο Στίβεν ήταν η ζωή μου. Και η ζωή μας ήταν τόσο βαθιά δεμένη, ώστε νιώθω πως έχω πια μείνει μισή». Προσπαθώντας να κρατήσει μια αξιοπρέπεια πρωτόγνωρη σ' εμάς, η γυναίκα του Βρετανού ακολούθου Αμυνας Στέφεν Σόντερς ή Στίβεν, όπως τον έλεγαν οι δικοί του άνθρωποι, μίλησε χθες για λίγο, αλλά για όλα. Δεν ήταν λίγες οι φορές που λύγισε.
 Στη ζωή της όλα άλλαξαν μέσα σε λίγα δευτερόλεπτα, όσα χρειάστηκαν τα μέλη της «17 Νοέμβρη» για να εκτελέσουν τον 53χρονο σύντροφό της.
 Πίσω της τα δύο παιδιά της και ο αδελφός του. Ανθρώπινα ράκη, μίλησαν με τα καλύτερα λόγια για τους Ελληνες, που τόσο καιρό έζησαν μαζί τους. Οι κόρες της, 13 και 15 ετών, άφωνες, έμοιαζαν να μην έχουν συνειδητοποιήσει ακόμα τι έχει συμβεί. Να μη θέλουν να πιστέψουν τον εφιάλτη που ζούν.
 «Ηταν ένας υπέροχος και περήφανος πατέρας για τις δύο κόρες μας, την Νικόλ και την Κατερίνα, που θα πρέπει τώρα να συνεχίσουν τη ζωή τους χωρίς αυτόν. Ηταν γι' αυτές ο καλύτερος μπαμπάς του κόσμου. Τον αγαπούσαν πάρα πολύ», είπε με δάκρυα στα μάτια.
 «Ηταν ένας υπέροχος, αξιαγάπητος άνθρωπος. Ενας άνθρωπος αφοσιωμένος στην ειρήνη. Στα 35 χρόνια που βρισκόταν στο στρατό, ποτέ δεν σήκωσε το όπλο του για να σκοτώσει κανέναν. Ξέρω μάλιστα ότι όταν κάποιος κάποτε τον πυροβόλησε στη Βόρεια Ιρλανδία, δίστασε να ανταποδώσει τα πυρά, από φόβο μήπως χτυπήσει κάποιον αθώο περαστικό».
 Τα μάτια της βουρκώνουν. Η σύζυγος του αδελφού τού Βρετανού ακολούθου απλώνει το χέρι της. Την ακουμπά στον ώμο. Της δίνει κουράγιο.
 «Οι Ελληνες που γνωρίζω δεν είναι υπεύθυνοι γι' αυτό που έγινε χθες, αλλά πιστέυω ότι η Ελλάδα θα έχει ένα καλύτερο μέλλον στην Ευρωπαϊκή Ενωση αν οι κακοί αυτοί άνθρωποι λογοδοτήσουν στη Δικαιοσύνη», εξηγεί. «Μπορεί να είναι ένας πολιτικός φόνος, αλλά ένας φόνος είναι φόνος. Ο Στίβεν μπορούσε να συγχωρεί. Εγώ δεν μπορώ ακόμη να συγχωρήσω αυτούς τους δολοφόνους. Αλλά ελπίζω ότι ο Θεός θα με βοηθήσει να καταφέρω κάποτε», ξεσπάει σε λυγμούς.
 «Ελπίζω οι άνθρωποι που πραγματοποίησαν την άνανδρη αυτή επίθεση εναντίον ενός άοπλου ανθρώπου, που πήγαινε στη δουλειά του, να συνειδητοποιήσουν τη φοβερή καταστροφή που προκάλεσαν. Δεν σκότωσαν απλώς το σύντροφο μου, αλλά κατέστρεψαν εμένα και την οικογένειά μου», λέει με δυσκολία. «Πρέπει να εξασφαλίσουμε ότι ένα τέτοιο έγκλημα δεν θα επαναληφθεί. Πρέπει να μην αφήσουμε να ξαναγίνει κάτι τέτοιο. Κάνω έκκληση στον ελληνικό λαό και σε οποιονδήποτε γνωρίζει οτιδήποτε, επειδή κάποιος πρέπει να ξέρει κάτι για το φρικτό αυτό φόνο», εξηγεί και παρακαλεί όποιον γνωρίζει κάτι, να μιλήσει στην Αστυνομία, προκειμένου να μην υποχρεωθεί κανείς να περάσει αυτό που περνάει εκείνη και τα παιδιά της. Στα λόγια της χήρας Xέδερ Σόντερς η Νικόλ και η Κάθριν με δυσκολία κρατούν τα δάκρυά τους. Δεν μπορούν να πιστέψουν ότι δεν θα ξαναδούν τον πατέρα τους. Τίποτε δεν θα είναι πια το ίδιο.
 «Θα ήθελα να ευχαριστήσω τον ελληνικό λαό για τη βοήθεια και την υποστήριξή του σε αυτή την τόσο δύσκολη ώρα. Θα ήθελα να ευχαριστήσω ιδιαίτερα τους γιατρούς και το νοσηλευτικό προσωπικό του "Ερυθρού Σταυρού", που προσπάθησαν τόσο πολύ για να σώσουν τη ζωή του Στέφεν. Εκαναν ό,τι μπορούσαν με μια καταδικασμένη περίπτωση», καταλήγει.
 Η σορός του Στέφεν Σόντερς θα μεταφερθεί αρχές της άλλης εβδομάδας στη Βρετανία.
