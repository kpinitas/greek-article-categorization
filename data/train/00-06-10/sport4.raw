 Ο πρώτος στόχος του Ολυμπιακού στο Μιλάνο επετεύχθη, καθώς, όπως ανέφερε από χθες η «Ε», υπήρξε συμφωνία με την Ιντερ για τον Ζοζέ Μοεντίν Ζε Ελίας για τρία χρόνια (2, 5 δισ. δρχ. η ομάδα και περίπου 380 εκατ. δρχ. ο παίκτης), τα παζάρια, όμως, για το δανεισμό του Γρηγόρη Γεωργάτου στην πειραϊκή ομάδα συνεχίζονταν χθες έως αργά το απόγευμα. Οι Γιώργος Λούβαρης και Πέτρος Κόκκαλης μάλιστα, που βρίσκονται από προχθές στην Ιταλία, είχαν επαφές και με τη διοίκηση της Μίλαν για την απόκτηση του Αργεντινού λίμπερο Ρομπέρτο Αγιάλα, αλλά κι έναν ακόμα Βραζιλιάνο, τον Λεονάρντο, το 10άρι των «ροσονέρι» και μέλος της εθνικής ομάδας της Βραζιλίας, τους οποίους προσπάθησαν να κλείσουν, χωρίς αρχικά θετικό αποτέλεσμα, αλλά ακολούθησαν πολύωρες διαπραγματεύσεις μεταξύ των δύο πλευρών. Ισως να παίζει ρόλο και το γεγονός ότι και οι τρεις ποδοσφαιριστές έχουν ίδιο μάνατζερ, τον Ιταλό Τζιοβάνι Μπρακίνι, ο οποίος «σπρώχνει» στον Ολυμπιακό και τον 28χρονο αμυντικό της Φιορεντίνα, Πανταλίνο. 
 Ο Ολυμπιακός, λοιπόν, ανακοίνωσε χθες το μεσημέρι την απόκτηση του Ζε Ελίας, ο οποίος έχει γεννηθεί στις 25 Σεπτεμβρίου του 1976 στο Σάο Πάολο, είναι εν ενεργεία διεθνής με την ομάδα της Βραζιλίας και φίλος του Τζιοβάνι Σίλβα ντε Ολιβέιρα, γεγονός που μέτρησε πολύ στη μεταγραφή. Ο Ζε Ελίας έχει αγωνιστεί στην Κορίνθιανς, 20 ετών πήρε μεταγραφή στην Μπάγερ Λεβερκούζεν και την επόμενη χρονιά βρέθηκε στην Ιντερ. Πέρυσι αγωνίστηκε ως δανεικός στην Μπολόνια.
 Στέλεχος της πειραϊκής ΠΑΕ υποστήριξε χθες το μεσημέρι ότι «ο Ολυμπιακός θα πάρει δύο παίκτες που αγωνίζονταν στην Ιταλία» και αν κάτι πήγαινε στραβά με τους ανωτέρω, θεωρούσε πολύ πιθανό να υπάρξει συμφωνία με τη Ρόμα για τον Ζάγκο ή τον αμυντικό της Μπολόνια, Μάσιμο Παγκανίν.
 Στο μεταξύ, ο Σουηδός χαφ Παρ Ζέτερμπεργκ περιμένει στο ακουστικό του στις Βρυξέλλες την επίσημη πρόταση του Ολυμπιακού, ενώ στα υπόψη πάντα είναι οι Ζουνίνιο, Γκαμάρα και Αγιάλα της Ατλέτικο Μαδρίτης. 
 Με τους Ελληνες ο Ολυμπιακός θα ασχοληθεί στις αρχές της προσεχούς εβδομάδας. Συγκεκριμένα, ο Λούβαρης θα έχει την Δευτέρα ή την Τρίτη συνάντηση με το μεγαλομέτοχο της SKΟDA Ξάνθης Χρήστο Πανόπουλο, για να «τελειώσει» η μεταγραφή του Χρήστου Πατσατζόγλου, ενώ ο Σωκράτης Κόκκαλης θα ασχοληθεί εκ νέου με την υπόθεση Μιχάλη Κωνσταντίνου. Ο πρόεδρος του Ολυμπιακού επιμένει να ντύσει τον Κύπριο επιθετικό στα «ερυθρόλευκα» (ο οποίος αρνήθηκε προχθές στη συνάντηση με τον Μυτιληναίο να ανανεώσει το συμβόλαιό του) και αναμένονται εξελίξεις στα μέσα της εβδομάδας. 
 _ Αναχώρησε χθες το απόγευμα για την Αργεντινή ο Γιάννης Μαντζουράκης, ο οποίος θα παραμείνει στη Νότια Αμερική εννέα μέρες και ενδιάμεσα θα κάνει ταξίδι-αστραπή στη Βραζιλία.
