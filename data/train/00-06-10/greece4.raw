Από αύριο ο «ανένδοτος» της Εκκλησίας μπαίνει στην τελική ευθεία. Ο αρχιεπίσκοπος Χριστόδουλος και η συντριπτική πλειονότητα των μητροπολιτών θα διαβάσουν «ποιμαντορική εγκύκλιο» προς «τον ορθόδοξο ελληνικό λαό». Υπάρχουν βέβαια και οι μητροπολίτες που δεν πρόκειται ούτε εγκυκλίους να διαβάσουν ούτε να καλέσουν τον κόσμο να βγει στους δρόμους και να διαδηλώσει.
 Πληροφορίες που ανέφεραν ότι ο αρχιεπίσκοπος αύριο πρόκειται να διαβάσει διάγγελμα προς τον ελληνικό λαό, δεν ισχύουν. Ο Aρχιεπίσκοπος το μόνο που θα κάνει είναι να μιλήσει στο ραδιοφωνικό σταθμό της Εκκλησίας (89, 4) και από εκεί να απευθύνει πρόσκληση στον κόσμο να λάβει μέρος στις συγκεντρώσεις στην Αθήνα και στη Θεσσαλονίκη. 
 Στην «ποιμαντορική εγκύκλιο», που έχει τις υπογραφές όλων των μητροπολιτών της Εκκλησίας της Ελλάδας, που είναι γραμμένη σε χαμηλούς τόνους, αναφέρεται ανάμεσα στ' άλλα: 
 «Η Πολιτεία έδωσε επίσημες γραπτές και προφορικές διαβεβαιώσεις ότι θα αντιμετωπισθή το θέμα συναινετικώς».
 Ενώ στη συνέχεια αναφέρει: «Ομως η προσβλητική, όχι απλώς για τον Αρχιεπίσκοπο αλλά για ολόκληρη την Ιεραρχία της Εκκλησίας, απάντηση του Πρωθυπουργού της Χώρας και η ουσιαστική άρνησή του να δεχθή αντιπροσωπεία της Ιεραρχίας όξυνε ακόμη περισσότερο την ηλεκτρισμένη κατάσταση, η οποία ασφαλώς δεν προήλθε από την πλευρά της Εκκλησίας».
 Κάνει λόγο στις σημερινές συνθήκες που λέει: «...μάλιστα τη σημερινή εποχή που τείνει να επικρατήση η λεγόμενη παγκοσμιοποίηση, με την οποία, εκτός των θετικών στοιχείων, επιχειρείται η παραθεώρηση και αφομοίωση διαφόρων πολιτιστικών παραδόσεων, καθώς επίσης η Εκκλησία ασχολείται, ως πνευματική μητέρα, με τα διάφορα προβλήματα που απασχολούν τον λαό. Aλλωστε, το δόγμα έχει σχέση με το ήθος, και η εκκλησιαστική παράδοση συνδέεται με τις παραδόσεις του Γένους μας».
 Ωστόσο, παραδέχεται ότι πρόκειται για θέμα της πολιτείας καθώς αναφέρει: «Ασφαλώς, μεταξύ των θεμάτων με τα οποία ασχολείται η Ιερά Σύνοδος είναι και η σχεδιαζόμενη έκδοση των ταυτοτήτων. Βεβαίως, η έκδοση των νέων ταυτοτήτων είναι θέμα της Πολιτείας. Αλλά όμως και η Εκκλησία έχει βασικό λόγο για το θέμα, αφ' ενός μεν γιατί εκφράζει τις ανησυχίες πολλών μελών της, αφ' ετέρου δε γιατί σε τέτοια βασικά ζητήματα πρέπει η Πολιτεία να διαλέγεται με όλους τους φορείς, περισσότερο δε με την Ιερά Σύνοδο, που εκφράζει την πλειοψηφία του ελληνικού Λαού». 
 Μιλά για την ταυτότητα του Γένους που «είναι δε γνωστόν ότι η πραγματική ταυτότητα του Γένους μας δόθηκε από τα πρώτα μετά την απελευθέρωση Συντάγματα στην Τροιζήνα και στο Ναύπλιο: "Ελληνες είναι όσοι αυτόχθονες της Ελληνικής Επικράτειας πιστεύουσιν εις Χριστόν". Η πίστη στον Χριστό είναι σημαντικό στοιχείο της παραδόσεώς μας».
 Και κάνει και μια αναφορά στο γενικότερο ζήτημα που έχει ανακύψει με τις ταυτότητες: «Το πρόβλημα, όμως, του θρησκεύματος συνδέεται στενά και με την ύπαρξη του Ενιαίου Κωδικού Αριθμού Μητρώου, τον "αποκαλυπτικό" αριθμό 666, τη μαγνητική ταινία, καθώς και τις ηλεκτρονικές ταυτότητες. Στις περιπτώσεις αυτές, κυρίως στις λεγόμενες ηλεκτρονικές ταυτότητες, υπάρχουν διάφορες μνήμες και διάφορες ζώνες, όπως είναι η λεγόμενη "κρυμμένη ζώνη", μέσα στην οποία διατηρούνται στοιχεία τα οποία δεν είναι προσβάσιμα στον κάτοχό τους. Και συνδέεται το θρήσκευμα με τις ηλεκτρονικές ταυτότητες, γιατί, ενώ διαγράφεται για λόγους δήθεν θρησκευτικής ελευθερίας από αυτές, εν τούτοις είναι δυνατόν μαζί με άλλα ευαίσθητα προσωπικά δεδομένα να περιέχονται μέσα στις μνήμες των ηλεκτρονικών ταυτοτήτων».
