 Ενας προπονητής εναντίον δύο, απόψε στο (πρώην) Χέιζελ. Βέλγιο-Σουηδία ακούγεται, ομολογουμένως, ξενέρωτη πρεμιέρα, κανένας μερακλής του ποδοσφαίρου δεν φτάνει σε οργασμό (μόνο και μόνο επειδή το αποτέλεσμα του ματς είναι στ' αλήθεια κρίσιμο) βλέποντας τον Βίλμοτς και τους Αντερσον, η λάμψη των σταρ λείπει, και το δημοσιογραφικό ενδιαφέρον έχει στραφεί σε τούτη τη μυστήρια δυαρχία στην τεχνική ηγεσία των Σουηδών.
 Τόμι Σέντερμπεργκ και Λαρς Λάγκερμπεκ, τόσο πολύ μπερδεμένοι, που συχνά τα ονόματά τους γίνονται αφορμές για σαρδάμ (Σέντερμπεκ και Λάγκερμπεργκ). «Μη προσπαθήσετε να το καταλάβατε, είναι η ιδιαιτερότητα της σουηδικής μενταλιτέ» συμβουλεύει ο χαφ της Αρσεναλ Φρέντρικ Λιούνγκμπεργκ. «Είναι αυτή η έμπνευση, τη στιγμή που φοράς τη φανέλα με το κίτρινο και το μπλε, να εργαστείς για το κοινό καλό».
 Κι επειδή ενδεχομένως όλα τούτα ν' ακούγονται πολύ ωραία στη θεωρία, το ζήτημα είναι πώς λειτουργεί το πράγμα στην καθημερινή πρακτική. Εδώ ο Σέντερμπεργκ διευκρινίζει: «Ο Λαρς είναι η ιδιοφυία μας στην τακτική, εγώ είμαι για τους παίκτες ο δικός τους άνθρωπος. Ανέκαθεν πίστευα ότι είναι πολύ δύσκολο να κατευθύνεις 22 ποδοσφαιριστές την ίδια στιγμή, δεν ζούμε σ' ένα γραφείο καθισμένοι μπροστά στον κομπιούτερ να διεκπεραιώνουμε τη δουλειά, κι έπειτα τέσσερα μάτια πάντοτε βλέπουν καλύτερα απ' ό,τι δύο. Εφτασα κάποια στιγμή να μην έχω με ποιον να συζητήσω για το αν δουλεύουμε σωστά ή όχι, αν προοδεύουμε».
 Ο Λάγκερμπεκ, με ντοκτορά στην Πολιτική Επιστήμη, συνάντησε τον Σέντερμπεργκ στα κοινά νιάτα τους, συμφοιτητές σε αθλητικό κολέγιο της Στοκχόλμης, κι είναι από τότε αχώριστοι. Ο Σέντερμπεργκ πάλι, από τη βάση της Εθνικής Σουηδίας στο Οϊστερβάικ της νότιας Ολλανδίας: «Ο Λαρς έχει ακαδημαϊκό υπόβαθρο και προσεγγίζει το παιγνίδι με απόλυτη συστηματικότητα. Ως ποδοσφαιριστής, όμως, διαθέτει πολύ περιορισμένη εμπειρία, συνεπώς με τους παίκτες επικοινωνώ εγώ. Κρατάμε μονίμως ανοιχτή την πόρτα του διαλόγου, κάθε βράδι οι ίδιοι έξι διεθνείς, που εμείς προσεκτικά έχουμε επιλέξει, συζητούν μαζί μας για την ατμόσφαιρα στην ομάδα, παράδειγμα αν κάποιος παίκτης είναι ψυχολογικά κάτω, κι έτσι προλαβαίνουμε τις εντάσεις».
 Στη διάρκεια δε του ενενηντάλεπτου, «ο αγώνας έχει διεξαχθεί μες στο μυαλό μας από την παραμονή, έχουμε κατασταλάξει σε επτά εναλλακτικές ενδεκάδες, προβλέπουμε τα πάντα με κάθε λεπτομέρεια, ξέρουμε ακριβώς τι θα κάνουμε σ' όλες τις ενδεχόμενες καταστάσεις». Ο Ματς Νίστρεμ, σχολιαστής της σουηδικής τηλεόρασης (SVT), μας έλεγε: «Πιστεύω πως μπορούμε να περάσουμε από τον όμιλο στους προημιτελικούς, γιατί όχι και στους ημιτελικούς», αλλά τούτο ακούγεται μάλλον... πάρα πολύ.
 Δεν τολμούν να το πουν φωναχτά οι οικοδεσπότες Βέλγοι, καν, μολονότι θα δώσουν και τους τρεις αγώνες τους στο «Βασιλιάς Μποντουέν», κι εκεί θα παραμείνουν (εφόσον πάρουν την πρωτιά στον όμιλο) ώς και τους «4». Η κολόνα της άμυνάς τους, ο άλλοτε χαφ και νυν λίμπερο Λορένζο Στάλενς, το πρώτο πράγμα που έκανε εν όψει της σημερινής αυλαίας ήταν να συμμαζέψει τις τυχόν ανεξέλεγκτες, λόγω ορισμένων ενθαρρυντικών αποτελεσμάτων στα φιλικά, προσδοκίες.
 Ιδού, τα λόγια του την Πέμπτη: «Εμείς δεν είμαστε τόσο ισχυροί για να γίνουμε πρωταθλητές Ευρώπης. Πάει πάρα πολύς καιρός από την τελευταία φορά που το Βέλγιο έφερε καλό αποτέλεσμα σε μεγάλο τουρνουά (σ.σ. στο France '98 δεν έκαναν νίκη, στο EURΟ '96 ήταν απόντες, άρα φτάνουμε στο 1-0 επί της Ολλανδίας στο USA '94!) κι οι φαν πεινάνε για την επιτυχία μας. Θα κάνουμε ό,τι μπορούμε για να περάσουμε στους «8», κι αν τα καταφέρουμε, δεν νομίζω να μας ζητήσουν μετά περισσότερα. Γιατί αυτή η ομάδα είναι νέα, δεν έχει την πείρα που χρειάζεται για να προχωρήσει μακρυά. Κάποτε ο Σίφο, ο Φράνκι Βαν ντερ Ελστ, ο Κέλεμανς, ο Γκριν με μία ενέργεια άλλαζαν όλες τις ισορροπίες. Τώρα, τους σταρ τους έχουν οι Ολλανδοί. Εμείς, όποιες νίκες κάνουμε, θα τις κάνουμε μόνο μέσα από τη συλλογική προσπάθεια».
 Οσο γι' απόψε, «με τη νίκη θα φέρουμε τους φαν στο πλευρό μας, θα ξεχάσουν τη μιζέρια των τελευταίων ετών. Κάτι πρέπει να τους δώσουμε για να τους πάρουμε κοντά. Οι Σουηδοί είμαι βέβαιος ότι θα προσπαθήσουν κατ' αρχάς ν' απορροφήσουν την πίεσή μας και εν συνεχεία να μας πληγώσουν στην αντεπίθεση. Το ίδιο στιλ όπως οι Νορβηγοί. Ενας κυνηγός μπροστά, που πιστεύω πως θα είναι ο Κένετ Αντερσον κι οι υπόλοιποι να τον ψάχνουν με μεγάλες ψηλές μπαλιές. Εχουμε κάνει ειδική δουλειά στην προπόνηση για ν' αναχαιτίσουμε αυτή την τακτική».
