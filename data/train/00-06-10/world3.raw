Για οργανωμένη εκστρατεία βίας εναντίον της σερβικής μειονότητας στο Κόσοβο κάνουν τώρα λόγο αξιωματούχοι των ΗΠΑ και του ΟΗΕ, κρούοντας τον κώδωνα του κινδύνου ένα χρόνο μετά την αποχώρηση των σερβικών δυνάμεων από την περιοχή.
 Ο γενικός γραμματέας του ΟΗΕ, Κόφι Ανάν, κατήγγειλε τις επιθέσεις εναντίον των Σέρβων του Κοσόβου, καλώντας τους Κοσοβάρους να θέσουν τέρμα στην εθνικιστική βία προκειμένου να μη χάσουν την υποστήριξη της διεθνούς κοινότητας. Σε έκθεσή του προς το Συμβούλιο Ασφαλείας των Ηνωμένων Εθνών, ο Κ. Ανάν επισημαίνει ότι παρά τις προσπάθειες τοπικής ηγεσίας και πολιτών η κατανόηση και η ανεκτικότητα σπανίζουν, ενώ η συμφιλίωση μοιάζει πολύ μακρινή. «Η αναζωπύρωση των βίαιων επιθέσεων κατά των Σέρβων του Κοσόβου έχει υπονομεύσει την εμπιστοσύνη τους στο μέλλον. Αυτές οι επιθέσεις μοιάζουν ενορχηστρωμένες», υποστηρίζει ο γενικός γραμματέας του ΟΗΕ, προσθέτοντας: «H διεθνής κοινότητα δεν επενέβη στο Κόσοβο για να το μετατρέψει σε λίκνο αντεκδίκησης και εγκλήματος».
 Στο ίδιο μήκος κύματος και ο σύμβουλος και απεσταλμένος του Αμερικανού προέδρου στο Κόσοβο, Τζέιμς Ο' Μπράιεν, ο οποίος καταδίκασε τη «συστηματική» βία εναντίον της σερβικής μειονότητας, ζητώντας τη συνεργασία των τοπικών ηγετών για την αποκλιμάκωση της έντασης. Ο Ο' Μπράιεν εστάλη στο Κόσοβο, όπου συναντήθηκε με τους ηγέτες των Αλβανών και εκπροσώπους των Ηνωμένων Εθνών, προκειμένου να εκφράσει την ανησυχία των ΗΠΑ για το κύμα βίας που την περασμένη εβδομάδα άφησε πίσω του 8 νεκρούς Σέρβους και 11 τραυματίες. Ο Αμερικανός αξιωματούχος εξέφρασε ανησυχία και για τη στάση της αλβανικής ηγεσίας η οποία δεν είχε τοποθετηθεί κατηγορηματικά κατά της βίας.
 Υποκύπτοντας στις διεθνείς πιέσεις, οι ηγέτες των Αλβανών του Κοσόβου καταδίκασαν με τη σειρά τους τις επιθέσεις συμπατριωτών τους εναντίον των Σέρβων. «Το αυξανόμενο κύμα βίας δεν είναι προς το συμφέρον των πολιτών του Κοσόβου», αναφέρει σε ανακοίνωσή του ο Χατσίμ Θάτσι, πρώην διοικητής του UCK και πρόεδρος της πολιτικής παράταξης που προέκυψε μετά τη διάλυσή του. «Σοβαρή απειλή για την ελευθερία, τη σταθερότητα και την ειρήνη που τόσο δύσκολα κατακτήθηκαν στο Κόσοβο», κάνει λόγο και ο μετριοπαθής πολιτικός ηγέτης των Αλβανών, Ιμπραήμ Ρουγκόβα.
 Παρά τη δυσμενή κατάσταση στο Κόσοβο, η Μ. Ολμπράιτ υπεραμύνθηκε της επιχείρησης του ΝΑΤΟ στην περιοχή. Αν και παραδέχτηκε ότι πρέπει να γίνουν ακόμη πολλά, τόνισε ότι η διεθνής κοινότητα μπορεί να αισθάνεται υπερήφανη για τη επέμβασή της στο Κόσοβο, χαρακτηρίζοντας «αδιανόητα» όσα συνέβαιναν στην επαρχία αυτή (εννοώντας τις εθνικές εκκαθαρίσεις των σερβικών δυνάμεων) πριν από την άφιξη των NATΟϊκών δυνάμεων.
