 «Ευρώπη, Ευρώπη, άκου τη φωνή μας, άκου το θόρυβο των τουρκικών ποδιών που επελαύνουν» φωνάζουν οι Τούρκοι οπαδοί που σιγά-σιγά συρρέουν προς το (πολύ κοντινό στα σύνορα με τη Γερμανία) Αρνεμ εν όψει του αυριανού ραντεβού, νωρίς το απομεσήμερο, με την Ιταλία. Οπαδοί επίφοβοι.
 Ο δήμαρχος της κωμόπολης Ντέλντεν αρνήθηκε να φιλοξενηθεί εκεί η αποστολή της Εθνικής Τουρκίας, λογάριαζε ότι οι αρχές δεν θα μπορούσαν να ελέγξουν το κύμα των εκδρομέων, κι η ομάδα εν τέλει κατέλυσε έξω από το Ενσεντε. Οι παίκτες, που για την πρόκρισή τους στο EURΟ 2000 πήραν μπόνους μερικές δεκάδες εκατομμύρια κι από ένα Range Rover έκαστος, ξέρουν πως η εύκολη πλευρά της δουλειάς είναι να τα πάνε καλύτερα απ' ό,τι στο EURΟ '96 όταν ούτε γκολ έβαλαν ούτε πόντο πήραν. 
 Τα δύσκολα είναι τα υπόλοιπα, δηλαδή πώς θα χειριστούν τους ονειροπόλους πόθους εξήντα εκατομμυρίων λαού πίσω τους. Ο λόγος στον Χακάν: «Δεν ωφελεί να ονειρευόμαστε τελικούς, μόνο να είμαστε ρεαλιστές. Πρόκειται για ολόκληρο τουρνουά, άρα πρέπει να 'χεις ομάδα συνεπή και πειθαρχημένη, προετοιμασμένη στην τακτική της και με αυτοπεποίθηση. Οπως οι Αγγλοι ή οι Γερμανοί. Αυτά που για εκείνους είναι δεδομένα, εμείς ακόμη τα παλεύουμε».
 Κι ο κόουτς Ντενιζλί που θεωρεί πως με μη ήττα από την Ιταλία η Τουρκία θα προχωρήσει στους «8», δεν απολαμβάνει (σαν τον Φατίχ Τερίμ) τιμές ήρωα από τον τουρκικό Τύπο. «Ορισμένοι ρεπόρτερ μάς επιτίθενται για τα δικά τους συμφέροντα. Προσωπικά, δεν θα τους συγχωρήσω ποτέ! » Επ, να το αγαπημένο θέμα, αν είναι ν' αναφερθούμε στους αντιπάλους των Τούρκων αύριο. Τους Ιταλούς. Την πιο ακριβή, βάσει συμβολαίων των διεθνών στους συλλόγους, εθνική της Ευρώπης.
 Ο Τζάνι Μούρα, σχολιαστής στη «Ρεπούμπλικα» της Ρώμης, προ καιρού έγραφε «μόνον τυφλοί μπορεί να κατατάσσουν την Ιταλία στα φαβορί του EURΟ 2000». Κι ο διευθυντής της «Γκατζέτα Ντέλο Σπορτ» Κάντιντο Καναβό χρησιμοποίησε στα δικά του κείμενα λέξεις όπως «κρίση» ή «διασυρμός» για να περιγράψει την κατάσταση στις τάξεις τής Σκουάντρα Ατζούρα.
 Ηταν η περίοδος που οι ομάδες της χώρας έπεφταν νοκ-άουτ, σαν τις μύγες, η μία μετά την άλλη στα Κύπελλα Ευρώπης κι επιπλέον η Εθνική, πρώτη φορά σε 14 χρόνια, υπέστη δύο συνεχόμενες εντός έδρας ήττες (από Δανούς και Βέλγους). Ο Αλεξ Ντελ Πιέρο, ο οποίος με τον τραυματισμό του Βιέρι (είχε που είχε την πίεση ότι κάτι οφείλει μετά το «νεκρό» France '98) φορτώθηκε πρόσθετο βάρος, στην πρώτη προπόνηση των Aτζούρι στο Χέιλ του Βελγίου πολιορκήθηκε από τον Τύπο.
 Τι έπραξε; Εδωσε το ζωντανό παράδειγμα της στωικότητας. «Ο Τύπος είναι φυσικό να επικρίνει. Τη δουλειά του κάνει, κι εμείς δεν υπήρξαμε δα και φανταστικοί ώς τώρα. Το θέμα, όμως, είναι ότι με το να μας σκοτώσετε δεν πρόκειται να μας βοηθήσετε. Εδώ όλοι εκπροσωπούμε την πατρίδα, μόνο με θετικές σκέψεις και με την αντίστοιχη υποστήριξη θα πάμε καλά. Ακούω τους πάντες γύρω μας να συζητάνε τι θα γίνει μετά τους ομίλους, αν θα συναντήσουμε την Αγγλία ή τη Γερμανία. Απορώ. Θα περάσουμε στους "8", ώστε να μπορούμε από τώρα να το συζητάμε; Κι αν εμείς περάσουμε, είστε σίγουροι ότι θα περάσουν και οι Αγγλοι με τους Γερμανούς; »
 Ο Ντίνο Τζοφ εκτιμά ότι το γκρουπ είναι πιο δύσκολο απ' όσο φαίνεται: «Η Τουρκία, αναπτυσσόμενη δύναμη. Βάση της Γαλατάσαραϊ, αυτό τα λέει όλα. Η Σουηδία, συμπαγής, οργανωμένη. Εκανε καταπληκτικό προκριματικό γύρο. Το Βέλγιο, στην έδρα του. Δεν χρειάζεται να πούμε τίποτα περισσότερο. Εκείνο που ξέρω είναι ότι καλούς ποδοσφαιριστές διαθέτουμε, αλλά έχουμε ανάγκη και τη σωστή μενταλιτέ». Επίσης, μίστερ, τους καλούς πεναλτίστες. Γιατί στην άκρη του μυαλού των Ιταλών ελλοχεύει κι αυτός ο...τρόμος. Σε τρία Παγκόσμια Κύπελλα ('90 από την Αργεντινή, '94 από τη Βραζιλία, '98 από τη Γαλλία) ηττήθηκαν στη ρουλέτα. Και το '96 στην Αγγλία ένα σπαταλημένο πέναλτι του Τζόλα εναντίον της Γερμανίας σήμανε τον πρόωρο αποκλεισμό.
 Στον Πάολο Μαλντίνι ανήκει ο αισιόδοξος επίλογος. Το έκανε, αναλύοντας έναν από τους ιερούς κανόνες του ιταλικού φούτμπολ: «Η Ιταλία, στα φιλικά ποτέ δεν είναι καλή. Και ξέρετε γιατί; Διότι είναι τέτοια η πίεση από τους αγώνες πρωταθλήματος, που δεν μας φτάνουν μια-δυο ημέρες για ν' αποφορτιστούμε και να συγκεντρωθούμε στη δουλειά μας για την Εθνική. Εδώ, όμως, είμαστε αρκετό καιρό μαζί, προσηλωμένοι σ' ό,τι έχουμε να κάνουμε, απερίσπαστοι, όλα είναι διαφορετικά. Η Ιταλία, όταν πραγματικά έχει σημασία το αποτέλεσμα, τότε αρχίζει να παίζει! » 
