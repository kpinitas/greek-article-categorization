 Οταν γεννήθηκε οι γονείς της ψάχνοντας ένα όνομα ξεχωριστό, άνοιξαν ένα βιβλίο με ονόματα, στην τύχη. Επεσαν πάνω στο όνομα Αλεξία, αλλά έτσι είχε βαφτιστεί λίγο καιρό πριν η κόρη του τότε βασιλιά. Ναταλία ήταν η αμέσως επόμενη ανακάλυψη. Οπως κι αν τη βάφτιζαν βέβαια το πιο ξεχωριστό θα ήταν, ούτως ή άλλως, το επίθετό της...
 Η Ναταλία Γερμανού, η κόρη του Φρέντυ και μιας εξίσου γνωστής στο χώρο του μάρκετινγκ μαμάς, της Εριέττας Μαυρουδή, κάθεται στο γραφείο της στο ραδιοσταθμό «Σφαίρα». Γύρω της, αφίσες του Νότη Σφακιανάκη, του Τριαντάφυλλου, της Αννας Βίσση και καδραρισμένοι οι χρυσοί ή οι πλατινένιοι δίσκοι που της απονεμήθηκαν κατά καιρούς για τη στιχουργική συμβολή της στις δουλειές όλων αυτών και πολλών άλλων ακόμα. Οχι, φωτογραφίες από την προσωπική ζωή της, δεν υπάρχουν. Τα στιγμιότυπα αυτά προτιμά, φαίνεται, να τα κουβαλά μέσα της. Και όταν το αποφασίζει να τα μοιράζεται...
 «Μου ήταν πολύ δύσκολο να μιλήσω για τον πατέρα μου, όλη αυτή την περίοδο μετά το θάνατό του. Τώρα, μπορώ...», λέει και το κάνει. 
 *Στο πρόσφατο αφιέρωμα του Δήμου Αθηναίων για τον Φρέντυ Γερμανό, δεν μιλήσατε για εκείνον. Αρκεστήκατε «να του στείλετε» ένα χαμόγελο...
 «Ο μπαμπάς μου ήταν ένας άνθρωπος μακριά από μελοδραματισμούς. Ενοχλούσαν την αισθητική του. Πιστεύω λοιπόν αυτό θα 'θέλε από εμένα. Αλλωστε, τις τελευταίες μέρες, στο νοσοκομείο, μου 'λεγε "σε παρακαλώ, Λούκα, μου υπόσχεσαι ότι θα μου χαμογελάς; ". Δεν ήταν πάντα εύκολο...».
 *Η πρώτη φορά που συνειδητοποιήσατε ότι ο πατέρας σας ήταν και ο Φρέντυ Γερμανός, πότε ήταν; 
 «Στο νηπιαγωγείο, όταν με ρωτούσαν τα παιδάκια και οι δασκάλες αν είναι μπαμπάς μου ο Φρέντυ Γερμανός. Τότε σκέφτηκα πως ο μπαμπάς μου πρέπει να είναι πολύ σπουδαίος για να με ρωτάνε όλοι». 
 «Ανάμεσά μας υπήρχε μία τεράστια χημεία - πιστεύω ότι χημεία μπορεί να υπάρχει ή να μην υπάρχει, ακόμα και σε μέλη της ίδιας οικογένειας. Εκπέμπαμε στο ίδιο μήκος κύματος. Ηταν ένας άνθρωπος πολύ ανοιχτόμυαλος, διότι δεν φαντάζομαι ότι υπάρχουν πολλοί πατεράδες που λένε στην κόρη τους "έλα τώρα να μου πεις τα ερωτικά σου". Θυμάμαι χαρακτηριστικά μια παραμονή Πρωτοχρονιάς, στο σπίτι της Σόλωνος, όπου είχαν καλέσει πάρα πολύ κόσμο. Εγώ, στα 18 τότε, ήμουν στενοχωρημένη γιατί είχα μόλις χωρίσει από ένα αμόρε. Και θυμάμαι ότι ο μπαμπάς μου είπε στη Μαρία, "Μαράκι ασχολήσου λίγο με τον κόσμο, έρχομαι σε λίγο", με πήγε στο γραφείο και έκατσε μιάμιση ώρα να με παρηγορεί. Χωρίς να είναι ο τυπικός μπαμπάς, ήταν απέραντα τρυφερός. Δεν θα 'θελα να 'χω άλλο πατέρα».
 *Ο πατέρας σας είχε έντονη προσωπικότητα. Σας συνέβη ό,τι λένε; Τον αναζητούσατε στις σχέσεις που κάνατε; 
 «Πιστεύω ότι μερικοί άνθρωποι που έρχονται στη Γη είναι τόσο μοναδικοί που δεν αντικαθιστώνται ούτε επαναλαμβάνονται. Δεν ένιωθα λοιπόν ότι θα μπορούσα να βρω κάποιο υποκατάστατο. Γι' αυτό για μένα ήταν πάντα δύο ξεχωριστά πράγματα η σχέση με τους άλλους και η σχέση με τον πατέρα μου, που πάντως ήταν ο άνδρας της ζωής μου. Ισως στον μόνο που μπορώ να αναγνωρίσω κάποια κοινά σημεία με το χαρακτήρα του είναι στον Πέτρο, τον άνδρα μου». 
 *Η σχέση σας με τον πατέρα σας είναι η μία πτυχή. Η σχέση σας με τα γραπτά του, με τις εκπομπές του, με ό,τι άλλο υπήρξε εκείνος ποια ήταν; 
 «Λογοτεχνία άρχισα να διαβάζω αργά κι έτσι ειδικά τα πρώτα βιβλία του τα διάβασα αναδρομικά, στην εφηβεία. Τα επόμενα βιβλία του τα διάβασα όταν κυκλοφόρησαν. Μου έστελνε πάντα το πρώτο αντίτυπο με αφιέρωση. Ο, τι διάβασα πριν κυκλοφορήσει ήταν κάποια κείμενα από τις "Υγρές Νύχτες" που μου τα έδωσε να τα διαβάσω για να του πω πώς μου φαίνονται και ο Ζαχαριάδης που τον διάβασα για να καταλήξουμε σε μία συμφωνία για την έκδοση. Μπορώ όμως να πω πως ακόμα κι αν ο Φρέντυ Γερμανός δεν ήταν πατέρας μου θα ανήκε στους συγγραφείς που θα διάβαζα. Μου αρέσουν οι άνθρωποι που γράφουν γλυκά, όχι γλυκερά».
 *Ποια πιστεύετε ότι ήταν τα κυριότερα όπλα του; 
 «Ηταν πάρα πολύ αληθινός άνθρωπος - κατάφερε να με κάνει κι εμένα να μισώ ό,τι είναι δήθεν. Μεγάλο όπλο ήταν και το χιούμορ του. Αλλο ένα σημαντικό πράγμα που μου έμαθε: ότι, δηλαδή, χιούμορ δεν είναι να γελάς αν δεις κάποιον να πέφτει στο δρόμο, χιούμορ είναι να πέσεις εσύ και να γελάσεις με εσένα».
 *Ηταν και εξαιρετικά εύστροφος και ετοιμόλογος. Αυτό σας δυσκόλευε στις διαφωνίες σας; 
 «Οχι, γιατί τους εύστροφους ανθρώπους μπορώ να τους αντιμετωπίσω πολύ εύκολα - με τους ηλίθιους έχω πρόβλημα. Εξάλλου είχε τρομερή κατανόηση σε πολλά πράγματα κι αν κάποιες στιγμές επέμενε, ήξερα εγώ να υποχωρώ ώστε να μη φτάνουμε σε σύγκρουση ποτέ. Νομίζω ότι η μοναδική φορά που θύμωσε πολύ μαζί μου είναι όταν έγινε η παρουσίαση της "Τερέζας" και δεν πήγα γιατί είχα δουλειά - τώρα μετανοιώνω όσο δεν φαντάζεστε. Θύμωσε, αλλά ήταν άνθρωπος που δεν φώναζε, απλώς εξαφανιζόταν. Εξαφανίστηκε επί δύο μήνες...».
 *Τα παιδιά των διάσημων γονέων αντιμετωπίζουν συχνά προβλήματα μέχρι να αυτοπροσδιοριστούν. Εσείς είχατε τέτοια προβλήματα; 
 «Αισθάνθηκα συχνά την αδικία. Αν έγραφα π.χ. ένα καλό χρονογράφημα στις "24 Ωρες", όπου εργαζόμουν, λέγανε "σιγά μωρέ, ο μπαμπάς της το 'γραψε". Το ίδιο και στην τηλεόραση. Πέρασα δύσκολα χρόνια μέχρι να πείσω ότι κάτι αξίζω. Οταν κουβαλάς ένα όνομα στην πλάτη σου όπως το "Φρέντυ Γερμανός" έχεις ένα χρυσό κλειδί που σου ανοίγει τις επαγγελματικές και τις κοινωνικές πόρτες. Οχι όμως διάπλατα. Οι πόρτες μισανοίγουν για να δουν όσοι είναι μέσα τι θέλεις. Διάπλατα πρέπει μόνος σου να τις ανοίξεις». 
 *Γι' αυτό επιλέξατε να είστε σε ένα χώρο με τον οποίο ο πατέρας σας δεν είχε καμία σχέση; 
 «Επαιξε μεγάλο ρόλο αυτό. Τη δημοσιογραφία τη δοκίμασα βέβαια για τρία χρόνια αλλά, για να είμαι ειλικρινής, δεν πιστεύω ότι θα γινόμουν ποτέ τόσο καλή ρεπόρτερ όσο ήταν εκείνος». 
 «Η πρώτη μου επιθυμία, όταν ήμουν στη Β' Λυκείου, ήταν να γίνω ηθοποιός. Είπα λοιπόν στον πατέρα μου ότι θέλω να κουβεντιάσουμε για το μέλλον μου. "Να μου μιλήσεις ανοιχτά. Ξέρεις άλλωστε ότι εγώ είμαι πολύ δημοκρατικός μπαμπάς", μου απάντησε. "Ωραία", του είπα, "Θα 'θελα να γίνω ηθοποιός", "Αυτό ξέχνα το", μου απάντησε. Τώρα γελάω, αλλά τότε ήταν μια μπάτσα. Ηταν όμως απόλυτος. "Πίστεψέ με, γνωρίζω το χώρο, δεν έχεις το στομάχι για να κάνεις αυτή τη δουλειά", μου έλεγε. Ετσι δοκίμασα άλλα και κάποια στιγμή το '88, όταν μπήκε στη ζωή μου το ραδιόφωνο, του είπα "το βρήκα. Ερωτεύτηκα το ραδιόφωνο". Ακουσε όλες τις πρώτες μου εκπομπές και μου έκανε σχόλια. Ηταν αυστηρός, αλλά δεν ήταν από αυτούς που βρίσκουν μόνο ελαττώματα. Είχε πάντα και καλά λόγια να σου πει».
 *Σε ό,τι αφορά τη στιχουργική σας ιδιότητα, υπήρξε έστω και μία φορά που να σας είπε «ρε παιδί μου, τώρα γιατί έγραψες στίχους γι' αυτόν; ».
 «Κι αν ακόμα το ένιωσε που είναι πολύ πιθανό για κάποιους καλλιτέχνες, δεν μου το είπε. Το κατάλαβα εγώ από τη χλιαρή αντίδρασή του. Ομως δεν ήταν άνθρωπος που ήθελε να κριτικάρει τους άλλους. Αν κάποιος δεν του άρεσε, απλώς τον απέφευγε...».
 *Ποια είναι η θέση σας ως προς την ιστορία της τοποθέτησης αναμνηστικής πλακέτας στο σπίτι της Σόλωνος όπου ζούσε και έγραφε ο πατέρας σας; 
 «Θα μπορούσα να πάρω μια θέση αν καταλάβαινα τα επιχειρήματα των ενοίκων της πολυκατοικίας που αρνούνται να μπει. Ως τώρα δεν έχω ακούσει κανένα επιχείρημα, μόνο αυτό το σκέτο "δεν θέλουν". Ο πατέρας μου λάτρευε αυτή την πόλη, γι' αυτό επέλεξε να ζει στο κέντρο. Γιατί να μην του δώσουμε λοιπόν αυτή τη χαρά από εκεί που είναι; ».
 *Και η θέση του πατέρα σας ποια νομίζετε πως θα ήταν; 
 «Ηταν ένας άνθρωπος σεμνός, μετριοπαθής, μετριόφρων. Πιθανόν αυτό να του φαινόταν άνευ λόγου υπερβολή. Πιθανόν και να το εκλάμβανε ως ένδειξη αναγνώρισης. Πιστεύω όμως ότι αν μπορούσε να μιλήσει θα έλεγε "Παιδιά, αφήστε το. Αφού το κάνατε τόσο μεγάλο θέμα και ψάχνετε να βρείτε τόσους τρόπους για να το αποφύγετε, τώρα δεν θέλω εγώ..."».
