 Αεράκι στα πανιά της Σοφοκλέους φύσηξε χθες από το παρακείμενο κτίριο της Εμπορικής Τράπεζας, όπου διεξάγονταν οι τελικές συζητήσεις με τη γαλλική τράπεζα Credit Agricole, αφού οι πληροφορίες που διέρρεαν καθ' όλη τη διάρκεια 
της συνεδρίασης έφεραν ως θετική την κατάληξη της συμφωνίας μεταξύ των δύο πλευρών. 
 Η υπόθεση της Εμπορικής, βέβαια, αποτέλεσε απλώς μια καλή αφορμή για τη διαφαινόμενη αντιστροφή του κλίματος -όπως τουλάχιστον έδειξε το έστω και περιορισμένο αγοραστικό ενδιαφέρον που εκδηλώθηκε-, αφού κατά τους αναλυτές της αγοράς θα έπρεπε ούτως ή άλλως να αναμένεται ανοδική κίνηση, από τη στιγμή που δείκτης και οι τιμές είχαν διολισθήσει για άλλη μια φορά σε επίπεδα που προδιέθεταν για τοποθετήσεις. 
 Από τα πρώτα δευτερόλεπτα της συνεδρίασης η τάση φάνηκε ότι θα ήταν ανοδική, καθώς οι εντολές για αγορές που είχαν δοθεί ήδη από τον προσυνεδριακό χρόνο ήταν πολλαπλάσιες εκείνες των πωλήσεων.
 Η ίδια η μετοχή της Εμπορικής, γύρω από την οποία εκδηλώθηκε ενδιαφέρον (έκλεισε με κέρδη 2, 45% υψηλότερα, στις 18.635 δρχ.), έδωσε μια καλή ευκαιρία για τοποθετήσεις στις περισσότερες μετοχές του τραπεζικού κλάδου· δεδομένου όμως ότι μέχρι να ηχήσει το καμπανάκι της λήξης δεν είχε υπάρξει καμία επίσημη ανακοίνωση για την έκβαση των διαπραγματεύσεων, τόσο οι μετοχές των τραπεζών (
0, 79%) όσο και άλλοι επιμέρους κλάδοι περιόρισαν σταδιακά τα κέρδη τους, με το γενικό δείκτη να κλείνει τελικά ενισχυμένος κατά 1, 12%, στις 4.436, 45 μονάδες. 
 Το αγοραστικό ενδιαφέρον δεν περιορίστηκε μόνο στα blue chips, αλλά επεκτάθηκε και στις περιφερειακές μετοχές, με την Παράλληλη Αγορά να συνεχίζει το ανοδικό ράλι που ξεκίνησε από την Τετάρτη, αποκομίζοντας χθες νέα κέρδη 2, 10%, χωρίς ωστόσο να ακολουθήσουν οι κατασκευές, που αντίθετα πιέστηκαν κατά -0, 55%.
 Παρά την άνοδο των δύο τελευταίων ημερών, πάντως, οι αναλυτές της αγοράς παρουσιάζονται μάλλον διστακτικοί στο να διατυπώσουν ασφαλείς προβλέψεις για τη νέα εβδομάδα που ακολουθεί, κυρίως λόγω της παραμονής του τζίρου σε όχι ιδιαίτερα ικανοποιητικά επίπεδα, έστω κι αν χθες ενισχύθηκε στα 146 δισ. δραχμές.
 Οι ίδιοι κύκλοι επισημαίνουν ότι η αγορά θα σταθμίσει τις οικονομικές και πολιτικές εξελίξεις, μέσα στο Σαββατοκύριακο, ώστε να διαμορφώσει την τακτική που θα ακολουθήσει κατά την ερχόμενη χρηματιστηριακή εβδομάδα.
 Aλλωστε, μέσα στις επόμενες ημέρες θα δοθεί η ευκαιρία στην αγορά να βελτιώσει την ψυχολογία, δεδομένου ότι αρχίζει η αντίστροφη μέτρηση για την πανηγυρική επικύρωση της ένταξης της χώρας στην ΟΝΕ από τους Eυρωπαίους ηγέτες, στη σύνοδο κορυφής της Πορτογαλίας (19 και 20 Ιουνίου), με πασιφανή το θετικό χρηματιστηριακό αντίκτυπο.
 Η υπόθεση της ένταξης, έστω και αν έχει προεξοφληθεί σε ένα μεγάλο βαθμό από τους επενδυτές της Σοφοκλέους, συνδέεται ευθέως με την ταχεία πορεία αποκλιμάκωσης των επιτοκίων και, βεβαίως, με τις προθέσεις των ξένων θεσμικών επενδυτών να τοποθετηθούν στην ελληνική αγορά μόλις ξεκαθαρίσει πλήρως η υπόθεση της ΟΝΕ, που θα ακολουθηθεί και από την ένταξη της Σοφοκλέους στη χορεία των ώριμων χρηματιστηριακών αγορών. 
