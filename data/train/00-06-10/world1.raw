 Aσκηση ή τραγωδία; Επισήμως μπορεί ποτέ να μη μάθουμε την αλήθεια, όλες όμως οι πληροφορίες δυστυχώς συγκλίνουν στην εκδοχή της τραγωδίας. Μια τραγωδία που ήρθε στο φως της δημοσιότητας χθες το μεσημέρι, όταν οι κάτοικοι της Ρόδου αναστατώθηκαν από μια ισχυρότατη έκρηξη, κατά την οποία έσπασαν τζάμια σε σπίτια και καταστήματα του νησιού.
 Μισή ώρα αργότερα η εικόνα άρχισε να ξεκαθαρίζει. Η έκρηξη είχε σημειωθεί σε φρεγάτα του τουρκικού Πολεμικού Ναυτικού που μετείχε στη μεγαλύτερη αεροναυτική άσκηση των τουρκικών Ενόπλων Δυνάμεων με την ονομασία «Θαλασσόλυκος». Η φρεγάτα έπλεε πέντε ναυτικά μίλια βορειοανατολικά της Ρόδου μαζί με αλλά τούρκικα πλοία μέσα στα χωρικά ύδατα της Τουρκίας.
 Οι πληροφορίες στο ελληνικό υπουργείο Aμυνας ανέφεραν ότι τουρκική φρεγάτα εβλήθη από τορπίλη, με αποτέλεσμα τουλάχιστον πέντε μέλη του πληρώματος να σκοτωθούν, η άσκηση να αναβληθεί και τα πλοία που μετείχαν να επιστρέψουν στη βάση τους. Ο τρόπος που παρουσιάστηκε το θέμα από ελληνικά ΜΜΕ προκάλεσε την αντίδραση του Τούρκου αρχηγού των ενόπλων δυνάμεων στρατηγού Χουσεΐν Κιβρίκογλου. Οπως μεταδίδει από την Aγκυρα ο ανταποκριτής της «Ε» Aρης Αμπατζής, ο Κιβρίκογλου δήλωσε ότι «υποβρύχιο τορπίλισε το πλοίο "Μπερκ" στο οποίο "δεν υπήρχαν στρατιώτες" διαψεύδοντας όπως είπε "πληροφορίες που μεταδόθηκαν από ελληνικά ΜΜΕ"». Την πληροφορία ότι χτυπήθηκε πλοίο στο οποίο δεν υπήρχαν ναύτες και είχε μεταφερθεί στην περιοχή για να προσβληθεί κατά τη διάρκεια της άσκησης μετέδωσε και το τουρκικό τηλεοπτικό κανάλι «CNN Turk».
 Ωστόσο στο ελληνικό υπουργείο Aμυνας οι πληροφορίες ανέφεραν ότι μετά την έκρηξη που προκλήθηκε στην τουρκική φρεγάτα, κοντά της έσπευσαν τέσσερα μικρότερα σκάφη, που έπλεαν στην περιοχή και όλα μαζί κινήθηκαν προς τη τουρκική ναυτική βάση. Την ίδια ώρα όλα τα πλοία που μετείχαν στην συγκεκριμένη φάση της άσκησης, ματαίωσαν τις ενέργειες που προέβλεπε το σενάριο της άσκησης και αποχώρησαν από την περιοχή διεξαγωγής της.
 Ελληνες αξιωματικοί απαντώντας στο ερώτημα αν ο τορπιλισμός παροπλισμένου πλοίου ήταν μέσα στο σενάριο της άσκησης, σημείωναν χαρακτηριστικά ότι «προσβολή παροπλισμένου σκάφους δεν προέβλεπαν τα σενάρια της άσκησης, ούτε υπήρχε ανάλογη υλικοτεχνική υποδομή και προετοιμασία για τέτοιο εγχείρημα». Ας σημειωθεί δε ότι καμιά άλλη φορά στο παρελθόν κάτοικοι ελληνικού νησιού έχουν αναστατωθεί είτε από βολές είτε από ανάλογο εγχείρημα του τουρκικού πολεμικού ναυτικού.
 Η άσκηση «Θαλασσόλυκος» άρχισε χθες στην περιοχή της Ανατολικής Μεσογείου και ολοκληρώνεται στις 20 Ιουνίου. Μετέχουν 29 πολεμικά πλοία, 12 βοηθητικά, 9 υποβρύχια, 6 ελικόπτερα, καθώς επίσης και 6 πλοία της ακτοφυλακής.
 Ο εκκωφαντικός θόρυβος, που «σήκωσε στο πόδι» τους κατοίκους της Ρόδου, προκάλεσε πανικό, με αποτέλεσμα έντρομοι να τριγυρνούν στους δρόμους.
 Οπως μετέδωσε ο ανταποκριτής μας Π. Kαλιβούρης, οι περισσότεροι το συνέδεσαν με ανώνυμο τηλεφώνημα για τοποθέτηση βόμβας στα δικαστήρια, ενώ λίγη ώρα νωρίτερα είχε σημειωθεί διαρροή υγραερίου σε δεξαμενή ξενοδοχείου. Τελικά, ούτε βόμβα έσκασε στο νησί, ούτε έκρηξη έγινε.
 Την ενημέρωση των πολιτών που βγήκαν έξω από τα σπίτια τους, προσπαθώντας να μάθουν τι είχε συμβεί, ανέλαβαν ο νομάρχης, ο δήμαρχος και οι τοπικές αρχές ενώ κινητοποιήθηκαν οχήματα της Πυροσβεστικής, της Aστυνομίας και ασθενοφόρα... Οπως έγινε γνωστό οι ζημιές, τουλάχιστον μέχρι αργά το απόγευμα, ήταν μόνον υλικές. Σημειώθηκαν καταστροφές σε τζάμια σπιτιών και καταστημάτων.
