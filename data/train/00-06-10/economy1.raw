 Με πλήρη αποδέσμευση της ΕΤΒΑ από τα Ναυπηγεία Σκαραμαγκά και τη διαχείριση των βιομηχανικών περιοχών, θα προχωρήσει η κυβέρνηση στην ιδιωτικοποίηση της τράπεζας.
 Το σχέδιο που επεξεργάζεται το οικονομικό επιτελείο της κυβέρνησης παρουσίασε χθες ο υπουργός Ανάπτυξης Νίκος Χριστοδουλάκης στη γενική συνέλευση των μετόχων της τράπεζας. Σύμφωνα με αυτό, προβλέπεται η ίδρυση θυγατρικής για τα βιομηχανικά ακίνητα (βιομηχανικές περιοχές), η οποία στη συνέχεια θα επιδιωχθεί να εισαχθεί στο χρηματιστήριο, και η εξυγίανση των ναυπηγείων, προκειμένου στη συνέχεια να βρεθεί οριστική βιώσιμη λύση.
 Ο υπουργός Ανάπτυξης απέφυγε να δεσμευτεί για πώληση του Σκαραμαγκά, περιοριζόμενος να μιλήσει για εξυγίανση του ναυπηγείου, η οποία θα επιτευχθεί με την ανάθεση σημαντικών έργων από το εξοπλιστικό πρόγραμμα του Πολεμικού Ναυτικού και την προώθηση παρεμβάσεων στην οργάνωση και τη λειτουργική δομή του. Για την υλοποίηση των στόχων θα απαιτηθεί η συναίνεση των εργαζομένων, τόνισε ο υπουργός, αποφεύγοντας πάλι να αναφερθεί αμέσως σε μείωση των απασχολουμένων του ναυπηγείου. Στην ανάθεση έργων ύψους 500 δισ. αναφέρθηκε και ο πρόεδρος της ΕΤΒΑ Γιώργος Κασμάς, που θα αποτελέσει και το κύριο στοιχείο για την προσέλκυση επενδυτών. 
 Πάντως τα αποτελέσματα του Ναυπηγείου Σκαραμαγκά, που δημοσιεύτηκαν χθες, δίνουν μια ιδιαίτερα αρνητική εικόνα, παρα τό ότι το 49% των μετόχων, δηλαδή οι εργαζόμενοι, δεν έχουν αντίρρηση να μεταβιβάσουν τις μετοχές τους σε αξιόπιστο επενδυτή. Συγκεκριμένα, το ναυπηγείο με κύκλο εργασιών 10, 2 δισ. παρουσιάζει ζημιές χρήσης 12, 1 δισ. και συνολικές ζημιές 52, 7 δισ. Επιπλέον, οι ορκωτοί λογιστές στις παρατηρήσεις τους μιλούν για ζημιές ύψους 3-15 δισ. δραχμών που θα προκύψουν για το ναυπηγείο από τη ναυπήγηση δύο επιβατικών πλοίων του Στρίντζη και, ως εκ τούτου, παρατηρούν ότι για τα Ναυπηγεία Σκαραμαγκά συντρέχει η περίπτωση εφαρμογής του άρθρου 47 του νόμου 2190, δηλαδή θα πρέπει να τεθεί η εταιρεία σε εκκαθάριση.
 Ο πρόεδρος της ΕΤΒΑ κ. Γιώργος Κασμάς, που ρωτήθηκε χθες από μετόχους σχετικά με τον Σκαραμαγκά, παρατήρησε ότι η τράπεζα έχει ήδη κάνει τις προβλέψεις της για το ποσόν μέσω του οποίου συμμετέχει στο μετοχικό κεφάλαιο. Αφησε δε να εννοηθεί ότι έχει ενσωματώσει τις ζημιές που έχει υποστεί μέχρι σήμερα, όπως δε και τις ζημιές από το δάνειο που είχε παραχωρήσει στον Λελάκη για την κατασκευή του κρουαζιερόπλοιου Regent Sk y, ύψους περίπου 120 εκατομμυρίων δολαρίων.
 Σε ό,τι αφορά τα αποτελέσματα της ΕΤΒΑ, τα κέρδη της ανήλθαν σε 39 δισ. το 1999 έναντι 10, 5 δισ., ενώ τα συνολικά έσοδα σε 118 δισ. έναντι 78 δισ. το '98. Με βάση τα αποτελέσματα, το μέρισμα που θα διανεμηθεί ανέρχεται σε 80 δραχμές ανά μετοχή.
