 Σε συμφωνία για κοινή θέση στην αναμόρφωση των ευρωπαϊκών θεσμών αναμενόταν να καταλήξουν χθες η Γαλλία και η Γερμανία κατά την 75η γαλλογερμανική συνάντηση κορυφής, προσπαθούν όμως να μην προβάλουν ιδιαίτερα το γεγονός, προκειμένου να μην προκληθούν αμυντικές αντιδράσεις εκ μέρους άλλων χωρών-μελών της Ε.Ε.
 Λίγη ώρα πριν από την άφιξη του Γάλλου προέδρου, Ζακ Σιράκ, και του Γερμανού καγκελάριου, Γκέρχαρντ Σρέντερ, στις όχθες του Ρήνου, αξιωματούχοι και από τις δύο πλευρές επεσήμαιναν ότι πρόκειται για μία «σύνοδο κορυφής χαμηλού προφίλ», καθώς τόσο η Γαλλία όσο και η Γερμανία δεν επιθυμούν να διακηρύξουν πρόωρα μία πλήρη συμφωνία απέναντι στους εταίρους τους.
 Πάντως ανώτατος Γάλλος αξιωματούχος είχε δηλώσει ότι οι δύο χώρες έχουν συμφωνήσει ήδη κατά 95%, ενώ χθες Γερμανός αξιωματούχος εξέφρασε τη βεβαιότητα «ότι θα καταλήξουμε σε μία συμφωνία μέχρι και το τελευταίο κόμμα μέχρι τη σύνοδο της Νίκαιας» το Δεκέμβριο, με την οποία θα κλείσει η γαλλική προεδρία της Ε.Ε.
 Στη χθεσινή σύνοδο κορυφής συζητήθηκε εκτεταμένα και το θέμα της ευρωπαϊκής άμυνας. Αναμενόταν η Γερμανία να στείλει ένα «μήνυμα» εκφράζοντας την υποστήριξή της για το ευρωπαϊκό μεταγωγικό αεροσκάφος «Eρμπας Α-400Μ». Οι δύο χώρες είναι επίσης έτοιμες να ανακοινώσουν την αναβίωση του προγράμματος ανάπτυξης στρατιωτικών δορυφόρων παρακολούθησης, το οποίο όμως τώρα «θα είναι ανοιχτό και σε άλλες χώρες-μέλη της Ε.Ε.».
 Οπως δήλωσε προχθές ο Γάλλος υπουργός Αμυνας, Αλέν Ρισάρ, «μία σειρά κινήσεων και αποφάσεων κατά τη διάρκεια των τελευταίων ετών επέτρεψαν στη Γερμανία να καταστεί βασικός εταίρος στη συζήτηση για την ευρωπαϊκή ασφάλεια».
 Ο γενικός γραμματέας του γαλλικού υπουργείου Αμυνας, Ζαν Πιερ Μασερέ, ανακοίνωσε προχθές ότι οι χώρες-μέλη της Ε.Ε. θα προσδιορίσουν τις δυνάμεις που θα διαθέσουν στην ευρωπαϊκή άμυνα, κατά τη διάρκεια σύσκεψης που θα γίνει στο Παρίσι στις 21 Νοεμβρίου.
 Αυτή η σύσκεψη «θα αποτελέσει αποφασιστική δοκιμασία καθώς θα επιβεβαιώσει τη διάθεση των χωρών-μελών να εμπλέξουν δυνάμεις», πρόσθεσε.
