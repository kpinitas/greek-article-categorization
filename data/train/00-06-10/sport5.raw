 «Ο Νίκος Οικονόμου γεννήθηκε το 1973 στη Νίκαια, ξεκίνησε να παίζει μπάσκετ στον Ιωνικό Νικαίας και ο Ολυμπιακός τον απέκτησε από την Κίντερ Μπολόνια»...
 Πολύ ωραία όλα αυτά, αλλά τι έκανε στη ζωή του μετά τον Ιωνικό (1991) και πριν από την Κίντερ (1999); Α, αυτό δεν θέλησε να μας το θυμίσει η διοίκηση του Ολυμπιακού στη χθεσινή ανακοίνωσή της για την πρώτη φετινή μεταγραφή της. Και μόνο η αναφορά της λέξης «Παναθηναϊκός» κρίθηκε ακατάλληλη! Στο κάτω κάτω, σκέφτηκαν, ποιος δεν ξέρει πού έπαιζε ο Οικονόμου για 8 ολόκληρα χρόνια; 
 Κατά τα άλλα, η πρώτη μέρα του Νικόλα στη νέα του ομάδα είχε πολύ τρέξιμο και λίγα λόγια. Ο 27χρονος άσος είχε μπροστά του ένα ολόκληρο συμβόλαιο να «ψειρίσει» (και εν συνεχεία να υπογράψει), αλλά και να κανονίσει το τελευταίο ταξίδι του στην Μπολόνια, την εβδομάδα που μας έρχεται, για τα πράγματα που έχει αφήσει εκεί. Μέχρι να ξαναβρεί τους κανονικούς ρυθμούς του θα περάσουν κάποιες μέρες...
 Η χαρά του, πάντως, για τη συμφωνία που πέτυχε με τους «ερυθρόλευκους» δεν κρύβεται. «Επιστρέφω στην Ελλάδα», μας είπε, «για μια μεγάλη ομάδα που έχει όραμα και φιλοδοξίες. Δεν χρειάστηκε να σκεφτώ πολύ, όταν μου έγινε η σχετική πρόταση, γιατί με κέρδισε αμέσως η εμπιστοσύνη που έδειξαν απέναντι στο πρόσωπό μου η διοίκηση και ο νέος προπονητής. Το όνομα, άλλωστε, του Ολυμπιακού και το κύρος του Σωκράτη Κόκκαλη έφταναν και περίσσευαν στο να υπογράψω ένα συμβόλαιο που υπόσχομαι ότι θα τηρήσω και θα τιμήσω στο έπακρο».
 Δηλαδή, πάνε κάτω τα φαρμάκια του παρελθόντος, έτσι; Παύουν τα συνθήματα που βροντοφώναζε πριν από ένα χρόνο στο ΣΕΦ, πανηγυρίζοντας τη νίκη-τίτλο του Παναθηναϊκού («ποτέ ξανά πρωτάθλημα στον Πειραιά»), θάβεται για πάντα το τσεκούρι του πολέμου που τον χώριζε με το κοινό του Ολυμπιακού από τον τελικό του 1994 στο Τελ Αβίβ (τότε που κατηγορήθηκε ότι πανηγύριζε, μαζί με τους φανατικούς του Παναθηναϊκού, για την κατάκτηση της Ευρωλίγκας από την Μπανταλόνα!), ξεχνιέται και η πίκρα που τον έκανε να λιποθυμήσει αμέσως μετά την ήττα του Παναθηναϊκού από τον Ολυμπιακό στον ημιτελικό της Ευρωλίγκας '95.
 Για τον Οικονόμου, η ζωή του επιστρέφει πια στο σημείο εκκίνησης. Στις γειτονιές που μεγάλωσε (Νίκαια), στο σχολείο που πήγαινε (Πολυκλαδικό Πειραιά), στην επιθυμία που είχε μικρός να φορέσει από νωρίς τα κόκκινα. Αντιμετωπίζει με νοσταλγία και τις πολλές καλές του μέρες στον Παναθηναϊκό και μας ζητάει να τον υποστηρίξουμε όλοι στη νέα πρόκληση που αντιμετωπίζει: «Αλλωστε, έλεγα και έκανα πάντα αυτά που πίστευα. Ποτέ δεν πρόδωσα κανέναν και ποτέ δεν κρύφτηκα πίσω από τρίτους. Εύχομαι να επικεντρωθούν όλοι στην προσπάθεια που θα καταβάλω για να φέρω την ομάδα μου ακόμη πιο κοντά στους τίτλους που θα διεκδικήσει».
 Κι όχι να βρεθούν κάποιοι να τον σημαδεύουν με πέτρες έξω από το σπίτι του, όπως έκαναν πρόσφατα στη Θεσσαλονίκη οπαδοί του Αρη με τον Παναγιώτη Λιαδέλλη! 
 Ο Οικονόμου -όπως και όλοι μας άλλωστε- περιμένει να μάθει για τα άλλα νέα πρόσωπα στη σύνθεση του Ολυμπιακού. Η μεταγραφή του Ριγκοντό βρίσκεται πια στο τελικό στάδιο, το ίδιο και του Γερμανού φόργουορντ Πάτρικ Φέμερλινγκ, ενώ άρχισε να ακούγεται έντονα το όνομα του Ντίνο Ράτζα, όπως και πριν από έναν μήνα (είχε γράψει σχετικά η «Ε» στις 5 Μαΐου).
