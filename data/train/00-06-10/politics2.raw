Τη συνδρομή αξιωματούχων της Σκότλαντ Γιαρντ ζήτησε η ελληνική κυβέρνηση, μετά το προχθεσινό χτύπημα της 17Ν, και η κυβέρνηση Μπλερ ανταποκρίθηκε πλήρως, χωρίς να συνδέει την πορεία των διμερών σχέσεων με την τρομοκρατική ενέργεια και χωρίς να αποδίδει ευθύνες και κατηγορίες στην κυβέρνηση Σημίτη.
 Χθες το πρωί, η υφυπουργός Αμύνης της Μ. Bρετανίας βαρόνη Σίμονς, που βρίσκεται στην Αθήνα, είχε συνεργασία με τον πρωθυπουργό. Ο κ. Σημίτης διαβεβαίωσε πολλαπλώς τη Bρετανίδα υπουργό και την κυβέρνησή της ότι η ελληνική κυβέρνηση θα πράξει ό,τι είναι δυνατόν, προκειμένου να διαλευκάνει την τρομοκρατική αυτή πράξη...
Η βρετανική πλευρά διαβεβαίωσε τον πρωθυπουργό ότι δεν πρόκειται να επηρεαστούν αρνητικώς οι πολύ καλές διμερείς σχέσεις και διευκρίνισε ότι η έκδοση του ενημερωτικού δελτίου προς τους Bρετανούς ταξιδιώτες προς την Ελλαδα μετά την τρομοκρατική ενέργεια δεν έχει σε καμιά περίπτωση χαρακτήρα απαγόρευσης ή αποτροπής των Bρετανών από το να έρχονται στην Ελλάδα.
 Η Bρετανίδα αξιωματούχους διευκρίνισε ακόμη ότι, στην ουσία, η Ελλάδα είναι η ίδια θύμα της τρομοκρατικής ενέργειας, αλλά επέμεινε ότι είναι δουλειά της ελληνικής κυβέρνησης να προχωρήσει στις έρευνες και να έχει αποτελέσματα στον εντοπισμό των ενόχων και την παραπομπή τους στη δικαιοσύνη.
 Η βρετανική κυβέρνηση ακόμη, είναι σαφές ότι δεν πρόκειται να «απαγγείλει κατηγορίες» στην ελληνική κυβέρνηση για τη 17Ν, αντιθέτως θεωρεί ότι η τρομοκρατία είναι ένα θέμα που πλήττει και αφορά τις χώρες-μέλη της Ε. Eνωσης και γι' αυτό πρέπει να υπάρξει συντονισμός των ενεργειών στους κόλπους της Ε. Ενωσης.
 Η βαρόνη Σίμονς είχε χθες ιδιαίτερη συνάντηση με τον υπουργό Δ. Tάξης κ. Χρυσοχοΐδη και συναντήθηκε αργά το απόγευμα με τον υπουργό Εξωτερικών Γ. Παπανδρέου
 * H βρετανική πρεσβεία ματαιώνει, λόγω πένθους, τη δεξίωση της 13ης Iουνίου για τα γενέθλια της βασίλισσας Eλισάβετ.
