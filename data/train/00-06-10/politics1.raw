 Σε πλέγμα μέτρων, που θα δείχνουν, κυρίως προς το εξωτερικό, «την αποφασιστικότητα για την πάταξη της τρομοκρατίας», προσανατολίζεται η κυβέρνηση, διαβεβαιώνοντας, ταυτόχρονα, ότι δεν πρόκειται να ληφθούν μέτρα που θα πλήξουν ατομικά δικαιώματα των πολιτών. Η απόφαση ελήφθη κατά τη χθεσινή συνεδρίαση της Κυβερνητικής Επιτροπής υπό τον πρωθυπουργό, στην οποία διεφάνησαν και διαφωνίες μεταξύ των μελών της όσον αφορά τη «σκληρότητα» των υπό μελέτη μέτρων.
 Οριστικές αποφάσεις δεν ελήφθησαν. Θα ακολουθήσουν συνεννοήσεις των συναρμόδιων υπουργείων, κυρίως σε Δημόσιας Τάξης και Δικαιοσύνης και οι αλλαγές, κυρίως σ' ό,τι αφορά τη σύνθεση των δικαστηρίων που θα δικάζουν κατηγορούμενους σε υποθέσεις τρομοκρατίας, αναμένεται να 'ρθουν προς συζήτηση από το φθινόπωρο. 
 Σύμφωνα με πληροφορίες, το σύνολο των μέτρων που εξετάζονται αφορούν: 
  Την αναδιάρθρωση των υπηρεσιών της Αστυνομίας. Ο αρμόδιος υπουργός Μιχ. Χρυσοχοΐδης θα παρουσιάσει τις επόμενες μέρες λεπτομέρειες του σχεδίου. Οπως είπε στη συνεδρίαση, τέτοιες αλλαγές έχουν ήδη γίνει στην αντιτρομοκρατική υπηρεσία, η οποία έχει πλέον καθαρά επιχειρησιακό χαρακτήρα.
  «Οριακές αλλαγές δικονομικού χαρακτήρα», κατά την έκφραση του κυβερνητικού εκπροσώπου. Σύμφωνα με πληροφορίες, πιθανότατα θα καταργηθούν οι ένορκοι στις δίκες κατηγορουμένων για τρομοκρατία και τα δικαστήρια θα αποτελούνται εξ ολοκλήρου από τακτικούς δικαστές. Στο τραπέζι έπεσαν ακόμη δύο προτάσεις. Πρώτον, στην απόφαση του δικαστηρίου να μη γίνεται γνωστό τι ψήφισε κάθε δικαστής και, δεύτερον, να συσταθεί ειδικό σώμα, που θα δικάζει τρομοκρατικές υποθέσεις. Ομως, και οι δύο αυτές προτάσεις δεν φαίνεται ότι, τελικά, θα υιοθετηθούν.
 Αρμόδιες κυβερνητικές πηγες διαβεβαίωναν ότι δεν πρόκειται η κυβέρνηση να φέρει προς ψήφιση νέο αντιτρομοκρατικό νόμο, καθώς εκτιμάται ότι αυτή η «συνταγή» δοκιμάστηκε παλιότερα (π.χ., στην περίοδο 1990-'93 με κυβέρνηση Μητσοτάκη) με πενιχρά ή και ανύπαρκτα αποτελέσματα. Οι ίδιοι παράγοντες έλεγαν ότι η σύλληψη των τρομοκρατών δεν είναι θέμα νόμων («το νομικό πλαίσιο είναι αρκετό», μας είπε υπουργός που είχε ενεργό συμμετοχή στη χθεσινή συνεδρίαση), αλλά αποτελεσματικότητας των αστυνομικών αρχών.
 Στο ίδιο πλέγμα των μέτρων εντάσσεται και η υπογραφή της συμφωνίας αστυνομικής συνεργασίας με τις ΗΠΑ, η οποία αναμένεται να γίνει σύντομα. Η υπόθεση έχει «κολλήσει» στα πρόσωπα που θα υπογράψουν τη συμφωνία. Οι Αμερικανοί είχαν προτείνει να υπογράψουν ο πρεσβευτής τους στην Αθήνα Ν. Μπερνς και ο υπουργός Δημόσιας Τάξης Μιχ. Χρυσοχοΐδης. Η ελληνική πλευρά αντιπρότεινε να την υπογράψουν ο αρχηγός της Ελληνικής Αστυνομίας και αντίστοιχος Αμερικανός αξιωματούχος. Kαι αν οι Αμερικανοί προτιμούν τον Ελληνα υπουργό, να υπογράψει η Αμερικανίδα ομόλογός του (Δικαιοσύνης) κ. Ρίνο. Μόλις οι Αμερικανοί καταλήξουν επ' αυτού, θα υπογραφεί η συμφωνία. Ο πρωθυπουργός ζήτησε να υπάρξει στο μέλλον αποτελεσματικότερη συνεργασία, τόσο μεταξύ των ελληνικών υπηρεσιών όσο και με τις υπηρεσίες άλλων χωρών, αφού η Ελλάδα έχει υπογράψει τέτοιες συμφωνίες με 34 χώρες.
 Ο κ. Σημίτης χαρακτήρισε το θέμα «μείζονος σημασίας», πρόσθεσε ότι «θαμπώνει την καλή εικόνα που έχει η χώρα στο εξωτερικό» και τόνισε ότι υπάρχουν οι προϋποθέσεις για τη συγκρότηση ενός «αρραγούς μετώπου κατά της τρομοκρατίας, τόσο μεταξύ κυβέρνησης και κομμάτων όσο και με τους κοινωνικούς φορείς και με όλους τους πολίτες». Κι επισήμανε με έμφαση την ανάγκη για «χειροπιαστά αποτελέσματα».
 Ο υπουργός Δημόσιας Τάξης έκανε μια αναδρομή στα τρομοκρατικά χτυπήματα και περιέγραψε τις αλλαγές που έχουν γίνει ή θα γίνουν στις αστυνομικές υπηρεσίες. Αναφέρθηκε, επίσης, στις κατηγορίες που κατά καιρούς διατυπώνονται για την επάρκεια του νομικού πλαισίου, αλλά παρατήρησε ότι στο πρόσφατο παρελθόν υπήρχε πολύ αυστηρός νόμος, αλλά δεν είχαμε δει αποτελέσματα. Παρατήρησε, επίσης, ότι παλιότερα (αμέσως μετά τη δικτατορία) υπήρχε χαλάρωση στις διωκτικές αρχές και μια ουδέτερη ή και ανεκτική στάση των πολιτών απέναντι σε τρομοκρατικά χτυπήματα. Αντιθέτως, πρόσθεσε, σήμερα οι διωκτικές αρχές είναι κατάλληλα εξοπλισμένες και η κοινή γνώμη απαιτεί να εξαλειφθεί αυτή η μάστιγα. Ο κ. Χρυσοχοΐδης χαρακτήρισε μυθεύματα όσα κυκλοφορούν περί λίστας υπόπτων για συμμετοχή στη «17 Νοέμβρη».
 Ο κυβερνητικός εκπρόσωπος αρνήθηκε ν' απαντήσει στο σημείο της προκήρυξης της οργάνωσης που διαψεύδει τα περί υπάρξεως στοιχείων του DNA μέλους της οργάνωσης. «Δεν υπάρχει πεδίο για οποιαδήποτε συζήτηση με τους τρομοκράτες», είπε ο κ. Ρέππας. Πάντως, πρόσθεσε ότι οι ελληνικές υπηρεσίες συνεργάζονται στενά με τις αντίστοιχες αμερικανικές, αλλά τα αποτελέσματα μέχρι τώρα ήταν φτωχά.
 Στη χθεσινή συνεδρίαση της Κυβερνητικης Επιτροπής πήραν το λόγο πολλά μέλη της. Την ανάγκη για τη λήψη πιο σκληρών μέτρων επισήμαναν, κυρίως, οι Αλ. Παπαδόπουλος και Βάσω Παπανδρέου.
