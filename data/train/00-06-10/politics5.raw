 Σαφή προειδοποίηση πως δεν θα ανεχτεί άλλο την εσωστρέφεια, τις αμφισβητήσεις και τον υπόγειο πόλεμο απηύθυνε χθες το απόγευμα ο Κώστας Καραμανλής προς τους εσωκομματικούς αντιπάλους του.
 Παράλληλα, αφ' ενός μεν κάλυψε εμμέσως τον εκπρόσωπο του κόμματος, αφ' ετέρου απάντησε ιδιαίτερα καυστικά και στον (απόντα από το συνέδριο) επίτιμο πρόεδρο του κόμματος, ο οποίος είχε πει από προχθές πως «τρία συνέδρια σ' ένα χρόνο είναι πολλά». Οι αναφορές Καραμανλή, κατά την εναρκτήρια ομιλία του στο έκτακτο συνέδριο του κόμματος, χειροκροτήθηκαν θερμά από την πλειονότητα των περίπου 4.000 συνέδρων, οι οποίοι άλλωστε στο μεγαλύτερο μέρος πρόσκεινται στον πρόεδρο της Ν.Δ. Ομως, αυτό δεν σημαίνει πως ο κ. Καραμανλής δεν θα δεχτεί ισχυρή αμφισβήτηση των επιλογών του από μια σειρά στελέχη, μεταξύ των οποίων η Ντόρα Μπακογιάννη, περισσότεροι από 130 πρώην βουλευτές (που ήδη έχουν αποστείλει κείμενο), πολλά μέλη της ΟΝΝΕΔ κ.ά.
 «Η ενδοσκόπηση τελειώνει εδώ», ήταν οι χαρακτηριστικές φράσεις του Κώστα Καραμανλή, οι οποίες αποτελούν και ένα μήνυμα προς όσους τον αμφισβητούν από μέσα από το κόμμα του και το οποίο δείχνει την πρόθεσή του να προχωρήσει ακόμη και σε σκληρά μέτρα αν η εσωστρέφεια και η εσωκομματική αντιπαράθεση συνεχιστούν. Φρόντισε όμως ο πρόεδρος της Ν.Δ. να απαντήσει και πιο συγκεκριμένα σ' αυτούς: «Κανένας δεν εξαντλεί το χρέος του ισχυριζόμενος ή υπαινισσόμενος ότι οι άλλοι δεν ανταποκρίνονται στο δικό τους», είπε. Κάποια σημεία της ομιλίας του θεωρήθηκαν ότι αφορούν τον Α. Σπηλιωτόπουλο, ο οποίος το τελευταίο διάστημα δέχτηκε έντονες αμφισβητήσεις, κυρίως όμως υπόγειου χαρακτήρα και λιγότερο δημόσιου. Και ποια ήταν αυτά; «Μισόλογα δεν μας ταιριάζουν. Να το πούμε όλες και όλοι ξεκάθαρα. Να τελειώνει πια το παραμύθι. Από εκφοβισμούς και εκβιασμούς δεν καταλαβαίνουμε», είπε ο κ. Καραμανλής. Ο πρόεδρος της Ν.Δ. απάντησε ευθέως όμως και στον Κ. Μητσοτάκη, ο οποίος θεώρησε υπερβολικά τα τρία συνέδρια σ' έναν χρόνο. «Ενα ακόμη συνέδριο σημαίνει μια ακόμη εκδήλωση δημοκρατίας», είπε ο κ. Καραμανλής στον ευρισκόμενο στην Κρήτη επίτιμο πρόεδρο.
 Ο κ. Καραμανλής αναφέρθηκε και πάλι σε εξωθεσμικά κέντρα, λέγοντας χαρακτηριστικά ότι «οι πρακτικές, οι επιλογές και οι μεθοδεύσεις της κυβέρνησης του κατεστημένου και των συνασπισμένων εξωθεσμικών συμμάχων της, επιφυλάσσουν σοβαρούς κινδύνους».
 Σε άλλο σημείο της ομιλίας του ο πρόεδρος της N.Δ. προσπάθησε να προσδιορίσει και τι εννοεί λέγοντας «μεσαίος χώρος». Σύμφωνα με όσα είπε λοιπόν, μεσαίος χώρος σημείναι μια νέα πολιτική πρακτική, ένα σύχρονο πρότυπο πολιτικής συμπεριφοράς, προσήλωση σε μια πολιτική που θα συνδυάζει τον πραγματισμό με το όραμα κ.λπ. Την ανάγκη σαφέστερου προσδιορισμού του λεγόμενου «μεσαίου χώρου» ένιωσε ότι πρέπει να την κάνει ο κ. Καραμανλής επειδή πολλά στελέχη (ανάμεσά τούς και οι πρώην βουλευτές) αμφισβητούν τα περί μεσαίου χώρου. Ο κ. Καραμανλής όμως εξήγγειλε και οργανωτικές αλλαγές, οι οποίες ως βασικό άξονα θα έχουν τη συμμετοχή στη δραστηριότητα της Ν.Δ. πολιτών οι οποίοι δεν θα έχουν απαραίτητα την ιδιότητα του κομματικού μέλους. Είπε παράλληλα ότι η Ν.Δ. επανεξετάζει την οργάνωση της περιφερειακής διοίκησης στην κατεύθυνση διαμόρφωσης αποκεντρωμένων μονάδων με ευρεία εμβέλεια στην κοινωνία και ουσιαστικές δυνατότητες παρεμβάσεων προς το κέντρο. Ο συγκεκριμένος χαρακτήρας που θα πάρουν αυτές οι οργανωτικές αλλαγές θα είναι το αντικείμενο των εργασιών του συνεδρίου.
 Μετά την ομιλία Καραμανλή, ακολούθησαν παρεμβάσεις του προέδρου του συνεδρίου Β. Μεϊμαράκη, του γραμματέα της Κ.Ο. Δ. Σιούφα, του προέδρου της ΟΝΝΕΔ Γ. Οικονόμου, του γραμματέα Οργανωτικού Γ. Φωτεινόπουλου κ.ά.
 Σήμερα αναμένονται οι τοποθετήσεις κορυφαίων στελεχών και βουλευτών και αύριο το μεσημέρι θα ολοκληρωθούν οι εργασίες του συνεδρίου, με ομιλία του Κ. Καραμανλή. Πάντως, στα «πηγαδάκια» του συνεδρίου οι συζητήσεις για την απουσία και του Δ. Αβραμόπουλου, αλλά και του Κ. Μητσοτάκη, καθώς και για την άρνηση κορυφαίων στελεχών (Αχ. Kαραμανλής, Ι. Κεφαλογιάννης, Γ. Βαρβιτσιώτης κ.ά.) να μιλήσουν, ήταν έντονες.
