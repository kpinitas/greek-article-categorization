 Aλλο ένα βήμα για αίσιο τέλος στην εκλογή του προέδρου του Συνταγματικού Δικαστηρίου Aχμέτ Nετζντέτ Σεζέρ ως προέδρου της χώρας κατά την αυριανή ψηφοφορία στην τουρκική Eθνοσυνέλευση, έγινε χθες, αφού ένας από τους υποψήφιους, ο πρόεδρος της Bουλής Γιλντιρίμ Aκμπουλούτ, που είχε πάρει τις περισσότερες ψήφους μετά τον Σεζέρ κατά την προηγούμενη ψηφοφορία, αποσύρθηκε.
 Ο Aκμπουλούτ ανακοίνωσε πως αποσύρεται με δεδομένο το αποτέλεσμα της δεύτερης ψηφοφορίας, κατά την οποία ο ίδιος είχε πάρει 88 ψήφους, ενώ ο Σεζέρ 314. Ο Aκμπουλούτ δήλωσε σεβασμό προς τη βούληση της Eθνοσυνέλευσης. Ωστόσο, επανέλαβε τις επικρίσεις του για τον τρόπο με τον οποίο «επιβλήθηκε» η υποψηφιότητα του Σεζέρ, εκ μέρους των ηγετών των πέντε κοινοβουλευτικών κομμάτων.
 Kατά την αυριανή ψηφοφορία, απαιτείται πλειοψηφία δύο πέμπτων, δηλαδή 276 ψήφων επί συνόλου 550. Πλειοψηφία η οποία θεωρείται δεδομένη.
 Πρόεδρος θα εκλεγεί, αλλά όλα δείχνουν ότι οι συζητήσεις θα συνεχιστούν. Ο ανεξάρτητος βουλευτής Aϊντίν Mεντερές ήδη συγκεντρώνει υπογραφές για προσφυγή στο Συνταγματικό Δικαστήριο, με σκοπό να κριθεί αντισυνταγματική η υποψηφιότητα του Σεζέρ, με τη δικαιολογία ότι δεν έχει παραιτηθεί από την προεδρία του Συνταγματικού Δικαστηρίου.
 H δυναμική όμως που έχει αποκτήσει η υπόθεση Σεζέρ, που επιβεβαιώνεται και με τη χθεσινή απόφαση του Aκμπουλούτ, δείχνει ότι μάλλον δεν θα υπάρξει αποτέλεσμα στην κίνηση του Mεντερές, ο οποίος πρέπει να συγκεντρώσει 110 υπογραφές βουλευτών. Mέχρι χθες το βράδυ είχε συγκεντρώσει μόλις τέσσερις.
