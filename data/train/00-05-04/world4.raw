Εκρυθμη είναι πλέον η κατάσταση στις Φιλιππίνες μετά τη χθεσινή χαοτική μέρα συμπλοκών και βομβιστικών επιθέσεων, που στοίχισε τη ζωή σε περισσότερους από 20 ανθρώπους. Οι μουσουλμάνοι αντάρτες της Αμπού Σαγιάφ σκότωσαν χθες τουλάχιστον τέσσερις Φιλιππινέζους ομήρους στη διάρκεια της προσπάθειας του στρατού να απελευθερώσει τους 27 ανθρώπους που απήχθησαν στις 20 Μαρτίου και κρατούνται από την οργάνωση στο νησί Μπασιλάν. Σύμφωνα με στρατιωτικές πηγές, τα πτώματα τεσσάρων ανηλίκων βρέθηκαν διάτρητα από σφαίρες κοντά στην τοποθεσία όπου πραγματοποιήθηκε η επιχείρηση του στρατού. Μεταξύ των θυμάτων είναι και ένας ιερέας. Δεκαπέντε όμηροι διασώθηκαν, πέντε από τους οποίους είναι τραυματισμένοι. Οι υπόλοιποι παραμένουν όμηροι της Aμπού Σαγιάφ.
 Στο γειτονικό νησί Χόλο, όπου η ίδια οργάνωση κρατά 21 ακόμη ομήρους από τις 23 Απριλίου, οι αντάρτες εγκατέλειψαν, σύμφωνα με μαρτυρίες το στρατόπεδό τους 
στη ζούγκλα. Οι στρατιώτες το βρήκαν χθες άδειο, κάποιοι όμως από αυτούς τραυματίστηκαν στη διάρκεια συμπλοκών με την οπισθοφυλακή των ανταρτών, ενώ αξιωματούχοι έκαναν λόγο για δύο νεκρούς στρατιώτες. Εκπρόσωπος της οργάνωσης δήλωσε χθες σε ραδιοφωνικό σταθμό ότι δύο από τους 21 ομήρους ήταν νεκροί, πληροφορία που διαψεύστηκε αργότερα από τον τοπικό κυβερνήτη της επαρχίας Σούλου, όπου υπάγεται το νησί Χόλο. Η Αμπού Σαγιάφ επανέλαβε πάντως χθες την απειλή ότι θα προβεί στην εκτέλεση δύο ομήρων εάν ο στρατός δε σταματήσει τις επιχειρήσεις εναντίον της.
 Σε μια παράλληλη εξέλιξη, μουσουλμάνοι αντάρτες του Ισλαμικού Απελευθερωτικού Μετώπου Μόρο (MILF) κατέλαβαν ένα λεωφορείο στο νησί Μιντανάο αιχμαλωτίζοντας τους 70 επιβάτες, προκειμένου να τους χρησιμοποιήσουν ως ανθρώπινη ασπίδα έπειτα από επίθεσή τους στο στρατόπεδο της πόλης Κοταμπάτο. Η ομηρία των 70 τερματίστηκε το απόγευμα κάτω από αδιευκρίνιστες συνθήκες. Ραδιοφωνικοί σταθμοί μετέδωσαν ότι 50 όμηροι αφέθηκαν ελεύθεροι από τους δράστες, ενώ οι υπόλοιποι 20 κατάφεραν να ξεφύγουν στη διάρκεια των συμπλοκών μεταξύ των ανταρτών και του στρατού. Τέλος, στη γειτονική πόλη Χενεράλ Σάντος τρεις βομβιστικές επιθέσεις είχαν αποτέλεσμα το θάνατο τουλάχιστον 15 ανθρώπων και τον τραυματισμό 30. Το MILF είχε ανακοινώσει την Τρίτη την έναρξη «γενικής επίθεσης» μετά τη διακοπή των ειρηνευτικών διαπραγματεύσεων με την κυβέρνηση.
 Οι χώρες προέλευσης των 21 ομήρων του Χόλο έχουν εν τω μεταξύ κινητοποιηθεί σε 
διπλωματικό επίπεδο, ζητώντας από τις Φιλιππίνες να ενεργήσουν με μεγάλη προσοχή και να δεχθούν τη διεθνή μεσολάβηση για τον τερματισμό της ομηρίας.
