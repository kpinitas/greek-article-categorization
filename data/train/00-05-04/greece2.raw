 Στη «μαύρη λίστα» του εισαγγελέα Πρωτοδικών Παναγιώτη Αγγελόπουλου, μπήκαν 8 απόστρατοι (ανώτεροι και ανώτατοι) αξιωματικοί της Ελληνικής Αστυνομίας, ο πρώην γραμματέας του υπουργείου Δημόσιας Τάξεως και ο διευθυντής του πολιτικού 
γραφείου του τότε υπουργού Γιώργου Ρωμαίου, οι οποίοι φέρονται να εμπλέκονται στην πολύκροτη υπόθεση με τις «λίστες της ντροπής».
 Σχεδόν τρία χρόνια μετά την αποκάλυψη μιας από τις πιο μαύρες σελίδες στην ιστορία της ΕΛ.ΑΣ, ο εισαγγελέας που μελέτησε τη δικογραφία, «δείχνει» το εδώλιο του Τριμελούς Εφετείου Πλημμελημάτων, σε δέκα συνολικά άτομα, σχετικά με 10 αδικήματα που τιμωρούνται σε βαθμό πλημμελήματος. Οι περίφημες «λίστες πολιτικών φρονημάτων», που φέρονται να χρησιμοποιήθηκαν στις κρίσεις του Μαρτίου 1997, έφεραν στα εισαγγελικά και ανακριτικά γραφεία σχεδόν σύσσωμη την 
τότε ηγεσία της Αστυνομίας, ενώ ήδη ο εισαγγελέας Αγγελόπουλος μελετά δικογραφία που αφορά και το σημερινό αρχηγό της Aστυνομίας Ιωάννη Γεωργακόπουλο (είναι κατηγορούμενος γιατί φέρεται να εξαφάνισε κατάθεση μέλους 
του Συμβουλίου Κρίσεων, για να «συσκοτίσει» την υπόθεση). Και όλα αυτά λίγες ημέρες πριν ξεκινήσουν οι τακτικές κρίσεις του 2000 για τους αξιωματικούς της ΕΛ.ΑΣ...
 Η εισαγγελική πρόταση (προς το Τριμελές Δικαστικό Συμβούλιο) παραπομπής σε δίκη αριθμεί 242 σελίδες και σκιαγραφεί με μελανά χρώματα «τις προσπάθειες των 
κατηγορουμένων με επικεφαλής τον τότε αρχηγό Αθ. Βασιλόπουλο, να καλύψουν την υπόθεση και να μην προσφύγουν οι αξιωματικοί που παραλείφθηκαν στη Δικαιοσύνη». Είναι μάλιστα χαρακτηριστικό ότι ο εισαγγελέας τις χαρακτηρίζει ευθέως «άδικες κρίσεις», υιοθετώντας την άποψη ότι αυτές ήταν ο «βασικός μπούσουλας» για τις κρίσεις του 1997.
 Στα περιβόητα δακτυλογραφημένα χαρτιά που φέρεται να συνέταξε ο απόστρατος αστυνομικός διευθυντής, Αν. Σουλτάτος, συμπεριλαμβάνονταν απαξιωτικές κρίσεις (πολιτικών φρονημάτων κ.ά.) για 118 αστυνομικούς διευθυντές, 190 αστυνομικούς υποδιευθυντές και έναν ταξίαρχο.
 Ο εισαγγελέας μετά το τέλος της ανάκρισης που διενήργησε η 2η τακτική ανακρίτρια ζητά παραπομπή σε δίκη για τα εξής αδικήματα: 
  Ψευδή βεβαίωση κατά συναυτουργία. Αφορά τη βεβαίωση «ότι οι παραλειφθέντες αξιωματικοί δεν είχαν τα τυπικά προσόντα προαγωγής».
 Στρέφεται κατά των αποστράτων μελών του Συμβουλίου Kρίσεων (Ιωάννη Παπαδάκη, Γιώργο Τσουκάκη, Σταύρου Χουλάκη και Χαρ. Τζιτζιμπίκου), του προέδρου του Συμβουλίου Δημ. Μητρόπουλου και του πρώην αρχηγού της ΕΛ.ΑΣ Αθ. Βασιλόπουλου.
  Παράβαση καθήκοντος κατά συναυτουργία, αδίκημα που αφορά όλους τους ανωτέρω κατηγορουμένους, καθώς και τον τότε γραμματέα του υπουργείου Δημοσίας Τάξεως Ιωάννη Παπαδογιαννάκη.
 Ηθική αυτουργία σε παράβαση καθήκοντος. Αφορά τους Ιωάννη Παπαδογιαννάκη, Ηλία Λουκά (διευθυντής του πολιτικού γραφείου του τότε υπουργού Γ. Ρωμαίου), Αθ. Βασιλόπουλο, Αν. Σουλτάτο και Εμμ. Μπορμπαντωνάκη (αρχιφύλακας και γραμματέας του Σουλτάτου). Το οξύμωρο είναι ότι σύμφωνα με την κατηγορία, ο...αρχιφύλακας φέρεται να παρότρυνε και να έπεισε την τότε ηγεσία να παραβεί το καθήκον της.
  Ηθική αυτουργία σε ψευδή βεβαίωση κατά συναυτουργία. Αφορά τους Αν. Σουλτάτο 
και Εμμ. Μπορμπαντωνάκη (και πάλι ο αρχιφύλακας... πρωταγωνιστεί).
  Παρότρυνση υφισταμένων και ανοχή. Αφορά τον τότε πρόεδρο του Συμβουλιου Kρίσεων, Δημ. Μητρόπουλο.
  Υπόθαλψη εγκληματία, και παραπλάνηση σε ψευδορκία που στρέφονται κατά του πρώην αρχηγού Αθ. Βασιλόπουλου.
  Συκοφαντική δυσφήμηση από κοινού, εξύβριση και άμεση συνέργεια, που αφορούν τους Αν. Σουλτάτο και Εμμ. Μπορμπαντωνάκη.
 Η εξερεύνηση της υπόθεσης άρχισε το καλοκαίρι του 1997, μετά από μήνυση του παραλειφθέντος αξιωματικού Δημ. Μανωλάκου. Ηδη στα γραφείο του εισαγγελέα εκκρεμούν (και έχουν απαγγελθεί κατηγορίες) συνολικά 23 μηνύσεις αξιωματικών, οι οποίοι θεωρούν ότι παραλείφθηκαν από τις κρίσεις με βάση «τις λίστες της ντροπής».
 Την ίδια ώρα όμως, αποφάσεις δικαστηρίων και βουλεύματα απαλλάσσουν τον πρώην αστυνομικό διευθυντή Αν. Σουλτάτο από κατηγορίες μετά από μηνύσεις παραλειφθέντων αξιωματικών, γεγονός που ενισχύει τη θέση του ότι «δεν συνέταξε 
