 Τα θεαματικά μακρινά σουτ των μεσοεπιθετικών του Αρη στο «Γ» βρήκαν το κέντρο του στόχου στο α' ημίχρονο, τα αντίστοιχα μακρινά σουτ των χαφ και των κυνηγών του Πανηλειακού (μολονότι εξίσου δυνατά και φιλόδοξα) έσπασαν τα δοκάρια μετά, και αυτή ήταν η διαφορά.
 Οι Θεσσαλονικείς, ύστερα από το εφιαλτικό διάστημα των διαδοχικών αποτυχιών, σε πείσμα των απουσιών βασικών ποδοσφαιριστών (τιμωρημένοι οι Παπαδόπουλος, Κυζερίδης, Χαριστέας, Αντριόλι) κατάφεραν χθες στον Πύργο να βάλουν στη σειρά τη δεύτερη συνεχόμενη νίκη τους (1-2).
 Οχι πως τους παίρνει να σηκώσουν κεφάλι, πολύ περισσότερο να σηκώσουν τη μύτη ψηλά, καθότι ώς το τέλος του Πρωταθλήματος ένα ματς όλο κι όλο θα παίξουν στην έδρα τους (το ακροτελεύτιο με τον ΟΦΗ), αφού στο μεταξύ θα 'χουν αντιμετωπίσει τον Ολυμπιακό στη Μυτιλήνη, τον Ιωνικό στη Νεάπολη και την Καλαμάτα στο γήπεδο του Μεσσηνιακού. Παρά ταύτα, η νίκη είναι νίκη.
 Η μιζέρια του Πανηλειακού δεν είναι, ωστόσο, βαθμολογική μονάχα. Οι γηπεδούχοι, κι αυτοί με τις δικές τους απώλειες (τραυματισμένος ο Γεωργίου, τιμωρημένοι ο Μπίρα κι ο Μοσχογιάννης, ντοπέ ο Ντίατς), αυτή τη φορά δεν είχαν στην εντεκάδα και τον Γκώνια. Ο 29χρονος χαφ αρπάχτηκε στην προπόνηση με τον Ροσάλες κι ο Αρι Χάαν τον πέταξε εκτός δεκαοκτάδας, με αποτέλεσμα αυτός να δει το ματς από τα δημοσιογραφικά θεωρεία.
 Το σφάλμα τακτικής των ηττηθέντων ήταν η επιμονή στις σέντρες, για ποιους; Για τους βραχύσωμους προωθημένους Γκαλαμέλο και Ζιάκα. Κι όταν στο 9', από κόρνερ του Καραλιόπουλου, ο Κύπριος Μάριος Χριστοδούλου έστειλε με τη βολίδα του έξω από την περιοχή την μπάλα στα δίχτυα (0-1), τότε οι δεκατρείς Αρειανοί οπαδοί έκαναν τόσο σαματά που κέρδισαν τη μάχη της κερκίδας από τους πάνω-κάτω χίλιους ντόπιους θεατές. Οι νικητές, γλιτώνοντας την ισοφάριση στην καλή ευκαιρία του Τασιόπουλου (19'), ξαναχτύπησαν στο 32' με το άπιαστο σουτ του Σέρβου Γκλούσεβιτς στο παραθυράκι (0-2). Εκτοτε, δεν απείλησαν ξανά ποτέ.
 Ο Πανηλειακός; Χαμένη η ευκαιρία του Ουζουνίδη (37'), οριζόντιο δοκάρι το σουτ του Γκαλαμέλου (44'), τζίφος και οι προσπάθειες του Ουζουνίδη εκ νέου (47') και του Ροσάλες (58') στο ξεκίνημα του β' μέρους, πάλι δοκάρι το βολέ του Ροσάλες (65'). Ο Περουβιανός, αν μη τι άλλο, έδωσε με την ασίστ το γκολ στον Ζιάκα (1-2 με σουτ στο 75'), ως εκεί όμως.
 «Κάναμε καλό βήμα για το στόχο της Ευρώπης. Σήμερα είχαμε άλλη μία απώλεια (σ.σ. ο Λιολίδης δεν παίζει εναντίον του Ολυμπιακού), πάντως αισιοδοξώ πως θα τα καταφέρουμε», είπε ο Γιάννης Μιχαλίτσος. Ο Χάαν, από την πλευρά του, διέγνωσε πρόβλημα στο τελείωμα των φάσεων. «Πέντε αγώνες να παίζαμε, όχι έναν, πάλι την ίδια αποτελεσματικότητα θα είχαμε».
