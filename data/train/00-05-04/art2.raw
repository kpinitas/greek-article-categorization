Ο διασημότερος κήπος του κλασικού δραματολογίου ανθίζει ξανά την ίδια σεζόν στις ελληνικές σελίδες των πολιτιστικών. Κι έτσι ενώ έχει προηγηθεί πριν από λίγο καιρό η προβολή του κατά Κακογιάννη «Βυσσινόκηπου» του Τσέχοφ, το ΚΘΒΕ φιλοξενούμενο από αύριο (στις 9 μ.μ.) μέχρι και τις 14 Μαΐου, στο Υπόγειο του Θεάτρου Τέχνης, προσφέρει μία πιο θεατρογενή εκδοχή του αριστουργήματος του Τσέχοφ, με την καινούργια μετάφραση της Λέλας Μασλάροβα-Μοσχοπούλου, τη σκηνοθεσία του Θωμά Μοσχόπουλου και τα σκηνικά-κοστούμια της Ελλης Παπαγεωργακοπούλου.
 Η παράσταση έρχεται από τη Θεσσαλονίκη με τον αέρα της επιτυχίας που έφερε,  αν 
μη τι άλλο, η καθημερινή πληρότητα (σε ποσοστό και 110%, όπως διαβεβαίωσε ο καλλιτεχνικός διευθυντής του ΚΘΒΕ, Διαγόρας Χρονόπουλος) του θεάτρου της Μονής 
Λαζαριστών. Ερχεται, βέβαια, και με το εντυπωσιακό της καστ, δηλαδή τους Λυδία 
Φωτοπούλου, Αρη Λεμπεσόπουλο, Λίνα Λαμπράκη, Χάρη Τσιτσάκη, Αννα Μάσχα, Δημήτρη Ναζίρη, Δημήτρη Κολοβό, Δέσποινα Κούρτη, Αργύρη Ξάφη, Κατερίνα Λούρη, Λευτέρη Τεκτονίδη, Γιάννη Χαρίση και Χρήστο Σουγάρη.
 Εξίσου εντυπωσιακό είναι ότι όλοι αυτοί οι ηθοποιοί, οι πιο έμπειροι που έχουν 
καταθέσει σημαντικότατη δουλειά, αλλά και οι νεότεροι, ανάλωσαν σχεδόν όλη τη χθεσινή συνέντευξη Τύπου κάνοντας ο ένας μετά τον άλλον εξομολογήσεις αγάπης προς αλλήλους. Αλλωστε αυτό τόνισε και ο Μοσχόπουλος, ότι, δηλαδή όλη η παράσταση στηρίχτηκε σ' αυτή την αγάπη των συνεργατών μεταξύ τους και βέβαια στην αγάπη για τον Τσέχοφ. «Νομίζω», είπε «ότι δεν πρέπει να τον προσεγγίζουμε 
λέγοντας "Α, ο Τσέχοφ. Πρέπει να τον σεβαστώ". Πρέπει να μην τον φοβόμαστε και 
 Ο Τσέχοφ του «Βυσσινόκηπου» αποτυπώνοντας με πικρό χιούμορ και λυρισμό το τέλος μιας εποχής και προοιωνίζοντας την έλευση μίας άλλης, είναι φυσικά διαχρονικός. «Η απόσταση του αιώνα εκμηδενίζεται», λέει ο Μοσχόπουλος. Οσο για 
το αν η δική του οπτική προσφέρει και κάτι καινούργιο στην ανάγνωση του έργου, 
«εμείς είμαστε καινούργιοι», απαντά «και καταθέτουμε τη δική μας οπτική».
 Ρόλο στην ιδιαίτερη οπτική του ΚΘΒΕ παίζει και ο χώρος. Δεν επελέγησαν τυχαία ημικυκλικά και μικρά θέατρα για την παρουσίαση της παράστασης: «Eτσι καταλύεται η απόσταση με το κοινό και μεταλλάσσεται η οπτική», διαβεβαιώνει ο Διαγόρας Χρονόπουλος.
 Για το διευθυντή του ΚΘΒΕ η παράσταση στο Υπόγειο του Θεάτρου Τέχνης έχει και άλλη σημασία: α) γίνεται στο χώρο που ο ίδιος γαλουχήθηκε θεατρικά («νομίζω ότι βλέπω το δάσκαλό μου, τον Κουν, να κάθεται απέναντι») και β) εδραιώνει τη συνεργασία των δύο θεατρικών οργανισμών.
 _ Στη σκηνή «Κοτοπούλη» του Εθνικού Θεάτρου φιλοξενείται από σήμερα έως την Κυριακή το ΔΗΠΕΘΕ Λάρισας, παρουσιάζοντας την κωμωδία του Γκολντόνι «Φίλος, όχι αστεία» σε μετάφραση-σκηνοθεσία Βασίλη Παπαβασιλείου, σκηνικά-κοστούμια Γιώργου Ζιάκα, μουσική Γιάννη Μεταλλινού. Παίζουν οι Νίκος Καραθάνος, Γιώργος Ζωγράφος, Μαρία Κανελλοπούλου, Χρόνης Παυλίδης, Πάνος Ξενάκης, Αντρέας Μαυραγάνης, Λένα Κιτσοπούλου, Αθηνά Μαξίμου.
 _ Πώς γίνεται να ζήσει κανείς δίχως να πιστεύει στα παραμύθια; Και μάλιστα στην υπέροχη ματαιότητα του έρωτα; Σ' αυτά τα ερωτήματα εντρυφεί το έργο «Το παραμύθι του έρωτα» που παρουσιάζει η ομάδα «Στιγμή» από σήμερα έως 31 Μαΐου στο Θέατρο των Καιρών (πίσω από τον Αρειο Πάγο). Πρόκειται για ένα τρίπτυχο που βασίζεται στη «Νεράιδα» του Ζιροντού, στους «Ακροβάτες» του Χόροβιτς και στα «Μαλαισιακά τραγούδια» του Ιβαν Γκολ σε μετάφραση Οδυσσέα Ελύτη, Ιώς Μαρμαρινού, Ε.Χ. Γονατά, σύνθεση κειμένου Μ.Τσιμά-Γ. Αναστασάκη, σκηνοθεσία Γιάννη Αναστασάκη, σκηνικά-κοστούμια Κέλλυς Βρεττού, χορογραφίες Μαρίας Αλβανού, μουσική Σωτήρη Δεμπόνου-Αντώνη Λιβιεράτου. Παίζουν οι Μελέτης Γεωργιάδης, Εύα Μουστάκα, Ζαχαρούλα Οικονόμου.
 _ Το χοροθέατρο «Οκτάνα» φιλοξενείται από σήμερα έως τέλη Μαΐου στο Θέατρο Τέχνης-Κάρολος Κουν οδός Φρυνίχου στην Πλάκα με το έργο «Το ριγκ» σε σκηνοθεσία και χορογραφία Κωνσταντίνου Ρήγου. Μια μικρή ιστορία σε 13 γύρους για τη βία στις μοναχικές, ερωτικές και φιλικές σχέσεις των ανθρώπων. Το σκηνικό είναι των Αννας Γεωργιάδου-Κένι Μακλέλαν, τα κοστούμια του Νίκου Νατσούλη. Χορεύουν οι Αμάλια Μπένετ, Ταμάρα Ιλιάσοβα, Ρούλα Κουτρουμπέλη, Στάθης Μερμήγκης, Κωνσταντίνος Ρήγος, Ελενα Τοπαλίδου και από το ΚΘΒΕ οι Κατερίνα Κερβανίδου, Κώστας Γεράρδος, Γιάννης Μάρτος, Δημήτρης Ιορδανίδης.
 _ Τη μουσικο-θεατρική παράσταση «Ουώρχα τάχα τάχα» παρουσιάζει η ομάδα «Πριγκιπικά Φιλιά» από σήμερα έως τέλη Μαΐου στο θέατρο «Αμόρε». Το κείμενο, η 
σκηνοθεσία και η εικαστική σύνθεση είναι του Στελιανού Μανωλακάκη, η μουσική του Ακη Δαούτη. Παίζουν οι Ζαχαρένια Αθητάκη, Δημοσθένης Αμπράζης, Σοφία Βογιατζάκη, Ελένη Βλαστάρ, Αλέξανδρος Καμαρινέας, Δημήτρης Καπετανάκος, Στελιανός Μανωλακάκης, Γιώργος Οικονόμου, Χρήστος Μπιτζής-Πολίτης, Γιώργος Προμπονάς, Πένυ Σταθάκη.
 _ Επαναλαμβάνεται από χθες και μόνο έως την Κυριακή στο θέατρο «Πολύτεχνο» το έργο του Μπέκετ «Περιμένοντας τον Γκοντό» σε σκηνοθεσία Βασίλη Νικολαΐδη με τον Δημήτρη Πιατά και τον Κωνσταντίνο Τζούμα. Το έργο θα μεταφερθεί στο «Μύλο» 
 _ Από χθες και για δυο μόνο εβδομάδες επαναλαμβάνεται στο θέατρο «Μέλι» το έργο του Γιώργου Θεοδοσιάδη «Δεν ακούω, δεν βλέπω, δεν μιλάω» σε σκηνοθεσία του ίδιου του συγγραφέα με την Π. Βλαντή και τους Θ. Βισκαδουράκη, Σ. Πούλη, Σ. Σπαντίδα.
 _ Στη Θεσσαλονίκη βρίσκεται το Θέατρο του Νότου, φιλοξενούμενο από το ΚΘΒΕ στη 
σκηνή «Σωκράτης Καραντινός» της Μονής Λαζαριστών. Παρουσιάζει από σήμερα έως την Κυριακή το έργο του Γκέτε «Τορκουάτο Τάσο» σε σκηνοθεσία Κάριν Χένκελ με τους Ακύλλα Καραζήση, Μαρία Κεχαγιόγλου, Νίκο Κουρή, Δημήτρη Λιγνάδη, Μαρία Σκουλά.
