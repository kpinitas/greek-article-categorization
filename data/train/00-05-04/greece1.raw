Στην Ελλάδα το μωρό που ο Aιγύπτιος παππούς του ήθελε... μουσουλμανάκι. Τέλος καλό, όλα καλά. Τα χαμογελαστά παιδικά μάτια και η χαρούμενη φωνή του έκαναν όλους να ξεχάσουν την περιπέτεια που πέρασαν.* Η ιστορία του μικρού γιου της οικογένειας Διαμάντη τον οποίο κρατούσε παράνομα 
ο μουσουλμάνος παππούς του στην Αίγυπτο, θέλοντας να τον μεγαλώσει με τις αρχές του ισλαμισμού, είχε αίσιο τέλος. Μια ιστορία που προκάλεσε όμως «πόλεμο» μεταξύ τηλεοπτικών καναλιών και υπουργείου Eξωτερικών για τη μετάδοση 
της βιντεοταινίας με τις εικόνες από την παράδοση του μικρού στους γονείς τους 
 Το 20 μηνών αγόρι βρίσκεται από χθες στην Ελλάδα, στην αγκαλιά των γονιών του. 
Υστερα από προσπάθειες των ελληνικών και αιγυπτιακών αρχών στην Αθήνα, το Κάιρο και κατόπιν οδηγιών του υπουργού Εξωτερικών Γιώργου Παπανδρέου από τη Νέα Υόρκη, οργανώθηκε με επιτυχία ο επαναπατρισμός του μικρού.
 Σύμφωνα με πηγές του υπουργείου Εξωτερικών, οι ενέργειες είχαν ξεκινήσει από προχθές, αφού οι διπλωματικές προσπάθειες δεν είχαν αποφέρει κανένα αποτέλεσμα 
και ο παππούς εξακολουθούσε να αρνείται να επιστρέψει το παιδί στην οικογένειά 
 Γύρω στις 9 το βράδυ της Τρίτης -σύμφωνα πάντα με τις ίδιες πηγές- οι αιγυπτιακές εισαγγελικές αρχές με τη συνοδεία αστυνομικών πήγαν στο σπίτι του Μοχάμεντ Φατ Αλ Αχμεντ στην Αλεξάνδρεια και έκαναν σαφές στον παππού ότι η παρακράτηση του παιδιού είναι παράνομη και ότι αν δεν παρέδιδε το παιδί θα αντιμετώπιζε τις ανάλογες νομικές κυρώσεις. 
 Ετσι το νεότερο μέλος της οικογένειας Διαμάντη, με τη συνοδεία της γιαγιάς του 
και του γενικού πρόξενου της Ελλάδας στην Αλεξάνδρεια, ταξίδεψε με ειδική πτήση που είχε προγραμματίσει το υπουργείο Εξωτερικών της χώρας μας για την Αθήνα, όπου και έφτασε χθες στις πρώτες πρωινές ώρες. 
 Οι σκηνές που ακολούθησαν σε κεντρικό ξενοδοχείο της Αθήνας, όπου και παραδόθηκε το παιδί στους γονείς του, ήταν συγκλονιστικές. Και πώς να μην είναι; Εννέα μήνες χρειάστηκαν για να πειστεί ο Μοχάμεντ Φατ Αλ Αχμεντ, πατέρας της Τζιχάντ Διαμάντη, για να επιστρέψει τον εγγονό του στη μητέρα του. 
 Ολα ξεκίνησαν όταν η Τζιχάντ ανακοίνωσε στους γονείς της, από την Αμερική όπου 
σπούδαζε, ότι γνώρισε έναν Ελληνα, τον Γιάννη Διαμάντη με τον οποίο και θα παντρευτεί. Ο πατέρας της, πιστός στους νόμους του Ισλάμ, δεν μπορούσε να δεχτεί ότι η κόρη του θα παντρευόταν χριστιανό. Ετσι οι σχέσεις τους, ύστερα από πολλούς καβγάδες, διεκόπησαν. 
 Αφού παντρεύτηκε και γεννήθηκε ο μικρός, η Τζιχάντ θέλοντας να αναθερμάνει τις 
σχέσεις της με την οικογένειά της, πήρε το παιδί και ταξίδεψε στην Αλεξάνδρεια 
στους δικούς της, πιστεύοντας ότι το εγγόνι θα μαλάκωνε την καρδιά του πατέρα της. Σύμφωνα με την ίδια (σε παλαιότερες δηλώσεις της στον τηλεοπτικό σταθμό MEGA, που έφερε το θέμα στη δημοσιότητα) ο πατέρας της έδειχνε με τη συμπεριφορά του ότι την έχει συγχωρέσει και ότι οι σχέσεις τους έχουν αποκατασταθεί.
 Ετσι ζήτησε από τους γονείς της να κρατήσουν για λίγες μέρες το παιδί για να έρθει στην Ελλάδα, στο χωριό του άντρα της Μουζάκι Τρικάλων, για να τακτοποιήσει κάποιες εκκρεμότητες. Οταν όμως επέστρεψε στην Αλεξάνδρεια -πριν από εννέα μήνες- για να πάρει το γιο της ο πατέρας της αρνήθηκε να της τον δώσει και την έδιωξε λέγοντας ότι το παιδί πρέπει να μεγαλώσει στην Αλεξάνδρεια και να ανατραφεί με τις αρχές του ισλαμισμού. 
 Από τότε ξεκίνησε για την Τζιχάντ και τον Γιάννη ο Γολγοθάς. Αφού είδαν και απόειδαν στράφηκαν προς τα Μέσα Μαζικής Ενημέρωσης, απ' όπου πριν από ένα μήνα 
ο υπουργός Εξωτερικών πληροφορήθηκε την κατάσταση. Αφού δέχτηκε το ζευγάρι στο 
γραφείο του ο υπουργός ξεκίνησε σε συνεργασία με τις αιγυπτιακές αρχές τις ενέργειες για την παράδοση του παιδιού. Προσπάθειες που απέδωσαν χθες καρπούς. 
Η οικογένεια Διαμάντη επρόκειτο να επιστρέψει στο σπίτι της, αυτή τη φορά με το παιδί, αργά χθες το βράδυ. 
