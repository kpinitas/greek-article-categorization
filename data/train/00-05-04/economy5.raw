Με ένα αγοραστικό ξέσπασμα που έστειλε το γενικό δείκτη έως και 1, 5% υψηλότερα 
χαιρέτισε η Σοφοκλέους, έστω και για ένα 10λεπτο μόνο, το επίσημο «χρίσμα» που 
έδωσαν χθες οι Eυρωπαίοι τραπεζίτες και κομισάριοι για την ένταξη της χώρας στην ΟΝΕ.
Με ένα αγοραστικό ξέσπασμα που έστειλε το γενικό δείκτη έως και 1, 5% υψηλότερα 
χαιρέτισε η Σοφοκλέους, έστω και για ένα 10λεπτο μόνο, το επίσημο «χρίσμα» που 
έδωσαν χθες οι Eυρωπαίοι τραπεζίτες και κομισάριοι για την ένταξη της χώρας στην ΟΝΕ. Tου ΓΙΩΡΓΗ ΜΕΡΜΗΓΚΑ 
 ταν ακριβώς η στιγμή που τα μαζικά μέσα ενημέρωσης μετέδιδαν σε απ' ευθείας σύνδεση με τις Βρυξέλλες τη θετική εισήγηση του Eυρωπαίου επιτρόπου Πέδρο Σόλμπες για τα επιτεύγματα της ελληνικής οικονομίας.
 Τα στιγμιαία κέρδη, βέβαια, δεν κατέστη δυνατό να διατηρηθούν επί μακρόν, καθώς αρκετοί έσπευσαν να πωλήσουν διασφαλίζοντας και όσα αποκόμισαν κατά τις δύο αμέσως προηγούμενες ανοδικές συνεδριάσεις.
 Οι εύλογες ρευστοποιήσεις, ωστόσο, απορροφήθηκαν γρήγορα και στο τέλος της συνεδρίασης ο γενικός δείκτης έκλεισε με ελαφρά κέρδη 0, 30%, στις 4.381, 14 μονάδες, με τον τζίρο των συναλλαγών να ενισχύεται στα 110 δισ. δρχ.
 Ομως το γεγονός παραμένει: η υπόθεση της ΟΝΕ, πάνω στην οποία δομήθηκε στα δύο 
τελευταία χρόνια το χρηματιστηριακό «θαύμα» της Σοφοκλέους, με αποκορύφωμα το περσινό καλοκαίρι, αποτελεί πλέον πραγματικότητα και θέτει τις βάσεις για μια ουσιαστική ανάκαμψη της αγοράς από το λήθαργο στον οποιο έχει περιπέσει.
 Ουδείς, φυσικά, από τις εκατοντάδες χιλιάδες των μικροεπενδυτών και από το θεσμικό περίγυρο αναμένει ότι θα επαναληφθεί εκείνη η χρηματιστηριακή «παραζάλη» με τις εκρηκτικές (όσο και αναίτιες) ανόδους και τα κορδόνια των limit up, που διόγκωσαν τα επενδυτικά ελαττώματα και τη ρηχότητα μιας ολόκληρης αγοράς.
 Αλλωστε πολύ νερό κύλησε από τότε στο αυλάκι, ο γενικός δείκτης έχει ήδη απολέσει 2.000 μονάδες από το Σεπτέμβριο και πάρα πολλοί «έκαψαν» τα δάχτυλά τους, εξανεμίζοντας περιουσίες και αποταμιεύσεις. Εξάλλου, πολλοί είναι αυτοί που δηλώνουν τώρα σοφότεροι και υπομονετικότεροι.
 Οι ευκαιρίες όμως δεν χάθηκαν οριστικά για τη Σοφοκλέους.
 Το γεγονός της ένταξης, με τυπική απόληξη τη 19η Ιουνίου, δημιουργεί ένα άριστο υπόβαθρο για μια πορεία ήρεμης «ανάρρωσης» της ελληνικής κεφαλαιαγοράς, 
εφόσον βέβαια το επιτρέψουν και οι αντικειμενικές συνθήκες.
 Οι κάθε είδους κερδοσκόποι (με την αποδεκτή, αλλά και την αρνητική έννοια του όρου) φαίνεται να έχουν εξαντλήσει τις μεθόδους τους που βασίζονται στα λεγόμενα «καθοδικά κανάλια» και ίσως επιχειρήσουν και αυτοί να αποκομίσουν κέρδη από την άνοδο των τιμών.
 Η πραγματικότητα, άλλωστε, μαρτυρεί ότι ακόμη και οι θεσμικοί επενδυτές που «έπαιξαν» με τον έναν ή τον άλλο τρόπο έχουν βγει χαμένοι.
 Αρκετές τράπεζες βλέπουν τα υπερκέρδη τους να μειώνονται φέτος, ενώ τα περισσότερα μετοχικά αμοιβαία κεφάλαια καταμετρούν απώλειες έως και 30% από τις αρχές του χρόνου.
 Κατά συνέπεια, σχεδόν όλοι έχουν «έννομο συμφέρον» να επιδιώξουν μια σταθεροποίηση, κατ' αρχήν, και μια ήρεμη άνοδο εν συνεχεία της Σοφοκλέους που έχει «ανόητα» καθηλωθεί σε επίπεδα μιζέριας, όταν οι πάντες ομολογούν ότι δικαιούται να πορευτεί σε έναν καλύτερο δρόμο και, επιτέλους, να εξαργυρώσει τη μακρά σειρά των χαμένων ευκαιριών.
