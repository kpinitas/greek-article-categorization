 Με τον αέρα του νικητή που του δίνουν οι δημοσκοπήσεις, στις οποίες προηγείται 
κατά σχεδόν 30 ποσοστιαίες μονάδες, ο ανεξάρτητος υποψήφιος για τη δημαρχία του Λονδίνου στην πρώτη στην ιστορία εκλογική αναμέτρηση για το αξίωμα αυτό, ο 
πρώην Εργατικός Κεν Λίβινγκστον, αναμένει τα σημερινά αποτελέσματα. Ο επιλεγόμενος και «Κόκκινος Κεν», εξαιτίας των ανατρεπτικών απόψεών του, δέχτηκε και χθες χτυπήματα κάτω από τη μέση από πολιτικούς και μέσα ενημέρωσης.
 Το άγαλμα του Ουίνστον Τσόρτσιλ, που... μεταμφιέστηκε σε πανκ μετά την παρέμβαση ορισμένων διαδηλωτών, εκμεταλλεύτηκαν μέρος του Τύπου και αντίπαλοι του Λίβινγκστον για να τον πλήξουν. «Ψήφος στον Κεν σημαίνει ψήφος σ' αυτούς», 
έγραψε η λαϊκή εφημερίδα «Σαν» κάτω από τη φωτογραφία που δείχνει διαδηλωτές πλάι στο μνημείο. «Ο κόσμος βλέπει τους ταραξίες στους δρόμους και ανακαλεί τη 
συγγένειά τους με τον Κεν Λίβινγκστον», δήλωσε, από την πλευρά του, στο BBC ο υπουργός Παιδείας της κυβέρνησης των Εργατικών Ντέιβιντ Μπλάνκετ. Πρόκειται για μια επίθεση προσωπική, που εξηγείται αν λάβει κανείς υπόψη ότι ο Λίβινγκστον αποσκίρτησε όταν ο Τόνι Μπλερ αρνήθηκε να τον χρίσει επίσημο υποψήφιο των Εργατικών και, αγνοώντας τις εκκλήσεις της εκλογικής βάσης του, επέλεξε τον Φρανκ Ντόμπσον. Η «Σαν» καλεί τους ψηφοφόρους να επιλέξουν με βάση 
την κομματική τους ταυτότητα: «Ντόμπσον αν είναι Εργατικοί, Στιβ Νόρις αν είναι συντηρητικοί».
 Επίθεση κατά του Λίβινγκστον εξαπέλυσαν ακόμη και οι «Οικονομικοί Τάιμς», αποκαλώντας τον «γελωτοποιό», του οποίου το πρόγραμμα περιορίζεται στην ικανοποίηση των προσωπικών φιλοδοξιών του. 
 Σύνολο 5, 09 εκατομμυρίων Λονδρέζων θα εκλέξουν σήμερα το δήμαρχό τους, για πρώτη φορά στην ιστορία. Για να εκλεγεί κάποιος από τον πρώτο γύρο θα πρέπει να συγκεντρώσει πάνω από το 50% των ψήφων. 
 Ο Λίβινγκστον παίρνει πρωτιά σε όλες τις δημοσκοπήσεις, σε τέτοιο βαθμό, που ένα από τα μεγαλύτερα γραφεία στοιχημάτων έκλεισε τα γκισέ, διότι «εδώ και έναν μήνα ουδείς ποντάρει σε άλλον υποψήφιο».*
Μόλις προχθές, δημοσκόπηση της «Ιβνινγκ Στάνταρντ» έδινε 51% στον Κεν, 17% στον Νόρις και μόλις 14% στον Ντόμπσον.
 Η δημοτικότητα του Λίβινγκστον δεν ανέβηκε τυχαία. Οι απόψεις που εκφράζει εδώ 
και χρόνια είναι ανατρεπτικές και τελικά φαίνεται ότι αρέσουν. Ως επικεφαλής του Συμβουλίου του Ευρύτερου Λονδίνου, τη δεκαετία του '80, είχε ταχθεί υπέρ των δικαιωμάτων των ομοφυλόφιλων, είχε κηρύξει την πόλη ελεύθερη από πυρηνικά, 
είχε μειώσει τα εισιτήρια του μετρό (ο ίδιος αρνούνταν να μετακινηθεί με λιμουζίνα και χρησιμοποιούσε το μετρό) και είχε διακηρύξει την υποστήριξή του στον αγώνα του ΙRΑ. «Αυτά που έκανε η Βρετανία στην Ιρλανδία, παρ' όλο που αφορούν περίοδο 800 ετών, είναι χειρότερα απ' ό,τι έκανε ο Χίτλερ στους Εβραίους», είχε δηλώσει. 
 Εντύπωση είχε επίσης προκαλέσει η άρνησή του να πάει στο γάμο του Καρόλου και της Νταϊάνα, που συνοδεύτηκε από την εξής δήλωση: «Δεν μας εξέλεξαν για να πηγαίνουμε σε γάμους».
