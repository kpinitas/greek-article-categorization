 Με τη συγκρότηση μιας επιτροπής που θα μελετήσει τα αίτια της εκλογικής ήττας, ο Κώστας Καραμανλής προσπαθεί να μεταθέσει για αργότερα την ανοιχτή συζήτηση μέσα στο κόμμα του για το θέμα αυτό. Μόλις χθες αποφάσισε και δημοσιοποίησε έξι ονόματα στελεχών του κόμματος, τα οποία ανέλαβαν να επεξεργαστούν το εκλογικό αποτέλεσμα και σε εύλογο χρονικό διάστημα να καταθέσουν τη σχετική έκθεσή τους.
 Ετσι όμως ο πρόεδρος της Ν.Δ. αποφεύγει τη συζήτηση των αιτίων της ήττας στα όργανα του κόμματος (Kεντρική Eπιτροπή, κοινοβουλευτική ομάδα κ.λπ.), όπου θα υπήρχαν και φωνές κριτικής από μια σειρά στελεχών του κόμματος.
 Οταν η συγκεκριμένη επιτροπή ολοκληρώσει τις εργασίες της και καταθέσει την έκθεσή της, η συγκεκριμένη συζήτηση όχι απλώς θα είναι ανεπίκαιρη, αλλά θα συμπίπτει χρονικά και με το συνέδριο του κόμματος (3-4 Ιουνίου) και θα επισκιαστεί από αυτό. Η επιτροπή που συγκροτήθηκε αποτελείται από τους Β. Μεϊμαράκη, γραμματέα πολιτικού σχεδιασμού, Κ. Σημαιοφορίδη, πρόεδρο της επιτροπής εκλογικού αγώνα, Αννα Ψαρούδα-Μπενάκη, αντιπρόεδρο της Βουλής, Θ. Κασσίμη, βουλευτή, Ε. Στυλιανίδη, βουλευτή, και Ν. Καραχάλιο, ερευνητή-πολιτικό αναλυτή.
 Η επιτροπή αυτή θα «χαρτογραφήσει» τις αδυναμίες του κόμματος σε διάφορες περιοχές της χώρας και με βάση αυτές θα σχεδιάσει τη στρατηγική της για το μέλλον. Σίγουρα, όπως έλεγαν από τη Ρηγίλλης, η επιτροπή δεν θα ασχοληθεί με την υπόθεση των παράνομων ελληνοποιήσεων.
 Προς το παρόν πάντως, ο Κώστας Καραμανλής και η ηγετική ομάδα του κόμματος σχεδιάζουν τις πρώτες αντιπολιτευτικές κινήσεις της Ν.Δ., οι οποίες θα αφορούν 
 α) Την Ολυμπιακή Αεροπορία και τις αδυναμίες της, όπως τις είχε καταγράψει στην ομιλία του στη Bουλή κατά τη διάρκεια των προγραμματικών δηλώσεων ο υπουργός Μεταφορών Χρ. Βερελής.
 β) Tη «μαύρη τρύπα» στα ταμεία του υπουργείου Πολιτισμού, ένα θέμα που προκάλεσε την πρόσφατη αντιπαράθεση μεταξύ του Ευάγγελου Βενιζέλου και του Θεόδωρου Πάγκαλου, και
 γ) τις παράνομες ελληνοποιήσεις με αιχμή του δόρατος την περίπτωση του Ουκρανού.
 Η Ν.Δ. θα επιχειρήσει στο αμέσως προσεχές διάστημα να ανεβάσει τους αντιπολιτευτικούς τόνους της με αυτά τα τρία θέματα, θέλοντας έτσι να αποφύγει 
και οποιαδήποτε ενδεχόμενα εσωστρέφειας και εσωκομματικής κριτικής εμφανιστούν 
λόγω της εκλογικής ήττας. Ετσι, από τη Δευτέρα, βουλευτές της Ν.Δ. θα επιχειρήσουν να αναδείξουν αυτά τα θέματα με ερωτήσεις και επερωτήσεις που είτε έχουν καταθέσει είτε σκοπεύουν να καταθέσουν στη Βουλή.
 Εν τω μεταξύ, πρόεδρος του έκτακτου συνεδρίου του Ιουνίου ορίστηκε και πάλι ο Β. Μεϊμαράκης, ο οποίος προήδρευε και του προηγούμενου συνεδρίου που πραγματοποιήθηκε λίγο πριν από τις εκλογές. Σήμερα ή αύριο αναμένεται να οριστούν και τα μέλη της οργανωτικής επιτροπής του συνεδρίου αυτού, τα οποία αναμένεται να εκπροσωπούν όλες τις τάσεις του κόμματος.
 Σήμερα, ο πρόεδρος της Ν.Δ. με τον εκπρόσωπο του κόμματος Α. Σπηλιωτόπουλο και 
τον υπεύθυνο της γραμματείας Eξωτερικών Yποθέσεων Γ. Βαληνάκη, αναχωρούν για τη Ρώμη, προκειμένου να λάβουν μέρος στο συνέδριο που πραγματοποιείται αύριο και μεθαύριο για τα 50 χρόνια από την ίδρυση του Ευρωπαϊκού Λαϊκού Kόμματος.
