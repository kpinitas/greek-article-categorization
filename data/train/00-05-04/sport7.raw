 Η έμπνευση του Ανδρέα Μιχαλόπουλου να ανακατέψει την...τράπουλα στο ξεκίνημα του β  ημιχρόνου και τον «μπαλαντέρ» Νίκο Σκαρμούτσο να πετυχαίνει τρία από τα πέντε γκολ του Απόλλωνα, την ίδια ώρα που ο Ζόραν Μπάμποβιτς τα έβαζε με «τους προκλητικά αδιάφορους» παίκτες του, έδωσε στην «Ελαφρά Ταξιαρχία» τη νίκη με 5-2 επί των Τρικάλων και παράλληλα διατήρησε τις όποιες ελπίδες των κυανολεύκων για συμμετοχή στα μπαράζ.
 Με την είσοδο του Καρανικόλα (στο 35 ) και των Τσίριτς, Παγγούρα στις αρχές του β  ημιχρόνου, ο Μιχαλόπουλος απεγκλώβισε τον 24χρονο Σκαρμούτσο -ο οποίος έως πέρυσι έπαιζε στη Μαρκό- από τα αμυντικά του καθήκοντα και τον πέρασε στο κέντρο ως επιθετικό χαφ, κάνοντας όλη τη ζημιά στα Τρίκαλα. Ο Σκαρμούτσος ήταν ο ποδοσφαιριστής που όχι μόνο έβγαλε στο πρώτο μέρος από το αδιέξοδο τον Απόλλωνα πηγαίνοντας στα αποδυτήρια με το 1-1, αλλά ήταν και εκείνος που του έδωσε το προβάδισμα δύο φορές (στο 2-1, αλλά και τη σέντρα στον Παπαδημητρίου στο 3-2).
 «Πεισμώσαμε μετά το γκολ των Τρικάλων, που μας αιφνιδίασε», είπε στο τέλος ο Νίκος Σκαρμούτσος.
 Ο Απόλλωνας που πέτυχε τη δεύτερη μεγαλύτερη νίκη στην ιστορία του επί των Τρικάλων (μετά το 5-0 το 1968) ξεκίνησε νωθρά, είχε στο πρώτο ημίωρο μόνο το σουτ του Λαμπριάκου στο οριζόντιο δοκάρι του Κοτταρά και βρέθηκε πίσω στο σκορ στο 19  με το αριστερό διαγώνιο σουτ του Γκανά (0-1).
 «Με τις αλλαγές που έκανα και το ρυθμό που βρήκαμε στο β  ημίχρονο, πήραμε το ματς» δήλωσε ο Ανδρέας Μιχαλόπουλος, ενώ λίγο αργότερα ο Ζόραν Μπάμποβιτς υποστήριξε: «Παραδοθήκαμε στο β  ημίχρονο και αυτό ήταν απαράδεκτο. Δεν δέχομαι αυτή την αδιαφορία. Εχω τρομερά παράπονα από αυτούς που λήγουν τα συμβόλαιά τους, όπως οι Κοτταράς, Σαμαράς, Μπουγάς και Μούσα».
 Τα Τρίκαλα πάντως, κατόρθωσαν να αντιδράσουν άμεσα στο δεύτερο γκολ του Απόλλωνα και στο 53  ισοφάρισαν σε 2-2 με γυριστή κεφαλιά του Χλωρού, ο οποίος στο τέλος δήλωσε: «Πληρώσαμε τα τραγικά λάθη στο β  ημίχρονο. Θα κοιτάξουμε να πάρουμε το θετικό αποτέλεσμα στο ματς με την Καβάλα».
 Στο τελευταίο ημίωρο ο Απόλλωνας ανέβασε κατακόρυφα την απόδοσή του και σκόραρε ακόμα τρεις φορές. Στο 60  με τον Παπαδημητρίου, στο 73  με τον Σκαρμούτσο, για να κλείσει το σκορ (5-2) ο Λαμπριάκος στο 92 .
