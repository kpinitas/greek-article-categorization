Τους Ολυμπιακούς Αγώνες του 2004 έχει θέσει ως θέμα άμεσης προτεραιότητας ο πρωθυπουργός Κώστας Σημίτης, ενώ ανοιχτό, αλλά όχι κατεπείγον, παραμένει το ενδεχόμενο αλλαγών στα πρόσωπα που έχουν επιφορτιστεί με την προετοιμασία της διοργάνωσης. Την ίδια στιγμή, ενεργό ρόλο στη διοργάνωση επιθυμεί και ζητεί ο δήμαρχος Αθηναίων Δ. Αβραμόπουλος.
 Κυβερνητικές πηγές έλεγαν χθες ότι αυτή την στιγμή δεν προέχει το θέμα της αλλαγής προσώπων, αλλά η λειτουργία των υπαρχόντων θεσμών και προσώπων. Εξάλλου -σημείωναν- δεν έχει κατατεθεί από κανέναν υπουργό καμία συγκεκριμένη πρόταση στον κ. Σημίτη, όμως όλα αυτά δεν σημαίνουν ότι η κυβέρνηση δεσμεύεται 
 Ο κ. Σημίτης θα καταλήξει σε οριστικές αποφάσεις και θα αξιολογήσει και τα πρόσωπα, αφού ολοκληρώσει τις συναντήσεις που άρχισε.
 Πάντως, οι ενδεχόμενες αλλαγές θα αφορούν τα πρόσωπα των κυρίων Π. Θωμόπουλου και Κ. Μπακούρη, προέδρου και διευθύνοντος συμβούλου αντιστοίχως του Οργανισμού «Αθήνα 2004». Η τοποθέτηση του κ. Γιάννη Στουρνάρα, προέδρου του Συμβουλίου Οικονομικών Εμπειρογνωμόνων, σε μία από τις παραπάνω θέσεις, σύμφωνα με τις πληροφορίες που είδαν το φως της δημοσιότητας τις τελευταίες ημέρες, φαίνεται να προσκρούει στις επιφυλάξεις του ιδίου. Aπό τις αλλαγές που 
αναμένεται να γίνουν είναι η συμμετοχή υπουργών, και όχι υφυπουργών πλέον, στη 
διυπουργική επιτροπή του 2004, με την προεδρία του υπουργού Πολιτισμού Θ. Πάγκαλου.
 Ο υπουργός ΠΕΧΩΔΕ Κ. Λαλιώτης, που συναντήθηκε χθες με τον κ. Σημίτη, ερωτηθείς από την «Ε» αν θα γίνουν αλλαγές προσώπων, είπε: 
 «Αν έχει αποδώσει το οργανωτικό σχήμα θα το αξιολογήσει ο πρωθυπουργός και δεν 
θα του υπαγορεύσω εγώ τι θα κάνει». Υπενθυμίζουμε όμως ότι ο υπουργός ΠΕΧΩΔΕ, που εδώ και 30 μήνες δεν συμμετέχει ενεργά στο θέμα της διοργάνωσης, έχει στο παρελθόν εκφράσει την άποψη ότι «ομάδα που κερδίζει δεν την αλλάζεις», που σημαίνει ότι ήταν υπέρ της διατήρηρησης του σχήματος που διεκδίκησε και κέρδισε την Ολυμπιάδα, με επικεφαλής την κ. Δασκαλάκη...
 Ο K. Λαλιώτης χθες ενημέρωσε τον πρωθυπουργό για τα πέντε «ορφανά» έργα των Ολυμπιακών που έχει αναλάβει εδώ και δέκα ημέρες το ΥΠΕΧΩΔΕ. Πρόκειται για τις 
ιστιοπλοϊκές εγκαταστάσεις στον Αγιο Κοσμά, τις εγκαταστάσεις μπιτς βόλεϊ στο Φάληρο, το κωπηλατοδρόμιο στο Σχινιά, τις εγκαταστάσεις κανό καγιάκ στο Μαραθώνα και το αθλητικό κέντρο για ξιφασκία, σοφτ μπολ κ.ά. στο Ελληνικό.
 Την Παρασκευή το θέμα της Ολυμπιάδας θα συζητηθεί και στην συνεδρίαση της Κυβερνητικής Επιτροπής. Για το ίδιο θέμα σήμερα ο κ. Σημίτης θα συναντηθεί με τον υφυπουργό Αθλητισμού Γιώργο Φλωρίδη και τη Δευτέρα με τον κ. Πάγκαλο.
 Στο μεταξύ, ο κ. Αβραμόπουλος, διεκδικώντας ενεργό ρολο στη διοργάνωση των Αγώνων, αλλά και στη γενικότερη πολιτική σκηνή της χώρας, την Παρασκευή θα επισκεφθεί, ύστερα από αίτημά του, τον πρωθυπουργό Κώστα Σημίτη στο μέγαρο μαξίμου, για να συζητήσει μαζί του την πορεία της προετοιμασίας και να του εκθέσει τις απόψεις του, ενώ σήμερα στη Λωζάννη συναντάται με τον πρόεδρο της Διεθνούς Ολυμπιακής Επιτροπής Χουάν Αντόνιο Σάμαρανκ για το ίδιο θέμα.
 Σύμφωνα με πληροφορίες, η κυβέρνηση θεωρεί ότι ο κ. Αβραμόπουλος, ως δήμαρχος, 
πρέπει να έχει έναν διακριτό ρόλο στο θέμα της διεξαγωγής των αγώνων, χωρίς όμως να υποκαθιστά τους υπουργούς ή την Επιτροπή Διοργάνωσης και χωρίς να εμπλέκεται στη διοργάνωση. Το ζητούμενο αυτή τη στιγμή είναι ποιος θα είναι αυτός ο διακριτός ρόλος που θα τους αναθέσει.
 Από την πλευρά του, ο κ. Αβραμόπουλος, σύμφωνα με πηγές του περιβάλλοντός του, 
θέλει να εμπλακεί ενεργά στην διοργάνωση και θα προτείνει στον κ. Σημίτη να εφαρμοστεί το οργανωτικό μοντέλο της Ολυμπιάδας της Βαρκελώνης, όπου ο εκεί δήμος είχε σημαντικό ρόλο. Είχε το συντονισμό όλων των φορέων και των υπηρεσιών που ενεπλάκησαν στη διοργάνωση. Επίσης, θα προτείνει στον κ. Σημίτη ως εναλλακτική λύση τη δημιουργία υπουργείου Ολυμπιάδας, χωρίς αυτό να σημαίνει ότι θα ήθελε να το αναλάβει ο ίδιος. Αυτή είναι μια πρόταση που και παλιότερα είχε κάνει.
 Χθες (μιλώντας στον «Πλάνετ») άφησε ανοιχτό το ενδεχόμενο να διεκδικήσει για τρίτη τετραετία το αξίωμα του δημάρχου, υπό την προϋπόθεση όμως της διοικητικής μεταρρύθμισης και της μετατροπής της Αθήνας σε μητροπολιτικό δήμο, 
έτσι ώστε ο ίδιος να είναι κατά κάποιον τρόπο ένας «υπερδήμαρχος». Ακόμα, υποστήριξε ότι θα είναι «...όνειδος για την Ελλάδα να παρακαμφθεί η Αθήνα από τη διοργάνωση των Aγώνων και δεν πρέπει να το επιτρέψουμε».
 Οσον αφορά τη συνάντησή του με τον κ. Σάμαρανκ, οι ίδιες πηγές έλεγαν ότι θα επιχειρήσει να καθησυχάσει τον πρόεδρο της ΔΟΕ ότι δεν υπάρχει πρόβλημα στην πορεία της διοργάνωσης και όλα θα γίνουν με επιτυχία.
