 Οχι μόνο του έσπασε το πασχαλινό αβγό, τον τσίμπησε κιόλας θανατηφόρα ο ΟΦΗ τον Ηρακλή μέσα στο Καυτανζόγλειο με 3-0, δείχνοντάς του το...αβγό του φιδιού (!), εξασφαλίζοντας ουσιαστικά από χθες την έξοδό του στην Ευρώπη, κάτι που πανηγύρισε έξαλλα ακόμη κι ο Ευγένιος Γκέραρντ.
 Ο Ολλανδός προπονητής τιμήθηκε από την ΠΑΕ Ηρακλής πριν από τον αγώνα για την προσφορά του στο ποδόσφαιρο (όποτε του δίνουν πλακέτα, ο ΟΦΗ παίρνει το αποτέλεσμα που θέλει) και φρόντισε να αποζημιώσει τους 3.500 φιλάθλους του Ηρακλή με το...θέαμα που πρόσφερε ο ΟΦΗ! 
 Η ομάδα της Κρήτης ήταν πιο τυχερή στην αρχή (δύο επιθέσεις, ένα γκολ), όταν προηγήθηκε με ωραία προσπάθεια και σούτ του Μάουρο (17') κι έχασε την ευκαιρία για το 0-2 με τον Μαρινάκη (έσωσε ο Διλμπέρης σε ανεπανάληπτο τετ-α-τετ), ενώ ο Αναστασιάδης βλέποντας να «μπάζει» η άμυνα του Ηρακλή έκανε δύο αλλαγές μέχρι το ημίωρο.
 Οι αλλαγές δεν έφεραν την άνοιξη, ο Ηρακλής δεν μπορούσε να αναπτυχθεί σωστά και ο ΟΦΗ με εξαιρετική ψυχραιμία στο χώρο του κέντρου (δέσποζε ο Νιόπλιας), γρήγορη επιθετική γραμμή (σπουδαίο δίδυμο οι Γκόμεζ, Μάουρο) και καλή αλληλοκάλυψη στην άμυνα (μπλοκαρίστηκαν σωστά οι Ντεμπά, Κων/νου) κατάφερε να κρατήσει τους αντιπάλους μακριά από το γκολ, ενώ στο 35' είχε δοκάρι με τον Γκόμεζ και στο δεύτερο ημίχρονο βγήκε στην «κόντρα».
 Ο Ηρακλής πέρα από δυο-τρία καλά σουτ του Χάγκαν που δεν βρήκαν εστία, δεν έπεισε ότι μπορεί να ισοφαρίσει και να ξαναμπεί στο παιχνίδι, ενώ ο ΟΦΗ με τους ταχύτατους επιθετικούς του πέτυχε ακόμη δύο γκολ με τον Μάουρο (από κόρνερ του Γεωργιάδη και τραγικό λάθος της άμυνας του Ηρακλή στο 77') και τον Μίτιτς (από ωραία ενέργεια και ασίστ του Γκόμεζ στο 86'), για να φτάσει στο φοβερό 0-3 και να αναγκαστεί ο Ευάγγελος Μυτιληναίος να φύγει από το Καυτανζόγλειο για το διπλανό Κατσάνειο.
 Επαιζαν Ηρακλής-Ολυμπιακός τον τίτλο στο βόλεϊ (2-3 το τελικό σκορ), αλλά ούτε κι εκεί μπόρεσε να πανηγυρίσει νίκη του Ηρακλή, ενώ στην αίθουσα Τύπου του Καυτανζογλείου ο Αγγελος Αναστασιάδης έπαιρνε την ευθύνη πάνω του: «Οταν χάνει η ομάδα και μάλιστα 3-0 μέσα στην έδρα της, φταίει ο προπονητής. Τέρμα και τελείωσε! ».
 Ο Γκέραρντ ήταν ευτυχισμένος: «Θα μπορούσαμε να βάλουμε κι άλλα γκολ στο α' μέρος μέσα σε μια έδρα όπου δεν είχαμε καλά αποτελέσματα μέχρι τώρα...».
 Ο ΟΦΗ έχει πετύχει μόλις 4 νίκες σε 26 εκτός έδρας αγώνες με τον Ηρακλή, αλλά αυτή η νίκη ήταν καθοριστική. Οι οπαδοί του γηραιού χειροκρότησαν τους Κρητικούς (κυρίως τον Νιόπλια), αποδοκίμασαν τους παίκτες της ομάδας τους και χειροκρότησαν μόνο τον Διλμπέρη, ο οποίος με τρεις αποκρούσεις στο τέλος (πάλι τετ-α-τετ ο Γκόμεζ) έσωσε τον Ηρακλή από διασυρμό.
 Το 0-3 ανάγκασε τον Γιώργο Ξενίδη να πει: «Η ήττα αυτή μας πήγε αρκετά...χρόνια πίσω! Εικόνες της ομάδας μας όπως η σημερινή μας ντροπιάζουν ως επαγγελματίες ποδοσφαιριστές και πρέπει να παλέψουμε στα επόμενα ματς για να αλλάξουμε το κλίμα στην ομάδα».
