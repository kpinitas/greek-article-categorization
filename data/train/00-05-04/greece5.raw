 Ενα έγκλημα που δεν το χωράει ανθρώπου νους αποκαλύφθηκε χθες το πρωί στην Πάτρα και συγκλόνισε το πανελλήνιο. «Κτηνωδία αντικοινωνικής συμπεριφοράς», το 
χαρακτήρισε ο καθηγητής εγκληματολογίας Γιάννης Πανούσης, μιλώντας στην «Ε» για τον 33χρονο δράστη που σκότωσε και έκαψε έναν 32χρονο και βίασε την 27χρονη φίλη του.* «Ενα από τα πιο αποτρόπαια εγκλήματα που έχουν γίνει στην Αχαΐα τα τελευταία χρόνια», το χαρακτήρισε ο αστυνομικός διευθυντής Αχαΐας Θανάσης Παπαδόπουλος, ο οποίος, μιλώντας χθες στους δημοσιογράφους, εξιστόρησε το περιστατικό.
 Στις 10.30 περίπου το βράδυ της Τρίτης, ο 32χρονος Γεώργιος Τραγότσαλος από την Πάτρα, παιδί οκταμελούς οικογένειας, ιδιωτικός υπάλληλος, στάθμευσε το αυτοκίνητό του, μάρκας «Οπελ Καντέτ», στη θέση Κουρμπαλά, στην περιοχή της Καλλιθέας Πατρών, λίγο έξω από την Πάτρα. Μαζί του ήταν και η 27χρονη φίλη του.
 Οι δύο νέοι δεν μπορούσαν όμως να φανταστούν ότι η νυχτερινή αυτή βόλτα θα εξελισσόταν σε τραγωδία. Ο 33χρονος, σεσημασμένος για μικροκλοπές, Ιωάννης Κούλης τους παρακολουθούσε από παρακείμενο σπίτι.
 Μέσα σε λίγα λεπτά, και ενώ το ζευγάρι βρισκόταν στις πίσω θέσεις του αυτοκινήτου, εμφανίστηκε μπροστά τους ο Κούλης, οπλισμένος με δίκαννη καραμπίνα. Ο Τραγότσαλος αντέδρασε στην εμφάνισή του και το μόνο που κατάφερε ήταν να πηδήσει στις μπροστινές θέσεις του αυτοκινήτου και να βάλει μπροστά τη 
μηχανή. Ηταν άτυχος όμως γιατί το αυτοκίνητο βρήκε σε χώματα και δεν ξεκίνησε. 
 Μια σφαίρα από τη δίκαννη καραμπίνα του Κούλη τον βρήκε στο σώμα και έπεσε βαριά τραυματισμένος. Ο Κούλης πιστεύοντας ότι ο 32χρονος είναι νεκρός, μετέφερε αυτόν και την κοπέλα με το αυτοκίνητο κοντά στην καλύβα του. Αφησε τον Τραγότσαλο μέσα στο αυτοκίνητο και την κοπέλα την οδήγησε στο σπίτι.
 Εκεί την έδεσε και άρχισε να τη βιάζει. Ο σύντροφός της όμως, που στο μεταξύ βρήκε τις αισθήσεις του, προσπάθησε να βάλει μπροστά τη μηχανή του αυτοκινήτου 
για να πάει να φέρει βοήθεια, αφού είχε καταλάβει το πόσο επικίνδυνος ήταν ο δράστης.
 Ο Κούλης μέσα από το σπίτι άκουσε τους θορύβους, βγήκε έξω και πυροβόλησε εκ νέου δύο φορές τον Τραγότσαλο, ο οποίος ξεψύχησε επιτόπου. Αφού πήρε από το παντελόνι του 120.000 δραχμές, ξαναγύρισε στο σπίτι και ολοκλήρωσε το βιασμό της κοπέλας φύση και παρά φύση.
 «Πάω να εξαφανίσω τα ίχνη του φίλου σου», είπε στη γυναίκα και αφού κάρφωσε τις πόρτες της καλύβας, βγήκε έξω, πήρε το πτώμα του 32χρονου συντρόφου της και με το αυτοκίνητό του το μετέφερε στην περιοχή παραλίας Πατρών, σε απόσταση 
περίπου 10 χιλιομέτρων και το περιέλουσε με πετρέλαιο, καίγοντας το αυτοκίνητο 
 Μετά την πράξη του έφυγε πεζός για να επιστρέψει στο σπίτι που είχε αφήσει την 
κοπέλα. Εκείνη όμως είχε καταφέρει να λυθεί και μ' ένα κινητό τηλέφωνο που βρήκε μέσα στο σπίτι είχε ειδοποιήσει την Aστυνομία.
 Αμέσως μετά την ειδοποίηση της 27χρονης σήμανε συναγερμός στην περιοχή και τελικά ο Κούλης συνελήφθη, περίπου μια ώρα αργότερα.
 Σύμφωνα με τον αστυνομικό διευθυντή Αχαΐας Θανάση Παπαδόπουλο, που έκανε χθες το μεσημέρι σχετικές ανακοινώσεις, ο δράστης ομολόγησε την αποτρόπαια πράξη του, αλλά εξακολουθεί να τηρεί «σιγή ιχθύος» για τα κίνητρα. Στο μεταξύ, κρατείται και ανακρίνεται στην Ασφάλεια της Πάτρας.
 Σε έρευνα που έγινε στο σπίτι του βρέθηκαν πολλά κλοπιμαία.
