Θετική για την πορεία της ελληνικής οικονομίας είναι η Εκθεση της Ευρωπαϊκής Επιτροπής που δόθηκε χθες στη δημοσιότητα, καθώς αναγνωρίζει ότι η Ελλάδα έχει 
κατορθώσει να επιτύχει έναν «υψηλό βαθμό διατηρήσιμης σύγκλισης».
 Η Εκθεση Σύγκλισης 2000 της Kομισιόν επισημαίνει ότι η Ελλάδα έχει εκπληρώσει και τα τέσσερα κριτήρια που έχει θέσει η Συνθήκη του Μάαστριχτ και προτείνει την υιοθέτηση από τη χώρα μας του ενιαίου νομίσματος από την 1η Ιανουαρίου 2001.
 Η Εκθεση είναι στην πλειονότητά της «περιγραφική», καθώς περιορίζεται στην αποτύπωση των εξελίξεων στα τέσσερα βασικά κριτήρια, δηλαδή αυτά του πληθωρισμού, του ελλείμματος, του δημόσιου χρέους και των μακροπρόθεσμων επιτοκίων.
 Οσον αφορά το κριτήριο του πληθωρισμού η Επιτροπή προβλέπει ότι οι τιμές καταναλωτή στην Ελλάδα, όπως αυτές μετρώνται με τον Εναρμονισμένο Δείκτη Τιμών 
Καταναλωτή, θα αυξηθούν από 2, 1% το 1999 σε 2, 3% το 2000 και το 2001. Ωστόσο επισημαίνει ότι η μεγάλη βελτίωση της επίδοσης της Ελλάδας στον πληθωρισμό φαίνεται να είναι βιώσιμη εφόσον η δημοσιονομική πολιτική παραμείνει αυστηρή και συνεχιστούν οι συγκρατημένες μισθολογικές αυξήσεις.
 Μάλιστα, όπως επισημαίνεται στην Εκθεση, «μία κατάλληλη διετής συλλογική σύμβαση το 2000 θα συνέβαλλε στη συγκράτηση του κόστους εργασίας ανά μονάδα προϊόντος». «Δεσμεύτηκε
 Η κυβέρνηση, καταλήγει η Κομισιόν, «δεσμεύτηκε να προωθήσει μία τέτοια ρύθμιση, άλλωστε οι φορολογικές και άλλες ρυθμίσεις που αποφασίστηκαν τον περασμένο Σεπτέμβριο με στόχο την αύξηση του διαθέσιμου εισοδήματος μπορεί να διευκολύνουν συμφωνίες για συγκρατημένες μισθολογικές αυξήσεις». Παρ' όλο που σύμφωνα με τις εκτιμήσεις της Τράπεζας της Ελλάδος, θα περιοριστεί το διαθέσιμο εισόδημα των νοικοκυριών κατά 3% του ΑΕΠ.
 Αναφορικά με την κατάσταση των δημόσιων οικονομικών της χώρας μας, η Επιτροπή αναγνωρίζει ότι το δημοσιονομικό έλλειμμα μειώθηκε από το 10, 2% του ΑΕΠ το 1995 στο 1, 6% του ΑΕΠ το 1999, δηλαδή κάτω από την τιμή αναφοράς του 3%.
 Στο επικαιροποιημένο πρόγραμμα σύγκλισης 1999 αναμένεται ότι η δημοσιονομική εξυγίανση θα οδηγήσει σε νέα μείωση του ελλείμματος στο 0, 2% του ΑΕΠ το 2001 και σε πλεόνασμα της τάξης του 0, 2% του ΑΕΠ το 2002. Ο δείκτης του δημόσιου χρέους μειώνεται σταθερά τα τελευταία χρόνια, για να διαμορφωθεί στο 104, 4% του ΑΕΠ το 1999. Αναμένεται ότι ο δείκτης του δημόσιου χρέους θα συνεχίσει την 
πτωτική πορεία του και το 2001 και θα υποχωρήσει κάτω από το 100% του ΑΕΠ.
 Η Επιτροπή αναγνωρίζει ότι η δραχμή κυμάνθηκε πάνω από την κεντρική ισοτιμία της, αντανακλώντας μεταξύ άλλων το υψηλότερο επίπεδο των επιτοκίων στην Ελλάδα. Στο μέτωπο των επιτοκίων, επισημαίνεται ότι το μέσο μακροπρόθεσμο επιτόκιο στην Ελλάδα έχει διαμορφωθεί στο 6, 4%, κάτω δηλαδή από την τιμή αναφοράς που είναι στο 7, 2%.
