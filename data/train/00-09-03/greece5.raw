Mε... δώδεκα εντολές, περισσότερες ακόμη κι από αυτές του Μωυσή, προσπαθεί ο Αλέκος Παπαδόπουλος να βελτιώσει την εικόνα των νοσηλευτικών ιδρυμάτων της χώρας.
Ο υπουργός Yγείας ξεκαθάρισε για τελευταία φορά στους προέδρους των νοσοκομείων, λίγους μήνες πριν από την τοποθέτηση μάνατζερ, ότι εάν κι αυτή τη φορά δεν υπάρξει αποτέλεσμα θα καταφύγει σε σκληρότερα μέτρα.
Οι πολίτες, όμως, που βρίσκονται καθημερινά μπροστά σε αυτή την εικόνα εξαθλίωσης γνωρίζουν καλά ότι η ώρα που θα μπουν σε ένα πολιτισμένο, καθαρό, νοσοκομείο με χαμογελαστούς και εξυπηρετικούς εργαζόμενους θα αργήσει πολύ. Πάρα πολύ...
Μέχρι τότε, θα βρεθούν πολλές φορές μπροστά σε εικόνες ράντσων, ατέλειωτων ουρών στα εξωτερικά ιατρεία και μιας χαώδους και επίκινδυνης κατάστασης στα τμήματα για ταεπείγοντα περιστατικά.
 H ανακατασκευή τμημάτων σε πέντε νοσοκομεία του κέντρου που ξεκίνησε υπό υπουργίας του Λάμπρου Παπαδήμα, προχωρεί με ρυθμούς χελώνας, με αποτέλεσμα να δημιουργούνται επιπλέον προβλήματα στη συνολική λειτουργία των νοσοκομείων αυτών. Εξαιρείται βέβαια το «Λαϊκό», όπου τα έργα για την κτιριακή βελτίωση του συνεχίζονται εδώ και 18 ολόκληρα χρόνια.
 Η συσσώρευση για παράδειγμα κρεβατιών στους χώρους αναμονής στις κλινικές και τα εξωτερικά ιατρεία, όπως συμβαίνει στον «Ευαγγελισμό», δίνει μια αίσθηση εγκατάλειψης. Ασθενείς, φορεία και υλικά οικοδομών στοιβάζονται στους ίδιους χώρους, ενώ είναι ιδιαίτερα δύσκολο να αποφύγει κανείς τα καλώδια που κρέμονται.
 Tο πρόβλημα των ράντσων, που ο υπουργός προσπαθεί να εξαλείψει με την κατάργηση και μεταφορά κλινικών (δημιουργία του υγειονομικού χάρτη), είναι σήμερα ορατό ακόμη και στις «καινούριες» κλινικές. Το όραμα της νοσηλείας συγκεκριμένου αριθμού ασθενών στους θαλάμους σκοντάφτει συνεχώς. Οταν οι διάδρομοι και οι χώροι αναμονής γεμίζουν, δύο και τρία επιπλέον κρεβάτια τοποθετούνται στη μέση του θαλάμου. Οπου δεν χωρούν, στριμώχνονται ακόμη και έξω από την πόρτα της τουαλέτας.
 Η πρόσφατη ανακοίνωση της πρόσληψης 5.000 νοσηλευτών και λοιπού προσωπικού στα νοσοκομεία έδωσε ελπίδες για καλύτερες μέρες όχι μόνο στους εργαζομένους, αλλά και τους συγγενείς των ασθενών στους ώμους των οποίων βρίσκεται το μεγαλύτερο μέρος της φροντίδας των δικών τους ανθρώπων. Μέχρι τότε, όμως, θα συνεχίσουν να σπρώχνουν φορεία και να αναζητούν καροτσάκια.
 Αυτό όμως που απεύχονται όλοι είναι η ανάγκη νοσηλείας σε μονάδα εντατικής θεραπείας, γιατί η ανεύρεση κρεβατιού είναι μια δύσκολη υπόθεση.
Το γεγονός ότι διαθέτουμε μόνο 341 κρεβάτια σε ολόκληρη τη χώρα, όταν χρειάζονται τουλάχιστον άλλα 200 για να καλύψουν τις βασικές ανάγκες, δημιουργεί μια δικαιολογημένη ανασφάλεια που διογκώνεται από το ότι αρκετοί ασθενείς πεθαίνουν πριν βρεθεί κρεβάτι.
Σε αντίθετη περίπτωση, πρέπει οι συγγενείς να βάλουν γερά το χέρι στην τσέπη και να πληρώσουν τα έξοδα νοσηλείας σε ΜΕΘ ιδιωτικού νοσοκομείου, το κόστος της οποίας φθάνει ακόμη και τις 200.000 δραχμές ημερησίως.
Πρόθεση για την αύξηση των κλινών δεν έχει προς το παρόν ανακοινωθεί καθώς το μόνο που ζήτησε ο υπουργός, σε αυτό το σημείο, είναι η συνεχής καταγραφή των κενών κρεβατιών όπου αυτά υπάρχουν.
H σκληρή γλώσσα πάντως που χρησιμοποίησε ο Αλέκος Παπαδόπουλος στη συνάντησή του με τους προέδρους των νοσοκομείων είχε τα πρώτα αποτελέσματα.
