Aνάπτυξη, διαρθρωτικές αλλαγές και αντιμετώπιση της ανεργίας είναι το τρίπτυχο της οικονομικής πολιτικής για την εντός ΟΝΕ περίοδο που παρουσίασε χθες ο πρωθυπουργός από το βήμα της Διεθνούς Εκθεσης της Θεσσαλονίκης.
Ο πρωθυπουργός υποσχέθηκε ρυθμούς αύξησης του ΑΕΠ της τάξης του 5%-6% για την επόμενη δεκαετία με κατακόρυφη ανάπτυξη της επιχειρηματικότητας, ενώ ταυτόχρονα «δεσμεύθηκε» με επίσπευση των ιδιωτικοποιήσεων και των διαρθρωτικών αλλαγών στους επόμενους δώδεκα μήνες. Μαζί με την απελευθέρωση της αγοράς τηλεπικοινωνιών και ενέργειας σε τέσσερις μήνες, δρομολογείται και η ταχύτερη απελυθέρωση των θαλάσσιων μεταφορών (ακτοπλοΐα):
Στο μέτωπο των ιδιωτικοποιήσεων μέχρι το τέλος του χειμώνα -αρχές του 2001- θα έχει προχωρήσει η αποκρατικοποίηση των Cosmote, ΟΠΑΠ, Αγροτικής Τράπεζας, ΟΤΕ και ΔΕΗ, ενώ μέχρι τον Οκτώβριο θα έχει κλείσει η πώληση του 49% της ΕΑΒ και θα έχει δρομολογηθεί η πώληση τού χωρίς χρέη κομματιού της Ο.Α.
Οσον αφορά πάντως τις ιδιωτικοποιήσεις, ο πρωθυπουργός είναι σαφές ότι στρέφεται στο «ξένο» αγοραστικό κοινό, καθώς στο εσωτερικό τόσο το χρηματιστήριο όσο και οι εγχώριοι επιχειρηματικοί όμιλοι δεν εμφανίζονται «επαρκείς» για να απορροφήσουν τον τεράστιο όγκο του επιχειρηματικού γίγνεσθαι από το οποίο αποχωρεί το Δημόσιο με την απελευθέρωση των αγορών ενέργειας, τηλεπικοινωνιών και μεταφορών.
Είναι χαρακτηριστικό, πάντως, ότι κυβερνητικό στέλεχος που απηχεί τις απόψεις του πρωθυπουργού στα θέματα οικονομίας, παρατήρησε στην «Οικονομία» ότι η κυβέρνηση ευνοεί την κάλυψη του χώρου από τον οποίο αποχωρεί το Δημόσιο με ελληνικές επιχειρήσεις, αλλά το πρόβλημα είναι ότι τόσο το μέγεθός τους όσο και η ανταγωνιστικότητά τους σε σύγκριση με τις αντίστοιχες ευρωπαϊκές «υστερούν», με αποτέλεσμα να χάνουν διαρκώς έδαφος. 
Ενα σημαντικό βήμα για την αντιμετώπιση των προβλημάτων αυτών αναμένεται να γίνει με τα κίνητρα για συγχωνεύσεις των κατασκευαστικών και θα ακολουθήσουν και οι επιχειρήσεις που κινούνται στη «νέα οικονομία».
Οσον αφορά το χρηματιστήριο, ο πρωθυπουργός περιορίστηκε να επισημάνει ότι το Δημόσιο δεν μπορεί να παρέμβει παρά μόνο διασφαλίζοντας την υγιή ανάπτυξη της οικονομίας και ένα καθεστώς διαφάνειας για την προστασία των επενδυτών. Καταφέρθηκε ταυτόχρονα εναντίον της Ν.Δ., η οποία προσπαθεί όπως είπε να χρησιμοποιήσει για μικροκομματικούς λόγους το χρηματιστήριο προκαλώντας σημαντική ζημία στο ευρύ επενδυτικό κοινό.
Οσον αφορά τις κατευθύνσεις της δημοσιονομικής πολιτικής, ο πρωθυπουργός επισήμανε ότι η οικονομία μπαίνει σε μια περίοδο χαμηλών επιτοκίων και συναλλαγματικής σταθερότητας, καθώς η δραχμή θα είναι πλέον για ένα ακόμα χρόνο μια σταθερή υποδιαίρεση του ευρώ και υπογράμμισε τη σημασία της δραστικής μείωσης του δημόσιου χρέους με παράλληλη σταδιακή για την επόμενη δεκαετία μείωση των φορολογικών πιέσεων στο εισόδημα
Από την εξοικονόμηση δαπανών για την εξυπηρέτηση του δημόσιου χρέους, όπως διευκρίνισε, θα χρηματοδοτηθούν οι αυξημένες δαπάνες για την αντιμετώπιση της ανεργίας και τη βελτίωση της παιδείας και της υγείας. 
