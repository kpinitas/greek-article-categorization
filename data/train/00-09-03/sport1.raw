Χουάν Αντόνιο Σάμαρανκ (5 Σεπτεμβρίου 1997): «Η πόλη που αναλαμβάνει την τιμή και την ευθύνη να οργανώσει τους Ολυμπιακούς Αγώνες του 2004 είναι η ...Αθήνα».
Χουάν Αντόνιο Σάμαρανκ (20 Απριλίου 2000): «Σε κάθε διοργάνωση Ολυμπιακών Αγώνων υπάρχουν τρεις φάσεις. Η πράσινη, που σημαίνει ότι όλα πάνε καλά, η κίτρινη που λέει ότι υπάρχουν αρκετά προβλήματα και η κόκκινη που μας αναφέρει ότι οι Αγώνες βρίσκονται σε κίνδυνο. Σήμερα η Αθήνα βρίσκεται στο τέλος της κίτρινης φάσης. Κι αν μέχρι το τέλος του χρόνου δεν υπάρξουν δραστικές αλλαγές, τότε θα μπει στην κόκκινη φάση».
Πέρασαν τρία χρόνια. Ηταν 5 Σεπτεμβρίου του 1997, όταν ο ισπανός πρόεδρος της ΔΟΕ ανακοίνωνε τη νίκη της Αθήνας επί της Ρώμης, με το εντυπωσιακό 66-41. Από τότε μέχρι σήμερα η υπόθεση οργάνωσης των Ολυμπιακών πέρασε «από σαράντα κύματα». 
Από το νέκταρ της νίκης, τους πανηγυρισμούς, τις αγκαλιές, τα γλέντια (το ξύρισμα στο μουστάκι του Φούρα) στις αντικαταστάσεις δύο υπουργών της κυβέρνησης, δύο προέδρων της Οργανωτικής Επιτροπής, μελών του συμβουλίου και στις δρυμύτατες δημόσιες παρατηρήσεις του Χουάν Αντόνιο Σάμαρανκ, με την επίδειξη της περιβόητης κίτρινης κάρτας και την απειλή αφαίρεσης της διοργάνωσης του 2004. 
-Τρία χρόνια μετά και (μόλις) τέσσερα πριν από τη διεξαγωγή των Ολυμπιακών Αγώνων του 2004, συμπληρώνονται, μεθαύριο. Κι όλα οδηγούν σε ένα και μοναδικό συμπέρασμα: Οτι η χώρα δεν γνώριζε το μέγεθος της περιπέτειας στην οποία έμπαινε την εποχή της διεκδίκησης, όπως και τα οικονομικά μεγέθη του εγχειρήματος αυτού.
-Ηταν 19 Ιανουαρίου 1998 (τέσσερις μήνες μετά την ανάθεση) όταν ο Κώστας Σημίτης ανακοίνωνε τη σύνθεση του πρώτου διοικητικού συμβουλίου, του «Αθήνα 2004». 
Ο Στράτης Στρατήγης, διακεκριμένος νομικός, ιδρυτικό στέλεχος της ΔΗ.ΑΝΑ. και στενός συνεργάτης του προέδρου της δημοκρατίας, αναλάμβανε πρόεδρος. 
Ομως το γενικό κουμάντο της εταιρείας έπαιρνε στα χέρια του ο Κώστας Μπακούρης, άνθρωπος από το στενό περιβάλλον της οικογένειας Λάτση. Αγνωστος στο ευρύ κοινό, οχυρωνόταν με αρμοδιότητες κι εξουσίες από τον πρώτο νόμο του τότε υπουργού Πολιτισμού Ευ. Βενιζέλου, για να βάλει τα θεμέλια της οργανωτικής προσπάθειας. 
Μια επιτροπή υπουργών (Βενιζέλος, Πάχτας, Φούρας, και Βερελής) θα ασκούσε υψηλή επιστασία και θα ενημέρωνε τον πρωθυπουργό για την πρόοδο της διοργάνωσης.
-Το καλοκαίρι του 1999 έρχεται η πρώτη κρίση κι ενώ είχε μεσολαβήσει ανασχηματισμός της κυβέρνησης, και τη θέση του Ευ. Βενιζέλου έπαιρνε στο υπουργείο Πολιτισμού η Ελ. Παπαζώη. 
Ο Στράτης Στρατήγης δέχεται πρόσκληση από τον Γλίξμπουργκ για να παραστεί στο γάμο της κόρης του στο Λονδίνο. Οταν δηλώνει κατηγορηματικά ότι δεν πρόκειται να λείψει από το μυστήριο, ζητείται η παραίτησή του. Ο Κώστας Σημίτης (ο οποίος στο μεταξύ συνειδητοποιούσε όλο και περισσότερο ότι συσσωρεύονταν καθυστερήσεις και ο χρόνος κυλούσε επικίνδυνα για το εγχείρημα) την κάνει άμεσα αποδεκτή. 
Ο Κώστας Μπακούρης, αρνείται ν' ακολουθήσει το Στράτη Στρατήγη στο βασιλικό γάμο του Λονδίνου, καθώς δεν ρισκάρει να χάσει την αποζημίωσή του. Μένει στην Αθήνα και αναμένει τον αντικαταστάτη του προέδρου. 
Ο πρωθυπουργός (αποδεχόμενος την πρόταση του διοικητή της Τραπέζης της Ελλάδος, Θ. Καρατζά) τοποθετεί τον Παν. Θωμόπουλο στη θέση του προέδρου. 
Η επιλογή γίνεται διότι η κυβέρνηση αρχίζει να αντιλαμβάνεται ότι η διοργάνωση των Ολυμπιακών Αγώνων είναι και ένα οικονομικό γεγονός μεγίστης σημασίας. 
Παράλληλα, ο Κ. Σημίτης, δεχόμενος παράπονα για τον συγκεντρωτικό τρόπο του Κ. Μπακούρη, αναβαθμίζει τη Ν. Τζαβέλλα, σε αντιπρόεδρο του «Αθήνα 2004».
-Ο φαύλος κύκλος συνεχίζεται. Ο χρόνος περνά και τα μέλη του διοικητικού συμβουλίου της εταιρείας (εκτός απ' όσους προέρχονται από τον αθλητισμό) προσπαθούν να συνειδητοποιήσουν το εύρος του εγχειρήματος. 
Παράλληλα, οι εσωτερικές τους αντιπαραθέσεις κοσμούν τις στήλες των εφημερίδων. Οι εθνικές εκλογές του Απριλίου του 2000, η επανεκλογή της κυβέρνησης του ΠΑΣΟΚ και οι μετέπειτα (ύστερα από δέκα μέρες) δηλώσεις του Χουάν Αντόνιο Σάμαρανκ οδηγούν τον πρωθυπουργό στην απόφαση να επιστρατεύσει τη Γιάννα Αγγελοπούλου. 
Ο Π. Θωμόπουλος επιστρέφει στα καθήκοντά του, στην Τράπεζα της Ελλάδος, η Ν. Τζαβέλλα (που προσδοκούσε αναβάθμισή της) παραιτείται για προσωπικούς λόγους και λίγες μέρες αργότερα ο Κώστας Μπακούρης εξωθείται σε παραίτηση. 
Η νέα πρόεδρος του «Αθήνα 2004» οχυρώνεται με πλήθος αρμοδιοτήτων επιλέγει ως συνεργάτες της την παλιά «ομάδα διεκδίκησης» και αρχίζει την πολλή δουλειά, καθώς είναι σε εξέλιξη το σκληρό τελεσίγραφο των 100 ημερών της ΔΟΕ, όπως διατυπώθηκε από το βέλγο αντιπρόεδρό της, τον Ζακ Ρογκ. 
-Πριν από μερικές μέρες, η επίσκεψη του κλιμακίου της ΔΟΕ σκιαγράφησε κατά τον καλύτερο τρόπο την προοπτική του εγχειρήματος. Τρία χρόνια μετά την ανάθεση ο Ζακ Ρογκ δήλωνε: «Δεν υπάρχει ούτε μια μέρα για χάσιμο! Πρέπει να τρέξετε σε ρυθμό αγώνων ταχύτητας, έναν ολόκληρο μαραθώνιο».
Ολο αυτό το διάστημα της τριετίας η γενική εικόνα της προετοιμασίας κρίνεται απογοητευτική. Η κυβέρνηση καθυστέρησε να κατανοήσει την οικονομική διάσταση. 
Οι περισσότεροι παραπλανήθηκαν από το φάκελο διεκδίκησης, όπου εμφανιζόταν ισοσκελισμένος ο προϋπολογισμός της εταιρείας (πάνω-κάτω στα 600 δισ. δραχμές) και πίστεψαν ότι τα μοναδικά έξοδα του κράτους θα ήταν οι κατασκευές πέντε νέων αθλητικών εγκαταστάσεων. Το πολύ-πολύ και η διάνοιξη της οδού Σταυρού-Ελευσίνας. 
Σε μια από τις τελευταίες συνεδριάσεις της διυπουργικής (υπό την προεδρία του πρωθυπουργού) επιτροπής, ο Γιάννος Παπαντωνίου παρουσίαζε σε γενικές γραμμές το συνολικό προϋπολογισμό της διοργάνωσης. 
Ο μοναδικός «ισοσκελισμένος» προϋπολογισμός (κι αυτός αναθεωρήθηκε προς τα πάνω) εξακολουθούσε να παραμένει αυτός της Οργανωτικής Επιτροπής. Η συνεισφορά του Δημοσίου θα φτάσει τα 75 δισ. δραχμές. Τα έσοδα δηλαδή που προβλέπονταν από την κυκλοφορία του Ολυμπιακού Βιντεολόττο και υπολογίζεται πλέον ότι θα καλυφθούν από τη μερική μετοχοποίηση του ΟΠΑΠ... «Ισοσκελισμένος», υπό την προϋπόθεση ότι τα στοιχεία του είναι ακριβή. 
Οτι δηλαδή τα έσοδα (κυρίως από τη διάθεση των εισιτηρίων και των εθνικών χορηγών) θα είναι 624 εκατ. δολάρια, περίπου 230 δισ. δραχμές, σε σημερινές τιμές...
Ομως η κυβέρνηση εσχάτως ανακάλυψε ότι η διοργάνωση των Ολυμπιακών Αγώνων απαιτεί μια σειρά από συμπληρωματικά έργα, που θα διευκολύνουν την τέλεση των αθλημάτων ή τις μεταφορές των διαγωνιζομένων στους αγωνιστικούς χώρους. 
Ως εκ τούτου, το υπουργείο Οικονομικών ανακοίνωσε άλλες τρεις κατηγορίες έργων. 
-Τα απαραίτητα έργα (τα πέντε «ορφανά» όπως βαφτίστηκαν, την ανακατασκευή των αθλητικών εγκαταστάσεων, την Πολιτιστική Ολυμπιάδα, τη νοσοκομειακή υποδομή, τον εθελοντισμό και τον εξοπλισμό του Υπουργείου Εθνικής Αμύνης, για την ασφάλεια) αγγίζουν τα 655 δισ. δραχμές. 
-Τα (ονομαζόμενα) συμπληρωματικά έργα (οδικά, πληροφορικής του υπ. Πολιτισμού, αναβάθμιση υγειονομικού συστήματος, εκσυγχρονισμός μεταφορών) έργα, πλησιάζουν τα 235 δισ. δραχμές. 
-Ενώ παράλληλα, η κυβέρνηση έβαλε μπροστά ένα πρόγραμμα για την περιφέρεια («Ελλάδα 2004») ώστε να δοθεί η εντύπωση ότι τους Αγώνες διοργανώνει ολόκληρη η χώρα και όχι η Αθήνα, συνολικού κόστους 363 δισ. δρχ. 
-Ο συνολικός τζίρος φτάνει κοντά στα 2 τρισ. δραχμές, ποσό το οποίο όσοι τολμούσαν να αναφέρουν ως πιθανή προσέγγιση, στην περίοδο της διεκδίκησης των Ολυμπιακών Αγώνων, αποκαλούνταν τουλάχιστον «εθνικοί μειοδότες»! 
Σήμερα, το ίδιο νούμερο (πιστεύεται ότι κατά ένα τμήμα του θα καλυφθεί από το Γ' Κοινοτικό Πλαίσιο Στήριξης...) θεωρείται πως περιγράφει με ακρίβεια το συνολικό τίμημα της διοργάνωσης. 
-Σ' όλα αυτά δεν περιλαμβάνεται ασφαλώς η κατασκευή του δαπανηρότερου έργου, του Ολυμπιακού Χωριού, η οποία έχει αναληφθεί από τον Οργανισμό Εργατικής Κατοικίας.
Το οικονομικό σκέλος της διοργάνωσης είναι ένας από τους δύο πιο σοβαρούς πονοκεφάλους της κυβέρνησης. 
Η πρόσφατη επίσκεψη του κλιμακίου της ΔΟΕ ανέδειξε ως πρώτο πρόβλημα την κατασκευή των πέντε μεγάλων ολυμπιακών έργων: Του κέντρου κωπηλασίας και κανόε καγιάκ στο Σχινιά, του σλάλομ στο Ριζάρι Μαραθώνα, του ιστιοπλοϊκού κέντρου στον Αγιο Κοσμά, τις εγκαταστάσεις του Ελληνικού και της ανάπλασης του φαληρικού όρμου. 
Οι συσσωρευμένες καθυστερήσεις της τριετίας, οι συγκρούσεις κυβερνητικών παραγόντων με στελέχη του «Αθήνα 2004» (με χαρακτηριστικότερη εκείνη του Χρ. Βερελή με τον Κ. Μπακούρη ) η αδράνεια, η άγνοια, η έλλειψη συντονισμού ανάμεσα στους εμπλεκόμενους φορείς, οδήγησαν τον Κ. Λαλιώτη (που ανέλαβε την ...πατρότητα των έργων, ύστερα από προσωπική επέμβαση του Κ. Σημίτη) στο να ανακοινώσει την παράδοσή τους λίγο πριν από την έναρξη των Αγώνων. Τον Απρίλιο του 2004, υπό την απαραίτητη προϋπόθεση πως οι διαδικασίες θα κυλήσουν με ακρίβεια ελβετικού ρολογιού. 
Στη ΔΟΕ όμως δεν αρέσει καθόλου η ιδέα μιας Αθήνας υπό... κατασκευή, μερικούς μήνες πριν από την τελετή έναρξης! Γι' αυτό και έγινε συντονισμένη προσπάθεια πίεσης προς την κυβέρνηση, ώστε να επισπευσθούν οι χρόνοι κατασκευής, για να ολοκληρωθούν τα έργα, πολύ πριν από την Πρωτοχρονιά του 2004. 
Τι μπορεί να σημαίνει αυτό; Την επιβεβαίωση, του μόνιμου φόβου της αντιπολίτευσης, γι' απευθείας αναθέσεις έργων ώστε να τηρηθούν τα χρονοδιαγράμματα και να μην γίνει διεθνώς ρεζίλι το κράτος!
Απαντήσεις σε όλα αυτά τα ερωτήματα δεν είναι δυνατό να δοθούν σήμερα, παρά μόνο διαβεβαιώσεις και δεσμεύσεις. 
