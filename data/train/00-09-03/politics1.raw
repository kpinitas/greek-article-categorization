Την «προικοδότηση» της ανάπτυξης στην περιφέρεια με 11 τρισ. δρχ. αλλά και αλλαγές στο εργασιακό «με κάθε κόστος», εξήγγειλε, χθες, από το βήμα της ΔΕΘ, ο πρωθυπουργός κ. Κ. Σημίτης.
Στην ομιλία, η οποία δεν είχε τελικά εκπλήξεις, ο πρωθυπουργός έθεσε ως κεντρικό στόχο της δεκαετίας 2001-2010 την πραγματική σύγκλιση με τις χώρες της Ε. Ενωσης.
Οι άξονες των πολιτικών για την υλοποίηση του στόχου αυτού περνούν μέσα από την ανάπτυξη της περιφέρειας που θα στηριχθεί από τους πόρους του Γ' ΚΠΣ, την επιτάχυνση των ιδιωτικοποιήσεων, τις διαρθρωτικές αλλαγές στο εργασιακό και το ασφαλιστικό, με απελευθέρωση των αγορών και τη σύνδεση της παιδείας με τις ανάγκες της νέας αναπτυξιακής πορείας της οικονομίας.
Ενα από τα κεντρικά σημεία της ομιλίας του πρωθυπουργού αφορούσε τον κεντρικό ρόλο που πρέπει να παίξει η ανάπτυξη της Βόρειας Ελλάδας και ιδιαίτερα της Θεσσαλονίκης στις διαδικασίες διεύρυνσης της Ε.Ε. προς τις χώρες της Κεντρικής και Ανατολικής Ευρώπης.
Με τον ίδιο στρατηγικό στόχο ο πρωθυπουργός, συνέδεσε επίσης το νέο μοντέλο ανάπτυξης της εγχώριας γεωργίας, καθώς η διεύρυνση θα επηρεάσει τη γεωργική παραγωγή και θα μπορούσε να έχει δραματικές συνέπειες για την αύξηση της ανεργίας στην επαρχία.
Οσον αφορά, πάντως, τις προοπτικές της Ε.Ε. και τη θέση της Ελλάδας ως μέλους πλέον της ευρωζώνης σ' αυτές, ο κ. Σημίτης φάινεται να κάνει ένα βήμα πίσω και από την αρχική -την περασμένη άνοιξη- υποστήριξη της ομοσπονδιακής μορφής της Ε.Ε. Μιλά τώρα για συμμετοχή της Ελλάδας «είτε στον απλό συντονισμό των οικονομικών πολιτικών είτε στην οικοδόμηση μιας ομοσπονδιακής Ευρώπης»...
Ο πρωθυπουργός υποσχέθηκε ότι από το 2001 η Ελλάδα θα έχει ρυθμούς ανάπτυξης πάνω από 5%, με πληθωρισμό ο οποίος θα είναι ελεγχόμενος και θα συγκρατείται στα όρια του 2%, σημειώνοντας ότι από το επόμενο έτος η οικονομία μπαίνει σε μια περίοδο δραστική μείωσης του δημόσιου χρέους και πλεονασματικών προϋπολογισμών. Αναλυτικά, ο κ. Σημίτης αναφέρθηκε στους τομείς της κυβερνητικής πολιτικής, σημειώνοντας ότι:
-Η πραγματική σύγκλιση απαιτεί ένα νέο επιχειρείν τόσο από τον ιδιωτικό τομέα όσο και από το δημόσιο, με έμφαση στις επενδύσεις στη νέα τεχνολογία και τη διαρκή εκπαίδευση των εργαζομένων.
-Ανακοίνωσε την επίσπευση της απελευθέρωσης των αγορών μέχρι το τέλος του έτους για τις τηλεπικοινωνίες, στις αρχές του έτους για την ενέργεια και επιβεβαίωσε επίσης την πρόωρη (η επίσημη είναι το 2004) απελευθέρωση της ακτοπλοϊκής ναυτιλιακής αγοράς (πιθανότατα το 2003).
-Η ανάπτυξη πρέπει να διασφαλισθεί τόσο στο κέντρο όσο και στην περιφέρεια και ανέφερε ότι η περιφέρεια θα απορροφήσει 11 τρισ. δρχ. απ' το το Γ' Κοινοτικό Πλαίσιο Στήριξης και τα έργα υποδομής περίπου 5,6 τρισ. δρχ.
-Για το φορολογικό επενέλαβε τις δεσμεύσεις για τη μείωση του φορολογικού συντλεστή στις μη εισηγμένες Α.Ε. από 40% σε 35% και των μικρομεσαίων σε 25% από 35% χαρακτηρίζοντάς τις ως βασικούς φορείς αύξησης της απασχόλησης.
-Για τη Θεσσααλονίκη αναφέρθηκε στην προετοιμασία της συνόδου κορυφής του 2003  που θα γίνει στην πόλη, όταν την προεδρία της Ε.Ε. θα έχει η Ελλάδα και την ενίσχυση του ρόλου της στις διαδικασίες διεύρυνσης της Ε.Ε.
-Η ανεργία θα αντιμετωπισθεί αφενός με τους πόρους του Γ' ΚΠΣ αλλά κυρίως με τις αλλαγές στο εργασιακό καθεστώς για το οποίο με έμφαση υπογράμμισε ότι η κυβέρνηση θα προχωρήσει «σε κάθε περίπτωση». 
Παραδέχθηκε την ύπαρξη 520 χιλ. ανέργων και παρατήρησε ότι «η ανάπτυξη από μόνη της δεν μπορεί να αντιμετωπίσει το πρόβλημα, γιατί οι δημιουργούμενες θέσεις εργασίας δεν μπορούν να καλύψουν τις προσφερόμενες».
-Το ασφαλιστικό σύστημα θα αναθεωρηθεί αμέσως μετά την ολοκλήρωση του διαλόγου για το εργασιακό ζήτημα.
-Για την παιδεία, προανήγγηλε τη σύνδεση του εκπαιδευτικού συστήματος με τις ανάγκες της παραγωγικής διαδικασίας και την εξασφάλιση της διά βίου εκπαίδευσης ως μέσο αντιμετώπισης της ανεργίας.
-Για την υγεία, δήλωσε ότι πρόκειται να δημιουργηθεί οργανισμός για τον έλεγχο και τη διαχείριση των δαπανών, ενώ επιβεβαίωσε ότι το Δημόσιο θα προχωρήσει σε αλλαγές του συστήματος υγείας έτσι ώστε το Δημόσιο να «αγοράζει» υπηρεσίες τόσο από το ΕΣΥ όσο και από τον ιδιωτικό τομέα με γνώμονα την ποιότητα και το κόστος των παρεχόμενων υπηρεσιών.
-Για τη δημόσια διοίκηση, τέλος ανακοίνωσε ότι θα υπάρξουν ραγδαίες αλλαγές με στόχο τον εκσυγχρονισμό της και τη βελτίωση της αποτελεσματικότητας.
