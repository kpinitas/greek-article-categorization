Ο Σεβενμάν είχε ενοχληθεί σφόδρα από την αδιαλλαξία των εθνικιστών Κορσικανών. Και είναι από τους πολιτικούς που ενεργούν βάσει πεποιθήσεως και όχι βάσει κομματικής γραμμής.
-To 1982, παραιτήθηκε από το υπουργείο Eρευνας, διαμαρτυρόμενος για την οικονομική λιτότητα.
- Το 1991 ήταν πανίσχυρος υπουργός Aμυνας μιας μεγάλης δύναμης του ΝΑΤΟ αλλά παραιτήθηκε, διαφωνώντας με τη λογική του Πολέμου στον Κόλπο.
-Τώρα, εγκαταλείποντας το υπουργείο Eσωτερικών και διαφωνώντας με το νομοσχέδιο Ζοσπέν, έθεσε και ζήτημα αρχών. Το «ελεύθερο ηλεκτρόνιο» της πολιτικής, απλώς, επιβεβαίωσε τη φήμη του.
Ο Ζοσπέν τον είχε παρακαλέσει να ξανασκεφτεί τη θέση του, στη διάρκεια των καλοκαιρινών διακοπών, αλλά ο Αύγουστος προφανώς είχε αποτελέσματα αντίθετα από αυτά που ήλπιζε ο σοσιαλιστής πρωθυπουργός: 
Οι πράξεις βίας που εκδηλώθηκαν στο νησί απλώς ενίσχυσαν το αίσθημα δικαίου για τον Σεβενμάν, αρχηγό του Κινήματος Πολιτών για τη Δημοκρατία.
Επιστρέφοντας από τις διακοπές, δήλωσε ξεκάθαρα ότι δεν συμφωνεί με το σχέδιο να δοθεί περισσότερη αυτονομία στην Κορσική, γιατί δείχνει ότι η κυβέρνηση υποκύπτει, ουσιαστικά, στη βία των εθνικιστών. Και η Γαλλία, είπε, ήταν από τους πρώτους μεταξύ των Συμμάχων στο ΝΑΤΟ που πολέμησαν τον εθνικισμό του Σέρβου Μιλόσεβιτς. 
Γιατί θα έπρεπε να ακολουθήσει διαφορετική πολιτική, τώρα που στο επίκεντρο είναι γαλλικό έδαφος και όχι το Κοσσυφοπέδιο;
Ο γάλλος υπουργός Eσωτερικών, που έχει πολλές φορές δικαιολογήσει τον τίτλο του ως το «κακό παιδί της Αριστεράς», πρότεινε λοιπόν διάλογο με όλους τους Κορσικανούς, αφού πρώτα οι εθνικιστές αποκηρύξουν τη βία. Αλλά, στην πραγματικότητα, το θέμα της Κορσικής είναι μόνο η κορυφή του παγόβουνου. Από κάτω, υπάρχει το θέμα «του παλιού ιακωβίνικου κράτους που απειλείται με διάλυση, γιατί τα θεμέλιά του τρίζουν», όπως έγραψε ο Κλοντ Εμπέρ στο Πουέν. 
Στο ίδιο περιοδικό, η Κατρίν Πεγκάρ σημειώνει ότι στην Κορσική η πολιτική εξουσία διαλύεται στο πελατειακό σύστημα το οποίο ξαναβάζει, με θεαματικό τρόπο, το ζήτημα της ενότητας και της πολυπολικότητας της Γαλλίας.
Παραιτηθείς, ο υπουργός Eσωτερικών δήλωσε στο τηλεοπτικό κανάλι TF1 ότι «είναι ανάγκη να οργανώσουμε έναν ρεπουμπλικανικό πόλο στην Αριστερά και στη χώρα...». 
Το ερώτημα είναι αν έτσι θα ξεπεράσει το κράτος τον κακό του εαυτό, αν θα αλλάξει το παλιό του πρόσωπο, όπως θα ήθελε ο σεβαστός Κλοντ Εμπέρ, ο οποίος δεν διστάζει να κατηγορήσει τον Σεβμάν για δονκιχωτισμό.
Αλλά και το νομοσχέδιο του Ζοσπέν, που προβλέπει ότι η Βουλή της Κορσικής θα αποκτήσει σταδιακά νομοθετική εξουσία, μάλλον κινδυνεύει να ανοίξει τον ασκό του Αιόλου. 
Γιατί, πολύ λογικά, θα μπορούσαν τότε να ζητήσουν αντίστοιχες ελευθερίες  η Αλσατία, η Βρετάνη, ακόμα και η χώρα των Bάσκων, στη νοτιοδυτική Γαλλία που συνορεύει με τους Βάσκους. Καλή η αποκέντρωση αλλά να μην ευνοήσει μόνο την Κορσική, λένε πολλοί σήμερα στη Γαλλία.
Μπορεί η παραίτηση του Σεβενμάν να μην προκάλεσε ούτε κυβερνητική, ούτε πολιτική κρίση, προκαλεί όμως προβλήματα στη σοσιαλιστική κυβέρνηση του Ζοσπέν, ενώ δεν έχει ακόμα μιλήσει ο δεξιός πρόεδρος Ζακ Σιράκ. Ο πρόεδρος της κοινοβουλευτικής ομάδας του κόμματός του (RPR), Ζαν Λουί Ντεμπρέ, δήλωσε ότι ο Σιράκ δεν θα επέμβει στο θέμα της Κορσικής, παρά μόνο όταν η Ματινιόν ανακοινώσει επισήμως το συγκεκριμένο νομοσχέδιο.
Η κυβέρνηση, όχι μόνο βάλλεται πανταχόθεν, αλλά αισθάνεται ότι σε κάποια στιγμή θα πέσει επάνω της  και ο πέλεκυς των Ιλισίων. 
Ο Ντεμπρέ παρομοίασε τον Ζοσπέν με αρχηγό που δεν διοικεί το στρατό του και είπε ότι «η κυβερνητική πλειοψηφία βρίσκεται σε στάδιο "εκρηκτικής διάλυσης"». 
Ακόμα όμως και αν δεν πέσει ο πέλεκυς του Σιράκ, ωστόσο, η  αξιοπιστία της πολιτικής του Ζοσπέν στο κορσικανικό ζήτημα έχει υποστεί πλήγμα και ο κυβερνητικός συνασπισμός έπαψε να είναι πλέον αραγής.
