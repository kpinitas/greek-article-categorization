Προμήθειες αξίας ενός δισ. δολαρίων «έχασαν» οι μόνιμοι προμηθευτές του ΟΤΕ  Iντρακόμ και Zίμενς, λόγω του ναυαγίου της εξαγοράς του βουλγαρικού τηλεπικοινωνιακού οργανισμού (BTC). Τώρα, οι δύο εταιρείες κορυφώνουν τις πιέσεις τους για να πάρουν νέα πακέτα προμηθειών από τις χώρες στις οποίες έχει βάλει πόδι ο ΟΤΕ (Ρουμανία, Αρμενία), ενώ οι αποδέκτες των πιέσεων αναζητούν διέξοδο καθώς οι αποφάσεις τους γίνονται καθημερινά αιτία αποκαλύψεων και καταγγελιών γύρω από τα διαπλεκόμενα συμφέροντα.
Μέσα στην εβδομάδα που πέρασε, το θέμα της διαπλοκής αναδείχθηκε στη Βουλή, για πρώτη φορά σε τόσο μεγάλη έκταση, με αφορμή τη συζήτηση επί της προτάσεως νόμου της Ν.Δ. για κατοχύρωση της διαφάνειας. Σημειωτέον ότι, εκτός των αναφορών από πλευράς Ν.Δ. για «εξουσιαστικό έλεγχο εξωθεσμικών παραγόντων», του ΚΚΕ περί «καλών υπηρεσιών που εξασφαλίζει η κυβέρνηση» και του ΣΥΝ για «ύποπτη σιγή», το θέμα πέρασε και στο κυβερνητικό στρατόπεδο: Ο υπουργός Δικαιοσύνης Μ. Σταθόπουλος παραδέχθηκε τη μεγάλη ισχύ των οικονομικών συμφερόντων, ενώ αιχμές άφησαν οι Χ. Kαστανίδης και Ε. Βενιζέλος. Κοινό χαρακτηριστικό, όμως, όλων όσοι μίλησαν για τη διαπλοκή ήταν ότι απέφυγαν να την κατονομάσουν, αν και σε όλους έγινε αντιληπτό ότι στη θέση του «ακατονόμαστου» ετοποθετείτο ο Σ. Κόκκαλης.
-Ο θόρυβος, όμως, δεν φαίνεται ότι ανέκοψε την ορμή των διαπλεκομένων καθώς, σύμφωνα με πληροφορίες, το διοικητικό συμβούλιο της Ρομτελεκόμ, στο οποίο τον πρώτο λόγο έχει ο ΟΤΕ, αποφάσισε να αναθέσει χωρίς διαγωνισμό προμήθεια 60 δισεκατομμυρίων δραχμών σε Ιντρακόμ, Ζίμενς και Αλκατέλ. Πρόσθετες προμήθειες ύψους 40 δισ. για τη Ρουμανία πρόκειται να ανατεθούν, κατά τις ίδιες πληροφορίες, μέσω της εταιρείας Hellascom, στην οποία συμμετέχουν επίσης Ιντρακόμ και Ζίμενς.
-Υπενθυμίζεται ότι πέρυσι Ιντρακόμ και Ζίμενς μοιράστηκαν, χωρίς διαγωνισμό, προμήθειες τηλεπικοινωνιακού υλικού ύψους 100 δισ. δραχμών από την Ρομτελεκόμ. Πρόσθετο πακέτο 150 δισεκατομμυρίων για καλώδια, μπαταρίες και άλλα παρελκόμενα ανατέθηκαν επίσης πέρυσι, ενώ στην κατασκευή του υλικού θα έχει συμμετοχή και η εταιρεία Ιντραρόμ (επίσης του Σ. Κόκκαλη με έδρα τη Ρουμανία).
-Τις μεθοδεύσεις για την ανάθεση προμηθειών στην Ιντρακόμ κατήγγειλε ο ΣΥΝ. Το μέλος του προεδρείου της Ομοσπονδίας Εργαζομένων ΟΤΕ (ΟΜΕ-ΟΤΕ) και στέλεχος του ΣΥΝ Κώστας Ανέστος αναφέρει πως η διοίκηση του ΟΤΕ προσποιήθηκε ότι ήθελε να επιλέξει τον καλύτερο προμηθευτή και γι'αυτό ζήτησε τον Φεβρουάριο προσφορές από 17 κατασκευαστικούς οίκους. Αντί όμως για διαπραγματεύσεις μέσω των οποίων θα επιτύγχανε καλύτερες τιμές, τονίζει ο Κ. Ανέστος, ο ΟΤΕ αποφασίζει απευθείας ανάθεση «στον Κόκκαλη και την παρέα του».
Με αφορμή την καταγγελία του συνδικαλιστή, ο πρόεδρος του ΣΥΝ Ν. Κωνσταντόπουλος δήλωσε χαρακτηριστικά: «Ο ΟΤΕ αντί να γίνεται ιδιότυπη θυγατρική της Ιντρακόμ, θα μπορούσε να αγοράσει την Ιντρακόμ στα πλαίσια ενός επιθετικού στρατηγικού σχεδιασμού ανταγωνιστικότητας και εκσυγχρονισμού». 
-Αντίστοιχο σκηνικό διαπλοκής και πιέσεων στήνεται στην Αρμενία όπου ο ΟΤΕ έχει το 90% της Αρμεντέλ: Μέσω της Αρμεντέλ, η Ιντρακόμ ανέλαβε προμήθειες ύψους 20 δισεκατομμυρίων δραχμών για 150.000 ψηφιακές παροχές. Η συμφωνία εκείνη είχε γίνει μάλιστα αιτία για καταγγελίες περί υπερτιμολόγησης, καθώς υπήρχαν προσφορές με πολύ χαμηλότερο τίμημα. 
-Υπενθυμίζεται ότι στο τέλος του 1999, η Εισαγγελία Αθηνών είχε ασκήσει διώξεις κατά των διοικήσεων ΟΤΕ και Ιντρακόμ επειδή ο Οργανισμός προχωρεί σε ριψοκίνδυνες επενδύσεις για να ωφεληθεί ο προμηθευτής.
