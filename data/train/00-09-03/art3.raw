Οι «Νύχτες πρεμιέρας Ericsson» αρχίζουν την Τετάρτη αλλά από την... πίσω πόρτα. 
Η νέα ταινία του Γιώργου Τσεμπερόπουλου θα ανοίξει πανηγυρικά το φεστιβάλ, που διοργανώνουν για έκτη συνεχή χρονιά τα παιδιά του περιοδικού «Σινεμά» και επισήμως λέγεται Διεθνές Φεστιβάλ Κινηματογράφου Αθήνας. 
Ο Σεπτέμβριος, ως γνωστόν, είναι πια ο μήνας που η Αθήνα φοράει τα κινηματογραφικά της, πριν της κλέψει για τα καλά την παράσταση το Νοέμβριο η συμπρωτεύουσα. 
Από την ερχόμενη Πέμπτη ώς τις 14 του μήνα τέσσερις κεντρικές αίθουσες (Αττικόν, Απόλλων, Δαναός Ericsson 1 και 2) θα φιλοξενήσουν μερικές δεκάδες ταινίες. 
Ο ανεξάρτητος αμερικανικός κινηματογράφος εξακολουθεί να είναι ο βασικός προσανατολισμός αυτού του φεστιβάλ, που απευθύνεται ιδιαίτερα στους νέους. Αυτό, όμως, δεν σημαίνει ότι το ευρωπαϊκό σινεμά θα λείψει, ούτε και το κορεάτικο, που τα τελευταία χρόνια εντυπωσιάζει κριτικούς και κοινό. 
Οι έλληνες σκηνοθέτες της διασποράς θα δώσουν πάλι το «παρών», τους. 
Τα αφιερώματα είναι προσεγμένα -στους Χούλιο Μεντέμ, Μάικλ Πάουελ και Τεξ Εϊβερι. 
Οσο για τα ντοκιμαντέρ, ε, αυτά διαλέξαμε εμείς σήμερα να παρουσιάσουμε.
Γιατί έχει αποδειχθεί ότι το κοινό όχι μόνο δεν τα σνομπάρει, αλλά με ιδιαίτερη ευχαρίστηση μπαίνει σε μια σκοτεινή αίθουσα για να δει ένα και δύο και τρία. Πόσο μάλλον που ντοκιμαντέρ σαν αυτά που διαλέγουν οι «Νύχτες», αλλά και όλα τα άλλα φεστιβάλ, ανήκουν στα δημιουργικά εκείνα δείγματα του είδους, που δέν επιμορφώνουν μόνο ή πληροφορούν, αλλά προάγουν και την κινηματογραφική τέχνη.
Τα τρία ντοκιμαντέρ του φεστιβάλ είναι πολιτικά. Τελεία και παύλα. Το «Paragraph 175» αφορά τις διώξεις ομοφυλοφίλων στη ναζιστική Γερμανία. Το «Waad: The Life and Times of John C. Holmes» ρίχνει φως στην τραγική ζωή ενός μυθικού αμερικανού πορνοστάρ. Και το «Grass» αναλαμβάνει την υπεράσπιση της μαριχουάνας. Ποιο από τα τρία θα διαλέγατε;
Υπήρξαν και κάποιοι έγκλειστοι σε γερμανικά στρατόπεδα συγκέντρωσης, που ποτέ δεν εξαργύρωσαν την περιπέτειά τους, που δεν τιμήθηκαν, δεν πήραν σύνταξη, δεν θεωρήθηκαν επιζώντες ήρωες και συμπαθή θύματα της ναζιστικής θηριωδίας. 
Οι περισσότεροι, μάλιστα, έκρυψαν την εμπειρία τους, ενώ πολλοί άλλοι με το τέλος του πολέμου ξαναπήραν το δρόμο για τη φυλακή. 
Είναι οι ομοφυλόφιλοι, που φορώντας ένα ροζ τρίγωνο στο στήθος, γνώρισαν την ίδια ακριβώς φρίκη με τους εβραίους. Είναι οι ομοφυλόφιλοι που διώχτηκαν από το χιτλερικό καθεστώς βάσει ενός νόμου, που δεν καταργήθηκε παρά το 1969.
 Το ντοκιμαντέρ των βραβευμένων με Οσκαρ Ρομπ Επστάιν και Τζέφρι Φρίντμαν «Παράγραφος 175» (Paragraph 175) στο νόμο αυτόν του 1871 οφείλει το όνομά του: 
«Μια αφύσικη σεξουαλική πράξη μεταξύ ατόμων αρσενικού φύλου ή μεταξύ ατόμων και ζώων τιμωρείται με φυλάκιση. Μπορεί ακόμα να επιβληθεί στέρηση πολιτικών δικαιωμάτων».
Στο διάστημα 1933-1945 περίπου 100 χιλιάδες άνδρες συνελήφθησαν κατηγορούμενοι για ομοφυλοφιλικές σχέσεις. Οι μισοί φυλακίστηκαν και γύρω στις 15 χιλιάδες κατέληξαν σε στρατόπεδα συγκέντρωσης. Το ποσοστό θνησιμότητας έφτασε το 60%, ένα από τα υψηλότερα για μη εβραίους κρατούμενους, έτσι ώστε το 1945 βρήκε εν ζωή μόνο τους 4.000.
Στις δίκες, όμως, της Νυρεμβέργης κανείς δεν τους θυμήθηκε. Οι διώξεις των ομοφυλοφίλων θεωρούνταν φυσικές σε όλη την Ευρώπη και τις ΗΠΑ. Λέγεται, μάλιστα, ότι στη διάρκεια των δεκαετιών του '50 και του '60 οι καταδίκες ομοφυλοφίλων στη Δ. Γερμανία δεν είχαν τίποτα να ζηλέψουν (τουλάχιστον σε αριθμούς) από τη ναζιστική περίοδο. 
Τα μουσεία του Ολοκαυτώματος, οι έρευνες και οι ιστορικοί ομοίως τους αγνόησαν.  Μόλις το 1990 άρχισε να εκδηλώνεται ενδιαφέρον για τους κρατούμενους των ναζί με το ροζ τρίγωνο στο στήθος. Το Holocaust Memorial Museum στην Ουάσιγκτον ήταν το πρώτο που περιέλαβε στα εκθέματά του ντοκουμέντα από τις διώξεις ομοφυλοφίλων. 
Και ο άνθρωπος στον οποίο οφείλουμε το ντοκιμαντέρ «Παράγραφος 175» είναι ακριβώς ο γερμανός ιστορικός και διευθυντής ευρωπαϊκού προγράμματος του μουσείου, δρ. Κλάους Μίλερ. Αυτός πρότεινε στους σκηνοθέτες Ρομπ Επστάιν και Τζέφρι Φρίντμαν να συνεργαστούν σε ένα φιλμ, έτσι ώστε να καταφέρουν να προσελκύσουν το ενδιαφέρον.
Ο δρ Μίλερ εμφανίζεται στο ντοκιμαντέρ να παίρνει συνεντεύξεις από ομοφυλόφιλους, που επέζησαν των στρατοπέδων και των διώξεων. 
Ηλικιωμένοι και ταλαιπωρημένοι δεν έχουν όλοι να διηγηθούν καμιά τρομερή ιστορία. Αυτό που τους ενώνει είναι η ντροπή και μια περίεργη αίσθηση διακριτικότητας. Είναι, ακόμα, οι περισσότεροι γνήσια τέκνα αυτού του υπέροχου, απελευθερωμένου προπολεμικού Βερολίνου. 
Οι σκηνοθέτες, άλλωστε, του ντοκιμαντέρ φρόντισαν να πλέξουν τις αφηγήσεις μπροστά στην κάμερα με πλούσιο αρχειακό υλικό από τη Γερμανία των αρχών του 20ού αιώνα και την ευτυχισμένη και ανέμελη περίοδο της Βαϊμάρης, τότε που στο Βερολίνο ανθούσαν τα γκέι μπαρ, που γεννιόταν ένα είδος κινήματος υπέρ των δικαιωμάτων των ομοφυλοφίλων και η ανοχή απέναντι στις σεξουαλικές «παρεκκλίσεις» δεν είχε ακόμα δεχτεί τη ναζιστική επίθεση. 
Πόσες δόσεις πορνολογίας μπορεί να αντέξει ένας νορμάλ σινεφίλ στη ζωή του; Αρκετές φαίνεται, αν σκεφτούμε ότι μετά την «Υπόθεση Λάρι Φλιντ» του Μίλος Φόρμαν και το «Boogie Nights» του Π. Αντερσον, μας έπεσαν μαζεμένα κάμποσα ευρωπαϊκά φιλμ, με πρώτο και καλύτερο το «Romance» της Μπρεγιά. 
Ο υπό εξέταση κ. Χολμς δεν είναι άλλος από τον μυθικό αμερικανό πορνοστάρ με τον 13 ιντσών φαλλό και την τραγική κατάληξη (πέθανε στα 42 του από AIDS), που ήδη έχει δανείσει τα βασικά στοιχεία της προσωπικότητάς του στον ήρωα των «Boogie Nights». Ο Κας Πέιλι, όμως, θεώρησε ότι το θέμα χρειαζόταν περαιτέρω διερεύνηση.
Η πορεία και η αποδοχή του ντοκιμαντέρ του (παραγωγής 1999) ήταν εξαιρετική. Τα κατάφερε, μάλιστα, να γυρίσει μια υπερτολμηρή ταινία γύρω από έναν πορνοστάρ, χωρίς ούτε μια σκηνή διείσδυσης. Τις δύο μοναδικές φορές, που θα δούμε το περιβόητο όργανο του Τζον Χολμς αυτό θα είναι ήρεμο και εν απραξία. Θα δούμε, όμως, άλλα πράγματα και θαύματα. 
Τους ανθρώπους, που γνώρισαν από την καλή και την ανάποδη τον πορνοστάρ, όταν ήταν ένα άσημο αγόρι του Οχάιο, πριν ανακαλύψει «το χρυσάφι, που κρυβόταν ανάμεσα στα πόδια του» και αρχίσει να το εκμεταλλεύεται κάνοντας έρωτα μπροστά στο φακό με 14 χιλιάδες γυναίκες και ολίγους άνδρες. 
Ο σκηνοθέτης του ντοκιμαντέρ ανακάλυψε την πρώτη σύζυγο του Χολμς, που το πορνο-σύμπαν αγνοούσε. Επεισε την 15χρονη ερωμένη του, που την εξέδιδε για χρήματα και ναρκωτικά, να διηγηθεί τις εμπειρίες της. 
Κάλεσε να μιλήσουν τους αστυνομικούς που διερεύνησαν το 1982 μια υπόθεση πολλαπλής δολοφονίας, κύριος ύποπτος για την οποία υπήρξε ο Χολμς. 
Και, φυσικά, δεν θα μπορούσαν να λείπουν οι ερωτικές του παρτενέρ, οι οποίες εκτός του ότι είναι σήμερα μιας κάποιας ηλικίας, φοράνε σεμνά ρούχα και μοιάζουν να απορούν που κάποτε πασάλειβαν τα πρόσωπά τους με το σπέρμα του μακαρίτη, που είχε, μάλιστα, και AIDS...
 Το τρίτο ντοκιμαντέρ  είναι του Ρον Μαν. Αφηγητής ο Γούντι Χάρελσον, που δεν δανείζει τυχαία την ωραία φωνούλα του. Είναι ένας δηλωμένος καπνιστής μαριχουάνας και το φιλμ του Ρον Μαν, που λέγεται «Grass», είναι αφιερωμένο στο πιο αμφιλεγόμενο ναρκωτικό του 20ού αιώνα. 
Ο βετεράνος σκηνοθέτης ανέλαβε την υπεράσπισή του με έντονη αίσθηση ιστορικότητας και αντικειμενικότητας. Διότι, όπως αποδεικνύει στο «Grass», εδώ και δεκαετίες έχει αρχίσει η εκστρατεία κατασυκοφάντησης του αθώου χορταριού, που τόσοι ποιητές, μουσικοί, φοιτητές αλλά και πολιτικοί έχουν καπνίσει.
Ο Ρον Μαν φακελώνει πολιτικούς, δεξιούς και αριστερούς, που επέβαλαν την απαγόρευση της μαριχουάνας. Από τον πρώτο υπεύθυνο του Ομοσπονδιακού Γραφείου για τα Ναρκωτικά Χάρι Ανσλινγκερ (κολλητού του Τζ. Ε. Χούβερ) μέχρι τον Ρίτσαρντ Νίξον, τον Ρόναλντ Ρέιγκαν και τον Τζίμι Κάρτερ. 
Μουσική χίπικη και ανατρεπτική, αλλά και ψυχεδελικά κόμιξ του αντεργκράουντ καρτουνίστα Πολ Μαυρίδη κάνουν το ντοκιμαντέρ του Ρον Μαν μια βέβαιη απόλαυση, έστω και μέσα σε αίθουσες, όπου απαγορεύεται το κάπνισμα.
