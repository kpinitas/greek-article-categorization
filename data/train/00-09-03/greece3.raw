Το κουδούνι που θα κτυπήσει στις 11 Σεπτεμβρίου σε 16.000 σχολεία όλης της χώρας θα σηματοδοτήσει την έναρξη της νέας σχολικής χρονιάς, μιας χρονιάς που θα συνοδευτεί από ανακατατάξεις στον εκπαιδευτικό χάρτη της χώρας.
- Ο θεσμός του ολοήμερου σχολείου που ξεκίνησε την εφαρμογή του με επιτυχία, επεκτείνεται στην πρωτοβάθμια εκπαίδευση. Φέτος, θα λειτουργήσουν 1.000 ολοήμερα νηπιαγωγεία ( 700 λειτούργησαν πέρσι) και θα διοριστούν ακόμη 300 νηπιαγωγοί.
- Στο δημοτικό, η εφαρμογή του ολοήμερου σχολείου απαιτεί πολύ μεγαλύτερα κονδύλια. Για το λόγο αυτό, μόνο σε 28 σχολεία θα εφαρμοστεί και φέτος πιλοτικά το σχετικό πρόγραμμα. Θα αυξηθούν όμως από 1.500 που ήταν πέρσι σε 2.000 τα δημοτικά σχολεία διευρυμένου ωραρίου.
-Παρά τις προσπάθειες που κατέβαλε φέτος το υπουργείο Παιδείας να προχωρήσει έγκαιρα στους διορισμούς εκπαιδευτικών, στα δημοτικά σχολεία θα υπάρξουν πολλές κενές θέσεις δασκάλων γιατί στο διαγωνισμό του ΑΣΕΠ που έγινε το 1998, δεν υπήρξαν επιτυχόντες ώστε να διοριστούν τη φετινή χρονιά.
Υπολογίζεται ότι στα δημοτικά σχολεία θα χρειαστεί φέτος να διοριστούν 5.000 - 5.500 αναπληρωτές για να καλύψουν τα υπάρχοντα κενά. 
- Στη δευτεροβάθμια εκπαίδευση θα σημειωθούν οι μεγαλύτερες αλλαγές. Στις 3 τάξεις του λυκείου μπαίνει φέτος πρώτη φορά το πολλαπλό βιβλίο για την καλύτερη διδασκαλία των μαθημάτων φυσικής, χημείας και βιολογίας.
- Το λύκειο είναι η βαθμίδα που θα έχει τις μεγαλύτερες, αλλαγές. Την εβδομάδα αυτή θα ανακοινωθούν από το υπουργείο Παιδείας οι αλλαγές του εξεταστικού συστήματος και το νέο σύστημα πρόσβασης για την τριτοβάθμια εκπαίδευση.
- Για το γυμνάσιο, ξεκινάει φέτος η συγγραφή νέων βιβλίων ενώ σχεδιάζεται παράλληλα η ριζική αναμόρφωση των αναλυτικών προγραμμάτων διδασκαλίας. Τα νέα βιβλία θα βασιστούν στα καινούρια εκσυγχρονισμένα προγράμματα που ήδη φτιάχνει το Παιδαγωγικό Ισντιτούτο.
Εχει ολοκληρωθεί η συγγραφή των 501 νέων διδακτικών βοηθημάτων που προορίζονται για τους μαθητές των Τεχνικών Επαγγελματικών Εκπαιδευτηρίων και γίνεται τώρα μια συντονισμένη προσπάθεια ώστε μέχρι τον Οκτώβριο να έχουν διανεμηθεί αυτά σε όλα τα ΤΕΕ.
Να σημειωθεί ότι κατά την περσινή σχολική χρονιά, οι μαθητές των ΤΕΕ δεν είχαν βιβλία και η διδασκαλία όλων των μαθημάτων στηρίχτηκε αποκλειστικά σε φωτοτυπίες. Το υπουργείο Παιδείας είχε, μάλιστα, διαθέσει πέρσι ειδικά κονδύλια για το σκοπό αυτό μιας και το ένα φωτοτυπικό που διαθέτει το κάθε σχολείο δεν μπορούσε να φέρει σε πέρας τη δουλειά .
Αντιθέτως, καινούρια βιβλία δεν προβλέπονται για τις τάξεις του δημοτικού σχολείου και με εξαίρεση κάποια βιβλία των θρησκευτικών, η ημερομηνία συγγραφής όλων των άλλων βιβλίων σταματάει στο 1985.
-Μεγάλο βάρος θα δοθεί φέτος στον τομέα νέων τεχνολογιών που μπαίνει πια δυναμικά στο ελληνικό σχολείο. Με το Ιντερνετ έχουν συνδεθεί μέχρι τώρα 1.500 σχολεία σε 29 νομούς, ενώ μέχρι το τέλος του Δεκεμβρίου του 2000 θα έχει ολοκληρωθεί σε όλους τους νομούς.
Φέτος θα διοριστούν 850 καθηγητές πληροφορικής από την επετηρίδα και 1.700 από το διαγωνισμό του ΑΣΕΠ που θα γίνει το δεύτερο δεκαπενθήμερο του Σεπτεμβρίου. Το Νοέμβριο, θα πραγματοποιηθεί επίσης ο πρώτος διαγωνισμός του ΑΣΕΠ για την πρόσληψη καθηγητών τεχνικών ειδικοτήτων. Από αυτόν έχει εξαγγελθεί ότι θα προσληφθούν ακόμη 300 καθηγητές πληροφορικής.
Σε ό,τι αφορά πάντως τους καθηγητές αυτής της ειδικότητας (πληροφορικής), όπως όλα δείχνουν ούτε φέτος θα καλυφθούν επαρκώς οι υπάρχουσες ανάγκες, καθώς ανάμεσα στις 67.000 αιτήσεις συμμετοχής που έχουν υποβληθεί για το διαγωνισμό του Σεπτεμβρίου μόνο 320 είναι για τον κλάδο της πληροφορικής. Εάν, δηλαδή, υποθέσουμε ότι όλοι οι συμμετέχοντες πετύχουν στο διαγωνισμό, πάλι θα παραμείνουν κενές περίπου 1.400 θέσεις.
-Στον τομέα της σχολικής στέγης, είναι ήδη σε εξέλιξη 170 έργα που αντιστοιχούν σε 1.800 αίθουσες διδασκαλίας συνολικού κόστους 70 δισ. δραχμών. 
