Εγκλημα χωρίς τιμωρία. Θύματα τα δάση της χώρας που συρρικνώνονται διαρκώς. Οι θύτες (τις περισσότερες φορές) ισχυρές ομάδες των τοπικών κοινωνιών που, ασκώντας πολυποίκιλες πιέσεις, κατορθώνουν να μετατρέπουν τις τελευταίες ανάσες ζωής σε τσιμέντο και να μένουν ατιμώρητοι. Κίνητρο τα τεράστια κέρδη...
Χαρακτηριστική είναι η περίπτωση της Ροδόπολης Αττικής, μιας ειδυλλιακής περιοχής ανάμεσα στη Δροσιά, το Διόνυσο και τη Σταμάτα, όπου τις τελευταίες δεκαετίες το δάσος «κόβεται» σε οικόπεδα παρανόμως και με τις ευλογίες υψηλόβαθμων κρατικών υπαλλήλων.
Αποκαλυπτική είναι η μηνυτήρια αναφορά του πρώην διευθυντή προστασίας Δασών και Φυσικού Περιβάλλοντος του υπ. Γεωργίας, Λευτέρη Φραγκιουδάκη, προς την Εισαγγελία του Αρείου Πάγου που μολονότι κατετέθη πριν από δυόμισι χρόνια, μένει ακόμη στα συρτάρια των λειτουργών της Δικαιοσύνης.
Ο κ. Φραγκιουδάκης δεν έχει ακόμη κληθεί από τον εισαγγελέα για να επιβεβαιώσει τους ισχυρισμούς του. Ομως στην μηνυτήρια αναφορά περιγράφεται με στοιχεία πώς ο οικοδομικός συνεταιρισμός «Η Νέα Αιολίς» κατορθώνει να πουλά δασικές αναδασωτέες εκτάσεις, βασισμένος σε ενέργειες ή παραλείψεις νομαρχών και οργάνων του ΥΠΕΧΩΔΕ. 
- Η υπόθεση ξεκινάει τη δεκαετία του 1950 οπότε η «Νέα Αιολίς» αγοράζει 2.713 στρέμματα δάσους στη Ροδόπολη, αφού έχει εξασφαλίσει άδεια κατάτμησης με απόφαση του τότε υπ. Γεωργίας.
- Το Μάιο του 1962 ολόκληρη η ιδιοκτησία του συνεταιρισμού, καίτοι δάσος, μπαίνει στο σχέδιο πόλης. Αργότερα γίνεται νέα αρίθμηση των οικοδομικών τετραγώνων.
- Εμφανίζεται τότε νέο τοπογραφικό διάγραμμα που διαφέρει σημαντικά από εκείνο με το οποίο έγινε η αγοραπωλησία και η ένταξη στο σχέδιο πόλης καθώς διαπιστώνεται ακόμη και διά γυμνού οφθαλμού ότι ...τμήματα δάσους εκτός ιδιοκτησίας του συνεταιρισμού συμπεριλαμβάνονται στο ρυμοτομικό.
«Ουδέποτε έκτοτε εξασφαλίσθηκε σχετική άδεια κατατμήσεων για την κατάρτιση εγκύρου συμβολαίου μεταξύ ιδιοκτημόνων και του οικοδομικού συνεταιρισμού, αλλά ούτε και ο υπ. Γεωργίας προσυπέγραψε επέκταση του ήδη εγκεκριμένου σχεδίου του έτους 1962 σε βάρος παρακείμενων δασών. Παρά ταύτα επιστρατεύτηκαν διάφορες δυνάμεις της διοίκησης προκειμένου να οικοπεδοποιούνται και να αλλάζουν χρήση δάση όμορα του σχεδίου πόλεως του 1962. Αυτό συνεχίζεται ακόμη και σήμερα και δίδεται έντονα η εντύπωση ότι η διοίκηση έχει αλωθεί εκ των έσω, από παράγοντες που την εκμεταλλεύονται προς ίδιον όφελος», σημειώνει στη μηνυτήρια αναφορά του ο δασολόγος Λ. Φραγκιουδάκης.
«Το γεγονός αυτό διαπιστώνεται και από το ότι ενώ ο συνεταιρισμός από του έτους 1972 ισχυριζόταν ότι είχε προβεί εις την νόμιμον μεταβίβασιν απάντων των οικοπέδων της ρυμοτομηθείσης περιοχής προς τους δικαιούχους συνεταίρους, συνεχίζει και έκτοτε να μεταβιβάζει τεμάχια γης ως οικόπεδα, που αντιστοιχούν σε καμένα ή μη και εκτός σχεδίου πόλεως τεμάχια δάσους χαλεπίου πεύκης, παρακείμενα του σχεδίου». Τα στοιχεία είναι συνταρακτικά.
- Το 1979, με το πρόσχημα ότι διενεργείται εσωτερική τροποποίηση του ρυμοτομικού σχεδίου του 1962, η τότε εκτελούσα χρέη αναπληρώτριας νομάρχη Αττικής, εγκρίνει την τροποποίηση επεκτείνοντας στην ουσία το υπάρχον σχέδιο, ενώ δεν της είχε παραχωρηθεί καμία τέτοια αρμοδιότητα.
- Με απόφασή της στις 20-10-79 δίνει τη δυνατότητα να πολεοδομηθούν νέες εκτάσεις δάσους ενάντια στα όσα προέβλεπε το σύνταγμα, η ισχύουσα δασική νομοθεσία και η σχετική νομολογία.
- Στις 12 Ιουνίου του 1990 ξεκινάει η μεγάλη πυρκαγιά που αποτεφρώνει χιλιάδες στρέμματα δάσους στη Σταμάτα, τη Ροδόπολη και το Διόνυσο. Σύμφωνα με το σύνταγμα οι καμένες εκτάσεις κηρύσσονται υποχρεωτικά αναδασωτέες.
- Ομως με απόφαση του τότε νομάρχη ανατολικής Αττικής στις 16-10-92, εξαιρούνται από την αναδάσωση δεκάδες στρέμματα που γειτνιάζουν με την ιδιοκτησία της «Νέας Αιολίδος» και ασφαλώς δεν ανήκουν στο σχέδιο πόλης, με την αυθαίρετη αιτιολογία ότι... ανήκουν στο συνεταιρισμό και στο σχέδιο πόλης.
- Αργότερα ο συνεταιρισμός επικαλείται ψευδώς ότι οι καμένες και μη αναδασωτέες εκτάσεις από τη φωτιά του 1990 ανήκουν στα 2.713 στρέμματα της ιδιοκτησίας του και στο σχέδιο πόλης και τις οικοπεδοποιεί αμέσως. 
- Τα πολεοδομικά γραφεία της περιοχής και οι εποπτεύουσες σε κεντρικό επίπεδο υπηρεσίες του ΥΠΕΧΩΔΕ, όταν τους ζητήθηκε από το υπ. Γεωργίας να αναστείλουν τις οικοδομικές άδειες στην εν λόγω περιοχή, δεν το έπραξαν, «δίνοντας ερμηνείες που αντίκεινται στο σύνταγμα και τους δασικούς νόμους».
- Στις αρχές της δεκαετίας του '90 επιδικάζεται έκταση 490 στρεμμάτων στους κληρονόμους του Ασημ. Ηλιόπουλου, που τη δεκαετία του '50 είχε πουλήσει τα 2.713 στρέμματα στη «Νέα Αιολίδα».
- Ενας απ' τους κληρονόμους εκχωρεί το 50% του μεριδίου του στο ελληνικό Δημόσιο προκειμένου να διαγραφούν οι φόροι. Τμήματα όμως της έκτασης, της οποίας το Δημόσιο έγινε συνιδιοκτήτης, τα είχε ήδη μεταβιβάσει και οικοπεδοποιήσει ο συνεταιρισμός.
Τα παραπάνω συνιστούν βαρύτατα αδικήματα που διώκονται σε βαθμό κακουργήματος. 
Η μηνυτήρια αναφορά έχει ημερομηνία 6-3-98 και η εισαγγελία του Αρείου Πάγου, στις 19-6-98 την αποστέλει στην Eισαγγελία Πρωτοδικών για περαιτέρω έρευνα, που μέχρι σήμερα δεν έχει ολοκληρωθεί. 
Ο δασολόγος που συνέταξε τη μηνυτήρια αναφορά με την ιδιότητα του διευθυντή Δασών και Φυσικού Περιβάλλοντος, μιλώντας στην «Κ.Ε.», τονίζει ότι όλα αυτά τεκμηριώνονται με αδιάσειστα στοιχεία και υπολογίζει την έκταση που έχει μπει παρανόμως στο σχέδιο πόλης σε τουλάχιστον 1.200 στρέμματα.
Σύμφωνα με εκτιμήσεις ειδικών περί την κτηματαγορά, οι αξίες γης στα επίμαχα σημεία ξεπερνούν τα 100 εκατομμύρια το στρέμμα.
«Στην περιοχή έχουν συμμετοχή στα εικονικά συμβόλαια και φέρονται ως ιδιοκτήτες η αναπληρώτρια διευθύντρια της πολεοδομίας και πολλοί δικαστικοί, ενώ μετά από τόσον καιρό δεν έχω κληθεί ακόμη να καταθέσω», καταλήγει ο Λ. Φραγκιουδάκης. 
