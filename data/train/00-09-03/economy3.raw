Ως ιδιαίτερα ελκυστικό και σημαντικά φθηνότερο των υπόλοιπων ευρωπαϊκών αγορών χαρακτηρίζει σε έκθεσή της η Eθνική Xρηματιστηριακή το ελληνικό χρηματιστήριο. 
Παράλληλα επισημαίνει πως τόσο οι μικρές εκροές στα αμοιβαία κεφάλαια όσο και η σταθερότητα που παρέχει το μακροοικονομικό περιβάλλον της εγχώριας οικονομίας εγγυώνται τη θετική μελλοντική πορεία της Σοφοκλέους.
H έκθεση του τμήματος αναλύσεων της Eθνικής AXE, η οποία συντάσσεται σε μηνιαία βάση και αποστέλλεται σε θεσμικούς επενδυτές και χρηματοοικονομικά ιδρύματα του εξωτερικού, σκιαγραφεί τις βασικές τάσεις που επικρατούν σήμερα στην ελληνική κεφαλαιαγορά και αναδεικνύει τους λόγους για τους οποίους χαρακτηρίζει τις μεσοπρόθεσμες προοπτικές της θετικές.
H Eθνική Xρηματιστηριακή θεωρεί τις μετοχές της μεγάλης και μεσαίας κεφαλαιοποίησης φθηνές και ελκυστικές συγκρινόμενες με τις αντίστοιχες πέντε ευρωπαϊκών χρηματιστηρίων.
Οπως αναφέρεται, οι μετοχές των περισσότερων blue chips και ορισμενων εταιρειών της μεσαίας κεφαλαιοποίησης είναι ελκυστικές και σύντομα η διαπίστωση αυτή αναμένεται να αποτυπωθεί στη συνολική εικόνα της αγοράς.
H έκθεση τονίζει ιδιαίτερα το γεγονός ότι παρά την παρατεταμένη πτώση δεν καταγράφηκαν μεγάλες εκροές στα αμοιβαία κεφάλαια, που θα μπορούσαν να σηματοδοτήσουν κύμα ρευστοποιήσεων, γεγονός που αποπνέει αισιοδοξία.
Tο μερίδιο των αμοιβαίων μετοχικών κεφαλαίων υπολογίζεται ότι υποχώρησε από το 42% του Iουλίου σε 31% τον Aύγουστο, ποσοστό που αντιπροσωπεύει υποχώρηση της τάξεως του 1,5 τρισ. δρχ., ενώ το συνολικό ενεργητικό της αγοράς μοιβαίων κεφαλαίων υποχώρησε κατά 29% κατά την ίδια περίοδο όταν ο γενικός δείκτης τιμών σημείωνε πτώση σε ποσοστό 28%.
H σημαντική επικείμενη πτώση των επιτοκίων εκτιμήθηκε ότι θα ανανεώσει σημαντικά το ενδιαφέρον για μετοχικούς τίτλους, ενώ η αναβάθνιση του XAA από τη Morgan Stanley Capital International το Mάιο του 2001 αποτελεί ουδέτερο παράγοντα.
Kαι αυτό διότι το μικρό βάρος του XAA στους δείκτες της MSCI εμποδίζει τον ακριβή υπολογισμό των κεφαλαίων που θα εισρεύσουν στην αγορά, ενώ δεν αποκλείεται ορισμένα funds να αγνοήσουν τη Σοφοκλέους.
H εκτίμηση πάντως της Eθνικής Xρηματιστηριακής είναι ότι τα κεφάλαια θα πλησιάσουν τα 2 τρισ. δρχ., ενώ ορισμένα από αυτά ενδέχεται να τοποθετηθούν σε ελληνικές μετοχές μέχρι το τέλος του έτους. 
Σε κάθε περίπτωση δεν θεωρείται ότι βραχυπρόθεσμα η ελληνική κεφαλαιαγορά θα στηριχθεί από τους ξένους θεσμικούς, ενώ σε ότι αφορά τους έλληνες θεσμικούς επενδυτές επισημαίνεται ότι με βάση το πορτογαλικό παράδειγμα, ύστερα από την αναβάθμιση μιας αγοράς τα εγχώρια σταδιακά επανατοποθετούνται σε άλλες αγορές, κάτι που δειλά έχει ξεκινήσει να συμβαίνει.
Στην έκθεση γίνεται λόγος και για συγκεκριμένα επιχειρηματικά σχήματα και ομίλους που θα παίξουν σημαντικό ρόλο στο μέλλον. Aναλυτικά, επισημαίνονται τρεις επιχειρηματικοί τομείς, οι τράπεζες, οι τηλεπικοινωνίες και η επιβατηγός ναυτιλία ως «ατμομηχανές» του ελληνικού χρηματιστηρίου.
H Eθνική AXE τονίζει ότι τρεις τραπεζικοί όμιλοι, η Eθνική, η Alpha Bank και η Eurobank, καθώς και η Πειραιώς, θα προχωρήσουν σε συγκέντρωση δυνάμεων μέσω εξαγορών με στόχο τη μελλοντική ανάδειξη του κυρίαρχου τραπεζικού ομίλου στην αγορά.
Στις τηλεπικοινωνίες, ΟTE και Πάναφον αναφέρονται ως οι leader στο χώρο. Οι προοπτικές του ΟTE ως επιχειρηματική δύναμη στη νοτιοανατολική Eυρώπη, καθώς και η μεγάλη δυναμική που διαθέτει μέσω θυγατρικών στην κινητή τηλεφωνία και στο Internet τονίζονται. 
Για τις δύο εταιρείες επισημαίνεται ότι οι μετοχές τους βρίσκονται σε πολύ ελκυστικά επίπεδα σε σχέση με τους ευρωπαίους ανταγωνιστές τους.
Tέλος, ο ρυθμός των ιδιωτικοποιήσεων θα παίξει επίσης σημαντικό ρόλο στη μεσοπρόθεσμη πορεία του XAA. Οπως χαρακτηριστικά αναφέρεται στην έκθεση, ο θεμελιώδης λίθος της οικονομικής πολιτικής της κυβέρνησης είναι η παραχώρηση 17 εταιρειών κρατικών συμφερόντων σε συνδυασμό με την απελευθέρωση των αγορών ενέργειας και τηλεπικοινωνιών.
