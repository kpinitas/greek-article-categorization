Ολοι πλην N.Δ. υπέρ Kακλαμάνη για την ανίερη επίθεση
 Eυρύτερη πολιτική υποστήριξη απέσπασε ο πρόεδρος της Βουλής Απόστολος Κακλαμάνης μετά την επίθεση που δέχτηκε από την Ιεραρχία. Τον υποστήριξαν όλα τα κόμματα και βουλευτές, πλην της Ν.Δ. Ταυτόχρονα, η κυβέρνηση αντέδρασε έντονα στην απόφαση των μητροπολιτών για συλλογή υπογραφών, κατηγορώντας τους ότι οι ενέργειές τους οδηγούν «σε διχασμό του λαού».
 Κυβερνητικοί παράγοντες χαρακτήριζαν «ακατανόητη» την εμμονή της διοίκησης της 
Εκκλησίας στο θέμα των ταυτοτήτων, σε ένα θέμα «αποκλειστικής αρμοδιότητας της 
πολιτείας, για την οποία η κυβέρνηση έχει εκφράσει την τελική και αμετάκλητη θέση της», όπως είπε ο κυβερνητικός εκπρόσωπος.Οι ίδιοι παράγοντες απέδιδαν αυτήν την εμμονή στην επιδίωξη της Ιεραρχίας και προσωπικά του αρχιεπισκόπου «να διαδραματίζουν ρόλο πέραν αυτού που προσδιορίζεται από τη θέση που κατέχουν».
 Ο κ. Ρέππας επέκρινε την απόφαση της Ιεραρχίας για συλλογή υπογραφών, τονίζοντας ότι «ο σεβασμός των ατομικών δικαιωμάτων των πολιτών πρέπει να είναι πλήρης και απόλυτος και δεν υπακούει στην αρχή της πλειοψηφίας, ούτε επιδέχεται συμψηφισμούς». Την κάλεσε «να αποφύγει τη δημιουργία εντυπώσεων χωρίς αντίκρισμα για το περιεχόμενο και τις συνέπειες της πρωτοβουλίας» της, εννοώντας ότι η συλλογή υπογραφών δεν μπορεί να έχει κανένα πρακτικό αποτέλεσμα.Ο κ. Pέππας καταλήγει στη δήλωσή του: «Καθένας αναλαμβάνει την ευθύνη των πράξεών του, πολύ περισσότερο εν όψει διαδικασιών που μπορεί να έχουν συνέπεια το διχασμό της ελληνικής κοινωνίας». Ο εκπρόσωπος Τύπου της Ν.Δ. Αρης Σπηλιωτόπουλος κάλεσε την κυβέρνηση «να επανέλθει στο διάλογο».
 - Ο πρώην υπουργός Eυάγγελος Βενιζέλος ζήτησε «να υπάρξει μορατόριουμ δηλώσεων 
και ενεργειών και να βρεθεί ένας τρόπος επικοινωνίας που δεν θα θίγει καμία από τις δύο πλευρές και δεν θα αλλάζει τη θέση της κυβέρνησης».
 - Η απόφαση να μην καλείται ο πρόεδρος της Βουλής στις θρησκευτικές τελετές, πέραν των αντιδράσεων εντός της Ιεράς Συνόδου και τη διαφοροποίηση μητροπολιτών, προκάλεσε και ευρύτερες αντιδράσεις. Μόνο στελέχη της Ν.Δ. επέκριναν τον κ. Κακλαμάνη ότι με όσα είπε κατά της Ιεραρχίας ενήργησε όχι ως πρόεδρος της Βουλής, αλλά ως κομματικό στέλεχος. Αυτές τις δηλώσεις επέκρινε ο 
κυβερνητικός εκπρόσωπος, ο οποίος καταλόγισε στον κοινοβουλευτικό εκπρόσωπο της Ν.Δ. Προκόπη Παυλόπουλο ότι «λειτούργησε ως εκπρόσωπος της Ιεράς Συνόδου». 
Ο κ. Παυλόπουλος απάντησε ότι ο κ. Ρέππας «εμφανιζόμενος ως αυτόκλητος υπερασπιστής του προέδρου της Βουλής αφήνει να εννοηθεί ότι συμπεριφέρθηκε έναντι της Εκκλησίας ως στέλεχος της κυβέρνησης Σημίτη και του ΠΑΣΟΚ».
 - Ο ίδιος ο πρόεδρος της Βουλής απαντώντας στην απόφαση της Ιεραρχίας να μην τον καλεί σε θρησκευτικές εκδηλώσεις είπε ότι από μικρός πήγαινε στην Εκκλησία και «είναι λίγο αργά για ν' αλλάξει τρόπο ζωής, βιώματα και αντιλήψεις». Σχολιάζοντας τη στάση της Ν.Δ. ο κ. Κακλαμάνης είπε: «Η Ν.Δ. δεν είναι αντιπολίτευση της κυβέρνησης. Είναι υποκατάστατο της Αρχιεπισκοπής».
 - Την επίθεση της Ιεραρχίας κατά Κακλαμάνη αποδοκίμασε το ΚΚΕ. «Θεωρούμε απαράδεκτη την τοποθέτηση των ιεραρχών για τον πρόεδρο της Βουλής. Μας γυρίζουν πίσω στην εποχή των αφορισμών», δήλωσε ο υπεύθυνος Τύπου Μάκης Κοψίδης. Ο βουλευτής του ΣYN Αλέκος Αλαβάνος εξέφρασε το φόβο ότι «δεν έχουμε πια ηγεσία της Εκκλησίας, αλλά μια παραθρησκευτική οργάνωση που έχει καθίσει στην ηγεσία της».
 - «Απαράδεκτη» χαρακτήρισε τη στάση της Ιεραρχίας η Βάσω Παπανδρέου. Για «προσβολή προς το πολίτευμα και τη δημοκρατία» μίλησε ο αντιπρόεδρος της Βουλής Κ. Γείτονας, ενώ ο άλλος αντιπρόεδρος Nτ. Bρεττός μίλησε για «ολίσθημα της Ιεραρχίας». «Η εκτόξευση απαράδεκτων απειλών κατά του προέδρου της Βουλής συνιστά δείγμα θεσμικής απρέπειας και ορθόδοξου μουτζαχεντινισμού», αναφέρει σε ανακοίνωσή του το «Δίκτυο για την Κεντροαριστερά».
