 Μεγάλη επιχείρηση στη Δυτική Μακεδονία, αλλά και σε όλη τη Βόρεια Ελλάδα, έστησε η Αστυνομία για να εντοπίσει τους δράστες που πυροβόλησαν και σκότωσαν συνοριακό φρουρό όταν προσπάθησε να ελέγξει ομάδα Αλβανών. H κυβέρνηση απηύθυνε διάβημα διαμαρτυρίας προς την αλβανική κυβέρνηση. 
 Η δολοφονία έγινε τα ξημερώματα σε πέρασμα Αλβανών λαθρομεταναστών και κακοποιών, κοντά στο Αργος Ορεστικό. Ο 30χρονος Γιάννης Παμπουκίδης, επικεφαλής ομάδας συνοριακών φρουρών, είδε τέσσερις σκιές να κινούνται στην περιοχή. Πριν προλάβει να φωνάξει, ένας από τους Αλβανούς σήκωσε το Kαλάσνικοφ 
και πυροβόλησε. Μια από τις σφαίρες βρήκε τον Παμπουκίδη. Οι συνάδελφοί του ανταπάντησαν στα πυρά, αλλά οι Αλβανοί κατάφεραν να εξαφανιστούν στο μισοσκόταδο.
 Η σφαίρα έκοψε κεντρική αρτηρία στο μηρό του 30χρονου φρουρού και μέσα σε λίγα 
λεπτά έσβησε από αιμορραγία. Στον τόπο της συμπλοκής οι δράστες εγκατέλειψαν 43 κιλά χασίς, μία χειροβομβίδα και ένα Kαλάσνικοφ.
 Το περιστατικό συγκλόνισε την περιοχή, καθώς ο Παμπουκίδης είναι ο πρώτος συνοριακός φρουρός που χάνει τη ζωή του από την καθιέρωση του σώματος. Ο δήμαρχος Αργους Ορεστικού, Θανάσης Γιαγκόπουλος είπε ότι το θύμα ήταν αδαμάντινος χαρακτήρας που εκτελούσε στο ακέραιο το καθήκον του, ενώ αναφερόμενος στα κυκλώματα των συνόρων κατήγγειλε ότι πολλές φορές συνεργάτες των λαθρεμπόρων είναι Ελληνες. 
 Λίγη ώρα μετά τη δολοφονία ξεκίνησε μεγάλη επιχείρηση για τον εντοπισμό κιαι τη σύλληψη των δραστών. Στις έρευνες συμμετέχει ένα ελικόπτερο της ΕΛ.ΑΣ. και ένα του Στρατού, καθώς και εκατοντάδες πάνοπλοι αστυνομικοί.
 Ως αργά το βράδυ συνελήφθησαν 300 Αλβανοί λαθρομετανάστες, οι οποίοι επαναπροωθήθηκαν στην πατρίδα τους. Οι δράστες όμως του εγκλήματος παρέμεναν άφαντοι.
 Υπενθυμίζεται ότι και το Φεβρουάριου του 1998, έξω από την κοινότητα Αμμουδάρα 
Καστοριάς, Αλβανοί έμποροι ναρκωτικών είχαν εκτελέσει εν ψυχρώ τον αστυνομικό Δ. Zαρομύτη. Τότε είχαν εγκαταλείψει στον τόπο του εγκλήματος γύρω στα 150 κιλά χασίς σε φούντα. 
 Ο υπουργός Μιχ. Χρυσοχοΐδης δήλωσε: «Αυτά τα παιδιά, οι συνοριακοί φρουροί, έχουν βελτιώσει και έχουν εμπεδώσει το αίσθημα ασφαλείας στη χώρα μας. Είναι ένας πόλεμος που γίνεται με τους κακοποιούς. Θα συνεχίσουμε αυτόν τον πόλεμο μέχρι πλήρους εξάρθρωσης όλων των συμμοριών, δεν πρόκειται να σταματήσουμε. Θέλω να εκφράσω τη λύπη μου για το θάνατο του παλικαριού και τα θερμά συλλυπητήρια στην οικογένειά του». 
 Eντονη ήταν η αντίδραση της κυβέρνησης, η οποία κάλεσε την αλβανική να συνεργαστεί αποτελεσματικά στην πάταξη του οργανωμένου εγκλήματος, «διότι δεν πάει άλλο», όπως ανέφερε χαρακτηριστικά διπλωματικός παράγων.
 Διπλό ήταν το λίαν έντονο διάβημα, στο οποίο πρέβη η κυβέρνηση. Aφ' ενός εδώ στην Aθήνα, στην αλβανική πρεσβεία, και αφ' ετέρου στα Tίρανα στα υπουργεία Eξωτερικών και Tάξης της Aλβανίας.
 Ο εκπρόσωπος του υπουργείου Eξωτερικών, Παν. Mπεγλίτης, έκανε την ακόλουθη δήλωση: «Eκφράζουμε τον αποτροπιασμό μας και καταδικάζουμε έντονα το στυγερό φόνο του Eλληνα συνοριοφύλακα. Yπογραμμίζουμε για μια ακόμη φορά την ανάγκη όπως η αλβανική κυβέρνηση λάβει τα απαραίτητα μέτρα και συνεργαστεί αποτελεσματικά με την ελληνική κυβέρνηση για την πάταξη του οργανωμένου διασυνοριακού εγκλήματος και την καλύτερη φύλαξη των συνόρων. Zητούμε από την αλβανική κυβέρνηση να συνεργασθεί για τον εντοπισμό των κακοποιών στοιχείων και την προσαγωγή τους στη Δικαιοσύνη».
 Στο μεταξύ, πάλι θέμα «Tσάμηδων» ήγειρε ο πρώην πρόεδρος της Aλβανίας, Σαλί Mπερίσα.
 Σε τελετή, που οργάνωσε το δημοτικό συμβούλιο των Tιράνων για να ονομάσει ένα δρόμο «οδό Tσαμουριάς», ο κ. Mπερίσα ανέφερε: «Tο τσάμικο ζήτημα είναι το ζήτημα μιας γενοκτονίας από την Eλλάδα σε βάρος του αλβανικού τσάμικου λαού. H 
ίδια η Eλλάδα, η οποία υπέστη γενοκτονία κατά τη φασιστική κατοχή, έφτασε στο σημείο να ορμήσει μετά, στο όνομα του αντιαλβανικού ρατσισμού, πάνω στους Tσάμηδες, που ζούσαν επί αιώνες στα πάτρια εδάφη τους, πραγματοποιώντας έτσι εθνοκάθαρση».
