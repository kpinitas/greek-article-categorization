 Ενα χρόνο αφότου ο Κούρδος ηγέτης, Αμπντουλάχ Οτσαλάν, καταδικάστηκε σε θάνατο 
για προδοσία από τουρκικό δικαστήριο ασφαλείας, η κυβέρνηση της Τουρκίας έχει τώρα να αντιμετωπίσει ένα από τα δυσκολότερα προβλήματα που προέκυψαν από τη 15ετή ένοπλη δράση του Εργατικού Κουρδικού Κόμματος: να χειριστεί το θέμα των εκατοντάδων χιλιάδων Κούρδων, τα σπίτια των οποίων καταστράφηκαν από τις επιχειρήσεις του τουρκικού στρατού. Στόχος της εκστρατείας αυτής ήταν να εκκενώσει περιοχές που θεωρούνταν παράδεισοι για τους Κούρδους μαχητές.
 Η τουρκική κυβέρνηση άρχισε να χτίζει «κεντρικά χωριά», πριν από μία δεκαετία. 
Οπως δήλωσε ο υπουργός Eσωτερικών, Σαντετίν Ταντάν, η κυβέρνηση διέθεσε 4, 5 εκατομμύρια δολάρια για το πρόγραμμα. Η τουρκική κυβέρνηση δεν έχει ακόμη ανακοινώσει πόσες κοινότητες σχεδιάζει να ιδρύσει.
 Στην προοπτική αυτού του σχεδίου αντιτίθενται οργανώσεις ανθρωπίνων δικαιωμάτων, που επικρίνουν την απόφαση της τουρκικής κυβέρνησης και απευθύνουν έκκληση να επιτραπεί στους πρόσφυγες να επιστρέψουν στα χωριά τους και μάλιστα να τους χορηγηθούν αποζημιώσεις.
 Το καινούργιο χωριό της 17χρονης Γκοκτάς λέγεται Γιενί Αρσλανμπασάρ και έχει περίπου 2.000 κατοίκους, που προέρχονται από οκτώ κατεστραμμένα χωριά. Τα ερείπια της αληθινής πατρίδας της, του Σαμανλί, βρίσκονται σε μια απόσταση περίπου 8 χιλιομέτρων από την καινούργια.
 Το Γιενί Αρσλανμπασάρ δεν περιβάλλεται μεν από συρματόπλεγμα, αλλά στρατιώτες έχουν τις θέσεις τους διακριτικά έξω από το χωριό και κρατάνε τα ονόματα των ανθρώπων που μπαίνουν και βγαίνουν. Οσοι δεν είναι κάτοικοι της κοινότητας, είναι υποχρεωμένοι να έχουν στρατιωτική άδεια για να περάσουν.
 Σύμφωνα με στοιχεία της Διεθνούς Αμνηστίας, περίπου 3 εκατομμύρια άνθρωποι εκδιώχθηκαν, όταν καταστράφηκαν 3.000 χωριά. Οι περισσότερες κοινότητες και οι 
οικισμοί καταστράφηκαν από τον τουρκικό στρατό, αν και υπήρξαν και περιπτώσεις 
που Κούρδοι μαχητές έκαψαν χωριά τα οποία δεν υποστήριζαν τον αγώνα τους.
 Tούρκοι στρατιώτες ελέγχουν τους δρόμους στη νοτιοανατολική Tουρκία. Eκατοντάδες χιλιάδες Kούρδοι έχουν γίνει όμηροι του τουρκικού κράτους
