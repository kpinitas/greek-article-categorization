Με την παρουσίαση της Tρίτης Συμφωνίας του Μίκη Θεοδωράκη, στο θέατρο «Οβίδιος», από τη Φιλαρμονική της «Μαύρης Θάλασσας», ολοκληρώθηκαν την Τρίτη το βράδυ οι πολιτιστικές εκδηλώσεις (και ανταλλαγές) στην Κωνστάντζα της Ρουμανίας, με αφορμή τα εγκαίνια του ιδιόκτητου ελληνικού προξενείου στην πόλη. Και τούτη τη φορά ο ίδιος ο Μίκης Θεοδωράκης απουσίαζε. Παρ' όλα αυτά, γι' άλλη μια φορά (μετά την παρουσίαση του μουσικοθεατρικού έργου του Αντώνη Δωριάδη «Οπερα ενός μελλοντικού δικτάτορα», με τη μουσική του Θεοδωράκη), το ρουμάνικο, μεταξύ άλλων, κοινό αγάπησε περισσότερο την Ελλάδα μέσω της μουσικής του. («Δεν αγαπήσαμε την Ελλάδα όταν ταξιδέψαμε σ' αυτήν, αλλά όταν γνωρίσαμε τη μουσική του Θεοδωράκη», μας εξομολογήθηκαν κάποια στιγμή ντόπιοι καλλιτέχνες και δημοσιογράφοι.) 
 Η Φιλαρμονική της «Μαύρης Θάλασσας», ένα σχήμα που ξεκινώντας από έναν πυρήνα σπουδαστών της μουσικής Ακαδημίας μέσα σε είκοσι χρόνια εξελίχτηκε σε μία από τις σοβαρότερες ορχήστρες της Ρουμανίας, ερμήνευσε το ελληνικό μουσικό έργο, με λυρισμό, ευαισθησία και δύναμη. Δημιουργώντας την εντύπωση-επίφαση πως της ήταν ήδη γνωστό. Ακόμη, η χορωδία της Φιλαρμονικής με τις εξαίρετες φωνές, (μαζί της και η σοπράνο Αντα Ολύμπια Ποπ), υπό την καθοδήγηση του μόνιμου μαέστρου της Ορχήστρας Ράντου Κιορέι, απέδωσε τη σύνθεση του Θεοδωράκη σαν να αποτελούσε μέρος της μουσικής της παράδοσης.
 Iδιαίτερα, όμως, στο τρίτο μέρος της Συμφωνίας το κοινό έδειξε να συναντάται πράγματι με ένα κομμάτι της δικής του παράδοσης. «Οι ορθόδοξοι βυζαντινοί ύμνοι στο έργο του Θεοδωράκη, το τρίτο δηλαδή μέρος του, στάθηκε η αιτία που νιώσαμε την ανάγκη να παρουσίασουμε τη συγκεκριμένη Συμφωνία κι εμείς», μας τόνισε ο μαέστρος.
 Τη συναυλία παρακολούθησαν κατενθουσιασμένοι Eλληνες και Pουμάνοι διπλωμάτες, αρκετά μέλη της ελληνικής κοινότητας της Κωνστάντζας κ.ά. Ωστόσο, η αίθουσα του θεάτρου δεν ήτανε γεμάτη -όχι, τουλάχιστον, όσο επιβαλλόταν από την ίδια την περίσταση.
 Σε συνάντησή μας με Ελληνίδα σπουδάστρια της Κωνστάντζας, διαπιστώσαμε ότι οι Ελληνες φοιτητές, που οι περισσότεροι βρίσκονταν ακόμη στην πόλη, δεν είχαν ιδέα για τις εκδηλώσεις, που έγιναν με πρωτοβουλία του ελληνικού προξενείου. Καμία σχετική κοινοποίηση δεν πραγματοποιήθηκε στο Πανεπιστήμιο, γεγονός που, αν μη τι άλλο, επιβεβαιώνει την αναδίπλωση και τις εσωστρεφείς τάσεις του φορέα, παρ' όλη τη φιλοτιμία του συνολικότερου εγχειρήματος των ελληνορουμανικών πολιτιστικών εκδηλώσεων (ανάμεσά τους και μια πρόχειρη έκθεση 
ζωγραφικής Ρουμάνων και Ελλήνων καλλιτεχνών στο φουαγιέ του θεάτρου «Ελπίς» της Κωνστάντζας).
 Ο μαέστρος της Φιλαρμονικής τής «Mαύρης Θάλασσας», Pάντου Kιορέι και δίπλα, το 
