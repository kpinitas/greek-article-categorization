Κάλλιο πέντε και στο χέρι παρά δέκα και καρτέρει σκέφτηκαν χθες οι «καμικάζι» της Σοφοκλέους -που είναι πια πάρα πολλοί- και στέρησαν την αγορά από τη χαρά ενός ανοδικού «νταμπλ» που το είχε τόσο ανάγκη. 
 Η χθεσινή μέρα αποτέλεσε σίγουρα τη χαρά των τρέιντερ, αφού όσοι δεν είχαν προλάβει να «ξεφορτώσουν» με την προχθεσινή εντυπωσιακή άνοδο, το έπραξαν χθες 
μόλις διαπίστωσαν ότι η αγορά δεν είχε τη δύναμη να διεκδικήσει υψηλότερα επίπεδα, ή τουλάχιστον να διακρατήσει τα κέρδη. 
 Ετσι, μετά την πρώτη δειλή άνοδο στα πρώτα λεπτά της συνεδρίασης, οι ρευστοποιήσεις κέρδισαν ραγδαία έδαφος, με αποτέλεσμα στη λήξη των συναλλαγών ο γενικός δείκτης να εγγράψει υπερβολικές απώλειες 1, 80%, σε σχέση τουλάχιστον 
με το πρόσωπο που είχε παρουσιάσει η αγορά την αμέσως προηγούμενη ημέρα και σε 
αντίθεση με τις προσδοκίες που είχαν ευρύτερα δημιουργηθεί. 
 Χρηματιστηριακοί αλλά και τραπεζικοί παράγοντες δήλωναν απογοητευμένοι από τη χθεσινή εξέλιξη και το ερμαφρόδιτο πρόσωπο που παρουσιάζει η αγορά, ερμηνεύοντας την εντός ολίγων ωρών αλλαγή σκηνικού ως «δείγμα της μειωμένης εμπιστοσύνης που διακρίνει πλέον το επενδυτικό κοινό, αλλά και τους επαγγελματίες της αγοράς, οι οποίοι προτιμούν να αποκομίζουν βραχυχρόνια κέρδη, αδιαφορώντας για τη συνολικότερη πορεία και την αξιοπιστία του ελληνικού Xρηματιστηρίου». 
 Γεγονός είναι, πάντως, ότι η αρνητική χθεσινή εξέλιξη προσθέτει αντί να λύνει ερωτήματα που είχαν διατυπωθεί τις προηγούμενες ημέρες, καθιστώντας για άλλη μια φορά αδύνατη οποιαδήποτε ασφαλή πρόβλεψη για την πορεία που έχει χαράξει ο 
δείκτης, δεδομένου ότι και οι τεχνικές αναλύσεις προδιέγραφαν συνέχιση της ανόδου, ή τουλάχιστον ελαφρές αυξομειώσεις, μετά την ορμητική συνεδρίαση της Τρίτης.
 Τα μόνο «ελαφρυντικά» που μπορεί κανείς να προσδώσει στη μάλλον ακατανόητη (δεν είναι και η μόνη) συμπεριφορά της Σοφοκλέους είναι ότι οι περισσότεροι χρηματιστές ήταν ακόμη φειδωλοί ως προς την «παροχή διευκολύνσεων» στους καλούς πελάτες τους, ενώ μεγάλο μέρος των ρευστοποιήσεων οφείλεται και στο γεγονός ότι πολλές εταιρείες τακτοποιούν τις εξαμηνιαίες λογιστικές καταστάσεις τους, προσπαθώντας εύλογα να παρουσιάσουν τα υψηλότερα δυνατά κέρδη και από τα λεγόμενα χρηματιστηριακά γυρίσματα ή πουλώντας μετοχές. 
 Στο σκηνικό της πτώσης που διαμορφώθηκε χθες, με τον τζίρο να φτάνει τα 160 δισ. δρχ., πρωταγωνιστής ήταν η Παράλληλη Αγορά που απώλεσε ακριβώς τα μισά κέρδη που είχε αποκομίσει την αμέσως προηγούμενη ημέρα (-4, 41%), με Leasing και Κατασκευές να ακολουθούν (-3, 54% και -2, 96% αντίστοιχα), αλλά και τον τραπεζικό κλάδο να υφίσταται συγκριτικά σημαντικές απώλειες της τάξης του -1, 54%. Οι απώλειες για τις μετοχές της μεσαίας κεφαλαιοποίησης (FTSE-40) έφτασαν το -2, 55%. 
