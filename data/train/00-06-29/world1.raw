 Τη στρατηγική της στον τομέα της οικονομίας, που φιλοδοξεί να αλλάξει την εικόνα της Ρωσίας την επόμενη δεκαετία, παρουσίασε χθες η κυβέρνηση Κασιάνοφ, δίχως όμως να δώσει λεπτομέρειες για το πώς θα καταφέρει να υλοποιήσει τους στόχους της. Η ευφορία της ανακοίνωσης μετριάστηκε σημαντικά από την απορριπτική απόφαση του Συμβουλίου της Ομοσπονδίας (της ρωσικής άνω Βουλής) σε 
σχέδιο νόμου το οποίο απαγορεύει στους κυβερνήτες των ρωσικών περιφερειών να κατέχουν έδρες στην άνω Βουλή. 
 Η ψήφος του Συμβουλίου (129 κατά και 13 υπέρ) ήταν αναμενόμενη, αφού σε διαφορετική περίπτωση τα μέλη του θα ήταν σαν να υπέγραφαν την κατάργησή τους, 
κατά συνέπεια και την άρση της ασυλίας τους. Ο Βλαντιμίρ Πούτιν βέβαια μπορεί να ξεπεράσει το πρόβλημα από την καταψήφιση του νομοσχεδίου του στην άνω Bουλή, εξασφαλίζοντας την έγκρισή του σε δεύτερη ψηφοφορία από τη Δούμα, με πλειοψηφία δύο τρίτων. Τα μέλη του Συμβουλίου της Ομοσπονδίας όμως προειδοποίησαν ότι το θέμα δεν είναι νομικής υφής αλλά σαφώς πολιτικό. «Δεν μπορείς να πετάξεις στα σκουπίδια ένα σώμα που αποτελείται από εκλεγμένους αντιπροσώπους. Θα ήταν μέγα σφάλμα», δήλωσε ο πρόεδρος της άνω Bουλής Γιεγκόρ Γκτρόγιεφ. 
 Το νομοσχέδιο του Πούτιν προβλέπει ότι κάθε περιοχή της Ρωσίας στέλνει δύο αντιπροσώπους στο Συμβούλιο, έναν που ορίζεται από τον κυβερνήτη και παίρνει την έγκριση από τα περιφερειακά συμβούλια και έναν εκλεγμένο από το τοπικό κοινοβούλιο. Στόχος του είναι η εξουδετέρωση της ισχύος των τοπικών κυβερνητών 
 Η διαμάχη για τη νομή της εξουσίας είναι μία μόνο πτυχή των δυσκολιών που οι αναλυτές θεωρούν βέβαιο ότι θα προκύψουν στην πορεία υλοποίησης της οικονομικής μεταρρύθμισης. Η γραφειοκρατία και η διαφθορά, που έχουν ανοσία σε 
κάθε προσπάθεια βελτίωσης του συστήματος, είναι ακόμα δύο. Σε πείσμα των υφιστάμενων αντιξοοτήτων πάντως η κυβέρνηση του Μιχαήλ Κασιάνοφ πιστεύει ότι θα επιτύχει. Απαιτείται δουλειά, είπε χαρακτηριστικά ο πρωθυπουργός, όμως «το σύνολο των δράσεων που περιλαμβάνονται στο πρόγραμμα θα δώσουν συγκεκριμένα αποτελέσματα τα οποία η κοινωνία περιμένει από μας».
 Κατά τα λεγόμενα του αρχιτέκτονα του σχεδίου Γκίρμαν Γκρεφ, το οικονομικό πρόγραμμα φιλοδοξεί να σηματοδοτήσει ένα «νέο κοινωνικό συμβόλαιο». Προβλέπει μεταξύ άλλων μείωση της φορολογίας, αύξηση των επενδύσεων, εισαγωγή της ατομικής ιδιοκτησίας, απαγόρευση των απαλλοτριώσεων, μέτρα για την αύξηση του ανταγωνισμού και εγγυήσεις ότι οι ιδιωτικές περιουσίες δεν πρόκειται να επανακρατικοποιηθούν. Το οικονομικό πρόγραμμα φιλοδοξεί επίσης να εισαγάγει κοινωνικές μεταρρυθμίσεις, οι οποίες θα κλείσουν την ψαλίδα ανάμεσα στους πλούσιους και τους φτωχούς. 
 Το σχέδιο προβλέπει ελάχιστη ανάπτυξη 5% ετησίως που έως το 2010 θα έχει οδηγήσει σε αύξηση του Ακαθάριστου Εθνικού Προϊόντος κατά 150%. Ο πληθωρισμός θα συγκρατηθεί στο 10% ετησίως και οι εσωτερικές επενδύσεις θα αυξηθούν κατά 30%.
 «Υπάρχει πολύς σοβαρός κίνδυνος οι μεταρρυθμίσεις να είναι καλλυντικές», σχολίασε οικονομική αναλύτρια ιδιωτικής τράπεζας στη Μόσχα. Οπως και να 'χει όμως, με την παρουσίαση του προγράμματος η ρωσική κυβέρνηση επιτυγχάνει την άρση ενός σοβαρού εμποδίου στην προοπτική επανάληψης των συνομιλιών με το Διεθνές Νομισματικό Ταμείο, το οποίο είχε αρνηθεί εκταμίευση δανείου αν προηγουμένως δεν εκπονείτο λεπτομερές οικονομικό πρόγραμμα. 
