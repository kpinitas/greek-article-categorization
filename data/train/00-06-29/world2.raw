Επίσκεψη-αστραπή στη Γερμανία πραγματοποιεί σήμερα ο Βρετανός πρωθυπουργός, Τόνι Μπλερ, σε μια προσπάθεια σύσφιγξης των δεσμών με το Βερολίνο, μετά την πρόσφατη εντυπωσιακή προβολή της γαλλο-γερμανικής συνεργασίας. 
 Οι σχέσεις του Βερολίνου με το Παρίσι βρίσκονται σήμερα στην καλύτερή τους φάση, ενώ οι επαφές με το Λονδίνο οι οποίες κατά τους πρώτους μήνες της θητείας του Γερμανού καγκελάριου, Γκέρχαρντ Σρέντερ, ήταν προνομιακές, φαίνεται ότι έχουν αρχίσει να περνούν σε δεύτερη μοίρα. Πράγματι, την εποχή εκείνη η Γαλλία δεν αποτελούσε προτεραιότητα για τον Σρέντερ, που παρουσίαζε από κοινού με τον Τόνι Μπλερ ένα μανιφέστο για τον εκσυγχρονισμό της Ευρώπης. Με το κείμενο αυτό ο Σρέντερ είχε εκφράσει καθαρά τη συμπαράταξή του με τον τρίτο δρόμο του Τ. Μπλερ παρά με το γαλλικό σοσιαλισμό. 
 Αυτή η αλλαγή τακτικής προκάλεσε έντονες αντιδράσεις στο εσωτερικό της Γερμανίας, ενώ ψύχρανε τις σχέσεις με τη Γαλλία. Ο Σρέντερ πλήρωσε τη στροφή προς το Kέντρο με μια σειρά από εκλογικές ήττες και μια αυξανόμενη εσωκομματική δυσπιστία. Αναγκάστηκε να υπαναχωρήσει προβαίνοντας σε αλλεπάλληλες χειρονομίες προς τη Γαλλία και απομακρυνόμενος σταδιακά από τη Βρετανία. 
 Η αισθητή απουσία του Τόνι Μπλερ από τη δεύτερη διεθνή διάσκεψη των μεταρρυθμιστών, την 1η Ιουνίου στο Βερολίνο, μαρτυρούσε τη σταδιακή αυτή απομάκρυνση. Σίγουρα ο Βρετανός πρωθυπουργός είχε κάθε λόγο να μην παραστεί, αφού μόλις είχε γεννηθεί το τέταρτο παιδί του, είχε όμως αναβάλει και παλιότερα τη συνάντηση του Βερολίνου λόγω εκλογών. Η σημερινή όμως συνάντηση ήταν πρωτοβουλία του Τόνι Μπλερ, όπως φρόντισε να διευκρινίσει χθες η γερμανική κυβέρνηση.
 Την ανησυχία και του βρετανικού Tύπου έχει προκαλέσει εν τω μεταξύ η πρόταση του Ζακ Σιράκ για τη δημιουργία μιας «ομάδας πρωτοπόρων» μέσα στην Ευρωπαϊκή Ενωση, στην οποία βλέπουν το ενδεχόμενο περιθωριοποίησης της Βρετανίας. Οι εφημερίδες συμμερίζονται στην πλειονότητά τους την εκτίμηση της «Ντέιλι Τέλεγκραφ» που κάνει λόγο για «καμπάνες συναγερμού». «Ο μεγαλύτερος φόβος του Λονδίνου είναι ότι εάν επιτραπεί μια πιο στενή συνεργασία, οι χώρες της ζώνης του ευρώ θα μπορούσαν να οδηγηθούν προς μια εναρμόνιση της δημοσιονομικής και οικονομικής τους πολιτικής, καθιστώντας έτσι πιο δύσκολη μια βρετανική απόφαση 
για ένταξη στο ενιαίο νόμισμα», επισημαίνει η «Γκάρντιαν». Η Βρετανίδα υπουργός Βιομηχανίας και Εμπορίου υποστήριξε πάντως σε συνέντευξή της στη γερμανική εφημερίδα «Μπερλίνερ Τσάιτουνγκ» ότι η Βρετανία ενδέχεται να υιοθετήσει το ευρώ νωρίτερα από το αναμενόμενο. 
 Καθησυχαστικός παρουσιάστηκε τέλος, μιλώντας στο BBC, ο Γερμανός πρεσβευτής στο Λονδίνο, Χανς Φρίντριχ φον Πλετς, ο οποίος διευκρίνισε ότι η πρόταση Σιράκ 
δεν στρέφεται σε καμία περίπτωση κατά της Βρετανίας, προσθέτοντας ότι το ζήτημα είναι πώς θα διατηρηθεί η αποτελεσματικότητα της Ε.Ε. στον παγκοσμιοποιημένο κόσμο: «Αυτή είναι η συζήτηση και η Μεγάλη Βρετανία είναι ισότιμος συνομιλητής σε αυτήν».
