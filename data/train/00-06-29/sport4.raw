 Η Ολλανδία, χώρα-μητέρα του όρου «total football», που στα καθ' ημάς μεταφράστηκε και επικράτησε ως «ολοκληρωτικό ποδόσφαιρο», ανέκαθεν στις δόξες της είχε τον παίκτη που ενσάρκωνε την κεντρική ιδέα αυτής της φιλοσοφίας. Τον ήσυχο και ωφέλιμο ρολίστα που, στο παιχνίδι, λειτουργούσε σαν ουσία συγκολλητική του πληθωρικού ταλέντου των σούπερ-σταρ, κι έκανε ένδεκα ανθρώπους να φαίνονται σαν ένα, ενιαίο κι αδιαίρετο, πράγμα. 
 Στα χρόνια του Μίχελς, αυτός (πίσω απ' τον Κρόιφ και τον Φαν Χάνεχεμ ή τον Ρένσενμπρινκ) ήταν ο σκληρόπετσος Γιόχαν Νέισκενς, κι αργότερα (την εποχή που μεγαλουργούσε ο Φαν Μπάστεν, κι ο Γκούλιτ έδινε ρεσιτάλ άνεσης είτε έπαιζε σέντερ-φορ είτε λίμπερο ή πλάγιος χαφ) η συγκεκριμένη δουλειά έπεφτε στον εύστροφο και δυναμικό Φρανκ Ράικααρντ. Σήμερα, στα χρόνια του Κλάιφερτ, του Μπέρχκαμπ και του Ντάβιντς, ο ποδοσφαιριστής-καταλύτης της Οράνιε είναι ο Φιλίπ Κοκού.
 Μπορεί να παίξει λίμπερο, μπορεί κεντρικός αμυντικός χαφ, μπορεί στις άκρες, παντού. Μα, όπου κι αν τον τοποθετήσεις να παίξει, είναι αυτός που θα διορθώσει τα κακώς κείμενα της στιγμής και θα βάλει μπρος τις σωστές κινήσεις, 
θα δώσει τον τόνο και την κατεύθυνση, θα ωθήσει την ανάπτυξη από πίσω προς τα μπροστά, κι όλ' αυτά δίχως να επιδιώκει την πολλή φασαρία γύρω απ' το άτομό του.
 Οι ρολίστες κουβαλούν συνήθως το στίγμα ότι είναι μέτριοι παίκτες, όμως ο ολ-ράουντερ της Μπαρτσελόνα συνεισφέρει τα μέγιστα στην απενοχοποίηση του είδους του. Και, αν μη τι άλλο, ευτυχεί να παίζει στην Εθνική της χώρας με το πιο πεπαιδευμένο, ως προς την μπάλα, κοινό. Αρα, και να εκτιμάται, όσο δεν θα τον εκτιμούσαν οπουδήποτε αλλού στον κόσμο. Με τίτλους, στον Τύπο, όπως «Στη Φωλιά του Κοκού».
 «Είμαι πολύ καλά, με το ρόλο μου», είπε σε μια συνέντευξή του αυτές τις μέρες, 
στη δημόσια ολλανδική τηλεόραση (NΟS). «Και προσπαθώ, ανεξάρτητα απ' τη θέση που κάθε φορά παίζω, να διατηρούμαι στο φυσιολογικό επίπεδό μου». Ακόμη κι αν χρειαστεί (όπως, καλή ώρα, στον προημιτελικό εναντίον της Γιουγκοσλαβίας) να τσακιστεί, μ' όλη τη δύναμη του κορμιού του πάνω στο κάθετο δοκάρι προκειμένου 
ν' αποσοβήσει ένα γκολ ή να προστατεύσει τον τερματοφύλακα.
 «Η προσωπική δόξα δεν μ' ενδιαφέρει. Οποιος παίζει γι' αυτήν, σπανίως κερδίζει 
κάτι. Σταρ είναι η ομάδα. Κι η επιτυχία δεν έρχεται πάντοτε με τους ένδεκα καλύτερους, αλλά με τους έντεκα που φτιάχνουν την καλύτερη φόρμουλα». 
 «Από το Παγκόσμιο Κύπελλο του '98», επισήμανε, «η ομάδα είναι ενωμένη. Ο Ράικααρντ (σ.σ.: τότε ασίσταντ του Χίντινκ) έπαιξε πολύ σημαντικό ρόλο σ' αυτό. Με πολλούς ήταν συμπαίκτης παλαιότερα, τώρα όλοι τον σεβόμαστε. Το '96 στην Αγγλία καβγαδίζαμε μεταξύ μας, όχι χωρισμένοι λευκοί-μαύροι, βλακείες, απλώς επειδή δεν παίζαμε καλά. Ο Χίντινκ ήθελε να δίνει εξουσίες στους παίκτες. Ηταν σαν να μας έλεγε: "Δείξτε μου πόσο υπεύθυνα άτομα είστε". Είμασταν, όμως, ακόμη πολύ νέοι τότε, για να μπορούμε να επωμιστούμε τέτοιες ευθύνες, κι αυτό ήταν το σφάλμα του. Τώρα, είμαστε όλοι λίγο μεγαλύτεροι, πεπειραμένοι πλέον... μια χαρά. Ξέρω πως όλη η Ολλανδία αισθάνεται ότι πρέπει να βγούμε πρωταθλητές, και τίποτα λιγότερο από πρωταθλητές δεν θα 'ναι αρκετό. 
Το θέμα, πια, είναι να έχουμε τις σωστές εμφανίσεις στις σωστές στιγμές. Για την ώρα, έτσι γίνεται».
 Στην Μπαρτσελόνα φέτος, και τούτο κάτι λέει, στο Τσάμπιονς Λιγκ, μόνον ο Ριβάλντο είχε μεγαλύτερο χρόνο συμμετοχής απ' τον Κοκού. Οχι κι άσχημα, δηλαδή, για έναν ποδοσφαιριστή που επί οκτώ χρόνια βολόδερνε στην ανωνυμία (περιφερόμενος από τη Ντε Χράαφσαπ στην ΑΖ Αλκμααρ κι από εκεί στη Φίτεσε) πριν μετακομίσει στην Αϊντχόφεν απ' όπου εκτόξευσε την καριέρα του προς το πιο 
 Ο Ράικααρντ, πιθανόν και λόγω ιδιαίτερης ευαισθησίας, αφού κι αυτός στον καιρό 
του ένας Κοκού ήταν, κατ' επανάληψιν τον έχει υπερασπίσει βάζοντας τα στήθη του απέναντι σ' αυτούς που ο ίδιος ο εκλέκτορας χαρακτηρίζει «αυτοαποκαλούμενους γνώστες» του αντικειμένου. Κι άλλη μία φορά, μόλις την περασμένη Δευτέρα, όταν ο προπονητής αισθάνθηκε πως οι κριτικοί στις εφημερίδες δεν τίμησαν όσο άρμοζε τις υπηρεσίες του αθόρυβου παίκτη στην ομάδα. 
