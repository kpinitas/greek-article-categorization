 Το Χούντερλο ήταν, το επόμενο του 6-1 επί της Γιουγκοσλαβίας πρωινό, η πατρίδα του Πανδαιμόνιου. Οι δημοσιογράφοι ήξεραν πως, εκείνη την ημέρα, οι πύλες του αθλητικού κέντρου της Εθνικής Ολλανδίας θ' άνοιγαν στον Τύπο δίχως προηγούμενες κατ' ιδίαν συνεννοήσεις και ραντεβού.
 Κι όσοι μαζεύτηκαν εκεί, ήταν περισσότεροι απ' αυτούς που συνήθως μαζεύονται στα ματς του τουρνουά! Μόνο καμιά τριακοσαριά ήταν τα μέλη των τηλεοπτικών συνεργείων απ' όλη την Ευρώπη, αλλά και από την Ιαπωνία, την Κορέα, τον Καναδά. Αλλοι εκατόν πενήντα, από τις εφημερίδες.
 Στο μπρίφινγκ του Ράικααρντ είχαν παραταχθεί απέναντί του, η μία δίπλα στην άλλη, τριάντα κάμερες. Αναρωτιόσουν αν τούτος ο, κυριολεκτικά, χτισμένος πάνω στο νερό τόπος μπορεί ν' αντέξει τέτοιο ντελίριο. Η μικτή ζώνη στέναζε από την 
κοσμοσυρροή κι ορισμένοι διεθνείς πήδησαν από τις μάντρες με τα συρματόσχοινα για να πάνε από το προπονητήριο, αποφεύγοντας να περάσουν μέσα από τον πανικό, 
 Ο Ράικααρντ, στην αίθουσα συνεντεύξεων, ενημερώνει για τους τραυματισμούς (Μακάαϊ και Νούμαν νοκ άουτ ώς το τέλος του τουρνουά), οι Ολλανδοί θυμούνται πως ο Νούμαν, με δύο κίτρινες κάρτες τότε, ήταν νοκ άουτ κι από τον ημιτελικό του France '98, προφανώς το 'χει η μοίρα του. Ο εκλέκτορας αναφέρεται, έπειτα, 
στην Ιταλία, λέει ότι την περιμένει με το 100% του κινήτρου της και, καθ' ότι εθισμένη σε εκτός έδρας αναμετρήσεις, δεν υπολογίζει πως μπορεί το κοινό στο Αμστερνταμ Αρένα απόψε να της χαλάσει το παιχνίδι. «Οι αμυντικές τοποθετήσεις τους είναι έξοχες, αλλά και η έφεσή τους στην ταχύτατη αντεπίθεση επίσης. Το πιο σημαντικό για μας θα 'ναι να βάλουμε το πρώτο γκολ του ματς».
 Εξω, όσοι παίκτες δεν απέφυγαν το συνωστισμό της μικτής ζώνης, στέκονται υπομονετικοί και λένε δύο κουβέντες. Ο Φρανκ Ντε Μπουρ, ότι «οι Ιταλοί θα 'ναι 
τελείως διαφορετικοί απ' τους Γιουγκοσλάβους και, με την άριστη αμυντική οργάνωσή τους, θα γίνει σκληρός αγώνας». Ο Ζέντεν, ότι «οπωσδήποτε είμαστε χαρούμενοι, αλλά με τα πόδια σταθερά στη γη, γιατί υπάρχουν ακόμη μερικά πραγματάκια που πρέπει να διορθώσουμε», ότι «με τη Γιουγκοσλαβία δεν χαρήκαμε το σκορ τόσο όσο την εμφάνισή μας, το στιλ του παιχνιδιού μας», αυτό το rock 'n' roll football, όπως το βάφτισε ένας Ιταλός ρεπόρτερ. 
 Ωσπου κάνει τη δημόσια εμφάνισή του, περίπου μισή ώρα αργότερα απ' τους υπόλοιπους, καθώς ο προπονητής τού είχε δώσει ρεπό, ο Πάτρικ Κλάιφερτ πάνω στο 
εθνικό φετίχ των Ολλανδών, ένα ποδήλατο. Αντιμετωπίζει την ολοφάνερη αναστάτωση του εσμού με το ύφος του γνήσιου σταρ, «μ' αρέσει με πολλούς δημοσιογράφους γύρω μου», αστειεύεται με την ισπανική και την ιταλική τηλεόραση, θυμάται τα χρόνια του στη Μίλαν με τον Μαλντίνι και τον Αλμπερτίνι, 
αλλά και τον Ράιζιχερ και τον Ντάβιντς, «δύσκολα χρόνια, γιατί όλοι ήμασταν πιο μικροί τότε», ακούει την ερώτηση για το γκολ που κατακυρώθηκε ως αυτογκόλ του Γκοβεντάριτσα. «Ναι, το έμαθα το πρωί απ' τις ειδήσεις. Εγώ δεν σας το είπα πρώτος ότι η μπάλα μπήκε στα δίχτυα απ' το πόδι του Γιουγκοσλάβου; Δεν μ' 
ενδιαφέρει τόσο πολύ. Εκείνο που πρωτίστως μ' ενδιαφέρει, είναι να βγούμε πρωταθλητές Ευρώπης». Και, με δυο-τρεις ορθοπεταλιές, αποχωρίζεται την ομήγυρη 
 Το Χούντερλο, τις επόμενες ημέρες, θα παρέμενε κλειστό για τον έξω κόσμο. Αλλωστε (καλά ήταν ώς εδώ, μα) το τουρνουά για την Οράνιε, στην ουσία, μόλις τώρα αρχίζει. Γιατί στους «4» ούτως ή άλλως θα έφταναν, έφτασαν το '98 που ήταν Παγκόσμιο Κύπελλο και δεν έπαιζαν καν στην έδρα τους, δεν θα προχωρούσαν τώρα στο δικό τους EURΟ; Η ώρα της αλήθειας, όμως, είναι στον επόμενο τόνο. Και η υπόθεση του ημιτελικού με τη Σκουάντρα Ατζούρα προδιαγράφεται ακριβώς όσο απλή ακούγεται: 
 Οι Ολλανδοί μπροστά με τη μπάλα στα πόδια, όχι πάντως και με αλόγιστα ρίσκα (αφού, επί παραδείγματι, όποτε προωθείται ο ένας πλάγιος μπακ, πάντοτε ο άλλος 
μένει στα μετόπισθεν, κοντά στους δύο σέντερ μπακ, για ασφάλεια). Οι Ιταλοί πίσω δίχως την μπάλα, να γεμίζουν χώρους και με την πρώτη ευκαιρία να κοιτάξουν πώς θα την αρπάξουν για να βγουν στην επίθεση και να τιμωρήσουν το παραμικρό λάθος. Οπότε: Ή φτάνει η Ολλανδία στο 1-0 και κάνει την υπόλοιπη ζωή 
της Ιταλίας κόλαση. Ή προλαβαίνει να φτάσει στο 1-0 η Ιταλία και κάνει την υπόλοιπη ζωή της Ολλανδίας πατίνι. Ή δεν βάζει γκολ κανείς και προχωρούν χέρι χέρι στο κοινό βασανιστήριο των πέναλτι.
 Πάνε είκοσι δύο μετρημένα χρόνια από την τελευταία φορά που Ολλανδία και Ιταλία αναμετρήθηκαν σε ματς που το αποτέλεσμα να 'χει σημασία. Απ' το Μουντιάλ '78 στην Αργεντινή (τότε, στο τέλος, δεύτερη η Ολλανδία και τέταρτη η 
Ιταλία). Οι Aτζούρι προηγήθηκαν, προς το τέλος του α  μέρους, με αυτογκόλ του Ερνι Μπραντς, προβολή για ν' αποτρέψει σουτ του Μπέτεγκα. Ο ίδιος ο Μπραντς όμως, με σουτ έξω απ' την περιοχή, επανόρθωσε και ισοφάρισε στο ξεκίνημα του β  ημιχρόνου. Ωσπου, κάπου δεκαπέντε λεπτά πριν από το φινάλε, με μια φωτοβολίδα από τα 35 μέτρα στο «Γ» ο Αρι Χάαν έγραψε το τελικό 2-1. 
 Εκτοτε, οι δύο Εθνικές έχουν παίξει μόνον (έξι) φιλικά, που όλα έληξαν είτε με 
ιταλικές νίκες είτε με ισοπαλίες. Το τελευταίο, 3-2 το '92 στο Αϊντχόβεν (τα δύο ολλανδικά γκολ ο Μπέρχκαμπ), ντεμπούτο του νυν τεχνικού της Ρέιντζερς Ντικ 
Αντφοκαατ στον πάγκο της Οράνιε, διαιτητής ο Μερκ, όπως και σήμερα.
 Πίσω στην Αργεντινή το '78, τερματοφύλακας τότε της Ιταλίας, αυτός που το σουτ 
του Χάαν του πήρε τα χέρια μέσα, ήταν ο τερματοφύλακας της Γιουβέντους. Ο Ντίνο Τζοφ. Σήμερα ο (επίγονος, τρόπον τινά, του Τζοφ) τερματοφύλακας της Γιουβέντους παίζει εναντίον της Ιταλίας του Τζοφ! Για την Ολλανδία. Ο Φαν ντερ 
Σαρ. Και τρέφει απεριόριστο σεβασμό. «Ο Τζοφ ήταν στην τοπ κλάση για περισσότερες από δύο δεκαετίες και, στα σαράντα, έγινε παγκόσμιος πρωταθλητής. 
Απίστευτο. Εγώ δεν νομίζω», χαμογελάει, «να παίζω ποδόσφαιρο όταν θα είμαι σαράντα ετών».
 Ο Φαν ντερ Σαρ, έως το '89 στην ερασιτεχνική Νόορντβαϊκ όπου τον είδε (ύστερα από σύσταση του κόουτς της ομαδούλας που έτυχε να είναι φίλος του) ο Λουί Φαν Χάαλ, ήταν ο τελευταίος της σπουδαίας φουρνιάς του Αγιαξ που πήδησε από το καράβι όταν έφτασε ο καιρός της παρακμής. Και προτίμησε, πέρυσι, τη Γιουβέντους από τη Μάντσεστερ Γιουνάιτεντ, όχι γιατί η Πρέμιερ Λιγκ τού φαινόταν λίγη, «ίσα ίσα είναι φανταστικό πρωτάθλημα», αλλά επειδή «μεταξύ Ολλανδίας και Αγγλίας είναι μικρές οι διαφορές στις συνήθειες, στον τρόπο ζωής, στη μενταλιτέ», ενώ αυτός ήθελε να γνωρίσει κάτι τελείως διαφορετικό. Στην Ιταλία αυτόν τον έναν χρόνο όντως, διδάχθηκε πολλά. Και, παρεμπιπτόντως, χρήσιμα εν όψει του αποψινού μεγάλου ραντεβού. Οπως; 
 «Εδώ στην Ολλανδία η ομορφιά του παιχνιδιού δεν είναι λιγότερο σημαντική από το αποτέλεσμα. Που σημαίνει ότι ο τερματοφύλακας και οι αμυντικοί δεν έχουν μόνο ν' αναχαιτίζουν τους αντιπάλους, πρέπει να κάνουν κι άλλα πράγματα. Στην Ιταλία, τέτοια χαρίσματα δεν έχουν πολλή σημασία, εκεί το μόνο που μετράει είναι η νίκη με κάθε κόστος. Στην αρχή μου φώναζαν, όταν οι αντίπαλοι μας πίεζαν, να διώχνω την μπάλα στην κερκίδα, δίχως δεύτερη σκέψη. Σιγά σιγά άρχισαν να καταλαβαίνουν ότι ξέρω και μπάλα κι ότι μπορούν να επωφεληθούν απ' αυτό». Αλλες διαφορές; «Στην Ολλανδία, τόσα χρόνια, ήξερα πια όλες τις συνήθειες των σέντερ φορ, ποιος σουτάρει γρήγορα, τι θέσεις παίρνουν μες στην περιοχή, αυτά. Εκεί έπρεπε να τους μάθω όλους από την αρχή». 
 Εκεί έμαθε, μάλλον συνειδητοποίησε διαβάζοντας την ενδελεχή μελέτη της «Γκατζέτα ντέλο Σπορτ», ότι το αδύνατο σημείο του είναι οι ψηλές σέντρες. Η αχίλλειος πτέρνα. Κι άλλη μία, τα πέναλτι. Εχει χάσει έναν τελικό Τσάμπιονς Λιγκ το '96, έναν προημιτελικό EURΟ την ίδια χρονιά και έναν ημιτελικό Παγκοσμίου Κυπέλλου πρόπερσι, όλους στα πέναλτι! 
 Η ολλανδική TV, μόλις προχθές βράδυ, κάλεσε τους τηλεθεατές σε γκάλοπ (με 090) 
ν' απαντήσουν τι πρέπει να κάνει ο Ράικααρντ, αν η αναμέτρηση με την Ιταλία φτάσει στα πέναλτι. Να κρατήσει τον Φαν ντερ Σαρ ή να τον αντικαταστήσει με τον μάστερ των τετ α τετ Βέστερφελντ; Το αποτέλεσμα, σε χίλιες τριακόσιες τόσες συμμετοχές, ήταν μόλις 54-46 (επί τοις εκατό) υπέρ του Φαν ντερ Σαρ.
 «Είναι, κι αυτά, ένα κομμάτι της πίεσης του τουρνουά. Φυσικά την εισπράττω κι εγώ, όπως την εισπράττουμε όλοι στην ομάδα. Οι διαφορές είναι μόνο στο πώς την 
αντιμετωπίζει ο καθένας. Αλλοι την εκτονώνουν με το να 'ναι υπερκινητικοί, υπερενεργητικοί. Εγώ είμαι, συνήθως, ήσυχος. Αθόρυβος. Αλλά, βέβαια, κι εγώ δεν κοιμάμαι τα βράδια όταν έχω δεχθεί ένα γκολ που δεν έπρεπε να το δεχθώ». Προς το παρόν, πάντως, ο Φαν ντερ Σαρ είναι ο μοναδικός ανίκητος τερματοφύλακας του EURΟ 2000. Αν είναι να 'χει αϋπνίες, αυτές δεν θ' αρχίσουν πριν από τη σημερινή νύχτα.
