Σχέδιο δράσης για την από κοινού αντιμετώπιση της ελλιπούς ανταγωνιστικότητας που εμφανίζει η ελληνική οικονομία στο παγκόσμιο οικονομικό στερέωμα (41η ανάμεσα σε 57 χώρες στον κόσμο) δομούν κυβέρνηση και βιομήχανοι, με στόχο την εξάλειψη των αδύνατων σημείων μέσα στην επόμενη τετραετία.
 Ταυτόχρονα, ο Σύνδεσμος Ελληνικών Βιομηχανιών ζητεί από την κυβέρνηση να επιταχύνει την πολιτική της στο θέμα των αποκρατικοποιήσεων, καταλογίζοντας ευθέως στο ΥΠΕΘΟ ότι έχει ως μοναδικό μέλημα την επίτευξη όσο το δυνατόν μεγαλύτερων εσόδων για το Δημόσιο και ότι αγνοεί τα ποιοτικά οφέλη που θα προκύψουν από την ταχεία ολοκλήρωση του προγράμματος. 
 Στο πλαίσιο της προσπάθειας για τη βελτίωση της ανταγωνιστικότητας, ο νέος πρόεδρος του Συνδέσμου Ελληνικών Βιομηχανιών Λ. Αντωνακόπουλος ανακοίνωσε χθες 
ότι έχει ήδη συσταθεί άτυπη επιτροπή μεταξύ ΣΕΒ και υπουργείου Ανάπτυξης, στην 
οποία μετέχει ο γ.γ. του υπουργείου Κ. Κληρονόμου και ο αντιπρόεδρος του συνδέσμου Οδ. Κυριακόπουλος. Εκπρόσωποι του ΣΕΒ, άλλωστε, συναντήθηκαν με τον πρωθυπουργό λίγο πριν από τη σύνοδο κορυφής της Λισαβόνας και συμφώνησαν ότι το θέμα της ανταγωνιστικότητας αποτελεί την προτεραιότητα της μετα-ΟΝΕ εποχής. 
 Εργο της της επιτροπής αυτής, η οποία ουσιαστικά αντικαθιστά το προσφάτως συσταθέν Εθνικό Συμβούλιο Ανταγωνιστικότητας, είναι στο προσεχές διάστημα να εντοπίσει τα αδύνατα σημεία της ελληνικής οικονομίας και να ποσοτικοποιήσει τους βασικούς στόχους στους οποίους μέσα στην επόμενη τετραετία θα πρέπει να προωθηθούν αλλαγές στην εφαρμοζόμενη πολιτική. Στο πλαίσιο αυτό θα γίνει προσπάθεια να «ποσοτικοποιηθούν» οι δείκτες της ανταγωνιστικότητας σε τομείς όπως οι τηλεπικοινωνίες, οι μεταφορές, οι τεχνολογίες, οι υποδομές κ.ά.
 Οι δύο φορείς συμφώνησαν να χρησιμοποιήσουν ως κοινή βάση της προσπάθειας τη μελέτη World Ecomom yForum, που εκπονήθηκε από το Πανεπιστήμιο του Harvard και 
αποτελεί ένα διεθνές κοινά αποδεκτό πρότυπο. Είναι χαρακτηριστικό ότι σύμφωνα με την εν λόγω μελέτη, η Ελλάδα καταλαμβάνει τη 41η θέση -μια θέση πριν από την Ιορδανία- από πλευράς ανταγωνιστικότητας, σε σύνολο 57 κρατών που εξετάζονται. Συγκρίνεται μάλιστα ευθέως με την Ιορδανία, ενώ σε περισσότερο πλεονεκτική θέση κατατάσσονται χώρες εκτός ευρωζώνης, όπως η Ουγγαρία, η Τσεχία και η Πολωνία. Στην ίδια έκθεση, η η Ιρλανδία φέρεται να κατέχει την 9η 
θέση στον κόσμο και η Πορτογαλία την 27η. 
 Το νέο προεδρείο του ΣΕΒ αναφέρθηκε χθες και στο θέμα της αποκλιμάκωσης των επιτοκίων, τονίζοντας ότι ήταν μια αναμενόμενη θετική εξέλιξη που θα έχει ευεργετική επίδραση στο κόστος της βιομηχανίας και την ανταγωνιστικότητα της ελληνικής οικονομίας. Για την άνοδο στις τιμές των καυσίμων ο ΣΕΒ προέβλεψε ότι «θα υπάρξει επίπτωση στο κόστος παραγωγής των προϊόντων», ενώ ζήτησε τη μείωση του φόρου κατανάλωσης για το πετρέλαιο της βιομηχανίας. 
