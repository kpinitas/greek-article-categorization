 Κοιτάει έξω ο Λυμπερόπουλος, προς τα καλύτερα (κατ' αντικειμενική κρίση) πρωταθλήματα της Ευρώπης (Ιταλία, Ισπανία, κ.λπ.) και θεωρείται βέβαιο πως θα αποδειχθεί πολύ σκληρό καρύδι στις διαπραγματεύσεις με τον Παναθηναϊκό, που αρχίζουν επισήμως τη Δευτέρα, μία ημέρα πριν από την έναρξη της προετοιμασίας.
 Πιστεύει (όπως έχουμε αναφέρει και παλιότερα) ότι ο χρόνος κυλάει υπέρ του, αφού παίζοντας στο Τσάμπιονς Λιγκ (υπό την προϋπόθεση να περάσει ο ΠΑΟ σε όμιλο) θα ανεβάσει το κασέ του, ενώ από το Δεκέμβριο και μετά μπορεί νομίμως να επιλέξει το σύλλογο όπου θα συνεχίσει την καριέρα του.
 Την ώρα που οι Ιταλοί της Ιντερ φλερτάρουν ανοιχτά με τον Λυμπερόπουλο, εκείνος, σύμφωνα με έγκυρες πληροφορίες, φέρεται να εξετάζει ήδη άλλη μυθική πρόταση (700-800 εκατομμύρια το χρόνο) από την Ισπανία (Λα Κορούνια;). Η περίπτωση να τα βρει με τον Παναθηναϊκό στον κύκλο συζητήσεων που ανοίγει φυσικά δεν αποκλείεται. Από τη στιγμή ωστόσο που αρχίσουν οι προτάσεις, εξυπακούεται ότι για να παραμείνει στην ομάδαν που αναμφισβήτητα αγαπά, θα πρέπει να αμειφθεί πλουσιοπάροχα. 
 Οι διαψεύσεις, όσον αφορά την... πολύκροτη (όπως ήδη εξελίσσεται) υπόθεση Λυμπερόπουλου, έπεσαν βροχή χθες, από επίσημα χείλη μάλιστα, του προέδρου του Παναθηναϊκού, Αγγελου Φιλιππίδη: «Δεν συζητήθηκε θέμα ανταλλαγής Ζαμοράνο-Λυμπερόπουλου με την Ιντερ». Οταν όμως ο κόμπος έφτασε στο χτένι, δηλαδή ετέθη ευθέως το ερώτημα που καίει τον κόσμο του Παναθηναϊκού, «μένει ή... πωλείται ο παίκτης», εδώ άρχισαν τα «μεν-δε-αλλά».
 «Εχω την αίσθηση ότι θα μείνει. Αυτός είναι ο στόχος μας. Ο Λυμπερόπουλος δεν μου έχει δείξει ότι θέλει να φύγει. Το αντίθετο μάλιστα. Λογικό βέβαια είναι, μετά την αλλαγή του διοικητικού σχήματος, να θέλει από την πλευρά του να διαπιστώσει ορισμένα πράγματα».
 Αυτή ήταν η τοποθέτηση του Αγγελου Φιλιππίδη για τον Λυμπερόπουλο και τα τελευταία σενάρια που είδαν το φως της δημοσιότητας από την ιταλική αθλητική εφημερίδα «Γκατζέτα ντελο Σπορτ», χθες το μεσημέρι στο γεύμα εργασίας προς τους δημοσιογράφους.
 - Αν δεν συμφωνήσει ο Λυμπερόπουλος να ανανεώσει το συμβόλαιό του με τον ΠΑΟ στο ραντεβού της Δευτέρας, τι μέλλει γενέσθαι; Θα πουληθεί; 
 Οπως γίνεται αντιληπτό, το θέμα είναι ούτως ή άλλως ανοιχτό, με την ελπίδα μήπως ο διεθνής άσος, κατά πολλούς ο Νο 1 αυτή τη στιγμή Ελληνας ποδοσφαιριστής, πει το πολυπόθητο «ναι» τη Δευτέρα, στην υποβληθείσα εδώ και ένα μήνα (ένα δισ. περίπου για τρία χρόνια) πρόταση του ΠΑΟ. Τι θα αποφασίσει ο άμεσα ενδιαφερόμενος Νίκος Λυμπερόπουλος; Κανείς δεν ξέρει. Από την απόφασή του πάντως θα εξαρτηθεί, όπως εμμέσως πλην σαφώς ανέφερε ο κ. Φιλιππίδης, αν θα αποκτηθεί ακόμη ένας επιθετικός («Δεν ξέρω αν θα είναι επιθετικός ή χαφ. Δεν μπορώ να σας πω αυτή τη στιγμή τι θα είναι»).
 Ο Ντάνιελ Σάριτς, ο 28χρονος δεξιός μπακ χαφ που πρότεινε ο Ζάετς, έφτασε τελικά στην Αθήνα αργά χθες το βράδυ και σήμερα θα συναντηθεί με τον πρόεδρο του Παναθηναϊκού, ο οποίος έχει την πρόθεση να τελειώσει τη μεταγραφή, προκειμένου να προχωρήσει στην... επόμενη. Οπως υποστήριξε ο κ. Φιλιππίδης, «ο 
Παναθηναϊκός θα κάνει συνολικά πέντε μεταγραφές», την παρούσα μεταγραφική περίοδο. Αν στους σίγουρους Βλάοβιτς, Κουτσουρέ, προστεθούν οι Σόουζα (απομένει να υπογράψει ο Πορτογάλος το συμβόλαιό του, αν δεν προκύψει κάτι απρόοπτο), Σάριτς (κλείνει κατά 70-80%), τότε συμπεραίνεται πως θα αποκτηθεί άλλος ένας. Ο Αγγελος Αναστασιάδης έχει υποδείξει βέβαια δύο Ελληνες-«εργαλεία» (δικός του ο χαρακτηρισμός), υποθέσεις που θα πάρουν τη σειρά τους τις επόμενες ημέρες.
 Στο κεφαλαιώδες ζήτημα του νέου ιδιόκτητου γηπέδου, ο κ. Φιλιππίδης υποσχέθηκε 
πως «σε τρία χρόνια, ο Παναθηναϊκός θα έχει το δικό του γήπεδο στο Γουδί». Οπως επεξηγηματικά ανέφερε, προς αυτή την κατεύθυνση θα δημιουργηθεί μία επιτροπή από πολιτικούς και άλλες προσωπικότητες, με στόχο να υλοποιηθεί το συντομότερο ο μεγάλος αυτός στόχος του συλλόγου. «Η Λεωφόρος είναι προσωρινή λύση», πρόσθεσε, «πιστεύουμε όμως ότι θα γίνει έδρα. Υπολογίζουμε ότι θα πουληθούν φέτος 5.000 εισιτήρια διαρκείας, σε σύγκριση με τα 1.500 πέρσι, με απώτερο στόχο τα 12.000 ύστερα από δύο χρόνια».
 Οσον αφορά, τέλος, την επικείμενη αύξηση του μετοχικού κεφαλαίου της ΠΑΕ ΠΑΟ (την Παρασκευή είναι η γενική συνέλευση των μετόχων) από 2, 5 σε 4, 5 δισ., ο κ. 
 «Δεν είναι η πρώτη φορά που γίνεται κάτι τέτοιο. Εχουν προηγηθεί άλλες δύο αυξήσεις μετοχικού κεφαλαίου, η δεύτερη μάλιστα ολοκληρώθηκε πριν από λίγο καιρό. Με τα χρήματα αυτά θα γίνουν άλλωστε οι μεταγραφές. Δεν νομίζω να πει όχι ο κ. Γιώργος Βαρδινογιάννης, ανεξάρτητα τι γράφτηκε στον Τύπο τις τελευταίες ημέρες».
