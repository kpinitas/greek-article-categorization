Σύμφωνα με πληροφορίες, από την επεξεργασία των στοιχείων που πραγματοποίησε η 
Γενική Γραμματεία Πληροφορικών Συστημάτων του υπουργείου Οικονομικών, προκύπτει ότι από τις φετινές δηλώσεις ΦΜΑΠ (σ.σ. η τελευταία προθεσμία έληξε στις 20 Ιουνίου) ήδη το Δημόσιο έχει εισπράξει περί τα 4, 1 δισ. δρχ., με την καταβολή της πρώτης δόσης κατά την υποβολή της δήλωσης. Ενώ αναμένεται η είσπραξη των υπολοίπων περίπου 8, 5 δισ. δρχ. στο τέλος των μηνών Αυγούστου και 
Οκτωβρίου, που λήγουν οι προθεσμίες για τις άλλες δύο δόσεις.
 Η ταλαιπωρία αυτή αναμένεται να σταματήσει από τον επόμενο χρόνο, αφού με την ολοκλήρωση του περιουσιολογίου (μηχανογράφηση στοιχείων ειδικού εντύπου Ε9 περί ακίνητης περιουσίας) το αργότερο μέχρι τα τέλη του έτους, η ΓΓΠΣ θα έχει τη δυνατότητα αυτόματης εκκαθάρισης των δηλώσεων φόρου μεγάλης ακίνητης περιουσίας. Δηλαδή, θα αποστέλλονται στους μεγαλοϊδιοκτήτες (σ.σ. όσους ξεπερνούν τα αφορολόγητα όρια των 69 εκατ. δρχ. για άγαμο και 138 εκατ. δρχ. για έγγαμο) τα ειδικά σημειώματα, για την πληρωμή του φόρου, χωρίς να έχει προηγηθεί υποβολή δήλωσης, αφού μεσω του περιουσιολογίου θα παρακολουθούνται τυχόν αλλαγές στην ακίνητη περιουσία και θα εντοπίζονται αυτόματα όσοι έχουν υποχρέωση πληρωμής του ΦΜΑΠ.
 Σημειώνεται ότι οι μεγαλοϊδιοκτήτες, οι οποίοι δεν υπέβαλαν τη φετινή δήλωση ΦΜΑΠ, αντιμετωπίζουν πρόσθετους φόρους, που φθάνουν στο 3, 5% για μη υποβολή, 3% για ανακριβή και 1, 5% για εκπρόθεσμη δήλωση, τα ποσοστά τα οποία υπολογίζονται επί του φόρου που θα απέφευγε ο φορολογούμενος, ανά μήνα καθυστέρησης. Το ανώτατο όριο των πρόσθετων φόρων φθάνει στο 200% για εκπρόθεσμη δηλωση και στο 300% για ανακριβή ή μη υποβολή δήλωσης.
