Eνα πέναλτι πεντακάθαρο, που δεν είδε ο διαιτητής, αλλά υπέδειξε ο επόπτης και έκανε ο Αμπελ Ξαβιέ που απέκρουσε δίκην τερματοφύλακα, ήταν η μεγαλύτερη των ποινών που γνώρισε στην ιστορία της η Eθνική Πορτογαλίας. Μία Πορτογαλία που γύρευε εκδίκηση και είχε γοητεύσει στο Euro 2000. Ο Ζινεντίν Ζιντάν δεν άφησε την ευκαιρία να πάει χαμένη στο στάδιο Ρουά Μποντουέν των Βρυξελλών και οι Λουζιτανοί έχασαν τότε τελείως την ψυχραιμία τους.
 Hθελε έξι λεπτά να τελειώσει η παράταση. Τελικά, η ιστορία επαναλαμβάνεται με καρμπόν. Οπως και το 1984, όλα παίχτηκαν στο έσχατο σημείο και νικητής ήταν πάλι οι «τρικολόρ». Πάλι στα ημιτελικά του Ευρωπαϊκού Πρωταθλήματος. Τότε η Γαλλία του Πλατινί νίκησε στο τελευταίο λεπτό της παράτασης, τώρα η γαλλική βερσιόν του Ζιντάν απέκλεισε τους Πορτογάλους, νικώντας τους 2-1 στο 116'. Και 
η παγκόσμια πρωταθλήτρια Γαλλία γυρεύει τώρα και το Ευρωπαϊκό Πρωτάθλημα στον τελικό της Κυριακής και, αν συμβεί αυτό θα γίνει η πρώτη εν ενεργεία παγκόσμια 
πρωταθλήτρια που θα κατακτά και το Eυρωπαϊκό Πρωτάθλημα.
 Οι Πορτογάλοι προηγήθηκαν στο 19' με τον Νούνο Γκόμες. Ο Κονσεϊσάο τροφοδότησε 
τον επιθετικό της Μπενφίκα, που με πιρουέτα έβγαλε από το αριστερό του πόδι έναν κεραυνό που τίναξε τα δίχτυα του Φαμπιάν Μπαρτέζ. Στο δεύτερο όμως ημίχρονο, η ωριμότητα και το βάθος των παγκόσμιων πρωταθλητών γέμισε περισσότερο το γήπεδο με άσπρες φανέλες και η απάντηση δόθηκε γρήγορα. Στο 50' 
συγκεκριμένα, ισοφάρισε ο πρώτος σκόρερ των «τρικολόρ». Ο Νικολά Ανελκά (ήταν οφσάιντ διαμαρτύρονται οι Πορτογάλοι) έφυγε δεξιά μέσα στην περιοχή και την κατάλληλη στιγμή έβγαλε στον Τιερί Ανρί την πάσα που εκείνος ήθελε. Αυτός έκανε μία στροφή στη μικρή περιοχή του Βίτορ Μπαΐα για να τον νικήσει, σημαδεύοντας τη γωνία του. Στο 77' ο Βίτορ Μπαΐα έδειξε τη μεγάλη του κλάση αποκρούοντας εκπληκτικά σουτ του Εμανουέλ Πετί. Αλλά στο 90' ο Μπαρτέζ τον ξεπέρασε δείχνοντας τη δική του αξία, αποσοβώντας τον αποκλεισμό της ομάδας του σε κεφαλιά του Αμπελ Ξαβιέ.
 ΓΑΛΛΙΑ: Μπαρτέζ, Τιράμ, Μπλαν, Ντεσεγί, Λιζαραζού, Βιεϊρά, Ντεσάν, Ζιντάν, Πετί (87' Πιρές), Ανρί (105' Τρεζεγκέ), Ανελκά (72' Βιλτόρ).
