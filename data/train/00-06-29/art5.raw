Δυο νύχτες ο Λυκαβηττός γέμισε από τους ήχους ενός από τα καλύτερα ροκ 'ν 'ρολλ συγκροτήματα της βρετανικής σκηνής. Οι Radiohead ήρθαν τη στιγμή που βρίσκονται στην ακμή τους, έπαιξαν με κέφι και ένταση και απέδειξαν ότι δεν τους αποκαλούν άδικα μια από τις πιο επιδραστικές μπάντες της δεκαετίας.
 Και στις δυο εμφανίσεις τους, με πιο συναρπαστική αυτήν της Δευτέρας, όπου ήταν πιο ξεκούραστοι, οι Radiohead στάθηκαν αντάξιοι της φήμης τους. Κάτω από ένα μελετημένο ψυχεδελικό σκηνικό με άσπρους και κόκκινους προβολείς και στροβοσκοπικά φώτα, οι πέντε τύποι από την Οξφόρδη ανακάτεψαν νέο και παλιό υλικό δείχνοντας ότι συνδυάζουν την απλότητα του πανκ από τις πρώτες μέρες, με 
τον άψογο επαγγελματισμό. Ο Tομ Γιορκ, η ηγετική φιγούρα σάρωσε τη σκηνή. Αεικίνητος, πλαισιωμένος από δυο μοναδικούς κιθαρίστες, αντάλλασσε την κιθάρα με το πιάνο παίζοντας πότε εκρηκτικά κομμάτια όπως το «Just», το «M yIron Lung» ή μια εκπληκτική εκτέλεση του «Paranoid Android» και πότε τα υποβλητικά χαμηλότονα «Karma Police» και «Exit Music». Οσο για τα νέα κομμάτια οι Radiohead, πειραματίζονται ακόμη περισσότερο με τον ηλεκτρονικό ήχο. Επαιξαν το «Οptimistic» το «Κnives Οut» και ένα μοναδικό «Dollars And Sence», που ο Γιορκ το προλόγισε ως «ένα γαμημένο κομμάτι για μια γαμημένη ιστορία» δείχνοντας ότι δεν έχει χαμηλώσει την κριτική του ενάντια στην Αμερική. Οι Radiohead δεν είναι τυχαία μεγάλο όνομα, όπως απέδειξαν στις δυο συναυλίες, που στάθηκαν από τις καλύτερες αυτού του καλοκαιριού.
 Το κοινό, όπως σχολίασε και το ίδιο το συγκρότημα, ήταν μοιρασμένο. Από την μια ήταν οι θαυμαστές, που στάθηκαν για δυο ώρες κάτω από τη σκηνή, τραγουδούσαν με τον Γιορκ τους στίχους, χόρευαν, ζητούσαν παλιά κομμάτια όπως το «Creep» (που τελικά δεν το έπαιξαν) και άναβαν τους αναπτήρες όταν οι Radiohead έπαιζαν τις μελωδίες τους. Αυτοί και όσοι γέμισαν με προσμονή τα βράχια γύρω από το θέατρο συμμετείχαν πραγματικά στην ροκ 'ν 'ρολ φιέστα. Οι υπόλοιποι κάθονταν απαθείς στις κερκίδες, κοιτώντας σχεδόν αδιάφορα τα δρώμενα 
στη σκηνή προφανώς παρασυρμένοι από τη διαφήμιση που έγινε για τους Radiohead.
 Τους Radiohead, προλόγισαν οι Clinic, ένα αγγλικό συγκρότημα που δεν έχει να προσθέσει τίποτε στη μουσική σκηνή. Aπλά διεκπεραίωναν την αποστολή τους, να μας κάνουν να ανυπομονούμε περισσότερο για τους Radiohead.
