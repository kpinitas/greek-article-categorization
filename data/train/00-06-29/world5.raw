 «Εδώ δεν είναι ζωή. Δύο με πέντε βήματα απόσταση η τουαλέτα, νεροχύτης, μπάνιο, καρέκλα. Μια βιβλιοθήκη που δεν ξέρω για ποιο λόγο βρίσκεται εδώ. Το χειρότερο... δεν βλέπω καθόλου ήλιο. Ζωντανούς μας θάψανε», γράφει ένας πολιτικός κρατούμενος προς την Οργάνωση Ανθρωπίνων Δικαιωμάτων της Τουρκίας.
 Στην Τουρκία μετά την ψήφιση του νομοσχεδίου για τις νέου τύπου φυλακές (κελιά 
απομόνωσης) άρχισαν οι αντιδράσεις με πορείες διαμαρτυρίας και εξεγέρεσεις νεαρών πολιτικών κρατουμένων στις φυλακές.
 Δημιουργήθηκε ήδη ένας συντονιστικός φορέας των φυλακών που ενημερώνει τους κρατουμένους για την αναγκαιότητα των κινητοποιήσεων και μέσω των δικηγόρων των κρατουμένων φέρνει σε επαφή τους συγγενείς των κρατουμένων, οι οποίοι προχώρησαν σε έντονες διαμαρτυρίες. 
 Από το γραφείο φυλακών της Κωνσταντινούπολης, μέσω του Συντονιστικού, εστάλη μία αναφορά για την «πραγματικότητα των φυλακών στην Τουρκία και το Κουρδιστάν» για το μήνα Ιούνιο που υπογράφεται από αρκετές αριστερές οργανώσεις. 
 Στο ψήφισμα των αριστερών οργανώσεων αναφέρεται ότι «Η Τουρκία καταπατεί τα δικαιώματα Τούρκων και Κούρδων πολιτικών κρατουμένων, μεταφέροντάς τους σε απομονωμένα κελιά. Με το μοντέλο αυτό κράτησης καταργούνται όσα οι πολιτικοί κρατούμενοι προσπάθησαν να κατακτήσουν με εξεγέρσεις, απεργίες πείνας, μετρώντας και νεκρούς.
 Η αρχή, όπως αναφέρουν, εφαρμογής του σχεδίου ατομικών κελιών χρονολογείται από το '96 στη φυλακή Εσκί Σεχίρ και δεν υλοποιήθηκε λόγω των αντιδράσεων 12 κρατουμένων με απεργία πείνας μέχρι θανάτου.
 Το 2000 έγινε η επόμενη προσπάθεια στη φυλακή Καρτάλ. Τότε υπήρξε αντίδραση στη φυλακή Ουλατσανλάρ της Αγκυρας, με αποτέλεσμα το θάνατο 10 πολιτικών κρατουμένων. Ακολούθησαν επεισόδια, ξυλοδαρμοί και η απαγόρευση της συνέντευξης Τύπου που διοργάνωσε η Επιτροπή Ανθρωπίνων Δικαιωμάτων.
 Σύμφωνα με τις πληροφορίες που έστειλαν από τις φυλακές, σήμερα, βάσει κυβερνητικού διατάγματος δεν επιτρέπονται οι εφημερίδες, οι επισκέψεις συγγενών κρατουμένων που δεν έχουν το ίδιο επώνυμο, ενώ διαπιστώνεται η σεξουαλική κακοποίηση γυναικών κρατουμένων από δεσμοφύλακες.
 Συγκεκριμένα αναφέρουν ότι στη φυλακή Μπουρντούρ επιβάλλεται σωματικός έλεγχος 
στους θαλάμους των κρατουμένων, περιορίζοντας και τη μεταξύ τους επικοινωνία. Στη φυλακή Γκεμπς -που υπάρχουν αντιδράσεις-διαπιστώθηκε η σύλληψη συγγενών κρατουμένων και δεν πραγματοποιείται η μεταφορά τους σε νοσοκομεία. 
 Στην φυλακή Χατάι οι γυναίκες κρατούνται στον ίδιο χώρο με ποινικούς κρατουμένους, ενώ οι συγγενείς κρατουμένων απειλούνται κατά τη διάρκεια επισκέψεων. Στη φυλακή Κιρκλαρελί μεταφέρονται χρησιμοποιώντας βία. Δέχονται επισκεπτήριο μία φορά την εβδομάδα, υπάρχει αεροθάλαμος, οι κρατούμενοι που δεν συνεργάζονται απειλούνται από τους αστυνομικούς και υποστηρίζουν ότι δεν υπάρχει ασφάλεια για τη ζωή τους.
 Υποστηρίζεται ότι φέτος υπήρξαν 48 νεκροί στις φυλακές λόγω της έλλειψης ιατροφαρμακευτικής περίθαλψης. Θυμίζουν ότι την περίοδο 1981-95 στις φυλακές πέθαναν 128 άνθρωποι από πείνα, ασθένειες, δολοφονικές επιθέσεις, απεργίες πείνας, ενώ το 1996 έχασαν τη ζωή τους 44 άτομα. Για την οικοδόμηση των φυλακών με ατομικά κελιά δαπανήθηκαν 4, 5 τρισεκατομμύρια λίρες και εγκρίθηκε η 
 Αντιδράσεις για τις φυλακές νέου τύπου οργανώνονται από πολιτικούς πρόσφυγες σε ολόκληρη της Ευρώπη και στη χώρα μας, με αρχή τη συναυλία που θα πραγματοποιηθεί την Παρασκευή στις 8 το βράδυ στο Αλσος Περιστερίου.
