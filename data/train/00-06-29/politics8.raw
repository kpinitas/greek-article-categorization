Μια νέα πορεία του ΣΥΝ, χωρίς εσωκομματικές αναταράξεις, σαν και αυτές που κόστισαν στο πρόσφατο εκλογικό αποτέλεσμα, υπόσχεται ο Νίκος Κωνσταντόπουλος απόψε στις 6.30, ενώπιον 1.200 αντιπροσώπων, ανοίγοντας τις εργασίες του 3ου τακτικού συνεδρίου του κόμματος.
 Το συνέδριο θα γίνει στην αίθουσα «Γ. Κασιμάτης» του Ολυμπιακού Σταδίου της Αθήνας και θα το χαιρετίσουν ο πρόεδρος της Ν.Δ. Κώστας Καραμανλής, ο γραμματέας του ΠΑΣΟΚ Κώστας Σκανδαλίδης και ο πρόεδρος των Φιλελευθέρων Στέφανος Μάνος. Το ΚΚΕ, αν και προσκλήθηκε, δεν θα εκπροσωπηθεί, ως συνήθως, ενώ μέχρι χτες το βράδυ δεν είχε διευκρινιστεί αν το ΔΗHΚΙ εκπροσωπηθεί από τον Δημήτρη Τσοβόλα ή άλλο στέλεχος.
 Στο συνέδριο, σύμφωνα με πληροφορίες, τη σχετική πλειοψηφία με ποσοστό περίπου 
40% έχει το Αριστερό Ρεύμα και ακολουθεί η Παρέμβαση με 36%. Οι δύο αυτές τάσεις, είτε συγκλίνουν σε ορισμένες πολιτικές θέσεις, είτε δεν έχουν σοβαρές διαφορές. Ετσι, αναμένεται και να κυριαρχήσουν στην ψήφιση των τελικών συνεδριακών κειμένων, αλλά και να έχουν την απόλυτη πλειοψηφία στη νέα Κεντρική Πολιτική Επιτροπή.
 Το βάρος της αντιπολίτευσης σηκώνει ο Μιχάλης Παπαγιαννάκης, ο οποίος έχει συμπράξει με τη Μαρία Δαμανάκη, τον Πάνο Σκοτινιώτη, τον Σπύρο Δανέλλη και τον 
 Ο Νίκος Κωνσταντόπουλος αναμένεται να επανεκλεγεί από το σώμα του συνεδρίου, όπως και τις προηγούμενες φορές που έθεσε υποψηφιότητα. Για τη νομιμοποίηση αυτής της διαδικασίας θα γίνει ρύθμιση στο καταστατικό, μαζί με μερικές ακόμα τροποποιήσεις, οι οποίες στοχεύουν στην καλύτερη λειτουργία του κόμματος.
 Στην εισήγησή του ο πρόεδρος του ΣΥΝ θα κάνει αποτίμηση της πορείας του κόμματος από το 1996, θα αναλύσει το εκλογικό αποτέλεσμα, θα αναγνωρίσει για μια ακόμα φορά ότι αποτελεί ήττα η μείωση του ποσοστού και της κοινοβουλευτικής δύναμης και θα θέσει στην κρίση των συνέδρων τους πολιτικούς στόχους για το επόμενο διάστημα.
 Η ομιλία του θα μεταδοθεί απ' ευθείας από τη ΝΕΤ.
