Εκθέσεις ζωγραφικής και φωτογραφίας, διαλέξεις, έκθεση λουλουδιών, μέχρι και εβδομάδα γαστρονομίας, θα περιλαμβάνει το «Ολλανδικό φεστιβάλ στην Ελλάδα» που 
θα πραγματοποιηθεί από 14 Σεπτεμβρίου έως και 5 Οκτωβρίου στην Αθήνα. Στόχος της οργανώτριας ολλανδικής πρεσβείας είναι, να «φέρει πιο κοντά τους δύο λαούς, τις κουλτούρες τους και τη φιλοσοφίας τους», όπως τόνισε χθες και ο πρέσβης της χώρας στην Αθήνα Πολ Ρ. Μπρόουερ. 
 Δεν είναι η πρώτη φορά που η ολλανδική πρεσβεία οργανώνει παρόμοιο φεστιβάλ στη χώρα. Το πρώτο έγινε το 1998. Φέτος όμως αποφάσισαν να προγραμματίσουν περισσότερες εκδηλώσεις και να διευρύνουν τη χρονική του διάρκεια και τους χώρους διεξαγωγής του. 
 Κορυφαία εκδήλωση του φεστιβάλ θεωρείται η έκθεση «Θεοί και ήρωες κατά την εποχή των Ρέμπραντ και Ρούμπενς», που θα παρουσιαστεί στην Εθνική Πινακοθήκη από τις 28 Σεπτεμβρίου έως τις 8 Ιανουαρίου του 2001. Μια έκθεση οργανωμένη σε 
συνεργασία με την Εθνική Πινακοθήκη και το Μουσείο του Dordrecht. Πάνω από 80 έργα τέχνης κορυφαίων ζωγράφων του 16ου και 17ου αιώνα από τη βόρεια και νότια 
Ολλανδία, που ανήκουν σε συλλογές απ' όλο τον κόσμο θα έρθουν στην Αθήνα για την έκθεση με θέμα τη μυθολογία και την ιστορία της αρχαίας Ελλάδας. Μέρος της 
έκθεσης θα παρουσιαστεί στο Ολλανδικό Ινστιτούτο Αθηνών (Μακρή 11, Αθήνα) με 40 χαρακτικά από τις 29 Σεπτεμβρίου. 
 Παράλληλα και για λίγες μέρες θα παρουσιαστεί στο Πάρκο Ελευθερίας (14-28 Σεπτεμβρίου) έκθεση φωτογραφιών με τίτλο «Αννα Φρανκ». 
 «Ο ρόλος των κλασικών σπουδών στη διαμόρφωση των ευρωπαϊκών και εθνικών ταυτοτήτων», είναι ο τίτλος των τριήμερων διαλέξεων που θα πραγματοποιηθούν από 2 έως 4 Οκτωβρίου στην Ιταλική Αρχαιολογική Σχολή. 
 Στα πλαίσια του Ολλανδικού φεστιβάλ θα πραγματοποιηθούν στη χώρα μας οι επισκέψεις των υπουργών Μεταφορών και Δημοσίων Εργων Μαριτίμ Φόρουμ και Εξωτερικού Εμπορίου. Επίσης θα γίνει σεμινάριο για την «ολλανδική εμπειρία», το λεγόμενο «πόλντερ μόντελ», έκθεση λουλουδιών στο ξενοδοχείο Χίλτον με τη συμμετοχή 20 Ολλανδών παραγωγών, ενώ το φεστιβάλ θα κλείσει με ένα κονσέρτο πιάνου στο Μέγαρο Μουσικής στις 5 Οκτωβρίου. 
