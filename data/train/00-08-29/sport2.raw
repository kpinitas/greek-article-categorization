Ο Ολυμπιακός ήρθε 2-2 με την Iντερ και αν δεν υπήρχαν, πάλι, τα κενά στην άμυνα, ο Mαντζουράκης θα ήταν απόλυτα ικανοποιημένος
 Μπροστά πάει καλά, αλλά όλα θα ήταν ακόμα καλύτερα για τον Ολυμπιακό αν δεν υπήρχε το κουδουνάκι του συναγερμού στην άμυνα, το οποίο χτύπησε και χθες αρκετές φορές στο πρώτο ημίχρονο και στις αρχές της επανάληψης και θύμισε στον Γιάννη Μαντζουράκη ότι χρειάζονται κάποιες βελτιώσεις. Ο Ολυμπιακός πάντως, αναδείχτηκε ισόπαλος με την Ιντερ στο φιλικό αγώνα που έγινε στο Μιλάνο, αν και βρέθηκε πίσω στο σκορ με 2-0, και άφησε πολύ καλές εντυπώσεις κυρίως στο δεύτερο ημίχρονο.
 Με έναν Τζιοβάνι να πετυχαίνει εντυπωσιακό γκολ στο 74' και να δείχνει ότι τις τελευταίες μέρες βρίσκεται σε εξαιρετική κατάσταση και με άξιο συμπαραστάτη τον Λουτσιάνο, οι «ερυθρόλευκοι» ανάγκασαν την Ιντερ να τους νιώσει για τα καλά στην άμυνα. Ο Ζε Ελίας έκλεισε πολλούς διαδρόμους και βοήθησε επιθετικά, όπως και ο Τζόρτζεβιτς, αλλά και ο Οφορίκουε στο πρώτο μέρος.
 Στην άμυνα ο Ελευθερόπουλος, ο Πατσατζόγλου και ο Κόντης απέφυγαν τα λάθη, αλλά όχι και ο Ανατολάκης που έχασε τον Κιν σε αρκετές περιπτώσεις, ενώ ακόμα δεν έχει βρει τον εαυτό του ο Γεωργάτος.
 Το αρχικό μούδιασμα και τα λάθη στην άμυνα ο Ολυμπιακός τα πλήρωσε με το γκολ του Σέεντορφ στο 3' με δυνατό σουτ (1-0), ενώ στην ίδια φάση είχε προηγηθεί σουτ του Ολλανδού στο αριστερό κάθετο δοκάρι του Ελευθερόπουλου. Στη συνέχεια οι «ερυθρόλευκοι» ισορρόπησαν το ματς και έχασαν δύο σπουδαίες ευκαιρίες για γκολ.
 Ο Ζέτερμπεργκ στο 22' έβγαλε τετ α τετ τον Οφορίκουε με τον Φρέι, ο Γκανέζος πλάσαρε, αλλά η μπάλα πέρασε πάνω από το οριζόντιο δοκάρι. Στο 25' ο Λουτσιάνο πάσαρε στον Τζιοβάνι ο οποίος από το ύψος την μεγάλης περιοχής είχε σουτ άουτ.
 Η Ιντερ στο 32' έφτασε στο 2-0 με δυνατό σουτ του Περάλτα, ύστερα από σέντρα δεξιά από τον Πρότσι. Πέντε λεπτά αργότερα ο Ολυμπιακός μείωσε το σκορ σε 2-1 με δυνατό αριστερό σουτ του Λουτσιάνο, ενώ η μπάλα κόντραρε και στον Σερένα.
 Στην επανάληψη ο Ολυμπιακός ανέβασε την απόδοσή του και είχε τις ευκαιρίες ακόμα και να κερδίσει τον αγώνα. Ο Λουτσιάνο στο 71' είχε σουτ που μπλόκαρε ο Μπαλότα και στο 74' ο Τζιοβάνι με εκπλητικό αριστερό σουτ από περίπου 20 μέτρα έστειλε την μπάλα στο αριστερό παραθυράκι του Μπαλότα και ισοφάρισε σε 2-2.
 Στο 79' ο Ολυμπιακός είχε διπλό δοκάρι (!), πρώτα σε κεφαλιά του Τζιοβάνι (αριστερό κάθετο) και στη συνέχεια σε σουτ του Λουτσιάνο (δεξί κάθετο).
 Ο Κόντης στο 80  έδιωξε την μπάλα πάνω από τη γραμμή της εστίας του Ελευθερόπουλου σε σουτ του Κιν και στο 86' η Ιντερ είχε φάουλ του Ντι Μπιάτζιο στο οριζόντιο δοκάρι του γκολκίπερ του Ολυμπιακού.
 Για την Iστορία, η Ιντερ πήρε το τρόπαιο που υπήρχε στο γήπεδο στην διαδικασία των πέναλτι (4-3), καθώς αστόχησε στο τελευταίο ο Γεωργάτος. 
 Ο Ιταλός διαιτητής Τρεόσι έδειξε κίτρινη κάρτα στον Ζε Ελίας και στον Κοέ. 
 ΙΝΤΕΡ: Φρέι (46' Μπαλότα), Τσιρίλο, Ντομορά, Φαρινός (65' Κοέ), Μπλαν, Σερένα (46' Ματσελάρι), Μπρότσι, Ντι Μπιάτζιο, Κιν, Σέεντορφ, Περάλτα (75' Μπιάλκολο).
 ΟΛΥΜΠΙΑΚΟΣ: Ελευθερόπουλος, Κόντης, Γεωργάτος, Ανατολάκης (58' Κωστούλας), Πατσατζόγλου, Ζε Ελίας, Ζέτερμπεργκ (81' Πασσαλής), Τζόρτζεβιτς (70' Νινιάδης), Λουτσιάνο (81' Αλβεζ), Τζιοβάνι, Οφορίκουε (46' Γιαννακόπουλος).
 *Ο Πρέντραγκ Τζόρτζεβιτς αναχωρεί σήμερα το πρωί από το Μιλάνο για το Βελιγράδι, όπου θα ενσωματωθεί στην αποστολή της Εθνικής Γιουγκοσλαβίας για τον αγώνα με το Λουξεμβούργο στις 3 Σεπτεμβρίου.
 *Οι Ελευθερόπουλος, Γεωργάτος, Πατσατζόγλου θα τεθούν από σήμερα το απόγευμα στη διάθεση του Βασίλη Δανιήλ για τον αγώνα στις 2 Σεπτεμβρίου με τη Γερμανία.
 *Προπόνηση για περίπου 1, 5 ώρα έκαναν χθες το πρωί οι ποδοσφαιριστές του Ολυμπιακού στο Σαν Σίρο και ο Μαντζουράκης δοκίμασε με τους βασικούς τους Ελευθερόπουλο, Κόντη, Γεωργάτο, Πατσατζόγλου, Ανατολάκη, Ζε Ελίας, Πασσαλή, Τζόρτζεβιτς, Λουτσιάνο, Τζιοβάνι και Οφορίκουε.
 Ο Τάκης Λεμονής ενημέρωσε χθες το πρωί στο Μιλάνο αναλυτικά τον Γιάννη Μαντζουράκη για τη Λιόν και οι «ερυθρόλευκοι» ετοιμάζουν νέα «κατασκοπία» τις προσεχείς μέρες που θα αφορά, εκτός απροόπτου, τη Βαλένθια.
