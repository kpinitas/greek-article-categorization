MΟΣΧΑ Ο γιγάντιος πύργος της τηλεόρασης στη Μόσχα είναι από τα τελευταία σύμβολα της ρωσικής περηφάνιας που καταρρέει, ρίχνοντας, με τρόπο αγριευτικό, φως στην προβληματική υποδομή, την κακή συντήρηση και την παράκαμψη των κανόνων ασφαλείας, πληγές που έχουν κάνει τους Ρώσους να θρηνήσουν πολλά θύματα σε σειρά καταστροφών. Aπό τις εκρήξεις διαρροής γκαζιού σε κακοσυντηρημένα διαμερίσματα μέχρι τις αεροπορικές τραγωδίες, τα ατυχή συμβάντα έχουν γίνει κοινός τόπος στη Ρωσία, μετατρέποντας σε ζώνη καταστροφών την πάλαι ποτέ υπερδύναμη. Το πρόσφατο πλήγμα του «Κουρσκ» με τα 118 θύματα ήταν ενδεικτικό της γενικότερης κατάρρευσης, που έφτασε να αγγίζει ακόμη και το κάποτε ισχυρό ρωσικό ναυτικό. Μια παρατεταμένη οικονομική κρίση έχει παρασύρει το κράτος σε παρακμή, καθιστώντας το ανίκανο να αντικαταστήσει ή να συντηρήσει την «κληρονομιά» της σοβιετικής περιόδου. «Αυτή η κατάσταση ανάγκης ρίχνει φως στις συνθήκες στις οποίες βρίσκονται ζωτικής σημασίας εγκαταστάσεις, αλλά και ολόκληρο το έθνος», δήλωσε ο ίδιος ο Ρώσος πρόεδρος, Bλαντιμίρ Πούτιν, σε κυβερνητική σύσκεψη χθες, για την πυρκαγιά στον πύργο Aστάνκινο. «Μόνον η οικονομική ανάπτυξη θα μας επιτρέψει να αποφεύγουμε στο μέλλον τέτοιες καταστροφές», τόνισε. 33 χρόνια χωρίς ανακαίνιση Κυβερνητικοί αξιωματούχοι δεν έδωσαν την πρέπουσα σημασία στο γεγονός ότι ο πύργος της τηλεόρασης λειτουργούσε υπερβαίνοντας κατά 30% τις πραγματικές δυνατότητές του, προετοιμάζοντας ουσιαστικά το έδαφος για πιθανά ατυχήματα. Δεν ανακαινίστηκε ποτέ και το σύστημα ασφαλείας του αποδείχθηκε ότι δεν μπορούσε να αντιμετωπίσει μια φωτιά, που προκλήθηκε πιθανότατα από ένα απλό βραχυκύκλωμα. Η κυβέρνηση έχει επανειλημμένως διατυπώσει προειδοποιήσεις ότι αντιμετωπίζει καταστροφές παντού, από τα αεροπλάνα της μέχρι τα ασανσέρ, εξαιτίας κυρίως της έλλειψης πόρων για τη συντήρηση της γηραιάς πλέον υποδομής. Πριν από λίγο καιρό, το υπουργείο Αντιμετώπισης Εκτάκτων Καταστάσεων παρουσίασε μια αποκαλυπτική έρευνα, που δείχνει ότι το κράτος είναι ευάλωτο σε μια σειρά καταστροφών: ανάμεσα σ' αυτές, σε πυρκαγιές, καταρρεύσεις κτιρίων, ρωγμές σε αγωγούς, διαρροή ραδιενέργειας και τοξικών αποβλήτων. Τα αεροσκάφη υπερφορτώνονται, στα σπίτια η συντήρηση των αγωγών παροχής φυσικού αερίου είναι κακή, οι απλοί πολίτες ανοίγουν τρύπες στους αγωγούς πετρελαίου για να κλέψουν καύσιμα και προσπαθούν να αποσπάσουν ό,τι μπορούν από τις εγκαταστάσεις της ηλεκτρικής εταιρείας, αλλά και των σιδηροδρομικών και αεροπορικών συγκοινωνιών, ώστε να τα μεταπωλήσουν ως ανταλλακτικά. Εξοπλισμός εκτός λειτουργίας Ειδικοί έχουν επίσης προειδοποιήσει ότι, αν συνεχιστεί αυτή η έλλειψη πόρων, θα εξαντληθεί ο χρόνος ζωής για το μεγαλύτερο μέρος του βιομηχανικού εξοπλισμού της Ρωσίας μεταξύ 2005-2007. Οι ίδιοι επιμένουν ότι ο τεχνικός εξοπλισμός της βιομηχανίας θα έπρεπε εδώ και χρόνια να έχει τεθεί εκτός λειτουργίας, αλλά οι επιχειρήσεις που αγωνίζονται να επιβιώσουν και οι εργαζόμενοι, που κυνηγούν απελπισμένοι ένα στοιχειώδες μεροκάματο, εξακολουθούν να τον χρησιμοποιούν. Σύμφωνα με πρόσφατες δηλώσεις του Βλαντίμιρ Πούτιν, μόνο το 5% των επιχειρήσεων χρησιμοποιούν σύγχρονη τεχνολογία. Επίσης, όσο υπερβολικό κι αν ακούγεται, είναι αλήθεια ότι κατά τη σοβιετική περίοδο, όταν η πειθαρχία και η τιμωρία έβαζαν άλλους όρους υπακοής, οι κανόνες ασφαλείας τηρούνταν πολύ πιο πιστά, κάτι που δεν συμβαίνει σήμερα. (Ασοσιέιτεντ Πρες) 
