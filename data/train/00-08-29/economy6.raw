ΗΠΑ και Τουρκία. Δύο χώρες που, για διαφορετικούς λόγους η καθεμιά, αναλαμβάνουν τους πρωταγωνιστικούς ρόλους στη φετινή 65η Διεθνή Εκθεση Θεσσαλονίκης, την οποία θα εγκαινιάσει ο πρωθυπουργός Κώστας Σημίτης το βράδυ της ερχόμενης Παρασκευής. 
 Οι ΗΠΑ είναι η τιμώμενη χώρα της φετινής διοργάνωσης, γεγονός που, εκτός από το καθαρά εμπορικό σκέλος της συμμετοχής, θα ενισχυθεί και διά μέσου αρκετών παράλληλων -πολιτιστικού κυρίως περιεχομένου- εκδηλώσεων.
 Η Τουρκία, μέσα στο γενικότερο κλίμα προσέγγισης που επιχειρείται με την Ελλάδα, επιδιώκει μια δυναμική επίσημη κρατική παρουσία με τη συμμετοχή 65 τουρκικών εταιρειών που δραστηριοποιούνται σε διάφορους κλάδους.
 Οι συμμετοχές των δύο παραπάνω χωρών, σε συνδυασμό με τις επετειακές εκδηλώσεις που οργανώνονται από τη μεριά του εκθεσιακού φορέα για τον εορτασμό
των 75 χρόνων από την ίδρυση της Διεθνούς Εκθεσης Θεσσαλονίκης, δίνουν και τα ιδιαίτερα χαρακτηριστικά στη φετινή 65η ΔΕΘ.
 Eνα νέο στοιχείο είναι επίσης και το ότι φέτος για πρώτη φορά την ευθύνη της διοργάνωσης της έκθεσης ανέλαβε η Helexpo A.E., η δεύτερη εταιρεία που προέκυψε μετά τη διάσπαση της μητρικής εταιρείας, αλλά με τη συνεργασία της ΔΕΘ Α.Ε.
 Σχετικά με το θέμα της τουρκικής συμμετοχής, οι πρόεδροι των δύο εταιρειών, της Helexpo A.E., Β. Κουρτέσης και της ΔΕΘ Α.Ε., Γ. Σορτίκος, τόνισαν κατά τη διάρκεια συνέντευξης Τύπου, που δόθηκε χθες, ότι θα βοηθήσει στην ανάπτυξη των
οικονομικών σχέσεων και μπορεί να αποτελέσει τη βάση για να προωθηθούν τόσο οι
πολιτικές όσο και οι πολιτιστικές σχέσεις μεταξύ των δύο χωρών. 
 Ο κ. Σορτίκος υπενθύμισε ότι η ΔΕΘ διοργανώνει από 16 έως 19 Νοεμβρίου, στην Κωνσταντινούπολη, την πρώτη Εκθεση Ελληνικών Προϊόντων.
 Για την αμερικανική συμμετοχή μίλησε και ο νέος γενικός πρόξενος των ΗΠΑ στη Θεσσαλονίκη, John Koening. Ηταν ιδιαίτερα θερμός στις αναφορές του τόσο για τη
ΔΕΘ όσο και για τη Θεσσαλονίκη και το ρόλο που διαδραματίζουν στην ευρύτερη περιοχή της Νοτιοανατολικής Ευρώπης. Ο ίδιος χαρακτήρισε τη Θεσσαλονίκη «εφαλτήριο για την αναδιάρθρωση της ευρύτερης περιοχής» για να τονίσει πως γι'
αυτό το λόγο και οι ΗΠΑ ίδρυσαν Εμπορικό Γραφείο στο γενικό προξενείο των ΗΠΑ στη Θεσσαλονίκη. 
 Ο κ. Koening, ερωτηθείς για το θέμα της τρομοκρατίας, δήλωσε ότι αισθάνεται ασφαλής στην Ελλάδα και σημείωσε ότι δεν πρέπει να αποθαρρύνουμε τους Αμερικανούς και τους Ελληνοαμερικανούς να επισκέπτονται την Ελλάδα.
 Ο κ. Κουρτέσης, αναφερόμενος στα μεγέθη της 65ης διοργάνωσης, είπε ότι έχουν καλυφθεί όλοι οι διαθέσιμοι εκθεσιακοί χώροι, οι συμμετοχές ξεπερνάνε τις 1.300 και προέρχονται από 40 χώρες. Οι επίσημες κρατικές συμμετοχές είναι 17.
 Για τις πολιτιστικές εκδηλώσεις, ο διευθύνων σύμβουλος της Helexpo, Χρ. Γερούκης, είπε ότι αυτές ανοίγουν την Κυριακή 3 Σεπτεμβρίου με τη συναυλία της
Αλκηστης Πρωτοψάλτη, συνεχίζονται καθ' όλη τη διάρκεια της έκθεσης και θα κορυφωθούν με τη συναυλία της Μαρίας Φαραντούρη, η οποία θα παρουσιάσει το πολυθέαμα που παρουσίασε και κατά τη φετινή ΕΧΡΟ στο Ανόβερο.
