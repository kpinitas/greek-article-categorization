 Πρόβλημα ολόκληρης της Γερμανίας και όχι μόνο των ομόσπονδων κρατών της πρώην ανατολικής Γερμανίας είναι η άνοδος της ακροδεξιάς, παρατήρησε χθες ο Γερμανός
καγκελάριος, Γκέρχαρντ Σρέντερ, ενώ ο υπουργός Εξωτερικών, Γιόσκα Φίσερ, εκτιμά ότι θα χρειαστεί «μιάμιση γενιά» για να ξεπεραστούν τα τραύματα στις περιοχές αυτές.
 Ενώ στη Γερμανία συνεχίζεται ο έντονος προβληματισμός για την άνοδο της ρατσιστικής άκρας δεξιάς, εντύπωση προκάλεσε η είδηση ότι στο νεο-ναζιστικό κόμμα ΝΡD προσχώρησε ο γνωστός από τη συμμετοχή του στην οργάνωση «Φράξια Κόκκινος Στρατός» (RAF) και υπερασπιστής του Αντρέας Μπάαντερ και της Γκούντρουν Ενσλιν, Χόρστ Μάλερ.
 Ο Χορστ Μάλερ θεωρεί ότι «το NPD αποτελεί ενσάρκωση σήμερα της γερμανικής αντίστασης» στις ΗΠΑ και το Ισραήλ, καθώς, «ελέγχοντας τις οικονομικές και στρατιωτικές δυνάμεις αυτής της μεγα-περιοχής (ΗΠΑ), οι Εβραίοι έχουν πετύχει το σκοπό τους: κυριαρχούν στον έξω κόσμο».
 Λέει ακόμα ότι «το κίνημα του '68 δεν ήταν υπέρ του κομμουνισμού ή υπέρ του καπιταλισμού ούτε υπέρ μιας κοινότητας τριτοκοσμικών αξιών, της Δύσης ή της Ανατολής, αλλά μόνο για το δικαίωμα του κάθε λαού στην εθνικο-επαναστατική και
 «Δύο εθνικο-απελευθερωτικές πτέρυγες γεννήθηκαν μέσα στο κίνημα του 1968, η Nέα Aριστερά και η Nέα Δεξιά. Στόχος της πρώτης ήταν ο αγώνας κατά του αμερικανισμού, της δεύτερης, κατά του σοβιετισμού. Η Νέα Δεξιά πέτυχε το στόχο
της και στρέφεται όλο και περισσότερο κατά του αμερικανισμού και του καπιταλισμού, κάτι που οδηγεί σε μια επανένωση των δύο αυτών εθνικο-επαναστατικών πτερύγων», προσθέτει.
 Αναφερόμενος στη συζήτηση περί απαγόρευσης της λειτουργίας του ΝΡD, ο γερμανός
καγκελάριος, Γκέρχαρντ Σρέντερ, παρατήρησε χθες ότι κάτι τέτοιο «δεν θα επαρκέσει για την επίλυση του προβλήματος (του νεο-ναζισμού). Για κάτι τέτοιο υπάρχουν τρεις προϋποθέσεις: αυστηρότητα και αποφασιστικότητα εκ μέρους της αστυνομίας και της δικαιοσύνης απέναντι στα άτομα που ευθύνονται για βίαιες ενέργειες, προοπτικές για όλους τους νέους μέσω της εκπαίδευσης και της απασχόλησης και κινητοποίηση των πολιτών».
 Ο υπουργός Εξωτερικών, Γιόσκα Φίσερ, ρωτήθηκε αν διακρίνει την πιθανότητα να εμφανιστεί μια «Φράξια Φαιός Στρατός», κατά το πρότυπο της «Φράξιας Κόκκινος Στρατός» και απάντησε ότι αυτό το ενδεχόμενο εξετάζεται «πολύ προσεκτικά».
