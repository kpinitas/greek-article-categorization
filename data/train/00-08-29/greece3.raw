Σαράντα εννέα πυρκαγιές εκδηλώθηκαν χθες, σύμφωνα με την Πυροσβεστική Υπηρεσία, σε όλη την Ελλάδα. Ενας αριθμός αισιόδοξος, αφού προχθές είχαν εκδηλωθεί 65 και την προηγούμενη ημέρα 119. 
 Ομως τα νέα που έρχονται από τη Μετεωρολογική Υπηρεσία σκορπούν το φόβο και την αγωνία σε κατοίκους, πυροσβέστες και φορείς. Οι προβλέψεις ότι από σήμερα πολύ δυνατοί άνεμοι θα πνέουν σε όλη τη χώρα προκαλούν και πάλι γενικό συναγερμό. 
 Και όλα αυτά, ενώ χθες τα μέτωπα των πυρκαγιών ήταν σε ύφεση και ο αρχηγός της
Πυροσβεστικής Υπηρεσίας, Παναγιώτης Φούρλας, δήλωνε από τα Γιάννινα πως ήταν αισιόδοξος ότι θα υπάρξει πλήρης έλεγχος. 
 Πάντως οι δυο νομοί Αρκαδίας και Ιωαννίνων εξακολουθούσαν και χθες να βρίσκονται στην πιο δύσκολη κατάσταση με συνεχείς αναζοπυρώσεις. 
 Κρυφτό με τις φλόγες «έπαιζαν» χθες όλη μέρα οι πυροσβεστικές δυνάμεις στη πυρόπληκτη Αρκαδία. Εκατοντάδες πυροσβέστες, ευρισκόμενοι στα όρια της ψυχικής
και σωματικής τους αντοχής, προσπαθούσαν και χθες να θέσουν υπό έλεγχο τις μικροεστίες φωτιάς που ξεφύτρωναν ξαφνικά στον απέραντο ορεινό όγκο του Μαινάλου.
 Ο άνεμος, με ταχύτητα έξι μποφόρ, έτρεφε τα αποκαΐδια, με αποτέλεσμα τη συνεχή
αναζωπύρωση του πύρινου μετώπου στο Μαίναλο, αλλά και στην περιοχή της Μεγαλόπολης.
 «Είμαστε στα όρια της αντοχής μας, αλλά δεν το βάζουμε κάτω. Προσπαθούμε...», μας είπε χθες το απόγευμα ο διοικητής της ΕΜΑΚ Ν. Κόης και τόνισε ότι οι μεγάλης έντασης άνεμοι που πνέουν στην περιοχή δυσκολεύουν τον πλήρη έλεγχο της φωτιάς.
 Αργά χθες το απόγευμα στη Μεγαλόπολη, πλησίον της κοινότητας Κυπαρίσσι, τραυματίστηκε ελαφρά στο κεφάλι ο 47χρονος εποχικός δασοπυροσβέστης Αθανάσιος Λυμπερόπουλος, ο οποίος με ασθενοφόρο μεταφέρθηκε στο νοσοκομείο της Τρίπολης.
Σύμφωνα με τους γιατρούς, η κατάσταση της υγείας του δεν εμπνέει καμιά ανησυχία.
 Τις πληγείσες από την καταστροφική πυρκαγιά περιοχές του Μαινάλου Αρκαδίας (Χρυσοβίτσι, Μαντέικα, Συλίμνα, Δαβιές) επισκέφθηκε χθες ο πρόεδρος του ΣΥΝ Νίκος Κωνσταντόπουλος, προκειμένου να ενημερωθεί από τους κατοίκους, αλλά και τους παράγοντες της Τοπικής Αυτοδιοίκησης για την καταστροφή. 
 Ο πρόεδρος του ΣΥΝ σε συνέντευξή του στα τοπικά ΜΜΕ, αφού χαρακτήρισε την καταστροφή στο Μαίναλο ανυπολόγιστη, ζήτησε από την κυβέρνηση να επανεξετάσει όλο το θεσμικό και επιχειρησιακό πλαίσιο δασικής πολιτικής, δασοπροστασίας και
 «Χρειάζεται αντί να κλαίμε πάνω στα αποκαΐδια ή αντί να σταυρώνουμε τα χέρια και να λέμε ότι φταίει ο καιρός, να καταλάβουμε ότι δεν υπάρχει οργανωμένο σχέδιο του κράτους με αντίστοιχες υποδομές, μέσα και στελέχωση για την αντιμετώπιση αυτού του σοβαρού προβλήματος», δήλωσε ο κ. Κωνσταντόπουλος και ζήτησε από την κυβέρνηση να δώσει εξηγήσεις για τις δαπάνες της δασοπυρόσβεσης, για τη χρηματοδότηση καθαρισμού των δασών, για τη δημιουργία και στελέχωση πυροφυλακείων.
 Στο Μαίναλο της Αρκαδίας περιόδευσε χθες και η γ.γ. της Κ.Ε. του ΚΚΕ Αλέκα Παπαρήγα, η οποία μεταξύ άλλων ανέφερε: 
 «Βλέποντας τις καταστροφές, αισθάνθηκα το ίδιο όπως όταν ακούω ότι η εγχείρηση
πέτυχε, αλλά ο ασθενής απεβίωσε. Και αναφέρομαι στο ότι "η εγχείρηση πέτυχε" με βάση αυτά που ισχυρίζεται η κυβέρνηση, πως έχει κάνει ό,τι περνάει από το χέρι της για την πρόληψη και την καταστολή».
 «Η δική μας γνώμη είναι ότι ανεξάρτητα από τις ειδικές αιτίες, τις τοπικές, που προκαλούν την έκταση των πυρκαγιών, υπάρχει πρόβλημα κερδοσκοπίας γης, εγκατάλειψης των δασών και ανεπάρκεια στο σύστημα πυρόσβεσης. Αυτά είναι τα τρία προβλήματα», πρόσθεσε η κυρία Παπαρήγα.
 Με το πόνο και την αγωνία των κατοίκων του ΒΔ τμήματος του νομού Ιωαννίνων, παίζει η φωτιά που καταστρέφει εδώ και 7 ημέρες ό,τι βρίσκει μπροστά της.
 Χθες και ενώ μέχρι το μεσημέρι η πυρκαγιά ήταν σε ύφεση, ξαφνικά το απόγευμα αναζωπυρώθηκε στην περιοχή της Αετόπετρας -ένα από τα χωριά που κάηκαν- και οι
εναέριες και επίγειες δυνάμεις πυρόσβεσης κατέβαλαν απεγνωσμένες προσπάθειες να τη θέσουν υπό έλεγχο, πριν πάρει διαστάσεις και κινδυνεύσουν και πάλι χωριά
 Και ενώ κάτοικοι και πυροσβέστες έπαιζαν στην κυριολεξία κρυφτούλι με την πύρινη λαίλαπα, καινούργιες πυρκαγιές εκδηλώνονταν στο νομό. Χθες το μεσημέρι,
ξέσπασε φωτιά στην τοποθεσία Ζαβρούχος, μεταξύ του χωριού Μονοδένδρι, Ζαγορίου
και της χαράδρας του Βίκου. Εκαψε μερικά στρέμματα δάσους και τέθηκε υπό μερικό έλεγχο. Αν αυτή η φωτιά αναζωπυρωθεί, υπάρχει κίνδυνος να επεκταθεί στον εθνικό δρυμό Βίκου-Αώου, οπότε οι καταστροφές θα είναι ανυπολόγιστες. 
 Και μια δεύτερη καινούργια φωτιά εκδηλώθηκε χθες στο νομό, στην περιοχή Αργυροχωρίου Πωγωνίου, η οποία τέθηκε υπό μερικό έλεγχο. Υπό έλεγχο τέθηκε και
η φωτιά που εκδηλώθηκε στον Αυχένα Κατάρας, στα όρια των νομών Ιωαννίνων και Τρικάλων. 
 Μέχρι αργά το βράδυ, όλοι ήλπιζαν και εύχονταν ότι ίσως αυτή να ήταν η τελευταία εφιαλτική νύχτα που περνούσαν. Μια ελπίδα, που οι μετεωρολογικές προβλέψεις (δυνατοί άνεμοι από σήμερα σε όλη τη χώρα) δεν την άφηναν να ανθήσει. 
 Εξι πυροσβεστικά αεροσκάφη και έξι ελικόπετρα κάνουν διαρκώς ρίψεις νερού στις
εστίες της φωτιάς που υπάρχουν ακόμη σε δυσπρόσιτες χαράδρες, επιμένοντας ιδιαίτερα στο μέτωπο μεταξύ Χαραυγής, Καστανής και Αγίας Μαρίνας, αλλά και στο
αλβανικό έδαφος απ' όπου κατευθύνεται στην παραπάνω περιοχή μια νέα φωτιά, ενώ
μια δεύτερη επίσης από την Αλβανία, απειλεί την περιοχή Τσαμαντά Θεσπρωτίας.
 Τα πυρόπληκτα χωριά επισκέφτηκε χθες για τέταρτη φορά μέσα στην εβδομάδα ο υπουργός Δημόσιας Τάξης Μιχάλης Χρυσοχοΐδης, ο οποίος προήδρευσε και σε σχετική σύσκεψη στα γραφεία της Γενικής Γραμματείας Περιφέρειας Ηπείρου, παρουσία του υφυπουργού Γεωργίας Ευάγγελου Αργύρη, του αρχηγού του Πυροσβεστικού Σώματος Παναγιώτη Φούρλα, του περιφερειάρχη Ηπείρου Ηλία Λιακόπουλου, του νομάρχη Ιωαννίνων Νίκου Ζαρμπαλά και άλλων. 
 Ο αρχηγός της Πυροσβετικής σε δηλώσεις του χθες τόνισε: «H κατάσταση είναι αρκετά καλύτερη από τις προηγούμενες ημέρες. Αρχίζει να ομαλοποιείται, ενώ συνεχώς ενισχύουμε τα μέσα πυρόσβεσης και το ανθρώπινο δυναμικό. Είναι πολύ δύσκολη φωτιά που επεκτάθηκε σε χαράδρες. Μέτωπα δεν υπάρχουν, αλλά μικροεστίες που προσβάλλονται μέσα σε χαράδρες. Επιπλέον πρόβλημα είναι τα παλιά ναρκοπέδια και πρέπει οι επίγειες δυνάμεις να ιδιαίτερα προσεκτικές. Εκτιμώ ότι πολύ σύντομα θα υπάρξει πλήρης έλεγχος. Διατηρώ επιφυλάξεις μόνο για τις καιρικές συνθήκες. Υπάρχουν αποθέματα δυνάμεων των πυροσβεστών σε όλα τα πύρινα μέτωπα στη χώρα, που εδώ και 83 ημέρες μάχονται τις φλόγες. Οποιος μάχεται, κερδίζει και χάνει μάχες». 
 Ο υφυπουργός Γεωργίας Ευάγγελος Αργύρης επανέλαβε ότι έχουν αρχίσει οι διαδικασίες για την αποκατάσταση των πυροπαθών. 
 Στο μεταξύ, από συνεργεία της νομαρχίας διαμορφώνονται οι χώροι στα χωριά που κάηκαν σπίτια για να μεταφερθούν λυόμενα για τη στέγαση των κατοίκων. Επίσης, ενισχυμένα συνεργεία της ΔΕΗ και του ΟΤΕ εργάζονται συνεχώς για την αποκατάσταση των ζημιών στα δίκτυά τους. 
 καλύτερη μέχρι σήμερα προετοιμασία της κρατικής μηχανής ήταν η φετινή στο θέμα
της αντιμετώπισης των πυρκαγιών, υποστήριξε χθες το μεσημέρι, βγαίνοντας από το Mέγαρο Μαξίμου, η υπουργός Εσωτερικών, Δημόσιας Διοίκησης και Αποκέντρωσης Βάσω Παπανδρέου. Η κ. Παπανδρέου είχε συνάντηση με τον πρωθυπουργό, με τον οποίο συζήτησε το σχέδιο συνολικής αποτίμησης των καταστροφών και εξέτασε το ζήτημα των αποζημιώσεων των πυροπαθών.
 «Hταν η καλύτερη μέχρι σήμερα προετοιμασία και από πλευράς εναέριων μέσων και από πλευράς επίγειων μέσων και συντονισμού όλων των δυνάμεων», δήλωσε η κ. Παπανδρέου ενώ για μία ακόμη φορά απέδωσε στα ασυνήθιστα καιρικά φαινόμενα τις
πρωτοφανείς απώλειες που υπέστη η χώρα σε φυσικό πλούτο, οικονομικό επίπεδο και έμψυχο δυναμικό. Εκανε λόγο μάλιστα για θέμα εθνικής σημασίας και κάλεσε όλους τους εμπλεκόμενους φορείς να ενώσουν τις δυνάμεις τους για την αντιμετώπιση του προβλήματος.
 Αναφερόμενη μάλιστα στο κόμμα της αξιωματικής αντιπολίτευσης τόνισε: «Είναι κρίμα ότι για ένα τέτοιο πολύ σοβαρό εθνικό θέμα η N.Δ., λόγω των εσωτερικών της προβλημάτων, χρησιμοποιεί μικροκομματικές μεθόδους και σκοκπιμότητες».
 Η συνάντηση δεν είχε κάποιο ουσιαστικό αποτέλεσμα όσον αφορά τις εκτιμήσεις για την έκταση των ζημιών, οι οποίες αναμένονται στο τέλος της περιόδου, καθώς
οι δύο πλευρές ανανέωσαν το ραντεβού τους για αύριο οπότε θα συζητήσουν την πορεία υλοποίησης των μέτρων που έχουν εξαγγελθεί και αφορούν τόσο την αποκατάσταση των πληγέντων, όσο και την πρόληψη των προβλημάτων που θα δημιουργηθούν το χειμώνα.
 Στο μεταξύ ο κυβερνητικός εκπρόσωπος Δημήτης Ρέππας έκανε λόγο για εμπλοκή του
«ανθρώπινου» παράγοντα στη φετινή τραγική κατάσταση και επισήμανε ότι έχουν γίνει αρκετές συλλήψεις, έχουν αποδοθεί ευθύνες και έχουν απαγγελθεί κατηγορίες. Αναφορικά με τις καταγγελίες για δολιοφθορά εκ μέρους παράνομων αλβανικών συμμοριών δήλωσε ότι εξετάζονται όλα τα ενδεχόμενα. 
 Σε εκείνους που αποδίδουν βαριές ευθύνες στον κρατικό μηχανισμό για τη συντελεσθείσα καταστροφή απάντησε ότι η κυβέρνηση καλεί όποιο δικαστικό λειτουργό θεωρήσει ότι υπάρχουν ευθύνες, να ελέγξει την υπόθεση και να αποδώσει ευθύνες εφόσον βρει. Απέδωσε δε στην άρνηση πολλών ηλικιωμένων να απομακρυνθούν από τις εστίες τους, το μεγάλο αριθμό των θυμάτων των φετινών πυρκαγιών.
 Τέλος, τόνισε ότι δεν υπάρχει κάποια επίσημη συμφωνία με το Ισραήλ για την αντιμετώπιση των πυρκαγιών, αλλά η άτυπη συνεργασία συνέβαλε σημαντικά στην κατάσβεση των πυρκαγιών στην Αρκαδία. 
