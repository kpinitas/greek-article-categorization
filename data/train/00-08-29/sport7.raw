 Ο Nίκος Κακλαμανάκης θα είναι τελικά αυτός που θα ηγηθεί της ελληνικής αποστολής και θα γίνει έτσι, ο πρώτος αθλητής που θα πατήσει στο Ολυμπιακό Στάδιο του Σίδνεϊ το απόγευμα της 15ης Σεπτεμβρίου, στην τελετή έναρξης των Ολυμπιακών Αγώνων.
 Η ΕΟΕ αποφάσισε χθες πως θα είναι αυτός ο σημαιοφόρος της χώρας μας, η οποία βγαίνει πάντα πρώτη στο πιο πανηγυρικό κομμάτι κάθε τελετής, την παρέλαση των κρατών που παίρνουν μέρος στους Αγώνες. Και η ιστιοπλοΐα πήρε αυτό που ζητούσε με πείσμα τον τελευταίο καιρό. Την τιμή που είχε να γνωρίσει από το 1980 όταν τη σημαία στους αγώνες της Μόσχας είχε κρατήσει ο Ηλίας Χατζηπαυλής.
 Για τον Νίκο Κακλαμανάκη που βρίσκεται εδώ και δεκαπέντε ημέρες στο Σίδνεϊ, για το τελικό στάδιο της προετοιμασίας του, η απόφαση αυτή ήταν η συνέχεια των Ολυμπιακών Αγώνων του 1996. Τότε είχε κρατήσει τη σημαία στην τελετή λήξης. Τώρα ανοίγει τους Αγώνες, όπως έκλεισε τους προηγούμενους και ελπίζει, όπως όλοι μας η «συνέχεια» να αφορά και την αγωνιστική του παρουσία...
 Αν και στο Σίδνεϊ την ώρα που η ΕΟΕ έκανε γνωστή την απόφασή της (γύρω στις έξι το απόγευμα), το ρολόι έδειχνε πέρίπου δύο ώρες μετά τα μεσάνυχτα, ο Κακλαμανάκης έμαθε το νέο τηλεφωνικά και φανερά συγκινημένος είπε: «Ηταν το καλύτερο ψυχολογικό ντοπάρισμα για εμένα, αφού δύο ημέρες μετά την τελετή αρχίζει το αγώνισμά μου. Ούτε στο πιο τρελό μου όνειρο δεν μπορούσα να φανταστώ πως κάποια στιγμή θα είχα την τιμή να κρατήσω την ελληνική σημαία σε μια τέτοια τελετή. Πιστεύω όμως πως στο πρόσωπό μου επιβραβεύονται οι επιτυχίες της ελληνικής ιστιοπλοΐας τα τελευταία χρόνια. Συνολικά η ευθύνη είναι μεγάλη σε αυτούς τους Αγώνες, αλλά πιστεύω ότι συνολικά αυτή η ολυμπιακή ομάδα θα έχει την καλύτερη παρουσία των τελευταίων ετών στη διοργάνωση».
 Η απόφαση της ΕΟΕ ήταν ομόφωνη και παρ' ότι ζητήθηκε η γνώμη των υπόλοιπων μελών της, την πήραν ουσιαστικά τα μέλη της εκτελεστικής επιτροπής (Νικολάου, Παπαδογιαννάκης, Διαθεσόπουλος, Φιλάρετος, Μπελιγράτης, Χαμάκος). Ο Κακλαμανάκης υπερίσχυσε τελικά του Γιώργου Μαυρωτά, που ήταν ο σημαντικότερος αντιπαλός του (οι άλλοι: Δήμας, Μελισσανίδης, Κακιασβίλι), όταν τέθηκε σαν προϋπόθεση το ολυμπιακό μετάλλιο, που δεν υπάρχει στη συλλογή του αρχηγού της εθνικής ομάδας πόλο. Να υπενθυμίσουμε ότι το 1996 σημαιοφόρος ήταν ο Πύρρος Δήμας, το 1992 ο Λάμπρος Παπακώστας, το 1988 ο Μπάμπης Χολίδης και το 1984 ο Στέλιος Μηγιάκης.
 Στο μεταξύ, σήμερα στις 10.50 αναχωρεί από το Δυτικό Aεροδρόμιο το πρώτο μεγάλο αθλητικό κλιμάκιο της ολυμπιακής μας αποστολής. Το αποτελούν 61 άτομα και προορισμός είναι το Περθ, όπου για δέκα ημέρες θα συνεχιστεί η προετοιμασία, ενώ για το πόλο θα υπάρξουν και αγώνες προετοιμασίας.
 (Καταδύσεις) Θωμάς Μπίμης, Νίκος Σιρανίδης, Σωτηρία Κουτσοπέτρου, Μαρία Κωνσταντάτου, Ευτυχία Παππά και ο προπονητής Πέτρος Φυρίγος * (Κολύμβηση) Σπύρος Γιαννιώτης, Γιάννης Δρυμονάκος, Γιάννης Κοκκώδης, Δημήτρης Μαγγανάς, Σπύρος Μπιτσάκης, Θανάσης Οικονόμου, Ζωή Δημοσχάκη, Μαριάννα Λυμπερτά, Τόνια Μαχαίρα, Ζαμπία Μελαχροινού, Κατερίνα Μπλιάμου, Αθηνά Μποχώρη, Κατερίνα Σαρακατσάνη και οι προπονητές: Νίκος Γέμελος, Γιάννης Ορφανίδης, Ακος Τοτ, Χρίστος Χούμας * (Πυγμαχία) Αντώνης Γιαννούλας, Αρτούρ Μικαελιάν, Τιγκράν Ουζλιάν και ο προπονητής Ραφίκ Μεχραμπιάν * (Συγχρονισμένη κολύμβηση) Χριστίνα Θαλασσινίδου, Δέσποινα Θεοδωρίδου, Ολγα Βασιλτσένκο (προπονήτρια) * (Τάεκβοντο) Μιχάλης Μουρούτσος, Αλέξανδρος Νικολαΐδης, Αρετή Αθανασοπούλου και οι προπονητές: Οχ Τζουνγκ Τζο, Κώστας Τζιδημόπουλος * (Πόλο) Γιώργος Αφρουδάκης, Αντώνης Βλοντάκης, Νίκος Δεληγιάννης, Γιάννης Θωμάκος, Φίλιππος Καϊάφας, Θόδωρος Λοράντος, Κώστας Λούδης, Δημήτρης Μάζης, Γιώργος Μαυρωτάς, Γιώργος Ρέππας, Θόδωρος Χατζηθεοδώρου, Μάκης Χατζής, Γιώργος Ψύχος, οι προπονητές: Κούλης Ιωσηφίδης, Τάκης Μίχαλος και ο μάνατζερ Αντώνης Αρώνης.
