«Η αλήθεια είναι ότι, γενικά, τα πάντα τα αντιμετωπίζω σαν παιχνίδι», λέει ο Δημήτρης Αθανίτης. Μακάρι όλοι οι Eλληνες κινηματογραφιστές να μοιράζονταν το κέφι του. Διότι ο Δημήτρης Αθανίτης είναι από εκείνους που γυρίζουν τη μια ταινία μετά την άλλη. «Αντίο Βερολίνο», «Καμιά συμπάθεια για το διάβολο» και «Ονειρο καλοκαιρινής νύχτας». Τρεις ταινίες, από το 1994 μέχρι το 1999.
 Θα μου πείτε ότι η προηγούμενή του, το «Ονειρο καλοκαιρινής νύχτας», δεν βγήκε
ποτέ στις αίθουσες. Την είδαμε μόνο στο περσινό φεστιβάλ Θεσσαλονίκης. Και ήταν κρίμα. Διότι ήταν μια γεμάτη ζωντάνια και ρυθμό νεανική ταινία, που τα τεχνικά της προβλήματα καθόλου δεν μείωναν την ευχαρίστηση του θεατή. Κάμερα στο χέρι, χώροι και φωτισμοί φυσικοί, καθόλου σκηνικά και κοστούμια, και μπόλικος αυτοσχεδιασμός από το yς πολύ καλούς ηθοποιούς (Λένα Κιτσοπούλου, Κώστας Καζανάς, Δημήτρης Αλεξανδρής, Κατερίνα Λυπηρίδου) ήταν οι επιλογές του σκηνοθέτη. Του βγήκαν σε καλό.
 Με τη νέα του ταινία, που την έχει ήδη έτοιμη, ο Δημήτρης Αθανίτης-επαναλαμβάνει -λες με μεγαλύτερη σιγουριά- το ίδιο μοντέλο. Η «2000 
1 στιγμές», όπως είναι ο τίτλος της, είναι μια ακόμα ανεξάρτητη, low low budget ταινία, που πραγματοποιήθηκε χάρη στην υποστήριξη όλων των συντελεστών της. Ο σκηνοθέτης είχε αρχίσει να την ετοιμάζει από πέρυσι, πριν καλά καλά αφήσει πίσω του το «Ονειρο καλοκαιρινής νύχτας» και χωρίς να έχει σκεφτεί να καθiσει σε μια ουρά και να πάρει λεφτά από το Κέντρο Κινηματογράφου.
 «Η ταινία μου έχει σχέση με την παραμονή της Πρωτοχρονιάς του 2000», εξηγεί ο Δημήτρης Αθανίτης. «Ηθελα να κάνω κάτι σαν ντοκουμέντο πάνω στην Αθήνα της συγκεκριμένης στιγμής, μέσα από διάφορα πρόσωπα, που ανήκουν σε διαφορετικές κοινωνικές τάξεις και χώρους. Η ματιά μου, δηλαδή, αναγκαστικά θα έπρεπε να είναι λίγο ψυχρή. Την ίδια στιγμή ήθελα να δώσω, πέρα από την εικόνα της Αθήνας, και μια εικόνα ολόκληρου του κόσμου, χρησιμοποιώντας ντοκουμέντα που είχα εδώ και καιρό συγκεντρώσει».
 Την παραμονή της Πρωτοχρόνιας οκτώ πρόσωπα διασταυρώνουν τις πορείες τους με τρόπο αναπάντεχο και δραματικό. Τα ερμηνεύουν μερικοί πολύ καλοί νέοι ηθοποιοί, όπως η Βίκυ Βολιώτη, ο Δημοσθένης Παπαδόπουλος, ο Ιερώνυμος Καλετσάνος, ο Αντώνης Ραμπαούνης, η Μαριάννα Κάλμπαρη και η Μαρία Πρωτόπαππα. Παίζει ακόμα ο παλιός καλός ηθοποιός του Θεάτρου Τέχνης Δημήτρης Αστεριάδης, ενώ ο μικρός Αλέξανδρος Μήτσης κάνει την πρώτη του κινηματογραφική εμφάνιση.
 «Ηθελα να κάνω μια ακόμα πιο σοβαρή δουλειά με τους ηθοποιούς», λέει ο Δημήτρης Αθανίτης, «να ρίξω ακόμα μεγαλύτερο βάρος στην ηθοποιία. Είναι κάτι που καταλάβα από το "Ονειρο καλοκαιρινής νύχτας" ότι με γοητεύει. Απλώς τα γυρίσματα τώρα είχαν μια μεγαλύτερη αυστηρότητα, το απαιτούσε το θέμα της ταινίας. Στο "Ονειρο καλοκαιρινής νύχτας" η προετοιμασία μιας θεατρικής παράστασης, οι πρόβες, οι παράλληλες ζωές των ηθοποιών, ευνοούσαν ένα κλίμα αυτοσχεδιασμού και ελευθερίας. Και πάλι, όμως, περιόρισα στο ελάχιστο δυνατό το τεχνικό μέρος. Ηθελα η ταινία να είναι όσο το δυνατόν πιο ρεαλιστική».
 1 στιγμές», με τον Παναγιώτη Θεοφανόπουλο πίσω από την κάμερα, ξεκίνησαν στην Αθήνα τις τελευταίες μέρες του 1999 και συνεχίστηκαν με διακοπές μέχρι τον Απρίλιο του 2000 στην ευρύτερη περιοχή της Αθήνας. Η ταινία βρίσκεται ήδη στο στάδιο του μοντάζ και προορίζεται για το Φεστιβάλ Θεσσαλονίκης, όπου ο Δημήτρης Αθανίτης έχει γνωρίσει πολύ καλές αλλά και δύσκολες στιγμές.
 Μετά από κάμποσες ταινίες με λίγα χρήματα και ελάχιστα τεχνικά μέσα δεν επιθυμεί, άραγε, να εξασφαλίσει καλύτερες συνθήκες να κάνει τη δουλειά του; «Εχω καταλάβει ότι δεν είναι το πρώτο τα λεφτά. Ο χρόνος είναι πιο σημαντικός.
Ο έρωτας είναι πιο σημαντικός. Δεν μπορείς ούτε το χρόνο ούτε τον έρωτα να αγοράσεις. Ποιος είπε, όμως, ότι δεν έχω φιλοδοξίες; Εχω, και τεράστιες, μάλιστα. Με ενδιαφέρει να καταφέρω να κάνω κάποτε ένα πραγματικό σινεμά, σαν αυτό που δεν μπορείς να κάνεις στην Ελλάδα, γιατί δεν έχεις τα μέσα. Σκεφτόμουν τώρα τελευταία ότι λείπει η ευρωπαϊκή ταινία που θα έχει τη δύναμη να ταξιδέψει από χώρα σε χώρα. Πώς ήταν ο "Αμερικάνος φίλος"».
