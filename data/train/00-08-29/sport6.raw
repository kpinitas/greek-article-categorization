 Η άσκηση «επί χάρτου», έτσι όπως ο Βασίλης Δανιήλ σχεδιάζει τη μάχη της Εθνικής Ανδρών (εναντίον της Γερμανίας) το Σάββατο στο Αμβούργο, δείχνει πως η δυνατή πλευρά της ομάδας θα 'ναι η δεξιά.
 Με τον Μαυρογενίδη πίσω, με τον Γεωργιάδη μπροστά, αλλά (ανάμεσα σ' αυτούς τους δύο) και με τον Ζαγοράκη να συγκλίνει απ' τη... φύση του προς τα εκεί, ο ομοσπονδιακός τεχνικός υπολογίζει ότι «δύσκολα θα μας προξενήσουν ρήγματα ο Χάινριχ, όταν προωθείται, κι ο Μπόντε». 
 Και στ' αριστερά; Αυτή θα 'ναι, εν γνώσει του προπονητή, η αδύναμη (λόγω αριθμητικού μειονεκτήματος) πλευρά. Ομως «ο καλός Γεωργάτος μπορεί μονάχος να τα βγάλει πέρα με τον Ντάισλερ», δηλαδή «αντί να κυνηγάει ο δικός μας το Γερμανό, να τον υποχρεώνει να κυνηγάει εκείνος τον Γρηγόρη». Οσο για τις προωθήσεις του στόπερ Ρέμερ, «τότε θα πρέπει να πιέζει και να δίνει βοήθειες ο Λυμπερόπουλος». 
 Κι ο Τσάρτας να παραμονεύει, «με το πρώτο κλέψιμο της μπάλας να την παίρνει και να περνάει τις κάθετες πάσες» στα νώτα του λίμπερο Νοβότνι. Ο οποίος Νοβότνι έχει, επίσης, το συνήθειο να προωθείται, οπότε μένει πίσω για κάλυψη ο ένας απ' τους δύο αμυντικούς μέσους, ο Ράμελοβ. «Νοβότνι και Ράμελοβ είναι μαζί στην Μπάγερ Λεβερκούζεν και ξέρουν πολύ καλά ο ένας το παιχνίδι του άλλου». 
 Ο κόουτς γνωρίζει ενδελεχώς την τακτική (τις βασικές μα και τις εναλλακτικές επιλογές) του αντιπάλου, όμως αισθάνεται πως άλλο τόσο καλά γνωρίζουν κι εκείνοι εμάς. «Διαβάζω τα κείμενα στο γερμανικό Τύπο και βλέπω ότι ο Βάιζε, ο κατάσκοπός τους που είχε έρθει να μας δει στο Ζανκτ Γκάλεν με την Ελβετία, έχει κάνει εξαιρετική δουλειά». 
 Αρχή του Δανιήλ είναι ν' αποδίδει σημασία στην (κάθε) λεπτομέρεια, όμως δεν είναι (προσ) κολλημένος στα στείρα συστήματα και στα αντίστοιχα σχεδιαγράμματα. Κι αυτό γιατί παραδέχεται πως «ακόμη και ο τελειότερος σχεδιασμός» (είναι τέτοια η υφή του σπορ που) «δεν γίνεται να προβλέψει όλες τις φάσεις που θα βγουν μες στον αγώνα». Ακριβώς εκεί υπεισέρχεται «η υπευθυνότητα του ποδοσφαιριστή να βρει επί τόπου και να δώσει τη σωστή λύση».
 Είναι ο τομέας, ετούτος της ατομικής ευθύνης, στον οποίο επιμένει ο Μακεδόνας προπονητής (στις προπονήσεις και στις συζητήσεις με τους διεθνείς) αυτές τις ημέρες. Οι, συνήθως απαρατήρητες για το μέσο μάτι, λεπτομέρειες της στιγμής. Ενα παράδειγμα: «Δεν νοείται ο αντίπαλος να εκτελεί πλάγιο και να υπάρχει δικός μας παίκτης με την πλάτη στραμμένη προς την μπάλα. Αυτομάτως, δίχως καλά καλά να το καταλάβει, βγάζει τον εαυτό του εκτός παιχνιδιού και δημιουργεί πρόβλημα ανισορροπίας». 
 Ο Δανιήλ τούς το επισημαίνει συνεχώς. «Παίζουμε κόντρα στην μπάλα, όχι κόντρα στον αντίπαλο». Γι' αυτό άλλωστε, μολονότι (αν βάλει κανείς τα ύψη των ποδοσφαιριστών κάτω, θ' αντιληφθεί αμέσως πως) οι Γερμανοί υπερέχουν σε μπόι, παρά ταύτα αρνείται να οργανώσει την ελληνική ομάδα με γνώμονα τούτη την παράμετρο. «Δεν θα χαλάσουμε το παιχνίδι μας για να προσαρμοστούμε στο δικό τους στιλ. Απεναντίας, θα πάμε να κάνουμε το δικό μας παιχνίδι και να συγκεντρωθούμε στις δικές μας αρετές που αυτοί δεν έχουν».
 Οι Ανδρες συγκεντρώθηκαν χθες το μεσημέρι, οι Ελπίδες (παίζουν την Παρασκευή στο, γειτονικό του Αμβούργου, Λίμπεκ) συγκεντρώνονται σήμερα. Οσοι φίλαθλοι ενδιαφέρονται να ταξιδέψουν από την Ελλάδα στη Γερμανία και θέλουν εισιτήρια, οφείλουν να στείλουν φαξ στην ΕΠΟ (9359666 ή 9346733). 
