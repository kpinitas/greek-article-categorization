 «Δύο αλλαγές σε σύγκριση με πέρσι έχει η Λα Κορούνια: στη θέση του Καμερουνέζου τερματοφύλακα Σονγκό παίζει ο Μολίνα και αντί του Ολλανδού Μακάι, στην επίθεση, ο Τριστάν. Ολοι ξέρουν ότι η πρωταθλήτρια Ισπανίας θέλει μεγάλη προσοχή στην έδρα της».
 Ο Στράτος Αποστολάκης δεν είχε διάθεση για πολλά λόγια χθες το απόγευμα, όταν επέστρεψε από το γραφικό λιμάνι της Γαλικίας που βλέπει τον Ατλαντικό. Εκεί παρακολούθησε τη Λα Κορούνια να κερδίζει 2-0 την Εσπανιόλ και να κατακτάει το Σούπερ Καπ Ισπανίας, καθώς στο πρώτο ματς εκτός έδρας είχε αναδειχτεί ισόπαλη 0-0.
 «Το ματς είχε χαρακτήρα γιορτής», συνέχισε ο συνεργάτης του Αγγελου Αναστασιάδη, σημειώνοντας ακόμη πως οι αναμετρήσεις φέτος θα γίνουν χρονικά πιο νωρίς σε σχέση με πέρσι. Αυτό σημαίνει ότι και οι δύο ομάδες δεν θα είναι σε φουλ φόρμα. Βιντεοκασέτα δεν έφερε, αφού το παιχνίδι μετέδωσε το «Γιουροσπόρτ» και μαγνητοσκοπήθηκε από τον Παναθηναϊκό.
 Ο Αποστολάκης θα συνεχίσει τις κατασκοπευτικές αποστολές του τις επόμενες ημέρες. Πιθανότατα θα πάει την ερχόμενη εβδομάδα στο Αμβούργο για να παρακολουθήσει το ματς του γερμανικού πρωταθλήματος με τη Βέρντερ Βρέμης (Tρίτη 5 Σεπτεμβρίου). Επόμενο ματς του Αμβούργου εντός έδρας είναι στις 15 Σεπτεμβρίου με την Ντόρτμουντ. Η Γιουβέντους, αντίστοιχα, δεν δίνει επίσημο ματς μέχρι τις 19 Σεπτεμβρίου, οπότε θα υποδεχτεί τον ΠΑΟ στο Ντέλε Αλπι του Τορίνο. Το ιταλικό πρωτάθλημα άλλωστε, ως γνωστόν, αρχίζει την 1η Οκτωβρίου. Ο προχθεσινός αγώνας της «Μεγάλης Κυρίας» με τη Μίλαν, στο πλαίσιο του τουρνουά «Λουίτζι Μπερλουσκόνι Τρόφι» (2-2 στην κανονική διάρκειά του και 5-4 στα πέναλτι για τη Γιούβε) βιντεοσκοπήθηκε (το ματς μετέδωσε η ΕΤ-1) επίσης για λογαριασμό των «πρασίνων». 
 Ημέρα ξεκούρασης ήταν η χθεσινή για τους «πράσινους», σήμερα, πάντως, το πρόγραμμα για όσους έμειναν στην Παιανία περιλαμβάνει δύο προπονήσεις, πρωί-απόγευμα. Εναντίον της Κοζάνης, την Πέμπτη στις 6.30 μ.μ. στο Ολυμπιακό Στάδιο, ματς της 5ης αγωνιστικής του Kυπέλλου Ελλάδας, ο Αναστασιάδης θα παρατάξει ενδεκάδα ανάγκης, χωρίς τους δέκα (!) διεθνείς. Τα εισιτήρια τιμώνται 3.000 και 5.000 δρχ.
 Οσον αφορά τα εισιτήρια του αγώνα με τη Λα Κορούνια, της 13ης Σεπτεμβρίου στο Ολυμπιακό Στάδιο, με τον οποίο εγκαινιάζεται η φετινή περιπέτεια στο Τσάμπιονς Λιγκ, θα κυκλοφορήσουν προς το τέλος της εβδομάδας. Οι τιμές τους δεν έχουν καθοριστεί ακόμη.
 Ο Αναστασιάδης ήταν χθες στη Θεσσαλονίκη, εκμεταλλευόμενος και αυτός το γενικό ρεπό. Κάτι που τον χαροποίησε ιδιαίτερα ήταν η καλή απόδοση του Γκόραν Βλάοβιτς, ο οποίος ήταν κεφάτος και πέτυχε τα δύο πρώτα του γκολ σε επίσημο ματς με τη φανέλα του ΠΑΟ.
 «Είμαι χαρούμενος που σημείωσα δύο γκολ και ελπίζω να συνεχίσω έτσι. Δεν κρύβω πως η επιτυχία αυτή μού τόνωσε το ηθικό. Εκείνο βέβαια που προέχει πάνω απ' όλα είναι η νίκη της ομάδας», υπογράμμισε ο άσος του Παναθηναϊκού. Ο έτερος Κροάτης Ντάνιελ Σάριτς δεν αγωνίστηκε στο Βόλο προχθές εναντίον του Ολυμπιακού, λόγω τραυματισμού.
