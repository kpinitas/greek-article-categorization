 Το ελληνικό πρωτάθλημα είναι... ντοπέ! Ο πρόεδρος της Παναχαϊκής Αρης Λουκόπουλος μιλώντας στην τακτική γενική συνέλευση της ΕΠΑΕ έριξε «βόμβα» υποστηρίζοντας, ούτε λίγο ούτε πολύ, ότι οι μισές ελληνικές ομάδες ντοπάρουν τους ποδοσφαιριστές τους. «Το πιο σοβαρό θέμα για μένα είναι το ντόπινγκ», επισήμανε ο κ. Λουκόπουλος, ο οποίος στη συνέχεια της τοποθέτησής του ήταν αποκαλυπτικός: 
 «Οι μισές ομάδες έχουν ξεκινήσει ενέσεις. Ή θα σταματήσει το ντόπινγκ ή θα ακολουθήσουν και οι υπόλοιπες ομάδες»! ! ! 
 Η καταγγελία του κ. Λουκόπουλου (είναι το παλιότερο μέλος του δ.σ. της ΕΠΑΕ)... τίναξε από την καρέκλα του τον πρόεδρο του Παναθηναϊκού Αγγελο Φιλιππίδη, ο οποίος πρότεινε να καθιερωθεί το τεστ αίματος στους ποδοσφαιριστές που αγωνίζονται στο ελληνικό πρωτάθλημα.
 Ο κ. Φιλιππίδης ήρθε... δεύτερος όμως. Το διοικητικό συμβούλιο της ΕΠΑΕ την περασμένη Πέμπτη αποφάσισε, όπως αποκάλυψε χθες ο Βίκτωρας Μητρόπουλος, την καθιέρωση του τεστ αίματος και αυτό που απομένει είναι να επικυρωθεί από την ΕΠΟ για να συμπεριληφθεί στις διατάξεις του ΚΑΠ. Στην απόφαση της ΕΠΑΕ προβλέπεται ότι ποδοσφαιριστής που αρνείται να υποβληθεί στο τεστ θα αποκλείεται για μεγάλο χρονικό διάστημα από τους αγώνες της ομάδας του...
 Το θέμα του ντόπινγκ στο ελληνικό ποδόσφαιρο πήρε πέρυσι διαστάσεις, όταν ο Ολυμπιακός με ανακοίνωσή του ειρωνεύτηκε τη «φανταστική φυσική κατάσταση» των ποδοσφαιριστών του Παναθηναϊκού. Για να μην... εισβάλει κι άλλο λοιπόν στη ζωή μας η ερυθροποιητίνη, αποφασίστηκε να καθιερωθεί το τεστ αίματος.
 Απόφαση δεν έλαβε η γενική συνέλευση της ΕΠΑΕ για την πρεμιέρα του 22ου επαγγελματικού πρωταθλήματος, αλλά ο Βίκτωρας Μητρόπουλος ενημέρωσε τις ομάδες ότι «η πρώτη αγωνιστική θα διεξαχθεί κατά 99, 9% στις 17 Σεπτεμβρίου». Μέχρι τότε (και συγκεκριμένα έως τις 11 του μήνα) η διοίκηση της Ενωσης θα περιμένει τον υφυπουργό Αθλητισμού Γιώργο Φλωρίδη να την καλέσει για να συζητήσουν τα αιτήματά της. Η συνέλευση χθες διεκόπη, καθώς οι παράγοντες δεν γνώριζαν (επισήμως) τις θέσεις του υφυπουργού για τις διεκδικήσεις τους και γι' αυτό δεν μπορούσαν να πάρουν αποφάσεις. Αυτό που αποφάσισαν ήταν να στείλουν τελεσίγραφο στον κ. Φλωρίδη για να τους απαντήσει. Εάν ο υφυπουργός αρνηθεί και πάλι το διάλογο με την ΕΠΑΕ, τότε θεωρείται δεδομένο ότι η διαμάχη τους θα φτάσει στα άκρα και οι ομάδες θα προχωρήσουν (σε συνεργασία με ξένη εταιρεία) στη διοργάνωση δικού της ποδοσφαιρικού στοιχήματος.
 Ο υφυπουργός Αθλητισμού βρέθηκε στο στόχαστρο της συντριπτικής πλειονότητας των παραγόντων (μόνο ο ΠΑΟΚ διαχώρισε ουσιαστικά τη θέση του, ενώ ήταν η μοναδική ΠΑΕ που καταψήφισε τον οικονομικό και διοικητικό απολογισμό της διοίκησης Μητρόπουλου) με αφορμή το γεγονός ότι εξέφρασε δημόσια την άποψη πως το ελληνικό πρωτάθλημα είναι αναξιόπιστο.
 «Η θέση του υφυπουργού είναι άστοχη και απαράδεκτη», είπε ο κ. Μητρόπουλος, ο οποίος άφησε ανοικτό το ενδεχόμενο να ζητήσει η ΕΠΑΕ την παρέμβαση εισαγγελέα για όσα υποστήριξε ο κ. Φλωρίδης! 
 Την πιο ακραία θέση για τον υφυπουργό υποστήριξε ο εκπρόσωπος της Ξάνθης Βασίλης Κοντοβαζαινίτης, ο οποίος επισήμανε πως «ο υφυπουργός είναι επικίνδυνος για τα έσοδα του ΟΠΑΠ και πρέπει να λάβει γνώση του θέματος ο πρωθυπουργός για να τον... απολύσει»! 
 Οι «μεγάλες» ομάδες (με εξαίρεση τον ΠΑΟΚ) τάχθηκαν υπέρ της συμμετοχής των ελληνικών αγώνων στο κουπόνι του στοιχήματος. Ο αντιπρόεδρος του «δικέφαλου του Βορρά» Θανάσης Ακριβόπουλος τόνισε ότι «δεν μας συμφέρει ο πόλεμος με το κράτος και πρώτοι εμείς είπαμε ότι το πρωτάθλημα είναι αναξιόπιστο. Είναι δεδομένο ότι πάνω από το πρωτάθλημα υπάρχουν σκιές και μόνο εμείς μπορούμε να τις διαλύσουμε. Πρώτα πρέπει να γίνουμε αξιόπιστοι και μετά να μπούμε στο στοίχημα».
 *Με απόφαση της γ.σ. κάθε ομάδα της «Εθνικής κατηγορίας» από την περίοδο 2001 - 2002 θα έχει στο έμψυχο δυναμικό της έως πέντε μη κοινοτικούς ποδοσφαιριστές. 
