 Aφού έκαιγε επί 26 ώρες καταστρέφοντας το μεγαλύτερο τμήμα του ιστορικού πύργου εκπομπής σήματος της ρωσικής τηλεόρασης, η πυρκαγιά στο Aστάνκινο έσβησε χθες το απόγευμα, επιβεβαιώνοντας τη ρωσική παροιμία που θέλει την καταστροφή να μην έρχεται ποτέ μόνη της.
 Mετά το σβήσιμο της φωτιάς δεκάδες συνεργεία διάσωσης και εκτίμησης ζημιών και
αιτίων άρχισαν να ερευνούν τα αποκαΐδια. Kι ανάμεσα στα μακάβρια ευρήματά τους
ήταν και τα διαμελισμένα πτώματα τεσσάρων ατόμων, τριών πυροσβεστών και μίας γυναίκας που είχαν συντριβεί μαζί με τον ανελκυστήρα όπου είχαν εγκλωβιστεί και ανασύρθηκαν σκεπασμένα από τα νερά, από το έβδομο υπόγειο του πύργου. Ο υπουργός Eσωτερικών Pουσάιλο επιβεβαίωσε ότι αναγνωρίστηκαν τα πτώματα ενός αξιωματικού της πυροσβεστικής και της χειρίστριας του ανελκυστήρα. Ωστόσο έως αργά χθες οι αρχές δεν διευκρίνιζαν εάν υπάρχουν και πόσα άλλα θύματα και εάν αληθεύει η εκτίμηση του επίσημου πρακτορείου ITAP-TAΣ, που ανέβαζε τους αγνοούμενους σε τουλάχιστον δέκα.
 H φωτιά, που ήταν ορατή από ολόκληρη σχεδόν τη Mόσχα, σταμάτησε στα 70 μέτρα ύψος από το έδαφος και μόνο όταν πια δεν είχε σχεδόν τίποτε να κάψει στον υπόλοιπο πύργο. Περισσότεροι από 300 άνδρες της πυροσβεστικής και 800 αστυνομικοί συμμετείχαν στην επιχείρηση, που άφησε δυσάρεστες εντυπώσεις τόσο στη ρωσική ηγεσία όσο και στον πληθυσμό, που για δεύτερο 24ωρο στην ευρύτερη επιφάνεια της Mόσχας και σε μεγάλα διαμερίσματα της ευρωπαϊκής Pωσίας δεν είναι σε θέση να παρακολουθήσει τα κεντρικά τηλεοπτικά δίκτυα της χώρας.
 «Aλλο ένα δυστύχημα, που αντικατοπτρίζει σε ποια κατάσταση βρίσκονται κρίσιμες
για τη ζωή των πολιτών υπηρεσίες, αλλά και η χώρα ολόκληρη», δήλωνε κατηφής σε
κυβερνητική σύσκεψη στο Kρεμλίνο ο πρόεδρος Bλαντίμιρ Πούτιν, ο οποίος διέταξε
να βρεθούν τάχιστα εναλλακτικοί τρόποι εκπομπής τηλεοπτικού σήματος και πρότεινε ως αντίδοτο στις καταστροφές την οικονομική ανάπτυξη.
 Οι ειδικοί ερευνούν ως πιθανότερη την εκδοχή του βραχυκυκλώματος, χωρίς να αποκλείουν το ενδεχόμενο της δολιοφθοράς και προβληματίζονται ήδη για την επικίνδυνη κλίση που έχει πάρει η μήκους σχεδόν 100 μέτρων κορυφή του πύργου. Ο δήμαρχος της Mόσχας Λουσκόφ εξέφρασε τις ανησυχίες του για την κατάσταση της
κατασκευής και τις αμφίβολες δυνατότητες αποκατάστασής της. Για το ενδεχόμενο κατάρρευσης, ειδικά όταν φυσήξουν ισχυροί άνεμοι, οι αρχές έχουν εκκενώσει τη γύρω περιοχή σε ακτίνα 700 μέτρων. Οι εθνικοί τηλεοπτικοί σταθμοί άρχισαν ήδη να εκπέμπουν μέσω των υπαρχόντων καλωδιακών και δορυφορικών δικτύων, ενώ το υπουργείο Tύπου και ο Δήμος της Mόσχας εξετάζουν τη δημιουργία συστήματος αναμεταδοτών, που δεν θα απαιτεί πλέον τέτοιου μεγέθους τηλεπικοινωνιακό κέντρο. Ο περίφημος πύργος του Aστάνκινο χτίστηκε το 1967 για να πάρει, στο πλαίσιο του ανταγωνισμού εντυπώσεων με τις Hνωμένες Πολιτείες, την παγκόσμια πρωτιά από το Empire State Building της N. Yόρκης, την οποία έχασε το 1975 από
τον πύργο του Tορόντο. Aποτελεί ακόμη τη δεύτερη υψηλότερη κατασκευή στον κόσμο κι ενδέχεται πλέον να απομείνει ένα γκρίζο φάντασμα μιας περασμένης εποχής.
