H NEA MEΓAΛH ΠTΩΣH της περασμένης εβδομάδας έφερε ως γνωστόν το γενικό δείκτη του Χρηματιστηρίου Αθηνών κάτω από το επίπεδο των 3.700 μονάδων, επιβεβαιώνοντας την αδυναμία της αγοράς να ανακάμψει σταθερά και να βρεθεί έξω
από το πτωτικό κανάλι μέσα στο οποίο βρίσκεται εγκλωβισμένη από πέρυσι το Σεπτέμβριο. Με το τρίτο τρίμηνο του έτους να βαδίζει προς το τέλος του, δεν μένει παρά να δούμε αν θα επιβεβαιωθούν εκείνοι οι αναλυτές που προέβλεψαν ότι
η αγορά θα βρεθεί στο χαμηλότερο σημείο του έτους σε αυτό το διάστημα.
 Με τις ανακοινώσεις της MSCI (Morgan Stanle yCapital International) να έχουν ξεκαθαρίσει το τοπίο ως προς τη χρονική στιγμή της αναβάθμισης της ελληνικής κεφαλαιαγοράς σε ώριμη και τους ντόπιους επενδυτές, θεσμικούς και ιδιώτες, να μη φαίνεται να μπορούν προς το παρόν να σηκώσουν το βάρος μιας ανάκαμψης διαρκείας, το ζητούμενο είναι η αλλαγή της αρνητικής ψυχολογίας και η τόνωση της ρευστότητας της αγοράς, που θα μπορούσε να οδηγήσει στην πολυπόθητη άνοδο.
 Δυστυχώς, όλο αυτό το διάστημα των 8 μηνών, που έχουμε σχεδόν διανύσει μέσα στο 2000, δύο κλάδοι με μεγάλο ειδικό βάρος στο γενικό δείκτη, ο τραπεζικός και οι τηλεπικοινωνίες αλλά και δευτερευόντως κάποιες άλλες μεμονωμένες εταιρείες, που ανήκουν στην επονομαζόμενη «νέα οικονομία» δεν έχουν καταφέρει να επιβεβαιώσουν τις προσδοκίες που είχαν καλλιεργηθεί στο ευρύτερο επενδυτικό
κοινό, με αποτέλεσμα να σημειώνουν μεγάλες απώλειες από την αρχή της χρονιάς, επιβαρύνοντας το γενικότερο κλίμα.
 Ο τραπεζικός κλάδος, μετά τον περσινό γύρο των εξαγορών και συγχωνεύσεων αλλά και των εντυπωσιακών κερδών που όμως στηρίχτηκαν σε έσοδα χαρτοφυλακίου από μετοχές και ομόλογα, περνά φέτος μια φάση «χώνευσης» των περσινών κινήσεων και
«ομαλοποίησης» των κερδών με πολλές τράπεζες να πληρώνουν το τίμημα από τη μείωση των εσόδων που προέρχονταν από μετοχές και ομόλογα τη φετινή χρονιά. Δυστυχώς για το ευρύτερο επενδυτικό κοινό, ο δεύτερος γύρος των εξαγορών και συγχωνεύσεων στον τραπεζικό κλάδο δεν ξεκίνησε αυτό το καλοκαίρι, όπως πολλοί ανέμεναν μέχρι πριν μερικούς μήνες, με αποτέλεσμα η αναπόφευκτη «ομαλοποίηση» των κερδών να κυριαρχήσει και να επιβαρύνει την ήδη κακή ψυχολογία της αγοράς,
δεδομένου ότι οι τράπεζες δημιουργούν κλίμα, αφού έχουν μεγάλο ειδικό βάρος στο γενικό δείκτη.
 AΛΛA KAI ΣTΟN TΟMEA τον τηλεπικοινωνιών, οι όποιες ελπίδες υπήρχαν για μια ταχύτερη διαδικασία απελευθέρωσης της συγκεκριμένης αγοράς πριν από την επίσημη ένταξη της χώρας στην ΟΝΕ κατά το ιταλικό πρότυπο, που θα συνδυαζόταν με ριζικές αλλαγές στον ΟΤΕ, δεν ευοδώθηκαν. Ετσι, οι όποιες ελπίδες για να ανακάμψει η μετοχή του «φτηνού» Οργανισμού τοποθετούνται πλέον το φθινόπωρο, με την εισαγωγή της θυγατρικής του CΟSMΟTE στο Χρηματιστήριο και την αναζήτηση
του μεγάλου ξένου στρατηγικού επενδυτή, με τα κέρδη του ιδίου να απογοητεύουν ακόμη μια φορά.
 Υπό αυτές τις συνθήκες, τη μόνη σίγουρη θετική προοπτική δίνουν οι αναπόφευκτες μειώσεις των επιτοκίων παρέμβασης της Τράπεζας της Ελλάδος, που θα συμπαρασύρουν προς τα κάτω τόσο τα επιτόκια καταθέσεων όσο και τα επιτόκια χορηγήσεων, ανοίγοντας κάπως την κάνουλα της ρευστότητας προς το Χρηματιστήριο και συνάμα βοηθώντας την κερδοφορία των τραπεζών που παίζουν σημαντικό ρόλο στη διαμόρφωση τάσης. Το μεγάλο ερωτηματικό όμως είναι πώς θα αντιδράσει το ευρύ επενδυτικό κοινό, αν οι μειώσεις συνοδευτούν με αύξηση του πληθωρισμού το ίδιο διάστημα λόγω πετρελαίου αλλά και των περσινών μειώσεων κάποιων έμμεσων φόρων. Αυτό θα εξαρτηθεί σε μεγάλο βαθμό και από την πορεία του δομικού πληθωρισμού που παραμένει προς το παρόν ικανοποιητική αλλά και άλλες κυβερνητικές πρωτοβουλίες σε άλλα μέτωπα, όπως των εργασιακών σχέσεων και γενικότερα των διαρθρωτικών αλλαγών.
 Απογοήτευση έχουν σκορπίσει επίσης πολλές εταιρείες της «νέας οικονομίας» (δεν
συμπεριλαμβάνονται κάποιες εταιρείες της πληροφορικής γνωστές και σαν box movers) που φαίνεται ότι πληρώνουν τόσο τη διόρθωση των μετοχών των εταιρειών των ίδιων κλάδων στο εξωτερικό όσο και τις πρώην υψηλές αποτιμήσεις τους σε συνδυασμό με την πτωτική πορεία της ελληνικής αγοράς. Αν όμως συνεχίσουν να παρουσιάζουν υψηλούς ρυθμούς κερδοφορίας και προχωρήσουν σε κινήσεις ουσίας στο εξωτερικό, είναι βέβαιο ότι θα προσεχθούν αργά ή γρήγορα από ξένα θεσμικά κεφάλαια.
 KANEIΣ ΔEN MΠΟPEI να πει με ακρίβεια το τι μέλλει γένεσθαι σε ένα χρηματιστήριο, πολύ περισσότερο το ελληνικό που διέρχεται μια κρίση εδώ και αρκετούς μήνες. Ομως υπάρχουν λόγοι που να δικαιολογούν κάποια συγκρατημένη αισιοδοξία, τουλάχιστον για πολλές σοβαρές εταιρείες με υψηλούς ρυθμούς κερδοφορίας και προοπτικές, αφού όσο περνάει ο χρόνος και πορευόμαστε προς το τέλος του χρόνου, θα βελτιώνεται το προφίλ απόδοσης/ κινδύνου των χρηματιστηριακών τοποθετήσεων, κάτι που το έξυπνο χρήμα γνωρίζει. Υπάρχουν άλλωστε και οι ξένες αγορές που του το υπενθυμίζουν.
