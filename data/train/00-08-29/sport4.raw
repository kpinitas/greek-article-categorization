Μέσα σε δύο λεπτά καθάρισε το παιχνίδι στην Κοζάνη η ΑΕΚ (4-1), μπροστά σε 4.000 φιλάθλους, ανάμεσά τους και 800 περίπου οπαδοί της «Ενωσης» από τους γειτονικούς οργανωμένους συνδέσμους. Ο Γιάννης Παθιακάκης, ο οποίος δεν έκανε δηλώσεις μετά τη λήξη του αγώνα, θα πρέπει να έμεινε ευχαριστημένος από τη διάθεση που έδειξαν οι αναπληρωματικοί, ιδίως στο β' μέρος. 
 Στα συν της ΑΕΚ η πολύ καλή συνεργασία Μαλαδένη - Κωνσταντινίδη, η απόδοση του Κάλβο (ειδικά στο β  ημίχρονο) και η άριστη φυσική κατάσταση της ομάδας που μάρκαρε ώς το τελευταίο λεπτό. 
 Και οι δυο ομάδες έπαιξαν ανοιχτά, έδωσαν γρήγορο ρυθμό στο ματς, με την Κοζάνη να αφήνει άριστες εντυπώσεις στο α  μέρος. «Ξεχάσαμε ότι παίζαμε με την ΑΕΚ, χαλαρώσαμε μετά την ισοφάριση και φάγαμε τα απανωτά γκολ», είπε στο τέλος ο προπονητής των γηπεδούχων Γρηγόρης Τσινός. 
 Τα γκολ της ΑΕΚ πέτυχαν ο Κωνσταντινίδης στο 15' με σουτ (σέντρα Ντόντσεφ), ο Κάλβο στο 59' με κεφαλιά (σέντρα Μαλαδένη), ο Νάβας στο 61' με πλασέ (ασίστ Κωνσταντινίδη) και ο Μαλαδένης στο 76' με κεφαλιά (σέντρα Κοπιτσή). Η Κοζάνη ισοφάρισε στο 58' με τον καλύτερο παίκτη της Βαγγέλη Καούνο, σε φάση διαρκείας και αφού προηγήθηκε σουτ στο δοκάρι από τον σκόρερ. 
 Ο διαιτητής Νίκου έδειξε κίτρινη κάρτα στους Δέλλα, Νάβας, Κοπιτσή, Θ. Παπαδόπουλο, Μ. Παπαδόπουλο, Μαρτσέλο, Βέττα.
 ΚΟΖΑΝΗ: Νάσης, Σκούφαλης (81' Κουτσόνας), Βέττας, Μαν. Παπαδόπουλος, Τσανακτσίδης, Λαζαρίδης, Αναστασιάδης, Τσεπάνοβιτς (76' Καπετάνιος), Θ. Παπαδόπουλος, Καούνος, Μαρτσέλο (70' Μαλούτας).
 ΑΕΚ: Ατματσίδης, Κοπιτσής, Ντόντσεφ, Κασάπης, Καψής, Δέλλας, Κασάπης, Σαβέβσκι, Νάβας, Κάλβο, Μαλαδένης (83' Κωστένογλου), Κωνσταντινίδης. 
 * Σήμερα θα γνωρίζουν στην ΑΕΚ αν θα γίνει την Κυριακή το φιλικό ματς με την Εσπανιόλ στη Ν. Φιλαδέλφεια.
