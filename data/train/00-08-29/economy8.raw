 Πιέζοντας οι Γερμανοί για να στηρίξουν την EKT
 Eπιβράδυνση της προσφοράς χρήματος στη ζώνη του ευρώ
 Οι υπουργοί Οικονομικών της Γαλλίας και της Γερμανίας συναντώνται σήμερα στο Ελτβιλ της Ρηνανίας, προκειμένου να εξετάσουν την πορεία των διαρθρωτικών αλλαγών στις οικονομίες τους.
γερμανική κυβέρνηση, πάντως, δέχθηκε ισχυρές πιέσεις προκειμένου να αντισταθεί στις πρόσφατες γαλλικές κινήσεις που αποβλέπουν στην ενίσχυση του ρόλου των υπουργών Οικονομικών των χωρών της ζώνης του ευρώ ως πολιτικό αντίβαρο στην σημερινή παντοδυναμία της ΕΚΤ. 
 Τόσο ο πρώην υπουργός Οικονομικών της Γερμανίας Τέο Βάιγκελ, όσο και το μέλος του δ.σ. της Bundesbank, Φρανς Κριστόφ Ζέιτλερ, προειδοποίησαν σε ξεχωριστές συνεντεύξεις τους στον γερμανικό Tύπο για πιθανούς κινδύνους που μπορεί να προκληθούν στην ΕΚΤ και το ευρώ. 
 Αν και εκπρόσωπος της γερμανικής κυβέρνησης αρνήθηκε ότι το ζήτημα αυτό είναι στην ατζέντα των θεμάτων, το γεγονός ότι η συζήτηση αυτή πραγματοποιείται μόλις δύο ημέρες πριν από την καθοριστική συνάντηση της ΕΚΤ, στην οποία θεωρείται πιθανή μια αύξηση των επιτοκίων, κάνει αρκετούς να πιστεύουν ότι το ζήτημα των πληθωριστικών πιέσεων και της νομισματικής πολιτικής θα συζητηθεί μεταξύ των δύο υπουργών. 
 Ο Γάλλος υπουργός Οικονομικών Λοράν Φαμπιούς, πριν από ένα μήνα είχε θέσει ζήτημα για το αν οι Eυρωπαίοι υπουργοί Οικονομικών της ζώνης του ευρώ θα πρέπει να έχουν λόγο στους στόχους νομισματικής πολιτικής που θέτει η ΕΚΤ. 
 Ο Βάιγκελ, αρχιτέκτονας του συμφώνου σταθερότητας, κατηγόρησε χθες τη γερμανική κυβέρνηση ότι απέτυχε να στηρίξει την ΕΚΤ στις γαλλικές εκκλήσεις για ενίσχυση της δύναμης των υπουργών Οικονομικών της ζώνης του ευρώ. Η ανεξαρτησία της ΕΚΤ δεν θα πρέπει να επηρεαστεί από τον ρόλο των οικονομικών υπουργών, επισήμανε, αλλά ούτε και να υποβαθμιστεί από τις εκάστοτε εκκλήσεις τους για παρεμβάσεις στις αγορές συναλλάγματος, την εισαγωγή των νομισματικών στόχων ή μια συγκεριμένη ισοτιμία για το ευρώ. Στο ίδιο μήκος κύματος ο Ζέιτλερ, σημείωσε ότι οποιαδήποτε μεταφορά εξουσίας από την ΕΚΤ στους Eυρωπαίους πολιτικούς θα μπορούσε να θέσει σε κίνδυνο τη συνθήκη του Μάαστριχ, ενώ παράλληλα θα θέσει σε περαιτέρω αμφισβήτηση τη θέση του ευρώ στις αγορές. 
 Εν τω μεταξύ, χθες δόθηκαν στη δημοσιότητα τα στοιχεία για την προσφορά χρήματος στη ζώνη του ευρώ, ένα από τα δυο βασικά μεγέθη που παρακολουθεί η ΕΚΤ προκειμένου διαμορφώσει τις εκτιμήσεις για τη μελλοντική πορεία του πληθωρισμού. Σύμφωνα με αυτά, η προσφορά χρήματος στη ζώνη του ευρώ επιβραδύνθηκε τον Ιούλιο στο χαμηλότερο επίπεδο για φέτος 5, 5% έναντι 6% τον προηγούμενο μήνα. Αντίστοιχη επιβράδυνση σε 5, 3% έναντι 5, 4% τον Ιούνιο παρουσίασε και σε ετήσια βάση, όμως οι περισσότεροι αναλυτές εκτιμούν ότι είναι απίθανο αυτή να καθυστερήσει την απόφαση της ΕΚΤ για αύξηση των επιτοκίων. 
