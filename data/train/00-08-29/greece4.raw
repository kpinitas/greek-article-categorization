Κλιμακωτά, μαζί με τους Αθηναίους, επανέρχονται τα μέτρα για τον περιορισμό της
κυκλοφορίας και της παράνομης στάθμευσης στους κεντρικούς δρόμους, αλλά και για τη διευκόλυνση της κυκλοφορίας με τα μέσα μαζικής μεταφοράς.
 Είναι χαρακτηριστικό ότι χθες οι γερανοί του Οργανισμού Αστικών Συγκοινωνιών Αθηνών (ΟΑΣΑ) και της Τροχαίας απομάκρυναν διπλάσια αυτοκίνητα σε σχέση με όσα
μετακινούσαν έως την προηγούμενη εβδομάδα. Σύμφωνα με τις εκτιμήσεις των αρμοδίων, έως χθες το βράδυ είχαν απομακρυνθεί από σημεία που εμπόδιζαν τη διέλευση των λεωφορείων-τρόλεϊ τουλάχιστον 40 οχήματα (έναντι 20 οχημάτων που απομακρύνονταν κατά μέσον όρο ημερησίως προηγουμένως).
 Υπενθυμίζεται ότι ο ΟΑΣΑ έχει αποκτήσει από τις αρχές του καλοκαιριού 10 γερανοφόρα οχήματα, τα οποία λειτουργούν σε δύο βάρδιες και απασχολούν 40 υπαλλήλους. Στόχος των οχημάτων είναι να επεμβαίνουν: 
 1) Στους κεντρικούς οδικούς άξονες της Αθήνας (Πατησίων, Αλεξάνδρας, Σταδίου, Πανεπιστημίου, Κηφισίας, Ακαδημίας, Ιπποκράτους, Χ. Τρικούπη κ.ά.) και του Πειραιά.
 2) Σε σημεία όπου τα μεγάλα οχήματα καλούνται να κάνουν δύσκολες μανούβρες (στενοί δρόμοι, κλειστές στροφές) όπου ένα σταθμευμένο ΙΧ μπορεί να προκαλέσει
 Για να λειτουργήσουν οι γερανοί του ΟΑΣΑ χρειάζεται η συνδρομή της Τροχαίας, που διαθέτει αστυνομικά όργανα τα οποία βεβαιώνουν τις παραβάσεις αλλά και τους δικούς της γερανούς. Για τον καλύτερο συντονισμό οι οδηγοί των λεωφορείων
είναι εφοδιασμένοι με κινητά τηλέφωνα ώστε να επικοινωνούν με τα σταθμαρχεία. Οι έλεγχοι αναμένεται να ενταθούν από την ερχομένη εβδομάδα οπότε θα κινούνται
και οι 10 γερανοί του ΟΑΣΑ (έως χθες κυκλοφορούσαν μόνον 7).
 Υπολογίζεται ότι οι 10 γερανοί έχουν δυνατότητα απομάκρυνσης έως και 100 οχημάτων ημερησίως -γεγονός το οποίο δεν αντιμετωπίζει το πρόβλημα, αλλά ελπίζεται να λειτουργήσει αποτρεπτικά για όσους σταθμεύουν παράνομα. Το πρόστιμο είναι 20.000 δραχμές, αφαίρεση πινακίδων για 40 μέρες, τέλος μεταφοράς 15.000 δραχμές και 3 βαθμοί στο πόιντ σίστεμ.
 Σε ισχύ επανήλθε από χθες και ο δακτύλιος γύρω από το κέντρο της Αθήνας. Οπως δήλωσε ο διευθυντής της Τροχαίας Θ. Κουφογιάννης, οι τροχονόμοι βρίσκονται ήδη
σε επίμαχα σημεία για να αποτρέπουν τους οδηγούς, αλλά από αύριο Τετάρτη θα κόβουν κλήσεις στους παρανομούντες (25.000 δραχμές).
 Σύμφωνα με ανακοίνωση της Αττικό Μετρό, έως τις 4 Σεπτεμβρίου θα έχει επανέλθει το «χειμερινό» πρόγραμμα στα δρομολόγια των συρμών στις γραμμές Σύνταγμα - Εθνική Αμυνα (γραμμή 3) και Σύνταγμα - Σεπόλια (γραμμή 2). Δηλαδή, τα δρομολόγια θα γίνονται ανά 3 λεπτά στις ώρες αιχμής, ανά 6 λεπτά στις υπόλοιπες ώρες και ανά 10 λεπτά αργά το βράδυ. Εξάλλου, στο σταθμό του Συντάγματος ολοκληρώθηκαν τα έργα διαπλάτυνσης της αποβάθρας της γραμμής 3. Ετσι, οι επιβάτες που φθάνουν στο Σύνταγμα δεν θα στριμώχνονται μαζί με εκείνους που θα περιμένουν για να επιβιβασθούν στους συρμούς. 
