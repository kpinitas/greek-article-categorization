 Αντιμέτωποι με κύμα αυξήσεων που θα ισχύσουν από το τέλος της εβδομάδας ήρθαν οι Ιταλοί επιστρέφοντας από τις διακοπές, κατά τη διάρκεια των οποίων μάλιστα δεν πέρασαν καλά, όπως προκύπτει από δημοσκόπηση. Νερό, ηλεκτρικό, φυσικό αέριο, καύσιμα, εισιτήρια αυξάνονται. Το χειρότερο όμως είναι ότι ακριβότερος κατά 20% θα πωλείται σε λίγες ημέρες και ο... ιερός ιταλικός καφές.
 Οι Ιταλοί όλα θα μπορούσαν να τα αντέξουν. Οχι όμως και το «καπέλο» στον παραδοσιακό εσπρέσο, που καταναλώνεται κατά τόνους σε όλη την επικράτεια της Ιταλίας. Σε μειονεκτικότερη θέση βρίσκονται οι Ιταλοί που ζουν στη βόρεια χώρα, κυρίως στο Μιλάνο, όπου η τιμή του εσπρέσο ήταν υψηλότερη απ' ό,τι στη Ρώμη ή στον νότο, σε Νάπολι, Παλέρμο κ.λπ. Η αύξηση είναι ενιαία, οπότε οι Ιταλοί του Bορρά θα πληρώνουν περισσότερες λιρέτες για τον καφέ τους. Οπως και
να έχει πάντως, η τιμή του εσπρέσο δεν θα ξεπεράσει τις 300 δραχμές το φλιτζάνι. Με άλλα λόγια, σημαντικά χαμηλότερη απ' ό,τι στην Ελλάδα.
 Σε δημοσκόπηση που έγινε την επαύριο της μεγάλης επιστροφής από τις διακοπές, οι Ιταλοί δήλωσαν ότι είναι απογοητευμένοι από τη θερινή τους άδεια: 66% διότι
τη βρήκαν «πολύ σύντομη», 25% εξαιτίας της κακής επιλογής συντρόφου ή φίλων με
τους οποίους μοιράστηκαν τις διακοπές και 22% διότι βρήκαν «υπερβολικό» τον αριθμό των ανθρώπων που μοιράζονταν μαζί τους τις παραλίες, τους δρόμους και τα εστιατόρια. Και στην Ιταλία η περίοδος διακοπών για τους περισσότερους εργαζομένους είναι ο Αύγουστος.
 Επιστρέφοντας το περασμένο Σαββατοκύριακο, έμαθαν τα μαντάτα των αυξήσεων στις
βενζίνες -αν και οι τιμές τους αυξάνονται σχεδόν σταθερά από την αρχή του χρόνου-, στο νερό κατά 5%, σε ηλεκτρικό και φυσικό αέριο κατά 2% και στα εισιτήρια των τρένων κατά 1, 7% από τις 24 Σεπτεμβρίου. Επίσης, ο εθνικός αερομεταφορέας, η «Αλιτάλια», ανακοίνωσε αύξηση στα εισιτήρια για πτήσεις εξωτερικού κατά 3% και εσωτερικού κατά περίπου 3.000 δρχ. από την 1η Σεπτεμβρίου. Η κυβέρνηση πάντως διαβεβαιώνει ότι η οικονομία πάει καλά και ο Τζουλιάνο Αμάτο καθησυχάζει: «Aυτό το φθινόπωρο θα είναι καλύτερο από τα προηγούμενα».
