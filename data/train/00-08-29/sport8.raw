Την ίδια ώρα που ο πρόεδρος του Aρη Γιάννης Καρακίτσιος αμφισβητούσε ότι το κλειστό του Φοίνικα ανήκει αποκλειστικά και μόνο στον ΠΑΟΚ, ο πρόεδρος του Πανιωνίου Σάκης Γερασιμίδης εξήγγειλε ότι οι «κυανέρυθροι» είναι έτοιμοι να ξεκινήσουν τη δική τους προσπάθεια να αποκτήσουν κλειστό προδιαγραφών.
 «Αν η πολιτεία δεν κατασκευάσει το γήπεδο που μας έχει υποσχεθεί από το 1984, θα βρούμε χώρο για να το φτιάξουμε μόνοι μας», δήλωσε σε συνέντευξη που παραχώρησε σε αθλητικό site. Τόνισε μάλιστα ότι χωρίς μεγάλο γήπεδο δεν μπορεί η ομάδα να μπει σε τροχιά πρωταθλητισμού. «Προς το παρόν κάνουμε πίσω γιατί το θέμα χειρίζεται ο δήμος», τόνισε. Aντιθέτως, εμφανίστηκε περισσότερο κατηγορηματικός για την προσπάθεια που κάνουν οι «κυανέρυθροι» να «κερδίσουν» μια θέση στη «Σουπρολίγκα». «Θα προσφύγουμε στην Ελληνική Επιτροπή Κανονισμών και την Ευρωπαϊκή Κοινότητα. Δεν μπορεί ούτε η ΕΟΚ ούτε η ΦΙΜΠΑ να αποκλείουν τον Πανιώνιο με τη δικαιολογία ότι πρέπει να λάβει μέρος μια ομάδα από τη Θεσσαλονίκη. Τότε να διαχωριστεί το πρωτάθλημα σε ένα Νότιας και άλλο Βόρειας Ελλάδας».
 Πάντως, δηλώσεις που αφορούν ένα άλλο γήπεδο, αυτό του ΠΑΟΚ στο Φοίνικα της Θεσσαλονίκης, έκανε και ο πρόεδρος του Aρη, Γιάννης Καρακίτσιος, ο οποίος ουσιαστικά έθεσε ζήτημα: «Το γήπεδο αυτό δεν ανήκει στον ΠΑΟΚ αλλά στο λαό της Θεσσαλονίκης».
 Με πολλούς αναπληρωματικούς παίκτες και όχι με τη βασική ομάδα, που θα πάει στο Σίδνεϊ κι έπαιξε πρόσφατα στο τουρνουά του Ρίο, έρχεται η Βραζιλία για να λάβει μέρος στο τουρνουά «Ακρόπολις» (Eλλάδα, Βραζιλία, Ουγγαρία, Ρωσία) στις 1-3 Σεπτεμβρίου. Στη σύνθεση που θα φέρει μαζί του ο Βέκι περιλαμβάνονται δέκα παίκτες ηλικίας από 18 έως 22 ετών -κάτι σαν την Εθνική Ελπίδων. Μόνο οι Μασάντο, Φονσέκα είναι έμπειροι. Η 12άδα είναι η εξής: Μαρσέλο Μασάντο (25, 2.01), Αντρέ Λουίζ Φονσέκα (30, 1.83), Ρομπέρτο Φερέιρα (21, 2.01), Ντιέγκο ντα Σίλβα (20, 1.95), Αρνάλντο Φίλχο (21, 1.86), Αντρέ Λουίζ Ροντρίγκεζ (19, 1.92), Τζέφερσον Σομπράλ (20, 2.03), Ζοάο Πάουλο Λίμα (20, 2.05), Γκίλχερμ Ζιοβανόνι (20, 2.01), Μάιμπνερ Χιλάριο (18, 2.03), Πάουλο Φερνάντο ντε Κάστρο (21, 2.11) και Λουίζ ντε Σόουζα (22, 2.11). 
 Ο Φράνκο Νάκιτς υπέγραψε χθες το μεσημέρι συμβόλαιο ενός έτους με τον Ηρακλή ύψους 80 εκατομμυρίων. «Εχω μεγάλη όρεξη για μπάσκετ. Είναι μια καινούργια αρχή στην καριέρα μου και ελπίζω ότι θα δικαιώσω τον Μάκη Δενδρινό για την εμπιστοσύνη που μου έδειξε. Μεγάλο ρόλο έπαιξε το γεγονός ότι ο Ηρακλής θα αγωνιστεί στη Σουπρολίγκα που είναι ένα επιπλέον κίνητρο», δήλωσε ο έμπειρος φόργουορντ.
 *Ο Μπλερ έβγαλε το νάρθηκα από το χέρι του, αλλά οι άνθρωποι του ΠΑΟΚ ανησυχούν περισσότερο για τους τραυματισμούς των διεθνών (Γιαννούλη - Λιαδέλη).
 ΔΑΦΝΗ: Ο Κωστής Γκαγκαουδάκης αισθάνθηκε ενοχλήσεις στη βουβωνική χώρα και επέστρεψε εσπευσμένα από το Μέτσοβο στην Αθήνα. Ο νεοαποκτηθείς πλέι μέικερ της Δάφνης θα υποβληθεί σε εξετάσεις περισσότερο για προληπτικούς λόγους.
 Μπορεί να τον ήθελε στον Παναθηναϊκό, τον «έκοψε» όμως από την εθνική ομάδα. Ο Ζέλιμιρ Ομπράντοβιτς -με σύμφωνη γνώμη και του Ιβκοβιτς, που βρέθηκε στο Βελιγράδι για ένα διήμερο- απέκλεισε από τους 14 παίκτες που συνεχίζουν την προετοιμασία για το Σίδνεϊ τον Μάρκο Γιάριτς, που φέτος επιλέχθηκε στο νούμερο 30 του ντραφτ από τους Κλίπερς. Μαζί του «κόπηκε» και ο Ντέγιαν Μιλόγεβιτς. Οι 14 που έμειναν (θα κοπούν άλλοι 2 πριν από την Ολυμπιάδα) είναι: Ομπράντοβιτς, Λουκόφσκι, Ρακόσεβιτς, Ντανίλοβιτς, Σκεπάνοβιτς, Λόντσαρ, Μποντιρόγκα, Στογιάκοβιτς, Γκούροβιτς, Ρέμπρατσα, Τομάσεβιτς, Τάρλατς, Ντρόμπνιακ και Γιεστρατίεβιτς.
 - Τα κολακευτικά σχόλια του Αυστραλού άσου του ΝΒΑ, Λουκ Λόνγκλεϊ που παρακολουθεί τους Γιουγκοσλάβους, γιατί θα τους αντιμετωπίσει στο Σίδνεϊ, απέσπασαν οι δύο άσοι του Παναθηναϊκού: «Ο Ρέμπρατσα με εντυπωσίασε γιατί είναι πολύ σκληρός και ο Μποντιρόγκα γιατί είναι ηγέτης. Από τις ομάδες που θα διεκδικήσουν το αργυρό μετάλλιο μετά την Ντριμ Τιμ, η Ιταλία αξίζει το σεβασμό. Είναι άλλωστε πρωταθλήτρια Ευρώπης».
 - Ο Λιούμπομιρ Κοτλέμπα βρέθηκε στο Βελιγράδι, όχι για να καθησυχάσει τους αγριεμένους από τη διαιτησία «πλάβι», αλλά για να ενημερώσει τους διαιτητές και τους κομισάριους για τους νέους κανονισμούς που θα ισχύσουν από τη νέα σεζόν στα ευρωπαϊκά πρωταθλήματα. Στο μεταξύ σήμερα ο Μπόρισλαβ Στάνκοβιτς θα ενημερώσει τους εκπροσώπους των ομάδων που μετέχουν στη «Σουπρολίγκα» για τις υποχρεώσεις τους, ώστε να βελτιωθεί η επικοινωνιακή πολιτική και το promotion. 
 - Ο Βόσνιος με ιταλικό διαβατήριο, Γκόρνταν Φίριτς (30, 1.98) υπέγραψε στη Ρίμινι που βρίσκεται κοντά και στον Ερικ Ουάσιγκτον (πρώην παίκτη της Δάφνης).
