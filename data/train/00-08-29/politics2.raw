Eνα δεκάμηνο σχέδιο δράσης για την ανασυγκρότηση και συσπείρωση του ΠΑΣΟΚ, με θέματα αιχμής την υγεία, την παιδεία, την εργασία, την αγροτική πολιτική κ.ά.,
στο τέλος του οποίου, κατά τα φαινόμενα, αρχίζει η προσυνεδριακή περίοδος αποφάσισαν χθες ο Κώστας Σημίτης και ο γραμματέας της Κεντρικής Επιτροπής Κώστας Σκανδαλίδης.
 Παράλληλα συνεργάτες του πρωθυπουργού, αναφερόμενοι σε πληροφορίες που είδαν το φως της δημοσιότητας το τελευταίο διάστημα για γεύματα στελεχών του ΠΑΣΟΚ με θέματα συζήτησης τη διαμόρφωση νέας ηγετικής ομάδας, έλεγαν ότι ο κ. Σημίτης δεν εμπλέκεται σε γεύματα, δεν είναι κομματάρχης, ότι όλα αυτά τα θεωρεί αστεία, γελοιότητες και ότι σε τελική ανάλυση «οι ηγετικές ομάδες δεν διαμορφώνονται μέσα από σενάρια αλλά μέσα από τη λειτουργία και τη δράση»...
 Το θέμα αυτό κυριάρχησε χθες στην ΠΑΣΟΚική ειδησεογραφία και στις ερωτήσεις που υπέβαλαν οι δημοσιογράφοι στον κ. Σκανδαλίδη, μετά τη συνάντησή του με τον
πρωθυπουργό, αφού ως οικοδεσπότης του γεύματος ή των γευμάτων φέρεται ο γραμματέας του ΠΑΣΟΚ.
 Οπως προκύπτει από τις δηλώσεις του κ. Σκανδαλίδη, οι δυο τους δεν φαίνεται να
συζήτησαν ή να έδωσαν ιδιαίτερο βάρος στα όσα είδαν το φως της δημοσιότητας ή τουλάχιστον ο πρωθυπουργός δεν έδειξε ενοχλημένος από κάτι. Το ίδιο έλεγαν και
πηγές του Μαξίμου. Ο ίδιος ο κ. Σκανδαλίδης δήλωσε ότι η θέση και ο ρόλος του,
του υπαγορεύουν να συμμετέχει σε γεύματα, δείπνα, συνεργασίες και συζητήσεις με στελέχη του ΠΑΣΟΚ, αλλά μακριά από αυτόν «μυστικά δείπνα σκοπιμότητας και σενάρια για ηγετικές ομάδες, ανατροπές, εξωθεσμικές λειτουργίες». «Υπερασπίζομαι τα όργανα και τις λειτουργίες, δεν ανάβω ποτέ φωτιές στο ΠΑΣΟΚ αλλά μάλλον ως πυροσβέστης λειτουργώ τόσα χρόνια στο ΠΑΣΟΚ», είπε.
 Στην «Ε» χθες το βράδυ τόνισε ότι ως γραμματέας έχει υποχρέωση να συζητεί με στελέχη και να ανταλλάσσει προβληματισμούς γιατί το ΠΑΣΟΚ βρίσκεται σε φάση ανασυγκρότησης, ανανέωσης και ανασύνθεσης, και αυτό θα συνεχίσει να το κάνει ασκώντας τις αρμοδιότητές του.
 Πάντως το γεύμα για το οποίο γίνεται λόγο φαίνεται να έγινε πριν από σαράντα μέρες ή ενάμιση μήνα περίπου από τον κ. Σκανδαλίδη με καλεσμένους τον Νίκο Χριστοδουλάκη, την Αννα Διαμαντοπούλου, τον Μιχάλη Χρυσοχοΐδη, τον Χρηστό Βερελή.
 Τέλος, όσον αφορά το δεκάμηνο σχέδιο δράσης, εκτός από τους προαναφερόμενους τομείς θα περιλαμβάνει ακόμα την οικονομία, την ανάπτυξη, το ασφαλιστικό, τον πολιτισμό, τον αθλητισμό, την ποιότητα ζωής, το πολιτικό σύστημα και τις μεταρρυθμίσεις. Η Κ.Ε. θα συνεδριάσει στις 29 και 30 Σεπτεμβρίου και το Ε.Γ στις 19 /9.
 χώρα πρέπει να προχωρήσει με πιο γρήγορους και πιο αποτελεσματικούς ρυθμούς, αναφέρει ο Κώστας Σημίτης στο μήνυμά του προς την 65η Διεθνή Εκθεση Θεσσαλονίκης, ξεκαθαρίζοντας επί της ουσίας για μία ακόμη φορά ότι η οικονομική πολιτική της κυβέρνησης θα κινηθεί στους ίδιους σφιχτούς ή και σφιχτότερους ακόμα ρυθμούς με αυτούς πριν από την ένταξη της χώρας στην ΟΝΕ.
 Ο κ. Σημίτης θεωρεί ότι μετά την ένταξη στην ΟΝΕ πρέπει «να αντιμετωπίσουμε ό,τι μας καθυστερεί και μας περιορίζει, γιατί αύριο ο ανταγωνισμός θα είναι πιο σκληρός, οι συγκρίσεις πιο εύκολες, οι απαιτήσεις πιο επιτακτικές». Ο πρωθυπουργός προδιαθέτει ότι η κυβέρνηση θα προχωρήσει με κάθε κόστος στις μεταρρυθμίσεις που έχει εξαγγείλει και σε άλλες ακόμα και φυσικά σε αυτή για το εργασιακό καθεστώς, αφού τονίζει ότι πρέπει «να προωθήσουμε βαθιές τομές και μεταρρυθμίσεις που θα καταστήσουν την οικονομία ανταγωνιστική σε παγκόσμια
κλίμακα, ικανή για την εξασφάλιση απασχόλησης και τη δημιουργία εισοδημάτων προς όφελος όλων των κοινωνικών στρωμάτων και ιδιαίτερα των πιο ευπαθών».
 Ο κ. Σημίτης τονίζει ακόμα ότι η φετινή έκθεση, με την ένταξη της χώρας στην ΟΝΕ, αντικατοπτρίζει την επιτυχημένη πορεία της εθνικής οικονομίας και τις αισιόδοξες προοπτικές ανάπτυξης, και επισημαίνει ότι σήμερα η Ελλάδα είναι ισχυρή όσο ποτέ, διαθέτει φωνή και κύρος, επηρεάζει τις εξελίξεις στην Ευρώπη.
 «Για τη Θεσσαλονίκη περίσσεψαν τα κατά καιρούς κολακευτικά λόγια», αναφέρει σε
μήνυμά του για την 65η ΔEΘ ο πρόεδρος του ΔHKKI Δημήτρης Tσοβόλας και σημειώνει: 
 «Ομως, η πόλη δεν έχει κατακτήσει ακόμη τη θέση που της αρμόζει, δηλαδή του οικονομικού και πολιτιστικού κέντρου της Bαλκανικής, με καθοριστικό ρόλο στην υπόθεση της ειρήνης και της ανάπτυξης της ευρύτερης περιοχής, από το Δούναβη μέχρι τη Mαύρη Θάλασσα.
 H Διεθνής Eκθεση Θεσσαλονίκης, διατηρώντας το δημόσιο χαρακτήρα της, μπορεί να
γίνει εφαλτήριο προώθησης αυτών των στόχων, γιατί απέδειξε ότι μπορεί να συνεχίσει δημιουργικά και να κάνει το μεγάλο άλμα μπροστά, προς το μέλλον».
