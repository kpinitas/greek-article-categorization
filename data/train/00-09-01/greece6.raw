 Κόντρα πατέρα και γιου -σε πνευματικό επίπεδο- εν τω μέσω της συνεδρίασης της Διαρκούς Ιεράς Συνόδου, χθες στη Μονή Πετράκη. Ο λόγος για τον αρχιεπίσκοπο κ.
Χριστόδουλο και τον πνευματικό πατέρα του, μητροπολίτη Πειραιώς κ. Καλλίνικο. 
 Το επεισόδιο ξεκίνησε όταν ο αρχιεπίσκοπος ανέφερε στην ομιλία του ότι «κατά τη διάρκεια της χρονιάς που πέρασε τις περισσότερες ύβρεις τις δέχτηκα από τον
άγιο Πειραιώς». Ο μητροπολίτης Καλλίνικος, έκπληκτος απ' τα λόγια του πνευματικού του τέκνου, αναρωτήθηκε: «Eσείς το λέτε αυτό για μένα; », και επισήμανε ότι το μόνο που έκανε είναι να εκφράσει «προσωπικές απόψεις». Ο μητροπολίτης Πειραιώς στο παρελθόν είχε αναφέρει ότι ο αρχιεπίσκοπος δεν λειτουργεί με το «συνοδικό τρόπο», και ότι λαμβάνει μόνος του τις αποφάσεις χωρίς να ενημερώνει την Ιεραρχία. 
 Μετά το τέλος της συνεδρίασης και την ανάγνωση των αποφάσεών της από τον εκπρόσωπο Tύπου μητροπολίτη Πειραιώς, ακούστηκαν πάλι αιχμές κατά της κυβέρνησης για το θέμα των ταυτοτήτων. «Ελπίζω να μη θίξει με τις πράξεις του το μεγάλο κόμμα που ίδρυσε ο αείμνηστος Ανδρέας Παπανδρέου», είπε ο κ. Καλλίνικος και συμπλήρωσε: «Είμαστε σίγουροι πως πρώτοι από όλους θα υπογράψουν οι βουλευτές του ΠΑΣΟΚ για το δημοψήφισμα».
 H Διαρκής Ιερά Συνόδος, που συνεδρίασε με την παλαιά της σύνθεση για τελευταία
φορά, συζήτησε τα θέματα των Θρησκευτικών και των ταυτοτήτων. 
 Για την εξαίρεση του μαθήματος των Θρησκευτικών από τις πανελλαδικές εξετάσεις, οι άγιοι πατέρες τόνισαν την αντίθεσή τους να «θυσιαστεί το μάθημα στο βωμό του μέτρου μείωσης των μαθημάτων από τις εξετάσεις στα λύκεια». Επιπλέον χαρακτήρισαν «συλλογιστικό τέχνασμα των αρμοδίων εκπαιδευτικών συμβούλων» το επιχείρημα ότι τα Θρησκευτικά εξετάζονται μόνο την τελευταία διετία. Επισήμαναν τη «μέγιστη για τον Eλληνισμό σημασία της διδασκαλίας των Θρησκευτικών» και διερωτήθηκε «τι Eυρωπαίος θα είναι ο Ελληνας σε μια κατά παράδοση χριστιανική Ευρώπη, αν δεν γνωρίζει τι είναι η Αγία Γραφή, ποιο το περιεχόμενο της χριστιανικής πίστεως...». 
 TAYTΟTHTEΣ: Για το θέμα των ταυτοτήτων η σύνθεση των μητροπολιτών αποφάσισε την ανάγνωση Συνοδικής Εγκυκλίου στις 14 Σεπτεμβρίου, στην οποία θα αναφέρεται
μεταξύ άλλων: «Είναι ενδεχόμενο να ερμηνεύουν μερικοί ως πολιτική πράξη τη συλλογή υπογραφών...», «σαν Ελληνες πολίτες όμως έχουμε τη δυνατότητα να εκφραζόμαστε πάνω σε όλα τα θέματα που μας αφορούν, καθώς δεν νομίζουμε ότι υπάρχουν πρώτης, δεύτερης και τρίτης κατηγορίας πολίτες. Γεγονός που παραπέμπει στην επικίνδυνη νεοταξική αντίληψη, η οποία προσπαθεί να επιβληθεί στις σύγχρονες κοινωνίες και διακρίνει τάξεις όπως την "ειδικευμένη", το "ζαλισμένο κοπάδι" και προσπαθεί να επιβάλει τη "δημοκρατία του θεατή", σύμφωνα με την οποία ο πολύς λαός θα υπακούει στις αποφάσεις της τάξης των "ειδημόνων"». 
  Σήμερα συνεδριάζει η επιτροπή για τις ταυτότητες, η οποία θα ενημερώσει τους
ανά την Ελλάδα μητροπολίτες για τον τρόπο συλλογής των υπογραφών. Εν τω μεταξύ, τα ψηφοδέλτια έχουν ήδη φτάσει στις μητροπόλεις.
  Στην πρόσκληση πάντως του μητροπολίτη Ζακύνθου Χρυσόστομου, για τα θυρανοίξια μοναστηρίου στο νησί στις 12 Νοεμβρίου, ο αρχιεπίσκοπος σχολίασε ότι είναι «νωρίς» και αρνήθηκε. 
