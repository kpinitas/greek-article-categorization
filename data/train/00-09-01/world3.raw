 Παρά τις επιπτώσεις από την άνοδο της τιμής του πετρελαίου, η παγκόσμια οικονομία καταγράφει μέσα στο 2000 το μεγαλύτερο ρυθμό ανάπτυξης της τελευταίας δεκαετίας, σύμφωνα με τους εμπειρογνώμονες του Διεθνούς Νομισματικού Ταμείου.
 Στην έκθεσή τους σχετικά με τις προοπτικές της παγκόσμιας οικονομίας, που θα παρουσιαστεί στην ετήσια σύνοδο του ΔΝΤ που θα γίνει από 18 ώς 28 Σεπτεμβρίου στην Πράγα, αναθεωρούν προς τα πάνω τις προβλέψεις που είχαν κάνει τον περασμένο Μάιο για την οικονομική ανάπτυξη, η οποία τώρα εκτιμούν ότι θα φτάσει το 4, 7% μέχρι το τέλος του 2000. Προβλέπουν ακόμα ότι, παρά τη σχετική μείωση του ρυθμού ανάπτυξης σε 4, 2%, η κατάσταση της παγκόσμιας οικονομίας θα εξακολουθήσει να είναι καλή και κατά το 2001.
 Οπως αναφέρει η έκθεση, «η ανάπτυξη πρέπει να συνεχιστεί σε όλες τις περιοχές του κόσμου. Ωθείται από τη στιβαρότητα της αμερικανικής οικονομίας, την επιτάχυνση της ανάκαμψης στην Ευρώπη, τη σταθεροποίηση των οικονομιών της Ασίας και την ανάκαμψη των αναδυομένων χωρών της Λατινικής Αμερικής, της Μέσης
Ανατολής και της Ευρώπης, που βοηθούνται από τα ρυθμιστικά προγράμματα στη Βραζιλία και την αύξηση της τιμής του πετρελαίου. Η οικονομική δραστηριότητα στην Αφρική πρέπει να βελτιωθεί και οι χώρες σε μεταβατική κατάσταση αναμένεται να καταγράψουν στιβαρή ανάπτυξη για δεύτερη συνεχόμενη χρονιά».
 Ολα αυτά δεν σημαίνουν ότι δεν υπάρχουν προβλήματα ή εν δυνάμει απειλές. Οπως λένε οι εμπειρογνώμονες του ΔΝΤ, «ορισμένες χώρες συνεχίζουν να αντιμετωπίζουν
σοβαρά προβλήματα, σε ορισμένες περιπτώσεις λόγω φυσικών καταστροφών και δυσμενών κινήσεων των τιμών πρώτων υλών, ενώ η πανδημία του AIDS αποτελεί σοβαρή οικονομική και ανθρώπινη απειλή, ιδίως στην Αφρική και την Ασία».
 Υπάρχουν και ευρύτεροι κίνδυνοι, όπως «σοβαρές οικονομικές και νομισματικές ανισορροπίες στην παγκόσμια οικονομία, ιδίως το έλλειμμα-ρεκόρ στο αμερικανικό
ισοζύγιο πληρωμών και τα πλεονάσματα στην Ευρώπη και την Ιαπωνία».
 Αυτό που προκαλεί τις περισσότερες ανησυχίες είναι το ενδεχόμενο υπερθέρμανσης
της παγκόσμιας οικονομίας, καθώς, «επηρεασμένες από τις τιμές της ενέργειας, οι επίσημοι ρυθμοί αύξησης του πληθωρισμού έχουν αυξηθεί και οι πληθωριστικές πιέσεις προκαλούν ανησυχίες στις περισσότερο ανεπτυγμένες χώρες του κύκλου». Παρ' όλα αυτά, «η αύξηση των γενικών δεικτών τιμών βρίσκεται υπό έλεγχο».
