 ποικίλος σχολιασμός της βίας ήταν πάντοτε παρών στις προηγούμενες εικαστικές δουλειές της Δέσποινας Μεϊμάρογλου. Στη νέα της δουλειά που με τίτλο East of Eden θα παρουσιαστεί από τις 6 έως τις 12 Σεπτεμβρίου, στο Γκάζι, ενταγμένη στο 5ο Διεθνές Φεστιβάλ Κόμικς της Βαβέλ, η βία φαίνεται να απουσιάζει. Τουλάχιστον εκ πρώτης όψεως...
 Αντιθέτως, εικόνες-πορτρέτα πανέμορφων νεαρών γυναικών κρέμονται έξω από τον καθαυτό εκθεσιακό χώρο. «Η ομορφιά τους ωστόσο», εξηγεί ο ιστορικός της Τέχνης, Θανάσης Μουτσόπουλος, που επιμελείται την έκθεση, «έχει κάτι το αφύσικο. Εσκεμμένα, διότι έτσι η καλλιτέχνις προετοιμάζει το θεατή γι' αυτό που θα δει εντός. Αυτή η εικόνα της τέλειας ομορφιάς κρύβει άλλωστε μία απάτη:
τα πορτρέτα αυτά είναι υβριδικές κατασκευές, αποτελούμενες από τμήματα προσώπων που ανήκουν σε διαφορετικές γυναίκες: συμπλέκοντας τα ξεχωριστά χαρακτηριστικά των προσώπων, η Μεϊμάρογλου λειτουργεί σε συμβολικό επίπεδο, υπογραμμίζοντας την κοινή για όλες μοίρα».
 Κατά τον κ. Μουτσόπουλο, η τακτική που ακολουθεί η καλλιτέχνις σε αυτήν την έκθεση «μοιάζει με την αναπαράσταση μιας κατάβασης στην Κόλαση. Στον εσωτερικό
εκθεσιακό χώρο η τελειότητα της ομορφιάς και η περιρρέουσα λαγνεία που επικρατούσε έξω δίνει τη θέση της σε πολύ πιο ζοφερές εικόνες. Το εσωτερικό του εκθεσιακού χώρου είναι γεμάτο από τους παλιούς φούρνους του εργοστασίου του Γκαζιού. Η Μεϊμάρογλου αναβιώνει τις φλόγες σε αυτούς τους φούρνους και γεμίζει το χώρο με κείμενα και τεράστια πρόσωπα γυναικών, αυτήν τη φορά σε πιο
ωμές, ασπρόμαυρες απεικονίσεις, σαν αυτές που βλέπουμε στις φωτογραφίες της Ασφάλειας. Αυτά τα πρόσωπα θα μπορούσαν να ανήκουν σε θύματα εγκληματικών ενεργειών, νεκρές, συλληφθείσες, αγνοούμενες...».
 Τα κορίτσια της έκθεσης της Μεϊμάρογλου είναι αυτά που «προερχόμενα κυρίως από
τις πρώην κομμουνιστικές χώρες, ήδη από την εφηβεία τους γίνονται στόχος σύγχρονων δουλεμπόρων, που τις μεταπωλούν σε προαγωγούς, οι οποίοι τις διοχετεύουν στη συνέχεια σε πόλεις του δυτικού κόσμου. Οπως ακριβώς, δηλαδή, γίνεται για τα έργα Τέχνης στους οίκους δημοπρασιών...».
