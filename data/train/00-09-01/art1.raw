 «Οι γυναίκες είναι σαν την τζαζ, είτε τις αισθάνεσαι είτε όχι», ανέφερε ο Aμερικανός σκηνοθέτης Ρόμπερτ Ολτμαν, φτάνοντας στη Βενετία και σχολιάζοντας την ταινία του «Ο Δρ. Τ και οι γυναίκες», μια ταινία, όπως πρόσθεσε, αφιερωμένη στις γυναίκες, και που πρόκειται να δούμε σήμερα στο διαγωνιστικό τμήμα της Μόστρας, όπως και την πρόσφατη ταινία «Λέξη και ουτοπία» του 92χρονου, ιδιαίτερα παραγωγικού, Πορτογάλου Μανοέλ ντε Ολιβέιρα.
 Μια αλληγορία πάνω στο φανατισμό στην ταινία «Οι παλαιστές» του Ινδού Μπουντχαντέμ Ντασγκούπτα και η εξέγερση ενός νεαρού Σικελού ενάντια στη μαφία και τον πατέρα του στην ταινία «Τα εκατό βήματα», του Ιταλού Μάρκο Τούλιο Τζορντάνα, ήταν τα θέματα των δύο ταινιών που είδαμε χθες στο διαγωνιστικό τμήμα της 57ης Μόστρας του κινηματογράφου. Ενώ, σε άλλα παράλληλα τμήματα του φεστιβάλ, είχαμε ένα φανταστικό επεισόδιο από τη ζωή του περιβόητου Μαρκησίου,
στην ταινία «Σαντ, » του Γάλλου Μπενουά Ζακό, και τα παράλληλα προβλήματα μιας ομάδας διαφορετικών ανθρώπων σε μια σύγχρονη, κάθε άλλο παρά ήσυχη, μεγαλούπολη, στην ταινία «Η πόλη είναι ήσυχη» του Ρομπέρ Γκεντιγκιάν.
 Αποθέωση του Κλιντ Ιστγουντ, προχθές το βράδυ στην επίσημη έναρξη του φεστιβάλ, με τον Ιστγουντ να παραλαμβάνει το Ειδικό Χρυσό Λιοντάρι από τα χέρια μιας Σάρον Στόουν, ντυμένης μ' ένα εντυπωσιακό λεοπαρδαλί φόρεμα, και να
απευθύνεται στο ακροατήριο διαβάζοντας ένα κείμενο στα ιταλικά, αναφέροντας την ξεχωριστή αγάπη του για την Ιταλία και το νεκρό σκηνοθέτη Σέρτζιο Λεόνε, χάρη στον οποίο έγινε παγκόσμια γνωστός και μπόρεσε να αρχίσει μια δεύτερη καριέρα. Στη συνέχεια, δόθηκε μεγάλη δεξίωση και δείπνο στο ξενοδοχείο Ντε Μπεν του Λίντο, στο οποίο παρευρέθησαν τόσο ο Κλιντ Ιστγουντ και οι συμπρωταγωνιστές του Ντόναλντ Σάδερλαντ, Τόμι Λι Τζόουνς και Τζέιμς Γκάρνερ, όσο και η Σάρον Στόουν. Δυστυχώς, όμως, εξαιτίας της βροχής, ακυρώθηκαν οι διάφορες άλλες εορταστικές εκδηλώσεις (ακροβάτες, φωτοβολίδες, μουσικοί και διάφορα άλλα), που θα γίνονταν στους κήπους του ξενοδοχείου. 
 - «Οι παλαιστές» του Μπουντχαντέμπ Ντασγκούπτα είναι μια ασυνήθιστη ταινία από
ένα σημαντικό ποιητή και συγγραφέα της σύγχρονης Ινδίας. Πρόκειται για ένα είδος αλληγορίας πάνω στη μισαλλοδοξία και τη βία, δοσμένης με μια ποιητική έξαρση που, παρά τις κάποιες αφέλειες στην αφήγηση, τελικά σε συναρπάζει. Η ιστορία αναφέρεται σε δύο άντρες, φύλακες σε μια διασταύρωση τρένου έξω από ένα χωριό κοντά στη Βεγγάλη, που περνούν τις ώρες τους (ακόμη και τα βράδια) ασχολούμενοι με την πάλη. Ωσπου η παρουσία μιας γυναίκας που παντρεύεται ο ένας τους θα προκαλέσει ρήξη στη φιλία τους. Γύρω τους κινούνται διάφορα άλλα πρόσωπα: ο Πάντρε, ένας καθολικός παπάς που προσπαθεί να βοηθήσει τους φτωχούς
κατοίκους του χωριού και που πέφτει θύμα μιας ομάδας φανατικών ισλαμιστών. Παρά τις κάποιες επιφυλάξεις μας για τους διαλόγους και τον τρόπο ανάπτυξης του σεναρίου (μαζί και τις όχι πάντα καλές ερμηνείες), η ταινία περιέχει σκηνές εικαστικά έξοχες. Παράδειγμα, οι σκηνές με τους μεταμφιεσμένους μουσικούς να περιφέρονται στο δάσος ή δίπλα σ' ένα ποτάμι παίζοντας τη μουσική
τους, ή εκείνη με τους δυο φίλους να παλεύουν σ' ένα χωράφι αδιάφορα, ενώ η γυναίκα προσπαθεί άδικα να τους πείσει να βοηθήσουν τον Πάντρε που κινδυνεύει,
ή αργότερα, η σκηνή και πάλι με το δίδυμο των παλαιστών ενώ δίπλα τους ξεκολλά
 - Ο Πεπίνο είναι ο νεαρός ήρωας που έρχεται σε σύγκρουση με τη μαφία στην ταινία «Τα εκατό βήματα» του Τζορντάνα. Ο Πεπίνο μεγαλώνει σε μια περίοδο αμφισβήτησης αλλά και αγροτικών αγώνων, έρχεται σε σύγκρουση με τον πατέρα του, βρίσκει για ένα διάστημα κατανόηση στο κομμουνιστικό κόμμα, που στη συνέχεια αμφισβητεί (εξαιτίας της ατολμίας και των αργών του κινήσεων). Μια πορεία πολιτικής συνειδητοποίησης, δοσμένη με σοβαρότητα, ειλκρίνεια και γνώση.
 - Στον «Σαντ» του Μπενουά Ζακό, τα δύο στοιχεία που βασικά ξεχωρίζουν είναι η σωστή ανάπλαση της εποχής και οι ερμηνείες των ηθοποιών, ιδιαίτερα του Ντανιέλ
Οτέιγ. Κατά τα άλλα, πρόκειται βασικά για μια ωραία εικονογράφηση της ιστορίας
 (βασισμένης σε ένα μυθιστορηματικό επεισόδιο από τη ζωή του Ντε Σαντ): η μεταφορά του Σαντ, χάρη στην «παρέμβαση» μιας παλιάς φίλης, στη φυλακή Pipcus στη διάρκεια της Γαλλικής Eπανάσασης, φυλακή όπου ο μαρκήσιος μπόρεσε να αναπτύξει τη φιλοσοφία του, αλλά και την αγάπη του για το θέατρο. Εικόνες που κερδίζουν χάρη στην ωραία φωτογραφία του Μπενουά Ντελόμ.
