Για οικονομικό σκάνδαλο ύψους 9, 8 δισεκατομμυρίων δραχμών κατηγορούνται οι δύο πρώην γενικοί γραμματείς της Γραμματείας Νέας Γενιάς, Παναγιώτης Τσιλιγκαρίδης
 Σύμφωνα με τα στοιχεία της δικογραφίας που έχει σχηματισθεί, οι δύο πρώην γενικοί, εκμεταλλευόμενοι τη θέση τους, φέρεται να «πρωταγωνίστησαν» σε όργιο ατασθαλιών, στο οποίο εμπλέκονται και άλλα στελέχη της Γραμματείας Νέας Γενιάς, με τις οποίες φέρεται να ζημιώθηκε το ελληνικό δημόσιο με ποσόν ύψους 9, 8 δισεκατομμυρίων δραχμών.
 Για την υπόθεση, η οποία βρίσκεται πλέον στα χέρια ειδικού ανακριτή, διενεργήθηκε πολύμηνη προκαταρκτική εξέταση από τον εισαγγελέα Πρωτοδικών, Παν. Αγγελόπουλο, ο οποίος μετά την ολοκλήρωσή της κι αφού εκτίμησε το αποδεικτικό υλικό, άσκησε σε βάρος τους ποινική δίωξη σε βαθμό κακουργήματος για «υπεξαίρεση κατά συναυτουργία και κατ' εξακολούθηση, ιδιαιτέρως μεγάλου ποσού, κατά κατάχρηση εμπιστοσύνης από εντολοδόχο και διαχειριστή, σε βάρος του ελληνικού δημοσίου» καθώς και για «ψευδή καταμήνυση».
 Στην υπόθεση κατηγορούνται επίσης η Μαρία Παπαϊωάννου, διευθύντρια Οικονομικού
της Γραμματείας Νέας Γενιάς κατά το χρονικό διάστημα που φέρεται ότι διαπράχτηκαν τα αδικήματα, και ο γραμματέας Διοικητικού, Βασ. Τσινός. Η ποινική δίωξη στρέφεται και κατά παντός υπευθύνου, μια και είναι σφόδρα ενδεχόμενο από την ενδελεχή ανάκριση να προκύψουν και άλλα πρόσωπα που φέρουν ποινική ευθύνη για την υπόθεση.
 Πώς όμως οδηγήθηκε αυτή η υπόθεση στη Δικαιοσύνη και μέσα από ποιες διαδικασίες φέρεται να προέκυψε η ποινική ευθύνη όλων των παραπάνω; 
 Πριν από πολύ καιρό έφτασε στα χέρια εισαγγελέα μηνυτήρια αναφορά, από υπευθύνους της Γραμματείας Νέας Γενιάς, η οποία αφορούσε εμπλοκή σε παράνομες πράξεις του υπαλλήλου Χρ. Ποθουλάκη. Η υπόθεση διερευνήθηκε και κατέληξε σε απαλλαγή του υπαλλήλου με το υπ. αριθμόν 22964/99 βούλευμα του Συμβουλίου Εφετών.
 Ο ίδιος ο κ. Ποθουλάκης, ο οποίος υποστήριζε ότι τον ενέπλεξαν οι πραγματικοί δράστες των παρανομιών προκειμένου να τον κάνουν να σιωπήσει, φρόντισε να εφοδιάσει τον εισαγγελέα με έγγραφα στοιχεία που αφορούσαν συγκεκριμένες ατασθαλίες και «φωτογράφιζαν» τους υπευθύνους.
 Μάλιστα η μηνυτήρια αναφορά που είχε καταθέσει αριθμούσε 1.181 σελίδες.
 Σε τι συνίστανται, σε γενικές γραμμές, τα αδικήματα; 
 Οπως φέρεται να προκύπτει από τα στοιχεία της δικογραφίας: 
 - Για υποτιθέμενες δαπάνες για τις οποίες δεν υπάρχουν τα ανάλογα παραστατικά,
φέρεται να «χάθηκε» κατά το χρονικό διάστημα από 1986-1992 ποσό ύψους 4, 5 δισεκατομμυρίων δραχμών.
 - Οι Τσιλιγκαρίδης και Σφηκάκης, σε διάφορα χρονικά διαστήματα στα οποία ήταν γενικοί, φέρεται να ενέκριναν κατ' εξακολούθηση σύναψη δανείων σε εταιρείες αστικής μορφής για έργα που δεν κατασκευάστηκαν ποτέ.
 - Φέρεται ακόμα να χρησιμοποίησαν την καταβολή εργολαβικών ανταλλαγμάτων αντί δανείων, γινόταν δηλαδή μια οικονομική συναλλαγή με κάποιον εργολάβο χωρίς όμως ποτέ να κατασκευασθεί το έργο για το οποίο είχε πληρωθεί.
 - «Χάθηκαν» 50 εκαττομμύρια δραχμές τα οποία επρόκειτο να διατεθούν για τη δημιουργία Κέντρου Νεολαίας το οποίο όμως δεν ιδρύθηκε ποτέ. Τα χρήματα αυτά ήταν τμήμα των εισπράξεων από την έκδοση κάρτας νέων.
