 Αρχισε από χθες το απόγευμα η σταδιακή άρση του αποκλεισμού γαλλικών λιμανιών από ψαράδες που είχαν ξεκινήσει τις κινητοποιήσεις πριν από περίπου δέκα ημέρες. Τέλος στον αποκλεισμό έβαλε η ανακοίνωση της κυβέρνησης ότι θα αποζημιώσει τους αλιείς και θα προχωρήσει σε σειρά μέτρων φορολογικής ελάφρυνσης του κλάδου.
 Η κρίση λύθηκε την τελευταία στιγμή και ενώ η Βρετανία είχε με αυστηρότητα προειδοποιήσει για την πιθανότητα «σοβαρότατων» συνεπειών στις διμερείς σχέσεις, κάνοντας λόγο για «ομηρία» σε μια συνδικαλιστική αντιπαράθεση.
 Χθες το απόγευμα οι ψαράδες άρχισαν να απομακρύνονται από λιμάνια όπως η Χάβρη, το Καλέ και η Δουνκέρκη, τα οποία είχαν αποκλείσει διαμαρτυρόμενοι για την αύξηση κατά περίπου 75% της τιμής των καυσίμων. Ο υπουργός Γεωργίας και Αλιείας Ζαν Γκλαβανί είχε νωρίτερα συναντηθεί στο Παρίσι με τη συνδικαλιστική ηγεσία των αλιέων, στους οποίους υποσχέθηκε «άμεσες απαντήσεις» με φορολογικές
ελαφρύνσεις που θα αποζημιώσουν τους ψαράδες για την αύξηση της τιμής των καυσίμων.
 Λίγες ώρες νωρίτερα, η Βρετανία είχε εκφράσει την αγανάκτησή της για την εμπλοκή της σε μια εσωτερική διαμάχη της Γαλλίας. Ο αντιπρόεδρος της βρετανικής κυβέρνησης Τζον Πρέσκοτ δήλωσε ότι είναι «τελείως απαράδεκτο να βρίσκεται η Βρετανία με το μαχαίρι στο λαιμό εξαιτίας μιας συνδικαλιστικής διαμάχης». Πληροφόρησε δε ότι η βρετανική κυβέρνηση προσέφυγε στην Ευρωπαϊκή Επιτροπή. Η Κομισιόν όμως είχε ήδη ζητήσει από τη Γαλλία, από τις 29 Αυγούστου, να κάνει ό,τι χρειάζεται για την αποκατάσταση της κυκλοφορίας στα στενά της Μάγχης. «Η Επιτροπή απέστειλε επιστολή στις γαλλικές αρχές για να τους ζητήσει να κάνουν ό,τι απαιτείται για την εξασφάλιση της διασυνοριακής κυκλοφορίας», ενημέρωσε εκπρόσωπος της Επιτροπής.
 Ο Πρέσκοτ δήλωσε επίσης ότι «οι κανόνες του παιχνιδιού» θα πρέπει να συζητηθούν μακροπρόθεσμα, διότι «εάν οι ψαράδες σχηματίσουν την εντύπωση ότι η
κινητοποίησή τους πέτυχε, η Βρετανία θα είναι όμηρος κάθε φορά που υπάρχει τέτοια διαμάχη στη Γαλλία». Το γαλλικό πρακτορείο ειδήσεων μετέδωσε ότι ο βρετανικός Tύπος αποδύθηκε χθες σε επίθεση κατά των Γάλλων, «όπως συνηθίζει», καταγγέλλοντας τους ψαράδες που «κρατούν ομήρους τους Βρετανούς», καθώς και την «παθητικότητα» της γαλλικής κυβέρνησης.
 Χιλιάδες τουρίστες, αλλά και εργαζόμενοι σε εταιρείες μεταφορών εγκλωβίστηκαν στα γαλλικά λιμάνια για μέρες, εξαιτίας του αποκλεισμού, σε ορισμένες περιπτώσεις μάλιστα σημειώθηκαν συμπλοκές.
