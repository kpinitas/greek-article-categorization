 Σε ένα γεμάτο συναισθηματισμό ξέσπασμά του, ο Ρώσος πρόεδρος, Βλαντίμιρ Πούτιν, κατηγόρησε τους μεγαλοεπιχειρηματίες και τα ανεξάρτητα μέσα ενημέρωσης
ότι ευθύνονται για την οικονομική και στρατιωτική παρακμή της χώρας και προσπάθησε να αποστασιοποιηθεί από τη βαριά κληρονομιά που του άφησαν οι προκάτοιχοί του.
 Στην κλειστή συνάντηση της περασμένης εβδομάδας με τους συγγενείς των 118 θυμάτων του «Κουρσκ», επετέθηκε δριμύτατα στους αποκαλούμενους ολιγαρχικούς, τους παράγοντες εκείνους, δηλαδή, που απέκτησαν περιουσίες κυρίως εξαιτίας των
στενών δεσμών τους με το Κρεμλίνο κατά τη διάρκεια της διακυβέρνησης από τον Μπορίς Γέλτσιν.
 «Εκαναν αρκετές καταχρήσεις, εξαγόρασαν τα μίντια, και σήμερα επηρεάζουν την κοινή γνώμη», δήλωσε ο Πούτιν, σύμφωνα τουλάχιστον με το εβδομαδιαίο περιοδικό
«Βλαστ». Το περιοδικό αυτό ανήκει στον πλέον επιθετικό έναντι των πολιτικών Ρώσο μεγιστάνα: τον Μπορίς Μπερεζόφσκι.
 Αντιμέτωπος με τους θρήνους αλλά και την αγανάκτηση των συγγενών των θυμάτων, στη συνάντηση της 22ας Αυγούστου, στη στρατιωτική βάση του Βιντιάγεβο, ο Βλαντίμιρ Πούτιν υπερασπίστηκε τον εαυτό του και το ρωσικό στρατό, τονίζοντας ότι οι αρχές έκαναν από την πλευρά τους ό,τι ήταν δυνατόν. Εν συντομία και χωρίς να επεκταθεί, απέδωσε την έλλειψη αποτελεσματικότητας των επιχειρήσεων διάσωσης στην οικονομική κρίση που διέρχεται η χώρα, ως αποτέλεσμα των χαοτικών μεταρρυθμίσεων των προκατόχων του, Μιχαήλ Γκορμπατσόφ και Μπορίς Γέλτσιν.
 «Είμαι έτοιμος να κάνω απολογισμό για τις 100 μέρες που βρίσκομαι στην προεδρία. Οσο όμως για τα προηγούμενα 15 χρόνια, είμαι έτοιμος να καθήσω δίπλα
σας και να θέσω ερωτήματα σε άλλους», είπε ο Ρώσος πρόεδρος.
 Ο Πούτιν κατέδειξε τους διάφορους μεγιστάνες ως ενόχους για την οικονομική και
στρατιωτική παρακμή της Ρωσίας, επισημαίνοντας ότι χρησιμοποίησαν τα δικά τους
μέσα μαζικής ενημέρωσης για να πουν ψέματα σχετικά με την καταστροφή προκειμένου να εκβιάσουν την κυβέρνηση.
 «Οι άνθρωποι της τηλεόρασης... που επί 10 χρόνια κατέστρεφαν το στρατό και το ναυτικό, όπου σήμερα χάνουν τη ζωή τους άνθρωποι, είναι οι πρώτοι σήμερα που υποστηρίζουν το στρατό», είπε ο Πούτιν και πρόσθεσε: «Σκοπός τους είναι να δυσφημήσουν και να καταστρέψουν τελείως το στρατό και το ναυτικό».
