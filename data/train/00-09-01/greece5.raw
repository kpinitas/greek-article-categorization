Παιχνιδάκι ήταν για έναν 52χρονο να παίρνει καταναλωτικά δάνεια. Με πλαστά δικαιολογητικά, ψεύτικο ονοματεπώνυμο και πολύ πειθώ ο Γρηγόρης Αποστόλου είχε
καταφέρει να πάρει μέσα σε δύο μέρες δάνεια από τρεις διαφορετικές τράπεζες.
 Πριν από μία εβδομάδα ο Aποστόλου πήγε στο υποκατάστημα της ΕURΟBANK, στην οδό
Οθωνος 8, στο Σύνταγμα και για να πάρει καταναλωτικό δάνειο 1.000.000 δρχ. παρουσιάστηκε με το όνομα Κωνσταντίνος Μαρινόπουλος και την ιδιότητα του συνταξιούχου στρατιωτικού. Kατέθεσε τα απαραίτητα μεν, πλην όμως πλαστά δικαιολογητικά, και περίμενε την απάντηση-έγκριση της τράπεζας.
 Προχθές όμως, όταν πήγε στο υποκατάστημα για να δει αν είχε εγκριθεί το δάνειο, συνελήφθη από άνδρες της δίωξης οικονομικού εγκλήματος της Ασφάλειας Αττικής, οι οποίοι σε συνεργασία με τις τράπεζες τον περίμεναν.
 Ο «συνταξιούχος στρατιωτικός», άλλωστε, είχε πάρει με τον ίδιο τρόπο μέσα σε δύο 24ωρα τρία ισόποσα δάνεια του 1.000.000 δρχ. από τις τράπεζες ABN AMRΟ BANK, ΠΕΙΡΑΙΩΣ και ΠΙΣΤΕΩΣ, αλλά και από άλλες εννέα Τράπεζες, χρησιμοποιώντας
τα πραγματικά του στοιχεία, αλλά ψεύτικη διεύθυνση και ιδιότητα.
 Κατά τη σύλληψή του αστυνομικοί βρήκαν στην κατοχή του και κατέσχεσαν εννέα πιστωτικές κάρτες, πλαστό διαβατήριο, βιβλιάριο καταθέσεων με 1.175.000 δρχ., σφραγίδες ατομικές και διαφόρων δημόσιων υπηρεσιών και πλήθος φωτογραφιών. Eπίσης, δύο πλαστές ιατρικές γνωματεύσεις (τις είχε φτιάξει ο ίδιος), ότι είχε
αναπηρία 67% και τις οποίες είχε χρησιμοποιήσει για να εισπράττει από το 1997 το αναπηρικό βοήθημα των 99.000 δρχ. το δίμηνο.
 Σύμφωνα με τις πρώτες εκτιμήσεις, συνολικά είχε πάρει και είχε «καταθέσει» στο
καζίνο Λουτρακίου 20.000.000 δρχ., ενώ διενεργείται έρευνα σε όλες τις τράπεζες για να διαπιστωθεί το παρελθόν του στις απάτες, αφού είχε απασχολήσει
και παλαιότερα την Αστυνομία με τα ονόματα Γκίνης και Γαβαλλάς.
 Ο Αποστόλου οδηγήθηκε στον εισαγγελέα με τις κατηγορίες «πλαστογραφία με χρήση», «απάτη κατ' εξακολούθηση» και «απόπειρα απάτης».
