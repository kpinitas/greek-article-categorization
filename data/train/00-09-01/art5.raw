Aν ο πόλεμος των πνευματικών δικαιωμάτων είναι αυτός που θα σφραγίσει την ψηφιακή εποχή, το τοπίο μυρίζει ήδη μπαρούτι. To Napster, ένα πρόγραμμα που επιτρέπει την ελεύθερη ανταλλαγή μουσικών κομματιών και δίσκων για όλους εκείνους που διαθέτουν πρόσβαση στο Ιντερνετ, έχει κάνει αρκετούς να μιλάνε για το τέλος της μουσικής βιομηχανίας. Πριν από μερικά χρόνια, για να «φορτώσεις» ένα και μόνο τραγούδι χρειαζόσουν πολλές ώρες, ενώ σήμερα η ίδια δουλειά μπορεί να γίνει και μέσα σε 30 δευτερόλεπτα. Aντίστοιχα, υπάρχει η δυνατότητα να αντιγράφονται στο μέλλον γρήγορα και δωρεάν και οι κινηματογραφικές ταινίες. Το Napster αποτελεί κάτι παραπάνω από μια τεράστια βάση δεδομένων. Είναι ουσιαστικά μια μουσική κοινότητα στην οποία, όσοι ανήκουν, συμφωνούν να μοιράζονται όλα τα τραγούδια τους με τους άλλους. Και φυσικά, το να μοιράζεσαι ό,τι έχεις με τους άλλους δεν είναι κλοπή. Παραχωρώντας ένα μέρος από την «ιδιωτικότητα» του σκληρού δίσκου, αποκτάς για αντάλλαγμα πρόσβαση σε περισσότερη δωρεάν μουσική από όση θα μπορούσε να ακούσει κάποιος σε όλη του τη ζωή. Ενας αρθρογράφος των «New York Times», ο Aντριου Σάλιβαν, υποστηρίζει πως η πιο σωστή λέξη για να χαρακτηρίσει την ουσιαστική κατάργηση της άυλης ιδιοκτησίας στο Ιντερνετ είναι ο κομμουνισμός! Ο Σάλιβαν θεωρεί ότι αυτό που ο Μαρξ ήλπιζε να συμβεί εξαιτίας της έλευσης ενός νέου σταδίου παραγωγής, έγινε πραγματικότητα εξαιτίας μιας νέας μορφής τεχνολογίας. «Οταν μπαίνουμε στο Ιντερνετ, νιώθουμε όπως οι χωρικοί του Μεσαίωνα που εισέρχονται στο κοινόχρηστο δάσος, όπου σχεδόν τα πάντα μοιράζονται». Η μόνη διαφορά είναι ότι, αντίθετα με το Μεσαίωνα, η σύγχρονη δυνατότητα να αναπαράγουμε οτιδήποτε, στιγμιαία, δεν σημαίνει καν ότι η ιδιοκτησία μοιράζεται. Γίνεται αμέσως ιδιοκτησία του καθενός.  Σύμφωνα με τον αρθρογράφο, οι σημερινοί δεκαοκτάρηδες είναι οι τελευταίοι άνθρωποι επί Γης που θα εξακολουθούσαν να πιστεύουν στον κομμουνισμό, αλλά, αντίθετα με όλες τις προηγούμενες γενιές, που μάταια οραματίζονταν μια κοινωνία χωρίς την εκμετάλλευση και τα δεσμά της ιδιωτικής ιδιοκτησίας, τα παιδιά σήμερα έχουν ανακαλύψει την τεχνολογία για να κάνουν την ουτοπία πραγματικότητα. Προβληματικό θεωρείται και το εμπορικό μέλλον πολυδιαφημισμένων ηλεκτρονικών βιβλίων, όπως αυτών του Στίβεν Κινγκ. Εξαιτίας της μικρής ποσότητας ηλεκτρονικών δεδομένων που καταλαμβάνουν, μπορούν μέσα σε δευτερόλεπτα (παρά τους κωδικούς προστασίας) να μεταφερθούν δωρεάν στον υπολογιστή όποιου το επιθυμεί. Εξάλλου, υπάρχουν τεράστιες νόμιμες βιβλιοθήκες στο Ιντερνετ, στις οποίες μπορεί να βρει κανείς όλα τα αριστουργήματα της παγκόσμιας λογοτεχνίας.  H πραγματική πειρατεία γίνεται πολύ πιο μαζικά και πολύ πιο εύκολα εκτός Ιντερνετ. Στην Aσία, λειτουργούν ολόκληρα εργοστάσια που παράγουν πειρατικά cd και dvd. Χάρη στα cd-recorders, δεν απαιτείται πανάκριβος εξοπλισμός και ο οποιοσδήποτε κάτοχος σύγχρονου υπολογιστή μπορεί, με κάποια προσωπική εργασία, να «παράγει» καθημερινά μια σεβαστή ποσότητα μουσικών cd και cd-rom. Ακόμη και εντεκάχρονοι μαθητές δημοτικού αντιγράφουν ηλεκτρονικά παιχνίδια σε cd-rom, ύστερα κατεβάζουν από το Ιντερνετ το «crack» (σπάσιμο της προστασίας) του παιχνιδιού και τα πωλούν σε μικρότερους ή μεγαλύτερους συμμαθητές τους! Για τους περισσότερους, είναι πολύ πιο απλό, αντί να ψάχνεις στον αχανή κυβερνοχώρο, να κατέβεις μέχρι την πλατεία και να αγοράσεις από τους δεκάδες πλανόδιους ό,τι επιθυμείς. Εξάλλου, η πειρατεία στην Ελλάδα υπολογίζεται ότι καταλαμβάνει το 75% της αγοράς software.  Ο Αμερικανός Τζέρεμι Ρίφκιν, συγγραφέας του πολυσυζητημένου βιβλίου «Το τέλος της εργασίας», συχνά αναρωτιέται ποιο θα είναι το μεγάλο τίμημα που θα καταβάλουμε για την «πρόοδο». Στο νέο του βιβλίο «Η εποχή της πρόσβασης» (The Age of Access: The New Culture of H ypercapitalism), αναφέρεται στην «άυλη» οικονομία, στην οποία τα υλικά προϊόντα είναι αξεχώριστα από τις υπηρεσίες, οι εμπειρίες (και όχι τα αντικείμενα) αγοράζονται και πωλούνται και οι καταναλωτές αποκτούν πρόσβαση αντί για ιδιοκτησία. Ο Ρίφκιν ονομάζει το φαινόμενο «υπερκαπιταλισμό» και παραθέτει παραδείγματα από ποικίλους τομείς της κοινωνικής ζωής: παιχνίδια εικονικής πραγματικότητας, θεματικά πάρκα, μακροχρόνια μίσθωση αυτοκινήτου, προγράμματα διακοπών με διαδοχική χρήση ενός ακινήτου από πολλούς παραθεριστές κ.λπ. Πολλοί σύγχρονοι αναλυτές, που δεν προέρχονται από το μαρξιστικό στρατόπεδο, υποστηρίζουν ότι η κατά βάθος φύση του Διαδικτύου είναι κομμουνιστική. «Η ιδιωτική ιδιοκτησία στο νετ είναι τόσο αναχρονιστική, όσο και η δημόσια ιδιοκτησία στον πραγματικό κόσμο», λέει ο Σάλιβαν. Η αλήθεια είναι πως όσο ο δημόσιος βίος συρρικνώνεται στη ζωή, τόσο διευρύνεται on-line. Πράγματι, το «φάντασμα» του ψηφιακού κομμουνισμού πλανιέται πάνω από το σύγχρονο κόσμο. Ασφαλώς, τα μεγάλα προβλήματα που εντόπισε ο Μαρξ (η αποξένωση και η ανισότητα) δεν λύνονται μέσω της κοινοκτημοσύνης του Δικτύου, η αστική τάξη δεν έχει κανένα λόγο να ανησυχεί, ενώ οι ψηφιακοί προλετάριοι δεν έχουν να χάσουν παρά τις αλυσίδες τους για να κερδίσουν ένα ολόκληρο Δίκτυο. ΔΗΜΗΤΡΗΣ ΤΖΙΑΝΤΖΗΣ 
