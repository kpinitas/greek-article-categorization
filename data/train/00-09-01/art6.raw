 ταινία «Ο πατριώτης» του Ρόλαντ Εμεριχ, που συνδυάζει τις πολεμικές (άγριες συχνά, πρέπει να πω) περιπέτειες με το μελόδραμα και γενικά με την οικογενειακή ζωή, είναι αναμφισβήτητα η ταινία της εβδομάδας. Προβάλλονται δύο
ακόμη ταινίες: το ψυχολογικό θρίλερ «American Ps ycho» της Μέρι Χάρον και η επανέκδοση της κλασικής ρομαντικής ταινίας «Η ιστορία της Αντέλ Ουγκό», του Φρανσουά Τριφό.
 The Patriot. ΗΠΑ, 2000. Σκηνοθεσία: Ρόλαντ Εμεριχ. Σενάριο: Ρόμπερτ Ρόντατ. Ηθοποιοί: Μελ Γκίμπσον, Χιθ Λέτζερ, Τζόλι Ρίτσαρντσον, Τζέισον Αϊζακς, Κρις Κούπερ, Τσεκί Καριό. Διάρκεια: 167 λεπτά.
  Ο αμερικανικός πόλεμος της ανεξαρτησίας μέσα από τα προβλήματα απλών βασικά ανθρώπων, σε μια ταινία που συνδυάζει με δεξιοτεχνία το μελοδραματισμό με ωραία στημένες επικές σκηνές.
 αμερικανικός πόλεμος της ανεξαρτησίας έχει δοθεί αρκετές φορές στον κινηματογράφο, αν και όχι τόσες όσο άλλα αμερικανικά θέματα. Είναι όμως από τις λιγοστές φορές που αυτός δίνεται με ένα στιλ συναρπαστικό, που παρακολουθείται με ευκολία και απόλαυση από το πρώτο έως το τελευταίο λεπτό. Το σενάριο δεν έχει σίγουρα καμία πρωτοτυπία, είναι όμως γραμμένο με προσοχή και με χαρακτήρες ανεπτυγμένους πειστικά, συνδυάζοντας το οικογενειακό δράμα με το γενικότερο θέμα του πολέμου. Ο Μελ Γκίμπσον είναι ο Μπέντζαμιν Μάρτιν, ένας χήρος με εφτά παιδιά (τον ίδιο αριθμό παιδιών έχει και ο ίδιος ο ηθοποιός), ο οποίος, έχοντας πολεμήσει τόσο τους Γάλλους όσο και τους Ινδιάνους, αποφασίζει, για χάρη της φροντίδας των παιδιών του, να ζήσει την υπόλοιπη ζωή του ειρηνικά.
 Δυστυχώς όμως ο πόλεμος που ξεσπά εναντίον των Αγγλων για την ανεξαρτησία των αμερικανικών αποικιών δεν τον αφήνει ανέγγιχτο. Οταν εμφανίζεται κυριολεκτικά στο κατώφλι του ένας αιμοβόρος και κυνικός συνταγματάρχης, που σκοτώνει τον έναν γιο, και συλλαμβάνει το δεύτερο ο Μάρτιν μπαίνει αποφασιστικά στη μάχη για να μετατραπεί σε «φάντασμα», με στόχο την εκδίκηση.
 Εκείνο που ο Γερμανός Εμεριχ («Ημέρα ανεξαρτησίας») κατάφερε πάνω απ' όλα είναι να δώσει πειστικότητα στην ιστορία του: είτε αφηγείται το δράμα του πατέρα που προσπαθεί να υπερασπιστεί τα παιδιά του, είτε αφηγείται τον πόλεμο ανάμεσα στους αποίκους και τους Βρετανούς. Οι σκηνές του (ακόμη κι όταν έχουν «ενισχυθεί» από την τεχνική κομπιούτερ) έχουν τη γεύση της πραγματικότητας: στο νου έρχονται οι ιδιαίτερα βίαιες σκηνές των μαχών, σκηνές που δεν επιμένουν τόσο στο να καταγράψουν το θάρρος, όσο στο να δώσουν τον πανικό και το χάος που δημιουργείται σε αυτές. Ταυτόχρονα, ξέρει να εκμεταλλεύεται τις στιγμές της ανθρωπιάς και της συγκίνησης, φτάνοντας στα όρια του μελό (όπως για παράδειγμα η σκηνή του Μάρτιν με τη μικρή κόρη του, που τελικά αποφασίζει να μιλήσει). Σκηνές όλες δοσμένες με γνώση του τάιμινγκ, αλλά και του ρυθμού, με σωστή ανάπλαση της εποχής που, ακόμη κι όταν παίρνουν κάποια ελευθερία από την Ιστορία, παραμένουν πάντα πειστικές. Πράγμα καθόλου αμελητέο. Στα συν της ταινίας, οι καλές ερμηνείες, με επικεφαλής τον Μελ Γκίμπσον που δίνει με δύναμη και επιβλητικότητα τον Μάρτιν, και τον Τζέισον Αϊζακς, που φτιάχνει έναν πέρα για πέρα απάνθρωπο και σαδιστή συνταγματάρχη. Μπορεί για ορισμένους η ιστορία αυτή να είναι απλώς ένας ύμνος σε όσους αγωνίστηκαν για την Αμερική και την ανεξαρτησία της, πίσω όμως από την απλή αυτή ιστορία υπάρχει και το ερώτημα: πού, αλήθεια, να πήγαν τα διάφορα ιδανικά που κάποτε εξέφραζαν την Αμερική; 
 ΗΠΑ, 2000. Σκηνοθεσία: Μέρι Χάρον. Σενάριο: Μέρι Χάρον, Γκίνιβερ Τέρνερ. Ηθοποιοί: Κρίστιαν Μπέιλ, Γουίλεμ Νταφόε, Τζάρεντ Λίτο, Κλόι Σεβινί. Διάρκεια:
  Το πορτρέτο ενός σίριαλ κίλερ-, ιδωμένο με τρόπο αρκετά πρωτότυπο από μια γυναίκα σκηνοθέτη. Εξοχος ο Μπέιλ στον κύριο ρόλο.
 Οι σίριαλ-κίλερ, οι δολοφόνοι κατ' εξακολούθηση, είναι τα τελευταία χρόνια της μόδας. Το πορτρέτο όμως ενός τέτοιου δολοφόνου, που μας δίνει η σκηνοθέτρια Μέρι Χάρον, δεν έχει την έλξη που συναντάμε στα συνηθισμένα θρίλερ. Πρόκειται βασικά για τη μελέτη ενός δολοφόνου, αλλά μελέτη ψυχολογημένη, που ενδιαφέρεται για την καθημερινή ζωή του πρωταγωνιστή, χωρίς όμως να τον ηρωοποιεί.
 Ο Πάτρικ Μπέιτμαν είναι ένας επιτυχημένος χρηματιστής της Γουόλ Στριτ, που, όπως σταδιακά μαθαίνουμε, έχει ένα ασυνήθιστο χόμπι: να σκοτώνει ανθρώπους, ιδιαίτερα γυναίκες, και να τις πετσοκόβει. Ο λόγος γι' αυτό δεν μας εξηγείται ποτέ: εκείνο που μαθαίνουμε είναι ότι αυτό δεν οφείλεται ούτε σε κακή παιδική ηλικία, ούτε και σε σεξουαλική καταπίεση, μια και ο Μπέιτμαν έχει, όπως βλέπουμε, μια ιδιαίτερα δραστήρια, και πολύμορφη, σεξουαλική ζωή.
 Κι εδώ βρίσκεται και η μεγάλη αρετή της ταινίας. Γιατί ο Μπέιτμαν παρουσιάζεται ως ένας συνηθισμένος Αμερικανός, με τις ψυχώσεις και τα όποια ελαττώματά του. Εκπρόσωπος μιας κοινωνίας ευημερίας της περιόδου διακυβέρνησης
του Ρίγκαν, που, για να... περνά την ώρα του, διασκεδάζει σκοτώνοντας με διάφορους τρόπους τα θύματά του. Πρόκειται βέβαια για μια μαύρη κωμωδία, σκηνοθετημένη από γυναίκα (η ίδια έγραψε το σενάριο μαζί με μία άλλη γυναίκα),
που παρουσιάζει τον άντρα πρωταγωνιστή με μια αρκετά φρέσκια ματιά. Δεν ξέρω πόσο ο Ντι Κάπριο θα κατάφερνε να δώσει το βασικά μπερδεμένο χαρακτήρα του Μπέιτμαν (όπως φαίνεται, δεν τα βρήκε με το σκηνοθέτη και τους παραγωγούς και αποχώρησε...), εκείνο όμως που είναι εμφανές στην ταινία είναι η θαυμάσια ερμηνεία του Κρίστιαν Μπέιλ. 
  Επανέκδοση της γνωστής ταινίας του Τριφό, με την Ιζαμπέλ Ατζανί πανέμορφη
και συγκινητική στο ρόλο της Αντέλ, δεύτερης κόρης του Βίκτορος Ουγκό, που ακολουθεί στην Αγγλία το Bρετανό αξιωματικό με τον οποίο είναι ερωτευμένη. Μια
ρομαντική ιστορία έρωτα με μια εκπληκτική Ατζανί, που παίρνει στους ώμους της όλο το βάρος της ταινίας. Η φωτογραφία (του Νέστορ Αλμεντρός), τα κοστούμια, οι φωτισμοί, δείχνουν έναν Τριφό στο απόγειο της τέχνης του. 
