 Εδειχνε μια χαρά και παραδέχθηκε πως πραγματικά είναι σε πολύ καλή κατάσταση. Ο
Κώστας Γκατσιούδης, έδωσε χθες την τελευταία του, ίσως, συνέντευξη Τύπου πριν από την εμφάνισή του στο Σίδνεϊ και επιβεβαίωσε και ο ίδιος πως ο τραυματισμός
που τον ταλαιπώρησε πρόσφατα αποτελεί παρελθόν, χωρίς μάλιστα να του αφήσει κάποιο πρόβλημα...
 «Παρουσιάστηκε ένα μικρό πρόβλημα, αλλά το καλό είναι πως αντιμετωπίστηκε γρήγορα με φυσιοθεραπείες. Πριν από μία εβδομάδα ολοκληρώθηκε η προετοιμασία μου για τους Ολυμπιακούς Αγώνες και τώρα είμαι έτοιμος. Το Σάββατο θα αγωνιστώ
στα «Τοφάλεια», στο τελευταίο μου μικρό τεστ. Δεν θα επιδιώξω μεγάλη επίδοση. Αυτή θέλω να έρθει στο Σίδνεϊ. Εχω κάνει πολύ σωστή προετοιμασία και πιστεύω ότι θα είμαι έτοιμος την κατάλληλη στιγμή...».
 Οσο για την επίδοση στην οποία θα κριθεί το χρυσό μετάλλιο και τους αντιπάλους
του στο Σίδνεϊ, ο πρωταθλητής μας τόνισε: «Τα ενενήντα μέτρα πιστεύω ότι δεν αρκούν για το χρυσό μετάλλιο. Υπάρχουν μεγάλοι αθλητές και θα παίξουν ρόλο πολλά άλλα πράγματα, όπως η τύχη και οι καιρικές συνθήκες. Ο καιρός θα ευνοήσει τους αθλητές εκείνους που γυμνάζονται σε βόρεια μέρη με χαμηλές θερμοκρασίες. Δεν πιστεύω όμως ότι θα με επηρεάσει σε μεγάλο βαθμό και θα το αντιμετωπίσω. Αν μιλήσουμε συγκεκριμένα για αντιπάλους, ο Ζελέζνι σίγουρα είναι φαβορί με την εμπειρία του και τις φετινές επιδόσεις, ενώ ο Μακάροφ έχει
περάσει πρόσφατα τα ενενήντα μέτρα, όπως και ο Παρβιάινεν. Σίγουρα υπάρχουν αρκετοί διεκδικητές και το μετάλλιο δεν θα είναι εύκολη υπόθεση...».
 Από την πλευρά του ο προπονητής του Γκατσιούδη, ο Αντώνης Παπαδημητρίου, παραδέχθηκε πως ανησύχησε με τον τραυματισμό του αθλητή του, αφού συνέβη σε σημείο που τα χρονικά περιθώρια ήταν πολύ στενά, για να προσθέσει: «Το ευχάριστο είναι ότι αντιμετωπίστηκε γρήγορα. Εχουμε ακόμη είκοσι δύο μέρες μέχρι να αγωνισθούμε στο Σίδνεϊ και θα δώσουμε τον καλύτερο εαυτό μας. Ελπίζω ότι και το δεύτερο στάδιο της προετοιμασίας θα πάει καλά, όσο το πρώτο όταν εκπληρώθηκαν όλοι οι στόχοι που είχαμε βάλει...».
 Η χθεσινή εμφάνιση του Γκατσιούδη έγινε με την ευκαιρία της συμφωνίας του με την εταιρεία Νokia. Η φινλανδική εταιρεία θα είναι χορηγός του πρωταθλητή μας γι' αυτό το διάστημα, αλλά ακόμη και εδώ ο Γκατσιούδης θα βρεθεί... αντίπαλος με τον Ακι Παρβιάινεν, αφού σπόνσορας του Φινλανδού είναι η σουηδική εταιρεία ειδών κινητής τηλεφωνίας, η Ericsson! 
 Κατά τ' άλλα όσον αφορά το ρεπορτάζ του στίβου, η Ολγα Βασδέκη θα εξεταστεί σήμερα από το γιατρό του ΣΕΓΑΣ Μιχάλη Αβερκίου, αλλά οι πρώτες ενδείξεις δείχνουν πως δεν υπάρχει σοβαρό πρόβλημα, ενώ οι τελευταίοι... επίμονοι αθλητές μας θα διεκδικήσουν την πρόκρισή τους για το Σίδνεϊ αύριο στα «Τοφάλεια» που θα γίνουν στην Πάτρα. Οι επικοντίστριες Τσιλιγγίρη, Ιακωβίδου, ο Τσίτουρας στο ίδιο αγώνισμα, οι Παναγιωτόπουλος και Μάγγος στα 100 μ. (για μια θέση αναπληρωματικού στα 4Χ100 μ.) είναι αυτοί που θα έχουν την τελευταία τους ευκαιρία.
