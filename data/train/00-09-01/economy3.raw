Τη μετατροπή της ΔΕΗ από ΝΠΔΔ σε Α.Ε., τη σύνθεση του νέου μετοχικού της κεφαλαίου, την είσοδο της επιχείρησης στο Xρηματιστήριο και την επέκταση των δραστηριοτήτων της στις τηλεπικοινωνίες και τον τομέα της πληροφορικής, προβλέπει μεταξύ άλλων, το σχέδιο Προεδρικού Διάταγματος που κατέθεσε το υπουργείο Ανάπτυξης για επεξεργασία στο Συμβούλιο της Επικρατείας.
 Σύμφωνα με τις διατάξεις του Π.Δ., η νέα Α.Ε. θα έχει διάρκεια έως το 2100, χρονολογία που μπορεί να παραταθεί με απόφαση της γενικής συνέλευσης. Το μετοχικό της κεφάλαιο θα ανέρχεται στα 220 δισ. δρχ. και το ελληνικό Δημόσιο θα έχει την πλειοψηφία. Οπως αναφέρεται στο νέο καταστατικό της Α.Ε., η κύρωση
του οποίου γίνεται επίσης με το σχέδιο του Π.Δ. «σε οποιαδήποτε περίπτωση η συμμετοχή του ελληνικού Δημοσίου στο εκάστοτε μετοχικό κεφάλαιο της εταιρείας δεν μπορεί να είναι κατώτερη του 51% των μετά ψήφου μετοχών της εταιρείας ύστερα από κάθε αύξηση του μετοχικού κεφαλαίου».
 Στους σκοπούς της ΔΕΗ, μετά την μετάλλαξή της σε Α.Ε., περιλαμβάνονται, σύμφωνα με το Π.Δ., «η άσκηση εμπορικής και βιομηχανικής δραστηριότητας σχετικά με τις τηλεπικοινωνίες καθώς και η παροχή οργάνωσης και πληροφορικής προς τρίτες επιχειρήσεις, η εκμετάλλευση κάθε είδους περιουσιακών στοιχείων της εταιρείας».
 Με άλλες διατάξεις, μεταβατικού χαρακτήρα στο νέο κανονισμό, ρυθμίζονται οι λεπτομέρειες για την είσοδο της ΔΕΗ στο Xρηματιστήριο. Οπως αναφέρεται χαρακτηριστικά «μετά την εισαγωγή της εταιρείας στο ΧΑΑ, οι μετοχές της αποκτούν άυλη μορφή, καταχωρίζονται χωρίς αύξοντες αριθμούς στα αρχεία του Κεντρικού Αποθετηρίου Αξιών Α.Ε. και παρακολουθούνται με καταχωρίσεις στα αρχεία αυτά».
 Οπως προβλέπει, μάλιστα, δύο μήνες μετά την είσοδο της ΔΕΗ στο ΧΑΑ πρέπει να συνέλθει η ειδική γενική συνέλευση των μετόχων της μειοψηφίας για να εκλέξει τους εκπροσώπους της στο διοικητικό συμβούλιο.
 Το υπό έγκριση καταστατικό προβλέπει ακόμη τον τρόπο αύξησης του μετοχικού κεφαλαίου της ΔΕΗ, τη τύνθεση του νέου διοικητικού συμβουλίου, που παραμένει όπως είναι σήμερα, τις αρμοδιότητες και τις ευθύνες των μελών του συμβουλίου, τον τρόπο σύγκλησης των γενικών συνελεύσεων.
 Τέλος, ελεγκτής της τρέχουσας εταιρικής χρήσης, έχει ορισθεί η λογιστική εταιρεία «Αρθουρ Αντερσεν Ορκωτοί Ελεγκτές Λογιστές», η αμοιβή της οποία θα καθοριστεί από το διοικητικό συμβούλιο της ΔΕΗ. 
