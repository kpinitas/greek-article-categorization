 Μετά από έντεκα συνεχόμενους μήνες πτώσης της ανεργίας στη Γαλλία, ο σχετικός δείκτης αυξήθηκε οριακά για το μήνα Ιούλιο κατά 0, 1%, φτάνοντας το 9, 7%, έναντι 9, 5% που ήταν η σχετική πρόβλεψη. Aλλωστε, η κυβέρνηση Ζοσπέν παρέλαβε ανεργία της τάξεως του 12, 6%, τον Ιούνιο του 1997 και σταδιακά έκανε τις ατέλειωτες ουρές μπροστά από τα ταμεία ανεργίας να μικραίνουν συνεχώς.
 Οι οικονομολόγοι που παρακολουθούν την πορεία της γαλλικής οικονομίας θεωρούν ότι αυτή η οριακή άνοδος της ανεργίας σχετίζεται με τη μείωση της βιομηχανικής
παραγωγής, που αποτυπώνουν οι σχετικές στατιστικές, η οποία φαίνεται ότι έφτασε στο αποκορύφωμά της πρόσφατα, σύμφωνα με το Εθνικό Ινστιτούτο Στατιστικής της χώρας. Η αύξηση της ανεργίας σε απόλυτους αριθμούς είναι περίπου 8.500 άτομα, δηλαδή από 2.337.600, οι άνεργοι τον Ιούλιο έφτασαν τους 2.329.100. Σε κάθε περίπτωση η οριακή αυτή άνοδος δεν συνιστά αναστροφή της πτωτικής πορείας της ανεργίας, εκτίμηση στην οποία συμφωνούν οι περισσότεροι οικονομολόγοι της χώρας: Το πιο πρόσφατο τριμηνιαίο βιομηχανικό δελτίο που εκδίδεται στη Γαλλία, αναφέρει ότι πολλές επιχειρήσεις έχουν πρόβλημα στελέχωσης με προσωπικό αξιώσεων και αρκετές από αυτές αναπτύσσουν ήδη πλάνα εξεύρεσης κατάλληλων συνεργατών, υπαλλήλων ή άλλων. Παρόμοιες εκτιμήσεις με την επίκληση των ίδιων στοιχείων εξέφρασε και ο Πάτρικ Μανζ, οικονομικός αναλυτής της Merill L ynch.
 Το Ινστιτούτο Εθνικής Στατιστικής της Γαλλίας (INSEE) δημοσιοποίησε το δείκτη βιομηχανικής παραγωγής -απ' όπου εξαιρούνται οι κατασκευές- για το μήνα Ιούνιο, ο οποίος έπεσε κατά 0, 6%, σε αντίθεση με την άνοδό του κατά 0, 7% τον περασμένο Μάιο.
 Παράλληλα, η γαλλική κυβέρνηση ενέκρινε το σχέδιο του υπουργού Οικονομικών Λοράν Φαμπιούς για φοροαπαλλαγές ύψους 120 δισεκατομμυρίων γαλλικών φράγκων (περισσότερα από 6 τρισεκατομμύρια δρχ.) την επόμενη τριετία. Πηγές του υπουργείου ανέφεραν ότι οι φοροαπαλλαγές θα αφορούν τόσο τη φορολογία εισοδήματος, όσο και την έμμεση φορολογία. Η υπουργός Δικαιοσύνης Ελιζαμπέτ Γκιγκού, ήταν πιο αποκαλυπτική: «Το σημαντικό είναι ότι μπορούμε να κάνουμε τόσο ουσιαστικές φοροαπαλλαγές, όσο κάνει και ο Γκέρχαρντ Σρέντερ». Ο Λοράν Φαμπιούς, όμως, δεν άφησε περιθώρια για περαιτέρω αισιοδοξία, καθώς δήλωσε ότι
«οι όποιες μειώσεις στη φορολογία πρέπει να πηγαίνουν χέρι- χέρι με αντίστοιχες μειώσεις του δημόσιου χρέους».
