 Διπλωματική θύελλα ξέσπασε στην καρδιά της Ευρώπης, μεταξύ Τσεχίας και Αυστρίας, με αφορμή την επικείμενη λειτουργία του πυρηνικού εργοστασίου Τεμελίν εντός της τσεχικής επικράτειας, σε απόσταση εξήντα χιλιομέτρων από τα σύνορα με την Αυστρία. Η Βιέννη απείλησε μάλιστα να εμποδίσει την είσοδο της Τσεχίας στην Ε.Ε. εάν δεν υπάρξουν σοβαρές εγγυήσεις για την ασφάλεια του Τεμελίν. 
 Το σοβιετικού σχεδιασμού εργοστάσιο παραγωγής πυρηνικής ενέργειας στο Τεμελίν ξεκίνησε την εποχή της κομμουνιστικής διακυβέρνησης της Τσεχοσλοβακίας, το 1983, αλλά δεν ολοκληρώθηκε ποτέ. Εκτοτε, εκσυγχρονίστηκε από θυγατρική της βρετανικής εταιρείας πυρηνικών και τις προδιαγραφές ασφάλειας ανέλαβε η αμερικανική «Γουέστινγκχαους». Εντός του Σεπτεμβρίου πρόκειται να λειτουργήσει
ο πρώτος από τους δύο αντιδραστήρες τύπου VVER, που θεωρείται ο ασφαλέστερος των ρωσικών και είναι τελείως διαφορετικός από εκείνους του Τσέρνομπιλ. 
 Η Αυστρία, που αντιδρούσε εξαρχής στα σχέδια των Τσέχων, κλιμάκωσε τις τελευταίες ημέρες τις επιθέσεις της, με αποκορύφωμα την απειλή που διατυπώθηκε
από τον Αυστριακό καγκελάριο Βόλφγκανγκ Σίσελ: αν δεν γίνουν σεβαστά μέτρα ασφάλειας και προστασίας του περιβάλλοντος, η Βιέννη θα εμποδίσει την είσοδο της Πράγας στην Ε.Ε. Λίγες ώρες αργότερα, η υπουργός Εξωτερικών της Αυστρίας Μπενίτα Φερέρο Βάλντερ καλούσε τη Γερμανία να στηρίξει τη Βιέννη στην εκστρατεία της για το Τεμελίν. 
 Οι πρόεδροι της Αυστρίας Τόμας Κλέστιλ και της Τσεχίας Βάτσλαβ Χάβελ είχαν προχθές τηλεφωνική επικοινωνία και θα συναντηθούν για το θέμα στο περιθώριο της συνόδου του ΟΗΕ στις 6 Σεπτεμβρίου στη Νέα Υόρκη. Ο Χάβελ φέρεται να είπε στον Κλέστιλ ότι «η πυρηνική ενέργεια δεν απαγορεύεται από καμία διάταξη της Ε.Ε.». Αύριο, θα έχουν συνομιλίες Τσέχοι και Αυστριακοί εμπειρογνώμονες, την ώρα που αυστριακές οικολογικές οργανώσεις θα κλείνουν την παραμεθόριο διαμαρτυρόμενες κατά του εργοστασίου.
 Η Γκρίνπις κατέθεσε μήνυση υποστηρίζοντας ότι οι Τσέχοι παραποίησαν στοιχεία ώστε να συγκαλυφθούν αδυναμίες στις προδιαγραφές ασφαλείας του Τεμελίν. Η διοίκηση του εργοστασίου απάντησε επίσης με μήνυση κατά της Γκρίνπις για δυσφήμιση. Ο τύπος της Τσεχίας επιτίθεται στην Αυστρία κάνοντας λόγο για «υστερική και δημαγωγική προπαγάνδα», για «λαϊκίστικη υποκρισία» και «μισές αλήθειες ή ψέματα». Ωστόσο, Τσέχος μηχανικός που εργάστηκε στην πυρηνική εγκατάσταση παραδέχτηκε ότι οι αγωγοί στο Τεμελίν δεν καθαρίστηκαν σωστά και είναι πιθανόν η βρωμιά να φτάσει μέχρι τον αντιδραστήρα με απρόβλεπτες συνέπειες. Σύμφωνα με δημοσίευμα του «Ιντιπέντεντ» τέλος, κάτοικοι της περιοχής είπαν ότι τους δόθηκαν χάπια τα οποία θα πρέπει να πάρουν εάν συμβεί ατύχημα στο εργοστάσιο. 
 Με αφορμή την υπόθεση του εργοστασίου αλλά και την επιμονή του καγκελαρίου να διατηρεί το σύμβουλό του για θέματα Ευρωπαϊκής Ενωσης, Ερχαρντ Μπούζεκ, στη θέση του, ο ισχυρός άνδρας της αυστριακής ακροδεξιάς Γιοργκ Χάιντερ είπε ότι στην Ε.Ε. «δεν θα γίνει καμία διεύρυνση αν δεν την εγκρίνω εγώ». 
