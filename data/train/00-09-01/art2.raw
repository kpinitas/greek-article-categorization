Οι «Μουσικοί Χάρτες του Ελληνισμού», ένα αφιέρωμα στην ελληνική μουσική και χορευτική παράδοση, θα παρουσιαστούν στο Ηρώδειο την Κυριακή και τη Δευτέρα, «ανοίγοντας» το δεύτερο, ελληνοκεντρικό, κύκλο εκδηλώσεων του φετινού Ελληνικού Φεστιβάλ.
 Κεντρικός άξονας στο αφιέρωμα θα είναι η παράδοση του ελληνικού γλεντιού. Στη σκηνή θα παρουσιαστούν ομάδες «γλεντιστάδων» από διάφορες περιοχές της Ελλάδας, επιλεγμένες ύστερα από πολύχρονη επιτόπια εθνομουσικολογική έρευνα του καθηγητή Λάμπρου Λιάβα, ο οποίος έχει την επιστημονική και καλλιτεχνική επιμέλεια της παράστασης.
 Συγκεκριμένα θα δούμε, μέσα σε δύο ώρες, οχτώ τοπικά γλέντια με ομάδες από τη Μακεδονία (Δράμα-Σέρρες, Κοζάνη), την Ηπειρο (Μέτσοβο), τη Θεσσαλία (Καραγκούνες Καρδίτσας), τη Ρούμελη (Πανηγυριώτες του Αϊ-Συμιού και του Αιτωλικού Μεσολογίου), τα Μέγαρα Αττικής, τη Μικρά Ασία (Σμύρνη-Ερυθραία), τα Επτάνησα (Ζάκυνθος) και την Κάτω Ιταλία, (Ελληνόφωνοι Απουλίας). Ετσι, τόσο η στεριανή όσο και η θαλασσινή Ελλάδα θα είναι παρούσες μέσα από ρυθμούς, όργανα
και χορούς σ' αυτή την υπερπαραγωγή, που θα πραγματοποιηθεί με τη συμμετοχή περισσότερων από 300 συντελεστών. 
 «Το ελληνικό λαϊκό γλέντι είναι μια τελετουργία, ένα δρώμενο, μια τελετή που συνδέει τα μέλη της κοινότητας», υπογράμμισε στη χθεσινή συνέντευξη Tύπου ο μουσικολόγος, καθηγητής του Πανεπιστημίου Αθηνών, Λάμπρος Λιάβας. Προηγουμένως, αναφέρθηκε στην πολύ επιτυχημένη και εισπρακτικά περσινή παράσταση στο Ηρώδειο, με δική του επιμέλεια, που διέτρεξε 2.000 χρόνια ελληνικής μουσικής. «Είπαμε μετά την αναδρομή, φέτος, για την πρώτη παράσταση του νέου αιώνα να κοιτάξουμε τι μας αφορά στο μέλλον». Κι αυτό που μας αφορά μπροστά στην ισοπέδωση, την ομοιομορφία και την παγκοσμιοποίηση, όπως είπε, είναι «το βαθύτερο ήθος του λαϊκού πολιτισμού». Το λαϊκό γλέντι μπορεί να το αποκαλύψει δυναμώνοντας, παράλληλα, την ταυτότητά μας, διατηρώντας και διασώζοντας τη συλλογική μνήμη.
 «Θεωρώ ότι οι νέοι έχουν ανάγκη να προσεγγίσουν αυτό το ιδιαίτερο ήθος», πρόσθεσε. Και, μάλιστα, με τρόπο ψυχαγωγικό. «Στόχος μας είναι», είπε, «ο κόσμος να 'ρθει, να φχαριστηθεί και να φύγει, με το κίνητρο να ψάξει τα γλέντια και να τα βιώσει επί τόπου». Το τοπικό στοιχείο, άλλωστε, είναι και το
μεγάλο ατού της εκδήλωσης, που σέβεται την παράδοση χωρίς να παραδίδεται στο φολκλόρ. Μουσική, τραγούδια και χοροί θα παρουσιαστούν σ' αυτό το αφιέρωμα από
αυθεντικούς φορείς, από άτομα (οι περισσότερες ομάδες είναι ερασιτεχνικές) που
ζουν στις συγκεκριμένες περιοχές και βιώνουν χωρίς μεσολαβητές την παράδοση τους. Γι' αυτό στη σκηνή θα δείτε τους συμμετέχοντες με παραδοσιακές φορεσιές (οι Mεσολογγίτες, μάλιστα, πανηγυριστές θα έχουν μαζί τους το Λάβαρο της Εξόδου και τα όπλα των οπλαρχηγών τους), να χειρίζονται παραδοσιακά -ορισμένα υπό εξαφάνιση- μουσικά όργανα και να χορεύουν αυθεντικά χωρίς ελβιέλες ή...σκαρπίνια.
 Η παραγωγή έχει τεθεί υπό την αιγίδα του Μουσείου Λαϊκών Μουσικών Οργάνων και την γενική επιμέλειά της έχει η Νανά Στασινού. Τον ήχο έχει αναλάβει ο Γιάννης
