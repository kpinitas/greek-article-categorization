 Εμφαση στη δραστηριοποίηση των ελληνικών ναυπηγείων στο χώρο της αμυντικής βιομηχανίας έδωσε χθες δεόντως το υπουργείο Eθνικής Aμυνας, με αφορμή την υπογραφή της σύμβασης προμήθειας για τους πυραύλους «Εξοσέτ», με τους οποίους θα εξοπλιστούν τρεις τορπιλάκατοι του Πολεμικού Ναυτικού, των οποίων τη ναυπήγηση έχουν αναλάβει τα Ναυπηγεία Ελευσίνας.
 Τη σύμβαση για την προαποφασισθείσα πριν από δύο χρόνια πάνω-κάτω προμήθεια υπέγραψαν χθες στο ελληνικό Πεντάγωνο ο αναπληρωτής γενικός διευθυντής Eξοπλισμών του υπουργείου Αντώνης Κάντας και εκπρόσωπος της γαλλικής κατασκευάστριας εταιρείας Aerospatiale Matra Missles, παρόντος του υφυπουργού Aμυνας Δημήτρη Αποστολάκη. 
 Το πρόγραμμα, συνολικού ύψους περίπου 21 δισ. δρχ. αφορά προμήθεια τριών συστημάτων διευθύνσεως βολής κατευθυνομένων βλημάτων και 27 πυραύλους επιφανείας, μέσου βεληνεκούς, τύπου Exoset ΜΜ40 block 2.
 Η σύμβαση ορίζει ότι τμηματικές παραδόσεις θα αρχίσουν το Δεκέμβριο του 2001 και θα ολοκληρωθούν το τελευταίο τρίμηνο του 2004, ακολουθώντας το χρονοδιάγραμμα ναυπήγησης των τριών νέων πυραυλακάτων στην Ελλάδα. Περιλαμβάνονται αντισταθμιστικά ωφελήματα ποσοστού 160% της κύριας προμήθειας.
 Η ονομαστική αξία των προγραμάτων αντισταθμιστικών ωφελημάτων ανέρχεται σε περίπου 7, 5 δισ. δρχ. αντιστοιχώντας στο 35, 8% του ύψους της προμήθειας. Ανατίθεται επίσης υποκατασκευαστικό έργο ύψους 5, 2 δισ. δρχ. στις εξής ελληνικές εταιρείες: Ναυπηγεία Eλευσίνας, Ναυπηγεία Νεωρίου Σύρου, ΕΒΟ, DEFINET, ΟLYMPIC TΟΟL και MILTECH.
 Στα Nαυπηγεία Ελευσίνας θα έλεγε κανείς ότι περίμεναν την υπογραφή της συγκεκριμμένης σύμβασης για να αρχίσουν να κόβουν τις πρώτες λαμαρίνες για τη ναυπήγηση των τορπιλακάτων. Αυτό που έχουν ώς τώρα ετοιμάσει είναι ένα υπό κλίμακα πρωτότυπο μοντέλο. «Με την υπογραφή αυτής της σύμβασης, ολοκληρώνεται η προετοιμασία που γίνεται στα Ναυπηγεία Eλευσίνας για τη ναυπήγηση των τορπιλακάτων και θα είναι έτοιμα από πάσης απόψεως», είπε χθες ο κ. Αποστολάκης, που αντικαθιστούσε στην τελετή υπογραφής τον υπουργό Ακη Τσοχατζόπουλο.
 Aργοπορημένος για κανένα δίωρο ο κ. Τσοχατζόπουλος, που συμμετείχε στη συνεδρίαση της κυβερνητικής επιτροπής στο Μέγαρο Μαξίμου, έφτασε στο υπουργείο
μετά την υπογραφή. Του ζητήσαμε σχόλιο για το πρόσφατο δημοσίευμα της αμερικανικής επιθεώρησης «Ντιφένς Νιούς» και τις ακόλουθες τουρκικές μέσω Tύπου απειλές, σύμφωνα με το οποίο η Ελλάδα κατηγορείται για παραβίαση της Συνθήκης Ελέγχου Πυραυλικής Τεχνολογίας (MTCR) εξαιτίας της προμήθειας των πυραύλων αέρος-εδάφους «Scalp». 
 Εκείνος, με φανερή δυσφορία, «δεν θα ανοίξουμε διάλογο με την Τουρκία», ήταν το μόνο που είπε.
