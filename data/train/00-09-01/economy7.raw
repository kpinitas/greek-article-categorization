 Στην ανεργία που έχει αναδειχθεί ως το κεντρικό οικονομικό και κοινωνικό πρόβλημα για όλη την Ευρώπη, επικέντρωσε την ομιλία του ο πρόεδρος της ΓΣΕΕ Χρήστος Πολυζωγόπουλος.
 H ομιλία του έγινε κατά τη διάρκεια της παρουσίασης της ετήσιας έκθεσης του Ινστιτούτου Εργασίας ΓΣΕΕ-ΑΔΕΔΥ στο ξενοδοχείο «Ηλέκτρα Παλάς».
 Μια μέρα πριν από την επίσκεψη του πρωθυπουργού Κώστα Σημίτη για τα εγκαίνια της 65ης ΔΕΘ, ο κ. Πολυζωγόπουλος διαμήνυσε πως θα αποτελέσει πεδίο σκληρής αντιπαράθεσης η επανεξέταση των συστημάτων των εργασιακών σχέσεων και οι όποιες αλλαγές πρέπει να πραγματοποιούνται με τη συμμετοχή και τη συναίνεση του μαζικού κινήματος και όχι μονόπλευρα, μέσα από νομοθετικές παρεμβάσεις. Η απορρύθμιση των εργασιακών σχέσεων επιδεινώνει τις εισοδηματικές και κοινωνικές ανισότητες, αυξάνει την ανεργία και διαιωνίζει το παραγωγικό αδιέξοδο της ελληνικής οικονομίας.
 «Δεν μπορούμε να μην ανησυχούμε, όταν στην Ελλάδα περισσότεροι από 160.000 νέοι και νέες είναι άνεργοι. 500.000 επίσημα καταγραμμένοι άνεργοι είναι σοβαρότατο πρόβλημα και κανείς δεν μπορεί να κλείνει τα μάτια μπροστά στο απαράδεκτο αυτό εκρηκτικό φαινόμενο», είπε ο πρόεδρος της ΓΣΕΕ. Ταυτόχρονα υπογράμμισε ότι η πρόταση για σταδιακή εφαρμογή του 35ώρου χωρίς μείωση αποδοχών είναι μια από τις σοβαρότερες προτάσεις του συνδικαλιστικού κινήματος
για την αντιμετώπιση του προβλήματος της ανεργίας και οδηγεί τις επιχειρήσεις σε ορθολογικότερες μορφές οργάνωσης.
 «Η ανεργία είναι ένας εφιάλτης για όλους», σημείωσε ο υπουργός Μακεδονίας-Θράκης Γιώργος Πασχαλίδης και έθεσε ζήτημα δίκαιης κατανομής πλούτου, υπογραμμίζοντας: «Ρυθμοί ανάπτυξης 3 έως 5% επιβάλλουν τη λειτουργία συστημάτων διασποράς της ανάπτυξης και δίκαιης κατανομής του πλούτου. Αρα, και
ανταγωνιστικότητα και απασχόληση. Ανάπτυξη με σεβασμό στον άνθρωπο. Ολα αυτά είναι εύκολα στα λόγια, δύσκολα στην πράξη». Επισήμανε ότι ο πιο σημαντικός μετρήσιμος στόχος της τετραετίας είναι η δημιουργία 300.000 θέσεων εργασίας, είπε ότι είναι αναγκαία η συνταγματική κατοχύρωση του κοινωνικού διαλόγου και παρατήρησε: «Ο κοινωνικός διάλογος γίνεται με θέσεις και συνθέσεις, χωρίς προειλημμένες αποφάσεις, χωρίς ανελαστικές ανακοινώσεις. Ο κοινωνικός διάλογος
πρέπει να οδηγεί σε μέτρα που θα εντάσσονται στον προϋπολογισμό κάθε χρόνο. Κυβέρνηση-εργαζόμενοι-εργοδότες οφείλουμε να αναγνωρίσουμε την αξία και τη γενναιότητα της συναίνεσης».
 Χαιρετισμό στην εκδήλωση απηύθυναν εκπρόσωποι των κομμάτων, ο πρόεδρος του ΕΚΘ
Παναγιώτης Αβραμόπουλος, ο γενικός γραμματέας της ΓΣΕΕ Γιάννης Μανώλης, ο αναπληρωτής πρόεδρος Αλέκος Καλύβης. Παραβρέθηκαν οι βουλευτές Γιάννης Μαγκριώτης, Σπύρος Βούγιας, Παναγιώτης Ψωμιάδης, Γιώργος Ορφανός, ο ευρωβουλευτής Γιάννης Κουκιάδης και συνδικαλιστικά στελέχη.
