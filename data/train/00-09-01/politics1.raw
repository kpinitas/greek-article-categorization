Νέο πακέτο προμηθειών ύψους 120 δισεκατομμυρίων δραχμών στην Ιντρακόμ και τους άλλους παραδοσιακούς του προμηθευτές ετοιμάζεται να δώσει ο ΟΤΕ μέσω του ρουμανικού τηλεπικοινωνιακού οργανισμού (Ρομτελεκόμ) τον οποίο διαχειρίζεται. 
 Η καταγγελία έγινε χθες από το μέλος του προεδρείου της Ομοσπονδίας Εργαζομένων ΟΤΕ (ΟΜΕ-ΟΤΕ) και στέλεχος του ΣΥΝ, Κώστα Ανέστο, που αναφέρει ότι
η προμήθεια αφορά την ψηφιακοποίηση του δικτύου της Ρουμανίας (τοπικά δίκτυα πρόσβασης). Ο ΟΤΕ ελέγχει το 35% των μετοχών που αγόρασε έναντι 800 * εκατομμυρίων δολαρίων το 1998. Εχει επίσης το μάνατζμεντ της Ρομτελεκόμ, οπότε
αποφασίζει και για τις επενδύσεις. Εκτοτε έχει δώσει προμήθεια 100 δισ. δραχμές στις Ιντρακόμ-Ζίμενς χωρίς διαγωνισμό (1999) και τώρα ετοιμάζεται να δώσει άλλα 120 δισ. Σύμφωνα με τον κ. Ανέστο, η διοίκηση του ΟΤΕ προσποιήθηκε ότι ήθελε να επιλέξει τον καλύτερο προμηθευτή και γι' αυτό ζήτησε τον περασμένο Φεβρουάριο προσφορές από 17 κατασκευαστικούς οίκους. Αντί όμως για διαπραγματεύσεις μέσω των οποίων θα επιτύγχανε καλύτερες τιμές, τονίζει ο Κ. Ανέστος, ο ΟΤΕ αποφασίζει απευθείας ανάθεση «στον Κόκκαλη και την παρέα του».
 Mε αφορμή την καταγγελία του συνδικαλιστή, ο πρόεδρος του ΣΥΝ Ν. Κωνσταντόπουλος, που συναντήθηκε με χθες με το προεδρείο της ΟΜΕ-ΟΤΕ, ανέφερε χαρακτηριστικά: «Ο ΟΤΕ αντί να γίνεται ιδιότυπη θυγατρική της Ιντρακόμ, θα μπορούσε να αγοράσει την Ιντρακόμ στο πλαίσιο ενός επιθετικού στρατηγικού σχεδιασμού ανταγωνιστικότητας και εκσυγχρονισμού».
 Υπενθυμίζεται ότι οι επενδυτικές δραστηριότητες και επιδιώξεις του ΟΤΕ στο εξωτερικό (Ρουμανία, Αρμενία, Σερβία, Βουλγαρία κ.λπ.) έχουν προκαλέσει ποινική δίωξη κατά των διοικήσεων του Οργανισμού και της Ιντρακόμ με το σκεπτικό ότι γίνονται προκειμένου να επωφελούνται οι συνήθεις προμηθευτές. Η επένδυση στη Βουλγαρία δεν προχώρησε, διότι οι Βούλγαροι δεν ήθελαν μαζί με τον ΟΤΕ να εγκατασταθεί στη χώρα τους και η Ιντρακόμ.
