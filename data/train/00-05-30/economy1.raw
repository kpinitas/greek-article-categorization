 Παρά τα προβλήματα που διαφαίνονται στο μέτωπο του πληθωρισμού, τα προθεσμιακά 
επιτόκια αλλά και η αγορά ομολόγων έχουν προεξοφλήσει μικρή μείωση στα παρεμαβατικά επιτόκια, της τάξεως του 0, 25% με 0, 50%. Ετσι, η μείωση των επιτοκίων τον επόμενο μήνα θα γίνει σε δύο δόσεις.
 Aλλωστε και ο διοικητής της ETE Θ. Kαρατζάς, μετά από συνάντηση που είχε χθες με τον υπουργό Eθνικής Οικονομίας Γ. Παπαντωνίου, παραδέχθηκε ότι η μεγάλη αποκλιμάκωση των επιτοκίων θα συντελεστεί το φθινόπωρο.
 Στην περίπτωση που τελικά η Τράπεζα της Ελλάδος δεν προχωρήσει αύριο σε μείωση 
των επιτοκίων, η αναπροσαρμογή τους θα γίνει προς τα τέλη Ιουνίου, μετά τη Σύνοδο Κορυφής της Πορτογαλίας, όπου θα «επισημοποιηθεί» η συμμετοχή της χώρας 
μας στη Νομισματική Ενωση. Το σενάριο αυτό δημιουργεί περιθώρια να είναι μεγαλύτερη η έκταση της αναπροσαρμογής, καθώς μέχρι τότε αναμένεται να έχουν δημιουργηθεί ευνοϊκότερες συνθήκες στην αγορά συναλλάγματος.
 Προς το παρόν, η περιορισμένη ρευστότητα που υπάρχει στη διατραπεζική αγορά αποτελεί το «γόρδιο δεσμό», ο οποίος εμποδίζει την ταχύτερη αποκλιμάκωση των επιτοκίων. Και αυτό γιατί το ύψος των επιτοκίων στη διατραπεζική αγορά είναι «αυτορρυθμιζόμενο», ανάλογα με τη ρευστότητα που υπάρχει. Ετσι, η υπερβάλλουσα 
ρευστότητα ασκεί πτωτικές πιέσεις, ενώ αντίθετα η έλλειψή της οδηγεί σε άνοδο των επιτοκίων. Στην παρούσα φάση η έλλειψη ρευστότητας είναι εμφανής και, μάλιστα, γίνεται εντονότερη από τις εκροές συναλλάγματος που παρατηρούνται καθημερινά. Ετσι και χθες η Τράπεζα της Ελλάδος αναγκάστηκε να διαθέσει στην αγορά συναλλάγματος 100 εκατ. ευρώ, ενώ από την αρχή του χρόνου έχει ξοδέψει περίπου 6 δισ. δολάρια, προκειμένου να κατορθώσει να κρατήσει έναν ομαλό ρυθμό 
διολίσθησης της δραχμής. Από την αρχή του έτους η δραχμή έχει διολισθήσει έναντι του ευρώ κατά 2, 06% περίπου, απέχοντας από την κεντρική της ισοτιμία κατά 3 δραχμές.
 Μάλιστα την προηγούμενη εβδομάδα, η Τράπεζα της Ελλάδος προκειμένου να «εξομαλύνει τη ρευστότητα» έδωσε δύο φορές ρευστότητα στα πιστωτικά ιδρύματα (με swap δολαρίου και με repo). Ωστόσο, οι λύσεις αυτές δεν επιλύουν το πρόβλημα το οποίο έγκειται στην «αναντιστοιχία» που υπάρχει μεταξύ της τρέχουσας ισοτιμίας της δραχμής και του επιπέδου των ελληνικών επιτοκίων. Με άλλα λόγια, οι αγορές πιέζουν είτε για υψηλότερα επιτόκια είτε για ταχύτερη διολίσθηση.
 Σύμφωνα με πληροφορίες, στην ταχύτερη διολίσθηση της δραχμής και πιθανόν στο «ταχύτερο κλείδωμά» της στην κεντρική ισοτιμία φαίνεται ότι βρίσκεται το κλειδί για την αποκλιμάκωση των επιτοκίων. Αλλωστε και ο ίδιος ο διοικητής της 
Τράπεζας της Ελλάδος την προηγούμενη εβδομάδα κατέστησε σαφές ότι η δραχμή μπορεί να φθάσει στην κεντρική της ισοτιμία (340, 75 δρχ./ευρώ) πριν από την ένταξη της χώρας μας στη ζώνη του ευρώ. Ετσι, στην περίπτωση που η δραχμή φθάσει στην κεντρική της ισοτιμία -πιθανόν μέσα στο καλοκαίρι- δημιουργούνται οι προυποθέσεις για να επιταχυνθεί η αποκλιμάκωση των επιτοκίων.
 Aν η δραχμή φτάσει στην κεντρική της ισοτιμία προτού τα επιτόκια υποχωρήσουν στο επίπεδο του 4%, στο επίπεδο δηλαδή των επιτοκίων της ευρωζώνης, από 8, 75% που είναι σήμερα, τότε αναμένεται να σημειωθούν σημαντικές εισροές ξένων κεφαλαίων. Οι εισροές αυτές, οι οποίες θα διοχετευτούν στη διατραπεζική αγορά, 
θα αυξήσουν σημαντικά τη ρευστότητα, η οποία με τη σειρά της θα συμπιέσει τα επιτόκια στη διατραπεζική αγορά. Με τον τρόπο αυτό εξουδετερώνονται και οι ανατιμητικές τάσεις που θα δημιουργήσουν στο μέτωπο της δραχμής οι εισροές αυτές.
 Ανασταλτικός παράγοντας για την «ευθύγραμμη αποκλιμάκωση των επιτοκίων» αποτελεί η πορεία του πληθωρισμού. Παρ' όλο που ο σκληρός πυρήνας του πληθωρισμού, δηλαδή ο δομικός πληθωρισμός, εμφανίζει συνεχή υποχώρηση, ο δείκτης τιμών καταναλωτή εμφανίζει ανησυχητική αύξηση εξαιτίας της μεγάλης ανόδου του πετρελαίου και του δολαρίου. Ετσι, σύμφωνα με τις υπάρχουσες ενδείξεις, ο τιμάριθμος το Μάιο κινείται με ρυθμό υψηλότερο του 3%. Κατά συνέπεια, η Τράπεζα της Ελλάδος δεν μπορεί με τις αποφάσεις της στο μέτωπο των 
επιτοκίων να δημιουργήσει συνθήκες οι οποίες μπορεί να εντείνουν τις πληθωριστικές πιέσεις που ασκούνται στην οικονομία.
