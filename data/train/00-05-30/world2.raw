 Μύδρους εναντίον των ΗΠΑ και του ΝΑΤΟ εξαπέλυσε χθες ο πρόεδρος της Γιουγκοσλαβίας καλώντας όλο τον κόσμο σε «αντίσταση», ενώ η αστυνομία του εξαπέλυσε νέο κύμα συλλήψεων στελεχών της αντιπολίτευσης.
 Ο Σλόμπονταν Μιλόσεβιτς εγκαινίασε χθες μία από τις τρεις γέφυρες που καταστράφηκαν στο Νόβι Σαντ. «Η επίθεση του ΝΑΤΟ ήταν από τις πιο ωμές, χειρότερες (πράξεις) βίας στην ανθρωπότητα, το δεύτερο μισό του 20ού αιώνα. Ο πόλεμος εναντίον της Σερβίας θα βαρύνει τη συνείδηση όλου του κόσμου. Οι δολοφόνοι του λαού μας δεν θα αναπαυθούν όσο ζουν... Νικήσαμε τον εχθρό όχι γιατί είμαστε ισχυρότεροι, αλλά γιατί ήμασταν καλύτεροι. Ας μάθει η Ευρώπη από 
τη Σερβία τι σημαίνει αξιοπρέπεια και ελευθερία του ανθρώπου... Ολος ο κόσμος πρέπει να ξέρει ότι θα γίνει στόχος, όπως η Σερβία έγινε στόχος, αν δεν αντισταθεί στη βία και στον εξευτελισμό», από τις ΗΠΑ, είπε ο Μιλόσεβιτς. Χιλιάδες πολίτες κρατώντας σημαίες επευφημούσαν τον Μιλόσεβιτς στα εγκαίνια της γέφυρας.
 Ο πρόεδρος έφθασε εκεί με τρένο. Ηταν ο πρώτος που κατέβηκε για τα εγκαίνια της γέφυρας, η οποία κατασκευάστηκε με 6.500 κυβικά μέτρα μπετόν και είναι προσωρινή κατασκευή για την αποκατάσταση της συγκοινωνίας. Η επίθεση του Μιλόσεβιτς έγινε την ίδια ημέρα που η αστυνομία της Σερβίας αποδύθηκε σε κύμα συλλήψεων εναντίον στελεχών του φοιτητικού αντιπολιτευόμενου κινήματος Οτπορ. Τέσσερις φοιτητές συνελήφθησαν στις 6 το πρωί τοπική ώρα στην πόλη Νις με αστυνομική έφοδο στα σπίτια τους και αφέθηκαν μετά τρεις ώρες, όπως δήλωσε ο Ιβάν Μάροβιτς, στέλεχος του Οτπορ. Αλλα εννέα στελέχη του Οτπορ συνελήφθησαν τη νύχτα στη Σουμπότιτσα, Οι οκτώ τέθηκαν υπό κράτηση και ένας ελευθερώθηκε. Ενα στέλεχος συνελήφθη στο Κρούσεβατς. Σύμφωνα με τον Μάροβιτς, «το Οτπορ αποτελεί τον πρώτο στόχο της κυβέρνησης επειδή η επιρροή του απλώνεται σ' ολόκληρη σχεδόν τη Σερβία». Η αστυνομία συνέλαβε επίσης 29 μέλη του αντιπολιτευόμενου Συνδέσμου Σοσιαλδημοκρατών την ώρα που μοίραζαν προκηρύξεις στο Νόβι Σαντ, μετέδωσε το ανεξάρτητο ειδησεογραφικό πρακτορείο ΒΕΤΑ. Οι προκηρύξεις έγραφαν «Κάτω ο Μιλόσεβιτς».
 Tο καθεστώς του Βελιγραδίου χαρακτηρίζει την Οτπορ «τρομοκρατική οργάνωση» και 
υποστηρίζει ότι πληρώθηκε από το ΝΑΤΟ και δυτικές δυνάμεις για να ανατρέψει την κυβέρνηση. Πάντως ο Μάροβιτς δήλωσε ότι ύστερα από κάθε σύλληψη μέλους της 
Οτπορ, εκατοντάδες άλλοι φοιτητές προστίθενται στη δύναμη της οργάνωσης, η οποία σήμερα έχει περί τα 60.000 μέλη. 
 Στη Μόσχα, ο εκ των ηγετών της σερβικής αντιπολίτευσης Βουκ Ντράσκοβιτς πέτυχε 
να εκδώσει το ρωσικό υπουργείο Eξωτερικών ανακοίνωση με την οποία ζητεί να επιστραφεί το κανάλι «Στούντιο Β» στους ιδιοκτήτες του. Η έφοδος της αστυνομίας στο κανάλι κλιμάκωσε τον πόλεμο κυβέρνησης-αντιπολίτευσης στη Γιουγκοσλαβία.
