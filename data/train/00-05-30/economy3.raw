Σε ελαφρές επιτόπιες ασκήσεις, που οδήγησαν, τελικά, το γενικό δείκτη στην απολυτη στάση προσοχής (-0, 06%), αρκέστηκαν χθες ιδιώτες και θεσμικοί επενδυτές στη Σοφοκλέους.
 Το κλείσιμο θέσεων «αέρα» στις χρηματιστηριακές εταιρείες, που ολοκληρώνεται σήμερα, οδήγησε αρκετούς σε αναγκαστικές ρευστοποιήσεις, περιορίζοντας έτσι ασφυκτικά τις διερευνητικές ανοδικές τάσεις, οι οποίες διαφάνηκαν στην αρχή της συνεδρίασης, ισομερώς κατανεμημένες μεταξύ μετοχών της περιφέρειας και ορισμένων blue chips της αγοράς.
 Η συρρίκνωση, άλλωστε, της αξίας συναλλαγών στα 133 δισ. δρχ. καταμαρτυρεί από 
μόνη της την έλλειψη «φρέσκου» χρήματος, τόσο λόγω της λογιστικής τακτοποίησης 
των εταιρειών στο τέλος του μήνα όσο και της εύλογης αναμονής ενός μεγάλου τμήματος επενδυτών, που έχουν στραμμένη την προσοχή τους και στη διαμόρφωση των διεθνών αγορών.
 Χθες, ως γνωστόν, το Xρηματιστήριο της Νέας Υόρκης παρέμεινε κλειστό λόγω επίσημης αργίας, ενώ στα μεγάλα ευρωπαϊκά χρηματιστήρια το κλίμα ήταν θετικό. 
 Υπό το πρίσμα αυτό οι πτωτικές μετοχές υπερτέρησαν χθες σε αριθμό των ανοδικών 
 (207 έναντι 131), ενώ τις μεγαλύτερες ρευστοποιήσεις δέχθηκαν οι τίτλοι του Κατασκευαστικού κλάδου και των εταιρειών λίζινγκ με απώλειες 1, 6%. Aντιθέτως, οι μετοχές της Παράλληλης Αγοράς δεν έφυγαν από το προσκήνιο (ας είναι καλά οι 
 Ωστόσο, παρά την άπνοια και την επιφανειακή ηρεμία που χαρακτήρισε χθες τη χρηματιστηριακή αγορά, η Σοφοκλέους αναπτύσσει υποδορίως «ενεργειακά φορτία», τα οποία πιθανότατα θα εκδηλωθούν με τη μορφή αγοραστικού ενδιαφέροντος κατά τις πρώτες ημέρες του Ιουνίου. Και δεν αναφερόμαστε, βεβαίως, μόνο στις βραχύβιες κινήσεις των «τρέιντερς», οι οποίες ούτως ή άλλως αναμένεται να ενταθούν με τη βελτίωση του γενικότερου κλίματος, αλλά κυρίως στην αναθέρμανση 
του ενδιαφέροντος των ιδιωτών και θεσμικών επενδυτών εν όψει μιας σειράς πολύ συγκεκριμένων και ιδιαίτερα θετικών για τη χρηματιστηριακή αγορά άμεσων εξελίξεων. 
 Μια τέτοια εξελίξη είναι ασφαλώς η υλοποίηση, έστω κι ενός μέρους, της δέσμης των θεσμικών παρεμβάσεων στη χρηματιστηριακή αγορά, που έχει ήδη εξαγγείλει ο πρόεδρος της Επιτροπής Κεφαλαιαγοράς Σταύρος Θωμαδάκης.
 Τις επόμενες ημέρες ο υπουργός Εθνικής Οικονομίας Γιάννος Παπαντωνίου καταθέτει προς ψήφιση στη Βουλή το σχέδιο νόμου με 8 μέτρα άμεσης εφαρμογής για την εύρυθμη λειτουργία του ΧΑΑ. Σε αυτά περιλαμβάνονται η υποχρέωση των εισηγμένων εταιρειών να γνωστοποιούν στην Eπιτροπή Kεφαλαιαγοράς συγκεκριμένα στοιχεία σχετικά με την οικονομική τους κατάσταση και τις δραστηριότητες, η προαναγγελία της πρόθεσης ανάκτησης ή διάθεσης σημαντικού μέρους του μετοχικού 
κεφαλαίου της εταιρείας, η έκδοση κανονισμού συμπεριφοράς των εισηγμένων εταιρειών, ώστε να εξασφαλίζεται η διαφάνεια και η ίση μεταχείριση των μετόχων 
 Ακόμη, η προσοχή του επενδυτικού κοινού είναι στραμμένη προς την Τράπεζα Ελλάδος, απ' όπου και αναμένεται μετά μεγίστης ανυπομονησίας μια νέα, γενναία ενδεχομένως, κίνηση στα παρεμβατικά επιτόκια από το διοικητή της Λουκά Παπαδήμο.
 Πολλά, βέβαια, θα εξαρτηθούν από την πορεία των διεθνών τιμών στο πετρέλαιο, καθώς οι πληθωριστικές πιέσεις είναι πάντα υπαρκτές, έστω και αν η διαμόρφωση του δομικού πληθωρισμού εξελισσέται ικανοποιητικά και δεν δημιουργεί πρόβλημα στη διατηρησιμότητα των κριτηρίων ένταξης.
 Μέχρι τέλους του έτους η Kεντρική Τράπεζα είναι αναγκασμένη να μειώσει τα επιτόκια έως και 4 ποσοστιαίες μονάδες, δίνοντας έτσι ώθηση στις χρηματιστηριακές τοποθετήσεις.
 Η θετική ολοκλήρωση της ενταξιακής διαδικασίας στις 19 Ιουνίου στη Φέιρα της Πορτογαλίας εκτιμάται ότι θα δημιουργήσει ικανές συνθήκες για την αναθέρμανση του επενδυτικού ενδιαφέροντος, οι οποίες θα επιστεγαστούν και από τις αναβαθμίσεις του ελληνικού Xρηματιστηρίου από ξένους αξιολογητικούς οίκους.
 Στο πλαίσιο αυτό οι τοποθετήσεις ξένων θεσμικών χαρτοφυλακίων αναμένεται να αποκτήσουν ταχύτερο βηματισμό.
