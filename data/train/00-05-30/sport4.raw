 Γεννητούρια χθες στη Βαρκελώνη! Το μίτινγκ των ευρω-στασιαστών έκλεισε με παράτες, αφού ερρίφθη ο κύβος για τη δημιουργία νέας, «κλειστής» Λίγκας 24 ομάδων, με ακρογωνιαίους λίθους μάλιστα τον Παναθηναϊκό και τον Ολυμπιακό, που υπέγραψαν τριετή δέσμευση! Φαίνεται ότι το σχίσμα πλησιάζει...
 Το μέτωπο υπήρξε χθες αρραγές, μάλιστα προστέθηκαν κι άλλες ομάδες στην παρέα: Ορτέζ, Βιλερμπάν, Αλμπα, ΤΣΣΚΑ, Τσιμπόνα, Ζαλγκίρις, Αλμπα, Λόντον Τάουερς, Φράνκφουρτ, ενώ αναμένεται αίτηση συμμετοχής και από άλλους. Οι πρακτικές δυσκολίες είναι βεβαίως πολλές, αλλά και η προθυμία των κορυφαίων ομάδων για ρήξη με τη FIBA αμετάκλητη. Μιλάμε για την ερχόμενη κιόλας σεζόν! Οι λεπτομέρειες θα συζητηθούν από την ULEB (την ένωση των «Λιγκών») και την ολομέλεια των «24» στις 9-10 Ιουνίου ξανά στη Bαρκελώνη. Το βέβαιο είναι ότι οι ομάδες θα διαχειρίζονται ανεξάρτητα τα δικαιώματά τους για την τηλεόραση, αλλά και για το Ιντερνετ.
 Οι εκπρόσωποι της κίνησης G-14 (σωστότερα πια: G-24) και της ULEB υπέγραψαν και πρωτόκολλο τιμής, το οποίο εγγυάται την ενότητα. Εδώ κάποιοι κράτησαν επιφυλάξεις, μόνο και μόνο επειδή δεν είχαν σχετική εξουσιοδότηση από τα αφεντικά των ομάδων τους. Υπενθυμίζουμε ότι ανάμεσα στους...επαναστάτες είναι και η ΑΕΚ, ο ΠΑΟΚ (όλοι τους εκπροσωπήθηκαν στη σύσκεψη της Βαρκελώνης, όπως και ο ΕΣΑΚΕ), καθώς και το Περιστέρι. Eπίσης, οι Παφ Μπολόνια, Κίντερ, Μπενετόν, Βαρέζε, Μπαρτσελόνα, Ρεάλ, Ταουγκρές, Εστουντιάντες και Κάχα Σαν Φερνάντο. 
 Στο μεταξύ, οι ελληνικές ομάδες έχουν ανοιχτό και το άλλο μέτωπο, το εμφύλιο, για τα τηλεοπτικά δικαιώματα... 
 Tα προγνωστικά του Σαββατοκύριακου μιλούσαν για «επικείμενη συμφωνία», αλλά τα προγνωστικά υπάρχουν για να διαψεύδονται. Ο ΠΑΟΚ και η ΑΕΚ συνεχίζουν απτόητοι το αντάρτικο.
 Και αν η Γενική Συνέλευση του ΕΣΑΚΕ αποφάσισε να ανανεώσει μονομερώς τη σύμβαση με το Supersport για άλλη μία διετία, τούτη η πρωτοβουλία έχει χαρακτήρα τυπικό. Η σχετική προθεσμία εκπνέει αύριο και ο Σύνδεσμος ήθελε να κατοχυρωθεί έναντι του καναλιού.
 «Δεν άλλαξε τίποτε, συνεχίζουμε τις διαπραγματεύσεις», διευκρίνισε ο Θ. Καρατζάς, όταν αντίκρισε απορημένα βλέμματα. Η συνάντηση που είχε νωρίτερα ο πρόεδρος του ΕΣΑΚΕ με το αφεντικό του ΠΑΟΚ, Γιώργο Μπατατούδη, αποδείχθηκε στείρα, αφού η συζήτηση έμεινε σε φιλολογικό επίπεδο. Και ο εκπρόσωπος της ΑΕΚ Γιάννης Γρανίτσας έβαλε τη γνωστή κασέτα: «Παιδιά, εμείς έχουμε δώσει τα χέρια με το Supersport. Περιμένουμε να δούμε τι θα πουν οι άλλοι και μετά βλέπουμε». 
 Η πιθανότερη μοιρασιά, εφόσον τελικά υπάρξει συμφωνία, θέλει τους 4 μεγάλους να εισπράττουν από 900 εκατ. δρχ. και τους υπόλοιπους να παίρνουν από 150 ώς 250 έκαστος. Το Supersport, πάντως, τηρεί στάση αναμονής. Το συνδρομητικό κανάλι έχει αποκτήσει ένα άλλο σημαντικό μπασκετικό «πακέτο», εκείνο της Σουπρολίγκα. Δεν ξέρει όμως πόση αξία θα έχει αυτό, αφού οι μεγάλοι της Ευρώπης περιφρονούν το σχέδιο του Στάνκοβιτς.
