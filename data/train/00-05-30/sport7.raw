 Η ΑΕΚ συνεχίζει στο Μπουένος Αϊρες τις επαφές της για ποδοσφαιριστές που την ενδιαφέρουν, ωστόσο δεν υπήρξε καμιά εξέλιξη μέχρι και χθες το βράδυ. Το σίγουρο είναι ότι μετά το ναυάγιο της απόκτησης Νταμιάν Μάνσο, η ΑΕΚ δεν μπόρεσε να κινηθεί αποτελεσματικά, ούτε και με την εναλλακτική λύση: Ο Εζεκίλ Γκονζάλες, 20 χρόνων, χαφ της Ροζάριο και της Eθνικής Eλπίδων Αργεντινής, δεν ενδιαφέρει την ΑΕΚ, όπως τουλάχιστον διαρρέει η ΠΑΕ. Η αλήθεια είναι ότι προσπάθησε να τον αποκτήσει, αλλά δεν τα βρήκε στο οικονομικό.
 Από σήμερα συνεχίζει τις επαφές στη Λατινική Αμερική μόνον ο Πέτρος Στάθης, αφού ο Τάκης Κασιούλας επιστρέφει στην Αθήνα. Ο διευθύνων σύμβουλος της ΠΑΕ κάνει την ύστατη προσπάθεια να τα βρει με τη διοίκηση της Νιούελς, για τον 21χρονο σέντερ μπακ Φερνάντο Κρόσα.
 Δεν αποκλείεται επίσης, να αποκτηθεί μετά τον Φερούζεμ και δεύτερος Βραζιλιάνος χαφ, πάλι από την Παλμέιρας! 
 Αν οριστικοποιηθούν ώς αύριο δύο ακόμη μεταγραφές, Στάθης και Παθιακάκης θα επιστρέψουν προς το τέλος της εβδομάδας στην Αθήνα.
 - Σε αρθροσκόπηση στο γόνατο θα υποβληθεί σήμερα ο Μαλαδένης. Οι προπονήσεις θα συνεχισθούν μάλλον μέχρι αύριο.
