Τελευταία ημέρα αύριο για την υποβολή της ετήσιας δήλωσης φορολογίας εισοδήματος από μισθωτούς, συνταξιούχους, αξιωματικούς και πληρώματα εμπορικών πλοίων, με λήγοντα Αριθμό Φορολογικού Μητρώου (ΑΦΜ) σε 6,7,8,9 και 0.
Απόφαση, πάντως, της πολιτικής ηγεσίας του υπουργείου είναι να μη δοθεί καμία νέα παράταση, όπως έχει ξεκαθαρίσει άλλωστε από την περασμένη εβδομάδα ο υφυπουργός Οικονομικών Απόστολος Φωτιάδης. Κι αυτό για να μην υπάρξει περαιτέρω καθυστέρηση στην εκκαθάριση των δηλώσεων, και μάλιστα εν όψει της θερινής περιόδου και δη των αδειών των υπαλλήλων.
Οι φορολογούμενοι πρέπει να γνωρίζουν ότι η δήλωση είτε υποβάλλεται επιτόπου στην εφορία είτε αποστέλλεται μέσω των Ελληνικών Ταχυδρομείων. Από την Πέμπτη 1η Ιουνίου οι δηλώσεις θεωρούνται εκπρόθεσμες και ο έφορος έχει την ευχέρεια να επιβάλει πρόστιμο, που φθάνει στο 1,5% επί του οφειλομένου με τη δήλωση φόρου ανά μήνα καθυστέρησης και μέχρι 200% (σσ. περιορίζεται στα 3/5 σε περίπτωση δικαστικού συμβιβασμού ή διοικητικής επίλυσης) επί του φόρου, την πληρωμή του οποίου θα απέφευγε ο φορολογούμενος.
Ενθαρρυντικό της φετινής φορολογικής χρονιάς είναι ότι το υπουργείο έχει υποσχεθεί εκκαθαρίσεις «εξπρές» και μάλιστα άμεση αποστολή του εκκαθαριστικού, και δη είσπραξη τυχόν φόρου επιστροφής το αργότερο σε ένα μήνα (σσ. για επιστροφές άνω του νέου ορίου των 500.000 δρχ.). Σημειώστε ότι για όσους δεν έχουν ληξιπρόθεσμες οφειλές το εκκαθαριστικό τους θα είναι και αποδεικτικό φορολογικής ενημερότητας (ΑΦΕ), το οποίο θα ισχύει για ένα εξάμηνο (σσ. σε κάθε περίπτωση μέχρι την τελευταία ημέρα του χρόνου).
Ηδη αποστέλλονται τα πρώτα 200.000 εκκαθαριστικά σημειώματα στους φορολογούμενους από τη Γενική Γραμματεία Πληροφορικών Συστημάτων του υπουργείου (ΓΓΠΣ) και για όσους προκύπτει πληρωμή φόρου, η πρώτη δόση καταβάλλεται μέχρι τις 30 Ιουνίου.
Σημειώνεται ότι αν η βεβαίωση του φόρου γίνεται μέχρι και τον Ιούλιο, τότε εξοφλείται σε τρεις ισόποσες διμηνιαίες δόσεις, αν γίνεται Αύγουστο ή Σεπτέμβριο σε δύο ισόποσες διμηνιαίες δόσεις και αν γίνεται τον Οκτώβριο και μετά σε μία δόση (σσ. τελευταία εργάσιμη μεθεπόμενου μήνα), ενώ οφειλή μέχρι 30.000 δρχ. εξοφλείται στο σύνολό της μέχρι την τελευταία εργάσιμη ημέρα του μεθεπόμενου μήνα από τη βεβαίωση. Για εφάπαξ πληρωμή φόρου, που έχει βεβαιωθεί μέχρι και τον Ιούλιο, παρέχεται έκπτωση 2,5%.
Τυχόν επιστροφές εισπράττονται με επιταγή ή κατατίθενται απευθείας στον τραπεζικό σας λογαριασμό, εφόσον τον έχετε αναγράψει στη δήλωσή σας. Από φέτος όσοι έχουν ληξιπρόθεσμες οφειλές πρέπει να περάσουν από την εφορία για συμψηφισμό με τον επιστρεφόμενο φόρο ανεξαρτήτως ύψους αυτού, ενώ επιστροφές άνω των 500.000 δρχ. θα καταβάλλονται μέσα σε ένα μήνα. Παράγοντες του υπουργείου εκτιμούν ότι λόγω της κατάργησης της κωδικογράφησης η εκκαθάριση των περίπου 4,5 εκατ. δηλώσεων θα ολοκληρωθεί μέσα στο καλοκαίρι.
