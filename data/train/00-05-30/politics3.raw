 ια γιουρούσι στην υπόθεση των Ολυμπιακών Αγώνων έκανε λόγο στη χθεσινή ημερίδα 
του Συνασπισμού, με θέμα «Ολυμπιακοί Αγώνες 2004, 32 μήνες μετά...», ο Νίκος Κωνσταντόπουλος. Ο πρόεδρος του ΣΥΝ χαρακτήρισε τη διοργάνωση τη μεγαλύτερη πολιτική, οικονομική και πολιτιστική επιχείρηση που έχει αναλάβει ποτέ η χώρα, 
ενώ επανέλαβε την άποψή του, περί απώλειας πολύτιμου χρόνου, που είναι δύσκολο 
να καλυφθεί. «Και με τα γιουρούσια δεν αντιμετωπίζονται οι αποκλίσεις και οι απώλειες», σχολίασε.
 «Από την έκβαση αυτού του εγχειρήματος -επισήμανε ο πρόεδρος του ΣΥΝ- θα προκύψουν απαντήσεις σε κρίσιμα δεδομένα, για το αν τα μικρά κράτη της λεγόμενης ολυμπιακής οικογένειας έχουν τη δυνατότητα να προσβλέπουν στη διοργάνωση ή αν οι Ολυμπιακοί Αγώνες αποτελέσουν αποκλειστική αρμοδιότητα των οικονομικά αναπτυγμένων και ισχυρών κρατών».
 Αναφερόμενος στην αντιμετώπιση της υπόθεσης από την ελληνική κυβέρνηση, ο Νίκος Κωνσταντόπουλος τόνισε: «Η διοργάνωση προϋποθέτει, από τη φύση των μεγεθών της, την ενεργό συμμετοχή όλων των δομών του ελληνικού κράτους και της 
κοινωνίας. Την ενεργό εμπλοκή όλου του δημόσιου και ιδιωτικού τομέα, την ουσιαστική συνεργασία και αποτελεσματικότητά τους. Αυτό μέχρι σήμερα δεν έχει επιτευχθεί».
 Ως προς το οικονομικό σκέλος αναρωτήθηκε, επίσης, με ποιο κόστος και με ποιές πηγές χρηματοδότησης θα μπορούσε να προχωρήσει το εγχείρημα, χωρίς να επηρεαστούν αρνητικά τα οικονομικά μεγέθη στην πορεία προς την ΟΝΕ, να μη δημιουργηθούν πρόσθετες πιέσεις στο δημόσιο χρέος της χώρας και τραγικές οικολογικές και περιβαλλοντικές επιπτώσεις...
 Στην ημερίδα εκλήθησαν και παρενέβησαν ο υφυπουργός Αθλητισμού Γ.Φλωρίδης κι εκπρόσωποι κομμάτων και οικολογικών οργανώσεων.
 - Από σήμερα ξενικά στην Επιτροπή Μορφωτικών Υποθέσεων της Βουλής η συζήτηση επί του νομοσχεδίου για τους Ολυμπιακούς Αγώνες. Την ίδια ώρα, οικολογικές οργανώσεις προετοιμάζουν συγκεντρώσεις διαμαρτυρίας. Την Τετάρτη το απόγευμα (7.30) έξω από τη Βουλή και τη Δευτέρα (5 Ιουνίου) στο ΥΠΕΧΩΔΕ, με αφορμή την Παγκόσμια Ημέρα Περιβάλλοντος.
