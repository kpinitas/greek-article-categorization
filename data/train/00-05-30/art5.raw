Η  Πολιτιστική Ολυμπιάδα, που υποτίθεται πως αρχίζει το 2001, δεν έχει προϋπολογισμό, ούτε σαφές πρόγραμμα εκδηλώσεων. Το Διεθνές Ιδρυμα προσωπικοτήτων που συστάθηκε προ διετίας με τους κ.κ. Σάμαρανγκ και Μαγιόρ δεν 
λειτούργησε ποτέ, με αποτέλεσμα να μην υπάρχει ακόμη σαφές οργανωτικό σχήμα. Υπάρχει, όμως, η δεδηλωμένη πρόθεση του Θεόδωρου Πάγκαλου να επισπεύσει τις διαδικασίες συγκρότησης του πρώτου Δ.Σ. της Α.Ε. «Προβολής της Πολιτιστικής Κληρονομιάς και Διεξαγωγής της Πολιτιστικής Ολυμπιάδας» (τις επόμενες δύο εβδομάδες, είπε χθες), με πρόεδρο τον Μιχάλη Κακογιάννη και ανθρώπους αποφασισμένους να δουλέψουν.
 Ως τις 15 Ιουνίου θα έχει ανακοινωθεί μαζί με το πλήρες Δ.Σ. και η πρόσκληση ενδιαφέροντος για συμμετοχές στην Πολιτιστική Ολυμπιάδα προκειμένου να κατατεθούν οι προτάσεις συμμετοχής διεθνών πολιτιστικών οργανισμών. Προς το παρόν έχει εκδηλώσει ενδιαφέρον μόνο η Οπερα της Μασσαλίας.
 Στη χθεσινή πρώτη εφ' όλης της ύλης συνέντευξή του προς τους πολιτιστικούς συντάκτες, ο κ. Πάγκαλος, φάνηκε πως έχει ασχοληθεί ιδιαίτερα με τα οικονομικά 
και διοικητικά του υπουργείου. Για όλα τα υπόλοιπα έχει ιδέες και οράματα, που 
σε κάποιες περιπτώσεις ανατρέπουν όσα σχεδίασαν οι προκάτοχοί του υπουργοί (Βενιζέλος - Παπαζώη). 
 - Για παράδειγμα, δεν βλέπει τη χωροθέτηση του Εθνικού Μουσείου Σύγχρονης Τέχνης στο Φαληρικό Δέλτα, όπως η Ελ. Παπαζώη, αλλά πιθανόν στον Ελαιώνα. Θα ελέγξει την επόμενη εβδομάδα και το κτίριο ΦΙΞ, στο οποίο όμως βλέπει την εγκατάσταση του Κέντρου Σύγχρονης Τέχνης. Στον Ελαιώνα τοποθετεί και την Εθνική Πινακοθήκη μαζί και το Μουσείο της Πόλης των Αθηνών.
 - «Νεφελώδες» χαρακτήρισε το τοπίο για την ανέγερση του Μουσείου Μοντέρνας Τέχνης της Ελίζας Γουλανδρή στο πάρκο Ριζάρη που χωροθέτησαν οι: ο Κ. Λαλιώτης-Ελ. Παπαζώη. Δεν παρέλειψε να θυμίσει την αρνητική θέση που είχε λάβει στο Δημοτικό Συμβούλιο της Αθήνας για την προηγούμενη χωροθέτηση του μουσείου αυτού στο οικόπεδο της οδού Ρηγίλλης, πριν αποκαλυφθεί το Λύκειο του Αριστοτέλη και ματαιωθεί το σχέδιο. Δίνει ιδιαίτερη σημασία στην προσφυγή των πολιτών στο ΣτΕ κατά της απόφασης αυτής, αλλά και στην ομόφωνη αρνητική απόφαση που πήρε πρόσφατα το Δημοτικό Συμβούλιο της Αθήνας.
 - Τάσσεται υπέρ της επαναφοράς της νομοθεσίας που ευνοεί τις χορηγίες (φέτος δόθηκαν χορηγίες 180 εκατ. έναντι 3 δισ. παλαιότερα). Γνωρίζει πως οι υπουργοί 
των Οικονομικών δεν θα κάνουν εύκολα αποδεκτή την πρότασή του. Είναι διατεθειμένος να αγωνιστεί να τους μεταπείσει με επιχειρήματα. Πιστεύει πως ορισμένες δραστηριότητες που έχουν χορηγούς αποτελούν πηγές φορολογικών εσόδων 
για το κράτος. Τα έσοδα καλύπτουν την ενδεχόμενη απώλεια από τη φοροαπαλλαγή του χορηγού. Οσο για τον έλεγχο εκείνων που μεταχειρίζονται το μέτρο για διάφορες κομπίνες, τόνισε: «Ενα σύγχρονο κράτος είναι σε θέση να ελέγξει την παρανομία». 
 - Για το Μουσείο της Ακρόπολης είπε: «Tο σχέδιο μας είναι να είναι έτοιμο το 2004». Περιμένει πολλά από τον Δημ. Παντερμαλή που όρισε πρόεδρο του ΟΑΝΜΑ γιατί «εκτός από καλός αρχαιολόγος είναι και μπετατζής». Ενταλμένος σύμβουλος πλάι του θα είναι ο προϊστάμενος της Διεύθυνσης Εκτέλεσης Εργων Μουσείων, Βασ. 
 - Οσο για την πολιτική που θα ασκήσει για την επιστροφή των Μαρμάρων του Παρθενώνα, είπε: «Δεν σκοπεύω να κάνω φλάμπουρο την επιστροφή των Μαρμάρων του 
Παρθενώνα. Θέλω να εργαστώ συστηματικά, διακριτικά και αποτελεσματικά».
 - Για την ενοποίηση των αρχαιολογικών χώρων της Αθήνας, η γ.γ. του ΥΠΠΟ Λίνα Μενδώνη δεσμεύτηκε ότι οι οριστικές μελέτες θα είναι έτοιμες προς έγκριση από το ΚΑΣ μέχρι το τέλος Ιουλίου, ενώ ο υπουργός υπερασπίστηκε το δικαίωμα των αρχαιολόγων να διεξάγουν ανασκαφική έρευνα και πέραν των 3 μηνών αν χρειάζεται 
πριν από κάθε δημόσιο έργο. (Το ΥΠΕΧΩΔΕ θέλει να επιβάλει το 3μηνο διά νόμου). 
 - Ο νέος αρχαιολογικός νόμος, λόγω της σημασίας του, πρέπει να ψηφιστεί από την Ολομέλεια της Βουλής και όχι από τα θερινά τμήματα. Ετσι, θα υποβληθεί στην Επιτροπή Μορφωτικών Υποθέσεων της Βουλής ώστε να προωθηθεί τον Οκτώβριο στην Ολομέλεια.
 - Για το Γ  ΚΠΣ έχουν γίνει δεκτές οι προτάσεις του ΥΠΠΟ. «Δίνουμε έμφαση στα μεγάλα έργα», είπε ο κ. Πάγκαλος, και κυρίως σε αυτά που συνδεόνται με την πολιτιστική κληρονομιά και την επαγγελματική κατάρτιση. Ποια είναι αυτά; Θα δοθεί ο κατάλογος στη δημοσιότητα. Πάντως ξεπερνούν τα διαθέσιμα 300 δισ. κατά 
 - Εμμένει ο υπουργός στην προοπτική μεταστέγασης του υπουργείου στο πρώην εργοστάσιο Τσαούσογλου (Πειραιώς, δίπλα στην ΑΣΚΤ) παράλληλα με την αγορά του «Ακροπόλ». Εκεί υπάρχει χώρος για τα γραφεία (10.000 τ.μ.) 21 διευθύνσεων, αλλά και κοινωνικών εκδηλώσεων με πάρκο και καφενεία.
 - Για τις επιχορηγήσεις ήταν κατηγορηματικός. Αυτές «που έχουν συμφωνηθεί για φέτος, θα δοθούν». Οι παλαιότερες θα επανεξεταστούν με βάση τα παραστατικά που 
έχουν υποβληθεί. Για τα οικονομικά του υπουργείου εξήγησε ότι έλαβε ήδη 3 από τα 10 δισ. που χρειάζονται ώς το τέλος του χρόνου με τη μορφή τραπεζικού δανείου το οποίο θα αποπληρώνεται με αυτόματη κράτηση του 40% των εσόδων του ΥΠΠΟ από το αριθμολαχείο, το Στοίχημα. 
 Στη Θεσσαλονίκη, ως γνωστόν, είμαστε...τρελοί και παλαβοί με τη σύγχρονη τέχνη! Κι έτσι, οι καλοί μας υπουργοί Πολιτισμού μάς έφτιαξαν το «Μακεδονικό Μουσείο Σύγχρονης Τέχνης». Αλλ' αυτό δεν ήταν αρκετό. Δεν μας έφτανε! Κι έτσι αποκτήσαμε ακόμη ένα: Το «Κρατικό Μουσείο Σύγχρονης Τέχνης».
 Το θέμα δεν είναι ποιος ανέλαβε να θεραπεύσει τις ανάγκες μας -ούτε και τις δικές του. Διότι ένα μουσείο συνεπάγεται διορισμούς, π.χ. φυλάκων.Ή χειριστών φαξ για την αποστολή δελτίων Τύπου... Iσον...ψήφοι.
 Το θέμα είναι ότι βρέθηκε ένας υπουργός με κοινό νου: «Ενα Mουσείο Σύγχρονης Tέχνης θα έχετε, παιδιά, από τώρα και στο εξής».
 Δεν το είπε, βέβαια, έτσι ακριβώς ο Θόδωρος Πάγκαλος. Αλλά...μπράβο του! 
 «Μουσείο...κινηματογράφου; », κόντεψε να πνιγεί ο υπουργός και μόνο που το σκέφτηκε. Μας το έφερε ευγενικά: «Δεν πείστηκα για την ανάγκη ύπαρξης ενός τέτοιου μουσείου. Λέω να το κάνουμε...ταινιοθήκη! ». Κλάμα οι... φύλακες και οι χειρισταί φαξ και συντάκται δελτίων Tύπου! Αλλά...μπράβο του! 
 «Μουσείο...ντιζάιν; », ψέλλισε στα πρόθυρα εγκεφαλικού. «Τι είναι πάλι τούτο; ».
 Ο άνθρωπος συγκρατήθηκε. Θύμισε στον εαυτό του ότι δεν ήταν πια στην εσωκομματική αντιπολίτευση. «Ας επιστραφεί εκεί όπου ανήκει: Στο Μουσείο Σύγχρονης Τέχνης», είπε μαλακά.
 «Τι είναι το Φεστιβάλ της Θεσσαλονίκης; », θέλησε να μάθει.
 Eφριξε. Αλλά συγκρατήθηκε. Το είπε με τακτ: «Κοιτάξτε, το υπουργείο δεν είναι διατεθειμένο να χρηματοδοτεί ψυχαγωγικές εκδηλώσεις που δεν προσθέτουν τίποτα στην τοπική πολιτιστική παραγωγή».
 Ο χαμός...δεν έγινε στο Βυζαντινό Μουσείο. Διότι πάει ο υπουργός και βλέπει διάφορα εκθέματα σε...κούτες.
 «Α, γι' αυτές λέτε; Ξέρετε, εκεί υπάρχουν οι προθήκες από τις οποίες είχαν παρουσιαστεί οι θησαυροί του Αγίου Ορους! ».
 «Στο Aγιον Ορος», έκαναν με αξιοπρέπεια οι αρμόδιοι υπάλληλοι του Δημοσίου -αυτό δα έλειπε να τους κατηγορήσουν κιόλας, αυτούς που δούλευαν από το πρωί ώς το βράδυ, που λέει ο λόγος.
 «Και γιατί δεν βγάζετε τα εκθέματα από τις κούτες να τα βάλετε στις τρεις αίθουσες, να τα δει ο κόσμος; ».
 Οι αρμόδιοι υπάλληλοι του Δημοσίου, που δούλευαν από το πρωί ώς το βράδυ που λέει ο λόγος, κοιτάχτηκαν. Κοίτα, αδελφέ μου, που δεν το είχαν σκεφτεί τόσον καιρό! 
 Οχι. Ο υπουργός δεν είπε καμία λέξη απ' αυτές που δεν γράφονται. Και...μπράβο 
 Τα δύσκολα ήταν αλλού: Εκεί που καθόταν ο υπουργός κι έβλεπε το «χορό των δισεκατομμυρίων», όπως είπε, στο Βασιλικό Θέατρο. Ή που δεν είπε κουβέντα για το Μέγαρο Μουσικής: Που εγκαινιάστηκε εδώ και μήνες και μετά... έκλεισε! Και παραμένει κλειστό.Ή για το «πρόβλημα» της Πολιτιστικής: 
 «Τέρμα στις εκκρεμότητες της Πολιτιστικής πολύ πριν από το τέλος του χρόνου», είπε. Το πίστευε; 
 Πώς να το πιστέψει; Οταν ο ως τη μακαρία τη λήξει Πολιτιστικής διευθύνων σύμβουλός της είναι τώρα εκκαθαριστής προγράμματος τεχνικών έργων; 
 Ωστόσο και αυτά που εξήγγειλε δίνουν θετική απάντηση στο ερώτημα πολλών Θεσσαλονικέων: Μα, επιτέλους, δεν υπάρχει ένας υπεύθυνος με κοινό νου; Κι αυτό 
ανεξαρτήτως του γεγονότος ότι μεταξύ αυτών που πλήττονται υπάρχουν και οραματιστές...
