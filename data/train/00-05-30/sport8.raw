 Την Κυριακή στο Καυτανζόγλειο κρίνεται κατά ένα μεγάλο ποσοστό ποια ομάδα θα πάρει την 6η θέση στη βαθμολογία, αφού αρχίζουν οι αγώνες μπαράζ μεταξύ Ηρακλή, Αρη και Πανιωνίου με ντέρμπι Ηρακλή - Αρη! 
 Αν νικήσει ο Ηρακλής, βγαίνει σίγουρα στην Ευρώπη, ακόμη και με ισοπαλία στο τελευταίο ματς με τον Πανιώνιο εντός έδρας.
 Αν νικήσει ο Αρης, αποκτάει ένα σημαντικό προβάδισμα (πρέπει να φέρει έστω ισοπαλία με τον Πανιώνιο), ενώ σε περίπτωση ισοπαλίας την Κυριακή ευνοείται ο Ηρακλής, που και σε περίπτωση τελικής ισοβαθμίας παίρνει την 6η θέση λόγω καλύτερης βαθμολογικής κατάταξης στην κανονική διάρκεια του πρωταθλήματος.
 Η ομάδα που θα συγκεντρώσει τους περισσότερους βαθμούς από αυτούς τους αγώνες παίρνει την 6η θέση στη βαθμολογία και το εισιτήριο για το Κύπελλο UEFA.
 «Αυτό το ματς είναι όλη η χρονιά μας», είπε χθες ο Αγγελος Αναστασιάδης για τον πρώτο αγώνα μπαράζ με τον Αρη, που θα γίνει το απόγευμα της Κυριακής στο Καυτανζόγλειο και εξήγησε: «Αν νικήσουμε, τότε παίρνουμε το εισιτήριο για την Ευρώπη, αν χάσουμε, τα πράγματα δυσκολεύουν...».
 Ο Ηρακλής, πάντως, ευνοείται ακόμη και με ισοπαλία στον πρώτο αγώνα μπαράζ με τον Αρη, αλλά με την προϋπόθεση ότι θα νικήσει τον Πανιώνιο τη μεθεπόμενη Κυριακή. Κι αυτό, γιατί ακόμη και σε περίπτωση ισοβαθμίας με τον Αρη, ευνοείται ο 6ος της βαθμολογίας (Ηρακλής).
 Ο Αναστασιάδης, πάντως, απέδωσε τα εύσημα στους παίκτες του: «Ανεξάρτητα από το αν θα πάρουν το εισιτήριο για την Ευρώπη ή όχι, εγώ τους ευχαριστώ μέσα από την καρδιά μου για τη φετινή προσπάθειά τους και ξέρω ότι μέσα από πάρα πολλά προβλήματα κατάφεραν να φτάσουν την ομάδα σε αυτό το σημείο».
 Αγωνιστικά, ο Ηρακλής δεν έχει να αντιμετωπίσει ιδιαίτερα προβλήματα κι όπως είπε ο προπονητής του: «Ολοι οι παίκτες πρέπει να παρουσιαστούν πανέτοιμοι σε αυτό τον αγώνα, αλλά να έχουν και τη συμπαράσταση από όλους μας, και από τους φιλάθλους της ομάδας».
 Ο Ακης Μάντζιος ανέλαβε χθες το ντοπάρισμα όλων των συμπαικτών του, ακόμη και των φιλάθλων του Αρη εν όψει του αγώνα μπαράζ της Κυριακής με αντίπαλο τον Ηρακλή, στο Καυτανζόγλειο: «Πηγαίνουμε στην έδρα του Ηρακλή για να νικήσουμε και είμαι βέβαιος ότι με τη συμπαράσταση των χιλιάδων οπαδών μας θα τα καταφέρουμε».
 Κι ακόμη: «Ηταν μια δύσκολη χρονιά για όλους μας, αλλά πρέπει να σφίξουμε τα δόντια στις επόμενες 15 ημέρες, όπου παίζεται όλη η χρονιά για τον Αρη. Σέβομαι τον Ηρακλή, τους παίκτες του, αλλά είμαι βέβαιος ότι ο Αρης έχει καλύτερη ομάδα κι αν πιάσει την απόδοσή του, δεν θα αντιμετωπίσει προβλήματα».
 Ο Γιάννης Μιχαλίτσιος, βέβαια, μίλησε περισσότερο για όσα έγιναν: «Χάσαμε το πλεονέκτημα έδρας από δικά μας τραγικά λάθη στην Kαλαμάτα κι από το πέναλτι στο 95  του αγώνα της Ρόδου με τον Ηρακλή. Εχουμε όμως την ευκαιρία να πάρουμε το αβαντάζ με μια νίκη μέσα στο Καυτανζόγλειο, αποτέλεσμα που είναι μέσα στις δυνατότητές μας».
