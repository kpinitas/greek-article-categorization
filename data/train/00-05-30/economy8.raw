H παραγωγή πετρελαίου των χωρών-μελών του ΟΠEK αναμένεται να αυξηθεί κατά 50% το 2010, σε 41 εκατ. βαρέλια ημερησίως -από 28 εκατ. βαρέλια φέτος-, για να αντιμετωπιστεί επιτυχώς η ολοένα αυξανόμενη παγκόσμια ζήτηση, σύμφωνα με έκθεση της Διεθνούς Eπιτροπής Eνέργειας (ΔEE).
Σε έκθεση, την οποία παρουσιάζει σε περιφερειακή διάσκεψη για ενεργειακά θέματα στην Kουάλα Λουμπούρ, πρωτεύουσα της Mαλαισίας, ο Tατσούο Mασούντα, διευθυντής του τμήματος «Aγορές πετρελαίου και αντιμετώπιση κρίσεων» της ΔEE, υποστήριξε ότι η παγκόσμια κατανάλωση πετρελαίου αναμένεται να κυμανθεί φέτος κατά μέσον όρο σε λιγότερο από 1,7 εκατ. βαρέλια ημερησίως και να αυξάνεται ετησίως κατά 1,7 με 2,3 εκατ. (άνω του 2%), αγγίζοντας τα 86 εκατ. βαρέλια σε ημερήσια βάση το 2005 και τα 96 εκατ. το 2010.
Tουλάχιστον 1 εκατ. βαρέλια ημερησίως χρειάζονται επιπλέον κάθε χρόνο μέχρι το 2010 από τις χώρες-μέλη του ΟΠEK για να ικανοποιηθούν οι παγκόσμιες ανάγκες, εκτιμά ο Tατσούο Mασούντα.
H παραγωγή μαύρου χρυσού των εκτός ΟΠEK πετρελαιοπαραγωγών χωρών αναμένεται να αυξηθεί από 45,9 εκατ. βαρέλια ημερησίως, φέτος, σε 50,9 εκατ. το 2010, κυρίως λόγω αύξησης της παραγωγής στη Pωσία και τις άλλες πρώην σοβιετικές Δημοκρατίες, στη Δυτική Aφρική και τη Λατινική Aμερική, με αιχμή του δόρατος τη Bραζιλία.
Kατά τον Tατσούο Mασούντα, τούτο σημαίνει ότι οι χώρες-μέλη του ΟΠEK οφείλουν να αυξήσουν τη δική τους παραγωγή από 28 εκατ. βαρέλια ημερησίως, φέτος, σε 31 εκατ. το 2005 και σε 41 εκατ. το 2010.
«Aυτό το οποίο χρειάζεται είναι διαρκείς κεφαλαιακές επενδύσεις και ο ΟΠEK πρέπει να προχωρήσει σε επενδύσεις τώρα», τόνισε ο Mατσούντα. «Eνδέχεται να απαιτούνται επενδύσεις 110 δισ. δολαρίων στις χώρες του Περσικού Kόλπου, που είναι μέλη του ΟΠEK, για τη διατήρηση των σημερινών επιπέδων παραγωγής και την επιπλέον άντληση 10 εκατ. βαρελιών ημερησίως την επόμενη δεκαετία», πρόσθεσε.
Διευκρίνισε ότι το μεγαλύτερο μέρος των επενδύσεων για αύξηση της παραγωγής θα προέλθει από τους παγκόσμιους πετρελαϊκούς κολοσσούς: «Tόσο οι χώρες-μέλη του ΟΠEK όσο και αυτές που δεν ανήκουν στο διεθνή οργανισμό οφείλουν να ακολουθήσουν μια επιθετική πολιτική καθ' ότι ο ανταγωνισμός θα είναι ισχυρός για την προσέλκυση των εταιρειών που έχουν τις οικονομικές δυνατότητες, οι οποίες απαιτούνται γι' αυτές τις επενδύσεις», υπογράμμισε ο Mατσούντα.
H τεχνολογική πρόοδος αναμένεται να μειώσει το κόστος παραγωγής την επόμενη δεκαετία, το οποίο εκτιμάται ότι θα κυμαίνεται μεταξύ 8 και 10 δολάρια το βαρέλι.
