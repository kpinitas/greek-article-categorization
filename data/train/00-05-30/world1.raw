Δραματικές εξελίξεις σημειώθηκαν εχθές στα νησιά Φίτζι. Ο στρατός, βουβός παρατηρητής των γεγονότων ώς τότε, ανέλαβε δράση κι επέβαλε στρατιωτικό νόμο στη χώρα. Ο αρχηγός των ενόπλων δυνάμεων, Φρανκ Μπαϊνιμαράμα, δήλωσε ότι αναλαμβάνει τη διακυβέρνηση της χώρας για να αποκατασταθούν η τάξη και η ειρήνη. 
Ο Μπαϊνιμαράμα ανακοίνωσε ότι πρώτο μέτρο θα είναι η περιφρούρηση από το στρατό του κτιρίου του Κοινοβουλίου, όπου εδώ και 11 ημέρες ο πραξικοπηματίας Σπέιτ κρατά ομήρους τον πρωθυπουργό Σάντρι και πάνω από 30 μέλη της νόμιμης κυβέρνησης. Η φρούρηση του Κοινοβουλίου γίνεται για να αποκοπεί ο Σπέιτ από τους υποστηρικτές του, που διαδήλωναν ένοπλοι στους δρόμους της πρωτεύουσας Σούβα. Ηδη από τις 9 η ώρα το βράδυ της Δευτέρας κηρύχτηκε 48ωρη απαγόρευση της κυκλοφορίας στην πόλη. Ο στρατιωτικός διοικητής δήλωσε ακόμα ότι ο πρόεδρος Μάρα παραιτήθηκε, πράγμα όμως που δεν έχει επιβεβαιωθεί από τον ίδιο τον πρόεδρο.
Ο στρατός αντέδρασε μια μέρα μετά το φόνο ενός αστυνομικού και την κατάληψη του τηλεοπτικού σταθμού της πρωτεύουσας από τον όχλο των υποστηρικτών του Σπέιτ. Ως τώρα δεν έχει σημειωθεί αντίδραση από τους πραξικοπηματίες του Σπέιτ. Ο εκπρόσωπός τους, πάντως, Τζόε Νάτα, σε δηλώσεις του στον Εθνικό Ραδιοσταθμό της Νέας Ζηλανδίας, αποποιήθηκε κάθε ευθύνη για την επίθεση του ανεξέλεγκτου, όπως τον χαρακτήρισε, όχλου.
Ο Αυστραλός υπουργός Εξωτερικών Αλεξάντερ Ντάουνερ δήλωσε ότι δεν έχει πληροφορίες για το αν η εξουσία παραδόθηκε με τη θέληση του προέδρου Μάρα. Υποστήριξε όμως ότι ο Σπέιτ είχε απειλήσει τη ζωή της κόρης τού προέδρου, η οποία βρίσκεται μεταξύ των ομήρων. «Αυτή η ενέργεια προκαλεί αποστροφή και δείχνει την ποιότητα του άντρα και ίσως αυτό εξώθησε τον πρόεδρο να παραδώσει την εξουσία στους στρατιωτικούς», κατέληξε ο Ντάουνερ.
Τα Ηνωμένα Εθνη, η Αυστραλία, η Νέα Ζηλανδία και οι ΗΠΑ έχουν εκφράσει την έντονη δυσαρέσκειά τους για την αποτυχία των αρχών των νησιών να εξουδετερώσουν τον Σπέιτ και τους κινηματίες του και απειλούν με διπλωματικές και οικονομικές κυρώσεις. Η Ολυμπιακή Eπιτροπή του Σίδνεϊ μάλιστα ανακοίνωσε τη Δευτέρα ότι η ολυμπιακή φλόγα, που η αρχική της διαδρομή συμπεριλάμβανε τα νησιά Φίτζι, τώρα θα τα παρακάμψει, σε ένδειξη αποδοκιμασίας.
