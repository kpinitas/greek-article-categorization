Αισιοδοξία για μηδενικές έως συγκρατημένες αυξήσεις στις τιμές των καυσίμων, που πρόκειται να ανακοινωθούν αύριο, εξέφρασε χθες ο υπουργός Ανάπτυξης Νίκος Χριστοδουλάκης. Την αισιοδοξία του στήριζε στη σημαντική πτώση της ισοτιμίας του δολαρίου έναντι της δραχμής, καθώς οι τιμές του αργού συνεχίζουν να βρίσκονται στα ιδιαίτερα υψηλά επίπεδα των 30 δολαρίων το βαρέλι.
 Δεν αποκλείεται δηλαδή, σύμφωνα με τον υπουργό, η αύξηση των 4 δραχμών που αναμένεται, ακόμη και να μηδενιστεί, λόγω πτώσης του δολαρίου, το οποίο στο fixing είχε χθες περίπου 363 δραχμές. Οσο για την προοπτική νέας απορρόφησης αυξήσεων από τα διυλιστήρια, ο μεν υπουργός είπε ότι είναι κάτι που εξετάζεται, ενώ εκπρόσωποί τους την απέκλειαν, όπως επίσης και την αύξηση της τιμής κατά 3, 30 δραχμές το λίτρο, ώστε να ισοσκελίσουν τις απώλειες των 120 εκατομμυρίων δραχμών που έχουν το επταήμερο που λήγει αύριο.
 Πάντως, ο Νίκος Χριστοδουλάκης, μιλώντας χθες στους δημοσιογράφους, επανέλαβε ότι το υπουργείο βρίσκεται σε συνεχή επαφή με όλους τους εμπλεκόμενους στο κύκλωμα, προκειμένου να αντιμετωπιστεί η κατάσταση. Επανέλαβε δε ότι ο τομέας εμπορίου του υπουργείου πραγματοποιεί συνεχώς δειγματοληπτικούς ελέγχους στα πρατήρια, για να διαπιστωθεί κατά πόσο περνούν στην κατανάλωση οι μειώσεις.
 Ετσι, ο υπουργός απέφυγε να δεσμευτεί για το ύψος αυξήσεων, ενώ σε ερωτήσεις σχετικά με το ενδεχόμενο περαιτέρω μείωσης των φόρων κατανάλωσης δήλωσε ότι οι 
μειώσεις που έχουν γίνει μέχρι τώρα είναι οι μέγιστες δυνατές.
