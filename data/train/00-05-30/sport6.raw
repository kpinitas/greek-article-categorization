 «Θέλω να παραμείνω στον Ολυμπιακό για πάντα, αρκεί να το θέλει και η ομάδα μου». Την ώρα που τα μεταγραφικά σενάρια τον θέλουν να σκέφτεται την Ιταλία και το καμπιονάτο, ο Τζιοβάνι Σίλβα ντε Ολιβέιρα προσπάθησε χθες να βάλει ένα τέλος και υποστήριξε στο περιθώριο του τουρνουά «ποδοβόλεϊ» στη Βάρκιζα ότι θέλει να κλείσει την καριέρα του στον Πειραιά! Ο Βραζιλιάνος, μάλιστα, παραδέχθηκε ότι έκανε λάθος στη φάση που αποβλήθηκε προχθές στο ματς με την Παναχαϊκή.
 «Δεν έπρεπε να αντιδράσω έτσι. Ζητάω συγγνώμη. Δέχθηκα, όμως, πολλές κλοτσιές μέσα στον αγώνα και εκνευρίστηκα. Και πάλι όμως ήταν λάθος μου που αντέδρασα με αυτόν τον τρόπο. Η φιέστα ήταν πολύ καλή και ο κόσμος δημιούργησε μια φανταστική ατμόσφαιρα. Ελπίζουμε και σε άλλους τίτλους».
 Ο Δημήτρης Ελευθερόπουλος υποστήριξε: «Υπάρχει πάντα δίψα για νέους τίτλους και στόχος μας η καλή πορεία στην Ευρώπη. Με τιμά το ενδιαφέρον των Ιταλών, αλλά νιώθω πολύ καλά στον Ολυμπιακό».
Η φαντασμαγορική φιέστα μπορεί να πήρε τέλος στις 11 προχθές βράδυ στο ΟΑΚΑ, αλλά το γλέντι μόλις είχε ξεκινήσει για τους ποδοσφαιριστές του Ολυμπιακού. Ολοι οι «ερυθρόλευκοι» και μαζί τους οι Πέτρος Κόκκαλης, Αρης Ποΐλας και το τεχνικό τιμ πήγαν στο «Bio-Bio» και διασκέδασαν μέχρι πρωίας, ενώ αρκετοί ήταν εκείνοι που συνέχισαν στο «Romeo». Παρών ήταν και ο Πρέντραγκ Τζόρτζεβιτς, η γυναίκα του οποίου λίγο πριν από τα μεσάνυχτα γέννησε το πρώτο του παιδί, ένα γιο, και ο «Τζόλε» ήταν όλο χαμόγελα στο γλέντι, ενώ χθες ήταν όλη μέρα στο νοσοκομείο και δεν πήγε στο γεύμα που παρέθεσε ο Σωκράτης Κόκκαλης.
 Τη βραδιά έκλεψε ο Τάσος Μητρόπουλος με το ζεϊμπέκικο πάνω στην πίστα, δίπλα στην Καίτη Γαρμπή, αλλά και το τσιφτετέλι του Σίνισα Γκόγκιτς πάνω στο τραπέζι, δίπλα στο τρόπαιο με τον Γιώργο Ανατολάκη να τον συνοδεύει. Μαζί τους και ο Γρηγόρης Γεωργάτος, ο οποίος πέταγε τους δίσκους με τα λουλούδια, μόλις οι Γαρμπή - Ρουβάς τραγούδησαν τον ύμνο του Ολυμπιακού.
 Ο Ιλια Ιβιτς, το όνομα του οποίου ακούστηκε προχθές από τους οπαδούς του Ολυμπιακού στο ΟΑΚΑ, δήλωσε χθες ότι «ο Ολυμπιακός είναι πάντα στην καρδιά μου και ξέρουν όλοι αν θέλω να γυρίσω. Ο Ολυμπιακός θα είναι πάντα πρώτος στην Ελλάδα, αλλά θα πρέπει να γίνουν κάποιες μεταγραφές για να πάει καλά στην Ευρώπη».
