διεθνής ειρήνη, φιλία και συνεργασία, η ανύψωση του ανθρώπων σε ανώτερα ιδεώδη μέσα από τις τέχνες και τα γράμματα και η επίπονη προσπάθεια για βελτίωση των συνθηκών της ζωής, μέσα από την έρευνα, ώστε οι επόμενες γενιές να ζήσουν σ' ένα υγιές περιβάλλον: 
 Αυτές οι αρχές, που παραπέμπουν σε πρωτογενείς ανάγκες του ανθρώπου και είναι συνάμα τόσο σπουδαίες για την ψυχική και πνευματική του καλλιέργεια, τιμήθηκαν 
χθες από το Iδρυμα Ωνάση στα πρόσωπα τριών ανθρώπων: Του πρώην προέδρου της Γαλλικής Δημοκρατίας Βαλερί Ζισκάρ ντ' Εστέν, του μουσικοσυνθέτη Μίκη Θεοδωράκη και του καθηγητή Μικροβιολογίας Εδάφους στο Πανεπιστήμιο της Νεμπράσκα, Τζον Ντόραν.
 Σε συνέντευξη Τύπου που δόθηκε χθες στα γραφεία του Iδρύματος Ωνάση στην Αθήνα, ο πρόεδρος του φορέα, Στέλιος Παπαδημητρίου, με τους συνεργάτες του, Παύλο Ιωαννίδη και Απόστολο Ζαμπέλα, ανακοίνωσαν ότι τα διεθνή βραβεία, που περιμβάνουν έκαστο χρηματικό ποσόν ύψους 250.000 δολαρίων ΗΠΑ, θα απονεμηθούν τον ερχόμενο Νοέμβριο στο Μέγαρο Μουσικής Αθηνών. 
 Οπως εξήγησαν, ο Βαλερί Ζισκάρ ντ' Εστέν κατά τη διάρκεια της προεδρικής θητείας του (1974-1981) συνέβαλε σημαντικά στην ανάπτυξη των διεθνών σχέσεων, υπήρξε πρωτεργάτης της ένταξης της Ελλάδας στην Ευρωπαϊκή Κοινότητα, επιχείρησε να εξομαλύνει τις ελληνοτουρκικές σχέσεις, ενώ υπήρξε εμπνευστής της ιδέας του σχηματισμού της ομάδας των 7 πλουσιότερων χωρών του κόσμου. 
 Μιλώντας για την πολυποίκιλη προσφορά του Μίκη Θεοδωράκη, τόνισαν ότι από το 1960 κι έπειτα τέθηκε επικεφαλής του αναγεννητικού πολιτιστικού-πολιτικού κινήματος στην Ελλάδα, με επίκεντρο τη σύζευξη ποίησης και μουσικής, ενώ πρόσφερε τα μέγιστα για τον πολιτικό εκδημοκρατισμό του τόπου μας. 
 Για τις ερευνητικές εργασίες του για τη σωτηρία των υδάτων της γης και τις εφαρμογές μεθόδων γεωργικής αειφορίας τα τελευταία είκοσι χρόνια υπογράμμισαν ότι τιμούν το διεθνούς φήμης καθηγητή Εδαφολογίας του Πανεπιστημίου Νεμπράσκα, 
 Ο κ. Παπαδημητρίου αναφέρθηκε εκτενώς και στα Bραβεία Ωνάση που θα δοθούν για τη συγγραφή θεατρικών έργων και εξήγησε ότι κρίνεται απαραίτητη η αλλαγή της διαδικασίας επιλογής τους. Σημείωσε, μάλιστα, ότι στο εξής θα δίνονται και βραβεία πρωτότυπης χορογραφίας και μουσικής-χορού. 
 Στόχος, όπως τόνισε, είναι η Ελλάδα ν'αναπτυχθεί ως ένα διεθνές Κέντρο Πολιτισμού, εξ ου και από το 2001 σε χώρο του Ιδρύματος στη λεωφόρο Συγγρού, θα ανεγερθεί Μέγαρο, όπου θα στεγαστούν πολιτισμικές δραστηριότητες.
 Κατά τ' άλλα, ανακοινώθηκε ότι στις 24 Οκτωβρίου 2000 θα εγκαινιαστεί το θυγατρικό Ιδρυμα Ωνάση στη Νέα Υόρκη, που θα σταθεί αρωγό σε Πανεπιστήμια που ήδη διαθέτουν έδρες ελληνικών σπουδών και επιθυμούν να τις αναπτύξουν.
