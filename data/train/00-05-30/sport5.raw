 Τρώγοντας έρχεται η όρεξη λέει μια λαϊκή ρήση, την οποία φαίνεται πως γνωρίζει καλά ο πρόεδρος του Ολυμπιακού Σωκράτης Κόκκαλης. «Αντε και στο επόμενο», είπε το αφεντικό της «ερυθρόλευκης» εταιρείας υψώνοντας το ποτήρι του, στους ποδοσφαιριστές, στο γεύμα που τους παρέθεσε χθες το μεσημέρι σε εστιατόριο στο Παλαιό Φάληρο, ενώ λίγο νωρίτερα σε δηλώσεις του υποστήριξε: «Θέλουμε και το πέμπτο, το έκτο και το έβδομο πρωτάθλημα, αλλά δεν είμαι μέντιουμ για να ξέρω τι θα γίνει. Εξαρτάται και από τις άλλες ομάδες και τις δυνατότητες που θα έχουν με την ενίσχυση που θα επιδιώξουν να κάνουν για την επόμενη χρονιά». 
 Ο Κόκκαλης όμως, όπως ήταν αναμενόμενο, αναφέρθηκε και στα μεταγραφικά του Ολυμπιακού, στον Ματζουράκη, αλλά και στην προχθεσινοβραδινή φιέστα. «Η εκδήλωση ήταν πολύ ωραία. Μία λαμπρή γιορτή, η ομορφότερη που έχει κάνει μέχρι σήμερα ο Ολυμπιακός. Το πρωτάθλημα ανήκει στους παίκτες και αυτοί είναι οι πρωταγωνιστές. Το σίγουρο είναι ότι ο Ολυμπιακός θα ενισχυθεί. Δεν μπορώ να πω ονόματα, γιατί ακόμα δεν ξέρουμε τι μπορεί να συμβεί, αλλά θα κάνουμε καλές μεταγραφές».
 Στο γεύμα, το οποίο περιελάμβανε αρκετών ειδών ψάρια, ήταν παρών και ο Γρηγόρης Γεωργάτος, αλλά και οι Γιώργος Λούβαρης, Πέτρος Κόκκαλης, Αρης Ποΐλας, ενώ ο Σωκράτης Κόκκαλης σε μια σύντομη ομιλία του είπε: «Σας ευχαριστώ για τη μεγάλη χαρά που δώσατε στα εκατομμύρια των οπαδών μας για την κατάκτηση του τέταρτου σερί πρωταθλήματος. Ηταν μια πανάξια επιτυχία που καταγράφεται στο ενεργητικό σας και στο ενεργητικό του προπονητή σας κ. Ματζουράκη. Σας συγχαίρω θερμά και σας καλώ όλοι μαζί να προχωρήσουμε όχι μόνο για την κατάκτηση του καινούργιου πρωταθλήματος, αλλά και να κάνουμε και μια εντυπωσιακή πορεία στο Champions League».
 Οι ποδοσφαιριστές του Ολυμπιακού απάντησαν λέγοντας ότι «διψάμε και για άλλους τίτλους και θα το αποδείξουμε και του χρόνου, αλλά μας καίει όλους και η καλή πορεία στην Ευρώπη». 
 Στη συνέχεια πήρε το λόγο ο Γιάννης Ματζουράκης ο οποίος τόνισε πως «το πρωτάθλημα ανήκει στους παίκτες και τη διοίκηση», ενώ έδωσε συμβουλές στους παίκτες για το διάστημα που θα απουσιάσουν από το Ρέντη. Ο «Ρουμάνος» τεχνικός είπε ότι «τις επόμενες 15 μέρες δεν πρέπει να σκέφτεστε το ποδόσφαιρο, ενώ θα σας δοθεί και ένα πρόγραμμα έως την έναρξη της προετοιμασίας». Ο Ματζουράκης ανακοίνωσε ότι η προετοιμασία θα ξεκινήσει στις 10 Ιουλίου (αντί στις 3 που είχε προγραμματιστεί) και οι «ερυθρόλευκοι» θα λείψουν στη Γερμανία από τις 19 Ιουλίου-4 Αυγούστου. Στις 5 και 6 Αυγούστου οι παίκτες θα έχουν ρεπό.
 Στη διοίκηση όμως έχουν ξεκινήσει οι κινήσεις για την ενίσχυση του Ολυμπιακού και προσπαθούν να λύσουν πρώτα τις ανοιχτές περιπτώσεις στο εσωτερικό. Ετσι σήμερα ο Σωκράτης Κόκκαλης έχει προγραμματίσει να συναντηθεί με τους Καραπιάλη, Καραταΐδη, οι οποίοι θα ανανεώσουν το συμβόλαιό τους για ένα ακόμα χρόνο, αλλά και θα τιμηθούν «όταν έρθει η ώρα», ενώ ο Γιώργος Λούβαρης θα δεχθεί σήμερα στην ΠΑΕ τον K. Τοχούρογλου. Ο Ολυμπιακός θα προτείνει στον Ελληνα γκολκίπερ συμβόλαιο 2
1, όπως και στον Αλεξανδρή, και λογικά οι δύο πλευρές θα τα βρουν. Το δεύτερο ραντεβού του Λούβαρη με τον Αλεξανδρή θα γίνει αύριο το πρωί και ο 31χρονος επιθετικός θα υπογράψει συμβόλαιο 2
 Ο Κόκκαλης στη συνέχεια θα ασχοληθεί με την περίπτωση του Κωνσταντίνου (το άσχημο είναι ότι ο Ηρακλής έχει μπλέξει στη διαδικασία των μπαράζ και θα πάρουν χρόνο οι επαφές), ενώ τις προσεχείς μέρες θα ξεκινήσουν και τα ταξίδια στο εξωτερικό για την απόκτηση λίμπερο, κεντρικού χαφ και σέντερ φορ (καθώς είναι δύσκολη η υπόθεση Κωνσταντίνου). Ο Ολυμπιακός θα έχει επαφές με την Ατλέτικο Μαδρίτης για τους Γκαμάρα-Αγιάλα, με τη Μίλαν για τον Φαμπιέν Αγιάλα και με την Ιντερ για τον Ζε Ελίας.
 - Από 40-50 εκατ. δρχ. θα πάρει κάθε βασικός ποδοσφαιριστής ως πριμ για την κατάκτηση του πρωταθλήματος.
