Να «γιατρέψει» τις πληγές... των περίπου 4.000 Ηλείων Tσιγγάνων φαίνεται ότι είναι αποφασισμένη η κυβέρνηση με τη συνεργασία της Τοπικής Αυτοδιοίκησης.
Ολοι οι Tσιγγάνοι της Ηλείας θα πρέπει έως το φθινόπωρο να μετακομίσουν σε προκάτ οικίσκους και μέσα σε μια τριετία να έχουν αποκτήσει άπαντες τη δική τους μόνιμη στέγη.
Αυτό ήταν το μήνυμα που μετέφεραν στην Ηλεία οι σύμβουλοι του πρωθυπουργού για θέματα «ποιότητας ζωής για τον πολίτη» Ν. Αγγελίδης και Π. Στάμου κατά τη διάρκεια σύσκεψης υπό το νομάρχη Ηλείας Τάκη Δημητρουλόπουλο που πραγματοποιήθηκε προχθές στο διοικητήριο.
Στη σύσκεψη πήραν μέρος και οι δήμαρχοι των πόλεων της Ηλείας, όπου φιλοξενούνται τσιγγάνικες οικογένειες, οι οποίοι εξέθεσαν τα προβλήματα που αντιμετωπίζουν.
Ο δήμαρχος Αμαλιάδας Γιάννης Λυμπέρης, αφού ανέφερε ότι το πρόγραμμα για τη στέγαση των Tσιγγάνων στην περιοχή του έχει ήδη δρομολογηθεί κι έχει εγκριθεί η χρηματοδότηση για 30 λυόμενες κατοικίες, αποκάλυψε ότι η προκατάληψη και ο ρατσισμός ορισμένων κατοίκων δημιουργούν σοβαρά προβλήματα και «φρενάρουν» την εφαρμογή του προγράμματος.
Στη Γαστούνη -όπως ανέφερε ο δήμαρχος της πόλης Θανάσης Χριστόπουλος- οι 85 οικογένειες των Tσιγγάνων ζουν σε άθλιες συνθήκες, χωρίς εργασία, δημιουργώντας σοβαρό κοινωνικό πρόβλημα.
Στη σύσκεψη τέθηκε εκ μέρους της Νομαρχιακής Αυτοδιοίκησης Ηλείας και το θέμα των μετακινούμενων Tσιγγάνων που απασχολούνται εποχικά σε διάφορες αγροτικές δουλειές.
Γι' αυτούς προτάθηκε να δημιουργηθεί ένας συγκροτημένος χώρος που θα πληροί τις βασικές ανάγκες διαμονής τους σε προσωρινή βάση.
Θα πρέπει να σημειωθεί, πάντως, ότι παρά το μεγάλο αριθμό Tσιγγάνων που ζουν στα όρια του νομού Ηλείας δεν έχουν αναφερθεί επεισόδια, όπως αυτά που έχουν σημειωθεί σε άλλες περιοχές (Ν. Κίος, Κόρινθος κ.λπ).
