 Ενα ακόμη βήμα προς την κατεύθυνση της απελευθέρωσης των αγορών καυσίμων και ηλεκτρικού έκανε χθες ο υπουργός Ανάπτυξης Νίκος Χριστοδουλάκης, με ανακοινώσεις του για ίδρυση Προθεσμιακής Αγοράς Ενέργειας και στελέχωση της Ρυθμιστικής Αρχής για την ενέργεια.
 Τα προϊόντα πετρελαίου θα είναι τα πρώτα στα οποία θα γίνονται διαπραγματεύσεις στην προθεσμιακή αγορά, που θα είναι ένα είδος χρηματιστηρίου. Θα ακολουθήσει από το Φεβρουάριο του 2001 ο ηλεκτρισμός, η αγορά του οποίου απελευθερώνεται, ενώ μετά το 2006 θα ενταχθεί και το φυσικό αέριο, για την αγορά του οποίου ισχύει εξαίρεση στην Ελλάδα μέχρι το χρόνο αυτό.
 Σύμφωνα με τον υπουργό, στην Προθεσμιακή Αγορά θα γίνονται αγοραπωλησίες ποσοτήτων ενέργειας (υγρών καυσίμων ή ηλεκτρισμού) για την ίδια μέρα, για μακρύτερα χρονικά διαστήματα ή μέσω μακροχρόνιων συμβολαίων. Με τον τρόπο αυτό, παραγωγοί, χονδρέμποροι ή και μεγάλοι καταναλωτές θα μπορούν, εκτιμώντας 
τις τάσεις της αγοράς και τις ανάγκες τους, να προαγοράζουν ποσότητες σε προκαθορισμένες τιμές και όρους.
 Με τον τρόπο αυτό είναι πιο εύκολο να διασφαλιστούν όλοι, παραγωγοί και καταναλωτές, έναντι των διακυμάνσεων των τιμών των ενεργειακών προϊόντων. Ο Νίκος Χριστοδουλάκης υπογράμμισε ότι παρόμοιες αγορές με αυτή που σχεδιάζει το 
υπουργείο λειτουργούν σε περιφερειακό επίπεδο στο Ηνωμένο Βασίλειο, ενώ εδώ και ένα χρόνο χώρες όπως η Ισπανία, η Ολλανδία, οι Σκανδιναβικές, η Βρετανία και άλλες, έχουν προχωρήσει στη δημιουργία προθεσμιακών αγορών για τον ηλεκτρισμό και το φυσικό αέριο.
 Στην Ελλάδα ο σχεδιασμός που γίνεται προβλέπει, η Ελληνική Προθεσμιακή Αγορά Ενέργειας να λειτουργήσει ως θεσμικός περιφερειακός πόλος για τα Βαλκάνια και τη Νοτιοανατολική Ευρώπη. Ηδη οι χώρες της περιοχής έχουν αποφασίσει σε πολιτικό επίπεδο να δημιουργήσουν περιφερειακή αγορά ηλεκτρισμού, απόφαση η οποία αναμένεται να υιοθετηθεί ως προτεραιότητα από την ενεργειακή συνάντηση των Αθηνών που πραγματοποιείται αύριο και μεθαύριο στη Βουλιαγμένη.
 Εποπτεύουσα αρχή της προθεσμιακής αγοράς θα είναι η Ρυθμιστική Αρχή Ενέργειας (κατά το πρότυπο της Επιτροπής Κεφαλαιαγοράς σε σχέση με τη διοίκηση του Χρηματιστηρίου). Ο Νίκος Χριστοδουλάκης ανακοίνωσε χθες και τα μέλη της. Πρόεδρος έχει ήδη οριστεί ο καθηγητής του ΕΜΠ Παντελής Κάπρος και χθες ορίστηκε αντιπρόεδρος ο μηχανικός Γιώργος Κουτζούκος, εμπειρογνώμονας σε διεθνή ενεργειακά θέματα και σύμβουλος στο υπουργείο Ανάπτυξης από το 1995.
 Τα υπόλοιπα μέλη της επιτροπής αποτελούν ο μηχανικός Γιώργος Αργυρόπουλος γενικός διευθυντής του ΣΕΒ, η καθηγήτρια της Νομικής στο διοικητικό και περιβαλλοντικό δίκαιο Γλυκερία Σιούτη και ο καθηγητής διανομής ενέργειας στο ΕΜΠ Μιχάλης Παπαδόπουλος.
 Σε ό,τι αφορά το δίκτυο για τη διανομή αερίου στην Αττική, αποφασίστηκε η επανάλειψη του διαγωνισμού με προκήρυξη που θα βασιστεί στον προηγούμενο διαγωνισμό, από τον οποίο δεν προέκυψε πλειοδότης για την Αττική. (Τα δίκτυα Θεσσαλονίκης και Θεσσαλίας κατακυρώθηκαν στην ιταλική Italgas). 
 Ο υπουργός Ανάπτυξης εκτίμησε ότι ο διαγωνισμός αυτός θα ολοκληρωθεί έως το τέλος Σεπτεμβρίου, καθώς η διαδικασία παρατηρήσεων για τα τεύχη δημοπράτησης έχει ολοκληρωθεί και αυτά θα ισχύσουν όπως έχουν, ενώ πλέον οι ενδιαφερόμενες εταιρείες έχουν πλήρη γνώση για το αντικείμενο του διαγωνισμού.
 Από το νέο διαγωνισμό που θα γίνει με τους όρους του προηγούμενου, όπως είναι φυσικό, εξαιρείται η Italgas, αλλά και εταιρείες που δεν πληρούσαν τυπικές προϋποθέσεις για τη συμμετοχή, όπως η Τractebel, η Gasprom και η Rhurgas.
 Τέλος σημειώνεται ότι μέσα στις επόμενες μέρες θα γίνει η προκήρυξη του διαγωνισμού για την πρόσληψη του συμβούλου που θα μελετήσει την εισαγωγή της ΔΕΠΑ στο χρηματιστήριο, όπως και η προκήρυξη της θέσης του διευθύνοντος συμβούλου για την ίδια κρατική εταιρεία. Οσο για τη ΔΕΗ, μέχρι το τέλος της εβδομάδας αναμένεται η ανακοίνωση του ονόματος του διευθύνοντος συμβούλου της· 
θέση για την οποία επικρατέστερος εμφανίζεται ο μηχανικός Στέργιος Νέζης («Ε» 27 Μαΐου).
