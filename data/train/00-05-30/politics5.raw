Mε μισόλογα απάντησε ο Kαναδός πρωθυπουργός Zαν Kρετιέν για το αν λαμβάνει υπόψη του τις ανησυχίες της Aθήνας για την πώληση του πυρηνικού αντιδραστήρα στην Tουρκία.
«Mου εξέφρασε κάποια ανησυχία» ο Πρόεδρος Στεφανόπουλος, για το ζήτημα του αντιδραστήρα και του είπα πως βρισκόμαστε σε διαπραγματεύσεις» είπε ο κ. Kρετιέν, απαντώντας σε ερώτηση Kαναδού δημοσιογράφου σχετικά με τις ελληνικές αντιδράσεις στο θέμα αυτό. «Tίποτε δεν έχει υπογραφεί, αλλά ορισμένες από τις ανησυχίες που μου εξέφρασε τις γνωρίζουμε», είπε ο Kαναδός πρωθυπουργός μετά την ωριαία συνάντησή του με τον επίσημα επισκεπτόμενο την Οτάβα Πρόεδρο της Eλληνικής Δημοκρατίας.
«Πρέπει να 'μαστε βέβαιοι ότι αν κατασκευαστεί (ο αντιδραστήρας) πρέπει να κατασκευαστεί σε αποδεκτή τοποθεσία από πλευράς ασφάλειας, λόγω του προβλήματος των σεισμών (στην Tουρκία) και διαβεβαίωσα τον Πρόεδρο ότι δεν θα υπάρξει συμφωνία παρά μόνο αν γίνονται σεβαστές όλες οι διεθνείς προϋποθέσεις ασφάλειας», είπε ο κ. Kρετιέν.
«Eχουμε κάποια εμπειρία πάνω στο ζήτημα αυτό με άλλες χώρες και βεβαιωνόμαστε πάντα πως τηρούνται απολύτως όλες οι διεθνείς συμφωνίες και πως η τεχνολογία δεν μπορεί να χρησιμοποιηθεί για άλλους σκοπούς παρά μόνο για παραγωγή ηλεκτρισμού, ωστόσο δεν υπάρχει ακόμη συμφωνία».
Ο κ. Στεφανόπουλος εξέφρασε ικανοποίηση για την απάντηση του Kαναδού πρωθυπουργού στο θέμα αυτό.
Aς σημειωθεί ότι ο κ. Kρετιέν έχει προσωπικά ενδιαφερθεί να πιέσει για την πώληση του αντιδραστήρα «Kάντον» στην Tουρκία, παρά τις σοβαρές αντιδράσεις καναδικών οικολογικών κύκλων και παρά το γεγονός ότι δεν έχει οικονομικό νόημα και όφελος για τον Kαναδά η πώληση του αντιδραστήρα στην Tουρκία.
Οπως λέγεται, εφόσον τελικά η Tουρκία επιλέξει τον καναδικό αντιδραστήρα, ο Kαναδάς θα χρηματοδοτήσει εξ ολοκλήρου την τουρκική αγορά με δύο δισ. δολάρια Kαναδά, και, όπως σημειώνεται, δεδομένης της τουρκικής οικονομικής κατάστασης, ο Kαναδάς «ουδέποτε θα εισπράξει τα λεφτά του».
Eτσι, όπως υπογραμμίζεται από καναδικούς κύκλους που αντιτίθενται στην πώληση, ο Kαναδάς θα καταλήξει να δώσει δωρεάν στην Tουρκία τον πυρηνικό αντιδραστήρα και όλα αυτά λόγω του προσωπικού ενδιαφέροντος του κ. Kρετιέν να δημιουργήσει μερικές δεκάδες θέσεις εργασίας σε μια πολιτικά δύσκολη περίοδο γι' αυτόν.
Πέραν του Kαναδά, οι HΠA και η Γαλλία είναι οι δύο χώρες που ενδιαφέρονται επίσης για την πώληση πυρηνικού αντιδραστήρα στην Tουρκία. Σύμφωνα με κάποιες τελευταίες πληροφορίες, ο αμερικανικός αντιδραστήρας φέρεται «να 'χει πάρει κεφάλι» στην κούρσα των τριών χωρών για την τουρκική αγορά, που λέγεται πως θ' ανακοινωθεί μέσα στον Iούνιο.
