Επικίνδυνα χημικά απόβλητα ικανά να σκορπίσουν το θάνατο, συσσωρεύονται ανεξέλεγκτα σε περιοχές της δυτικής Αττικής. Ενα όργιο παρανομίας όπου αδίστακτοι καιροσκόποι θησαυρίζουν, παίζοντας ρώσικη ρουλέτα με την υγεία και την ασφάλεια χιλιάδων πολιτών...
Η «Κ.Ε.» φέρνει στο φως της δημοσιότητας τα αποκαλυπτικά στοιχεία μιας ζοφερής πραγματικότητας:
 Από τους 264.571 τόνους επικίνδυνων αποβλήτων που παρήχθησαν το 1999, μόλις το 0,12% μεταφέρθηκε στο εξωτερικό για θερμοκαταστροφή. 
 Σε παράνομο νεκροταφείο τοξικών μετατρέπεται ο Κόλπος της Ελευσίνας και η χώρα μας σύρεται στο Ευρωπαϊκό Δικαστήριο.
 Πυκνωτές της ΔΕΗ με τοξικές ουσίες έχουν εγκαταλειφθεί στον Ασπρόπυργο.
 Την ίδια ώρα εισαγγελέας ερευνά μια εφιαλτική υπόθεση για κοντέινερ με εκατοντάδες τόνους κυανιούχων αποβλήτων που στάθμευσαν δίπλα σε κατοικημένη περιοχή στον Πειραιά.
Απ' τους χιλιάδες τόνους επικίνδυνων αποβλήτων που παράγονται κάθε χρόνο στη χώρα μας, ένα ελάχιστο ποσοστό καταστρέφεται σε ειδικά εργοστάσια ξένων χωρών.
Κι αυτό, γιατί ακόμη δεν διαθέτουμε... μονάδα τελικής διάθεσης επικίνδυνων αποβλήτων. Οι ιδιοκτήτες βιομηχανιών που έχουν απόβλητα, πρέπει να μεριμνούν από μόνοι τους για την τελική τους διάθεση. Πολλοί από τους ιδιοκτήτες αυτούς, αναθέτουν σε συγκεκριμένες εταιρείες τη διαχείρισή τους.
Το κόστος όμως είναι υψηλό. Κατά μέσον όρο, ένας τόνος προς απόσυρση στοιχίζει 1 εκατ. δρχ. Αλλοι, επιλέγουν τη «φθηνή» λύση. Τα δίνουν σε εργολάβους -που πολλές φορές δεν διαθέτουν ούτε τη σχετική άδεια- και νίπτουν τας χείρας τους.
Ο προϊστάμενος της αρμόδιας υπηρεσίας του ΠΕΡΠΑ, Αριστοτέλης Ισαακίδης, αποκαλύπτει: «Δεν μπορούν να βγουν όλα στο εξωτερικό. Το κόστος δεν μπορεί να το αντέξει η βιομηχανία ή οι εταιρείες του Δημοσίου. Ακόμη και η ΔΕΗ με τα PCB's (τοξικές ενώσεις) δεν μπορεί να τα πληρώσει...».
Οι έλεγχοι θεωρητικά τουλάχιστον γίνονται από το ΠΕΡΠΑ και τις νομαρχίες. Οπως όμως μας είπε ο κ. Ισαακίδης, «δεν επαρκούν, γιατί δεν είναι στελεχωμένες οι υπηρεσίες τις οποίες προβλέπει η νομοθεσία να ελέγχουν. Οι νομαρχίες δεν έχουν το απαραίτητο προσωπικό ούτε και το μηχανισμό για να ελέγξουν. Υπάρχουν ελλείψεις τις οποίες πιστεύω θα καλύψουν με το χρόνο για να μπορούν να ελέγχουν και σε τοπικό επίπεδο, αλλά και σε επίπεδο χώρας».
Λίγα χιλιόμετρα δυτικά της Αθήνας, στο Θριάσιο Πεδίο με τη βαριά βιομηχανία της Αττικής. Περίπου 3.000 είναι οι μικρές και μεγάλες μονάδες, εργοστάσια, εργαστήρια.
Για όλες αυτές τις δραστηριότητες μεριμνούν... 3 μόνον υπάλληλοι της επιτροπής για τα επικίνδυνα απόβλητα της Νομαρχίας, που υπάγεται στη διεύθυνση Πολεοδομίας και Περιβάλλοντος.
Ηταν σχεδόν αναμενόμενο, όταν θελήσαμε να μάθουμε πόσες από τις βιομηχανίες παράγουν επικίνδυνα απόβλητα, ότι θα παίρναμε την παρακάτω απάντηση από την επικεφαλής της επιτροπής, κ. Μαρία Χρυσικοπούλου: «Μπορεί να είναι και 10%. Η αλήθεια είναι ότι δεν τις έχουμε όλες όσες μπορεί να παράγουν τοξικά απόβλητα. Δεν είναι δυνατό να τις ελέγξουμε όλες...».
Δεν είναι λίγες οι εταιρείες που εκμεταλλεύονται την ανυπαρξία ουσιαστικών ελέγχων. Ενώ συνήθως γίνονται αντιληπτές έπειτα από καταγγελίες κατοίκων. Χαρακτηριστικά αναφέρουμε δύο περιπτώσεις.
 Τον περασμένο Ιούλιο, μεταφέρθηκαν παράνομα 30 τόνοι επικίνδυνων αποβλήτων (γαλακτώματα μεταλλοτεχνίας) από την ΕΑΒ στις εγκαταστάσεις εταιρείας διαχείρισης στη θέση «Ηρεμος Τόπος» στον Ασπρόπυργο.
 Σύμφωνα με την καταγγελία, η εταιρεία που έκανε τη μεταφορά δεν διέθετε τη σχετική άδεια. Τα απόβλητα κατέληξαν σε περιφραγμένο χωράφι κι ανακατεύτηκαν με το χώμα. Στον ιδιοκτήτη επιβλήθηκε πρόστιμο 10 εκατ. δραχμών, ενώ ο ίδιος προσέφυγε κατά της απόφασης στο Διοικητικό Πρωτοδικείο Πειραιά. 
 Η μεταφορική εταιρεία τη γλίτωσε γιατί δεν πιάστηκε επ' αυτοφόρω ν' αδειάζει τ' απόβλητα. Μόνο σ' αυτήν την περίπτωση θα μπορούσε να εφαρμοστεί ο νόμος.
 Στη δεύτερη περίπτωση, τα πράγματα ήταν πιο απλά:
 Ιδιοκτήτης εργοστασίου μπαταριών στον Ασπρόπυργο στοίβαζε τ' απόβλητά του -μολυβδούχες τέφρες- σε διπλανό χώρο για περίπου 20 χρόνια, χωρίς να τον ελέγχει κανείς.
 Κι εδώ επενέβησαν κάτοικοι κι έτσι ανέλαβε πάλι η νομαρχία επιβάλλοντας το ίδιο πρόστιμο των 10 εκατομμυρίων.
Η περιβαλλοντική έκθεση του Αναπτυξιακού Συνδέσμου Δήμων και Κοινοτήτων του Θριασίου Πεδίου είναι σαφής: «Η βιομηχανία ρυπαίνει το έδαφος και το υπέδαφος με βαριά και τοξικά μέταλλα, με οργανικές τοξικές ουσίες και με πετρελαιοειδή», ενώ αναφέρονται περιπτώσεις όπου το υπέδαφος μεγάλης βιομηχανίας έχει ρυπανθεί σε βάθος μέχρι και 11 μέτρα!
Σύμφωνα με την ίδια έκθεση, η μεγάλη ζημιά στον Κόλπο της Ελευσίνας «προκλήθηκε την 20ετία 1960-1980 με τη διοχέτευση στη θάλασσα ακατέργαστων τοξικών αποβλήτων της Χαλυβουργικής, οργανικού φορτίου, 2 οινοπνευματοποιείων και λαδιών των δύο διυλιστηρίων». Παρόμοια τακτική ακολουθείται και σήμερα από άλλους.
«Οι μεγαλύτερες συγκεντρώσεις βαρέων μετάλλων εμφανίζονται μπροστά στα δύο ναυπηγεία, του χρωμίου ειδικότερα στις εκβολές του ρέματος Αγίου Γεωργίου (βυρσοδεψία) και των λαδιών μπροσστά στα δύο διυλιστήρια», διαβάζουμε εκεί χαρακτηριστικά.
Τα βαρέα μέταλλα, όπως ο χαλκός, το χρώμιο, ο σίδηρος, το μαγγάνιο, ο ψευδάργυρος και το νικέλιο είναι τοξικά και σε αντίθεση με τις περισσότερες οργανικές ενώσεις, δεν αποικοδομούνται με φυσικές διεργασίες στη θάλασσα. Για πολλούς επιστήμονες της περιοχής, οι υψηλές τους συγκεντρώσεις σ' αυτά τα σημεία μόνον εφησυχασμό δεν χρειάζονται.
«Το κράτος δεν έχει δώσει λύση για τη διαχείριση των επικίνδυνων αποβλήτων, με αποτέλεσμα κυρίως το Θριάσιο και ο κόλπος της Ελευσίνας να είναι ένα νεκροταφείο αποβλήτων», καταγγέλλει στην «Κ.Ε.» ο Γιώργος Αμπατζόγλου, διδάκτωρ χημικός μηχανικός του Ε.Μ.Π. δημοτικός σύμβουλος Ελευσίνας και ιδρυτής του Σταθμού Ελέγχου Ρύπανσης στην περιοχή.
«Αφού μέχρι σήμερα δεν υπάρχει τρόπος διάθεσης των επικίνδυνων αποβλήτων, επιτρέπεται η παράνομη, ανεξέλεγκτη απόρριψή τους σε ρέματα και στη θάλασσα με την ανοχή του ελληνικού κράτους», καταλήγει.
Για τους κακούς χειρισμούς της στον Κόλπο, η Ελλάδα παραπέμφθηκε στο Ευρωπαϊκό Δικαστήριο, έπειτα από καταγγελία του Γ. Αμπατζόγλου. Ενώ, με πρόσφατη επιστολή που έχουμε στα χέρια μας οι Eυρωπαίοι συνεχίζουν τις έρευνες γύρω από το κατά πόσο η περιοχή, προστατεύται ως «ευαίσθητη περιοχή» ή όχι.
Αίσθηση προκαλεί το τμήμα της έκθεσης, όπου αναφέρεται σε αποθηκευμένα τοξικά στον Ασπρόπυργο: «Η αποθήκευση από τη ΔΕΗ σημαντικών ποσοτήτων Κλοφέν (PCB's) κατά τρόπο που δεν εξασφαλίζει προστασία, μάλλον έχει οδηγήσει σε σχετική ρύπανση του εδάφους».
Το Κλοφέν που ανήκει στην ομάδα των ισχυρών τοξικών, περιέχεται σε συσκευές της εταιρείας, οι οποίες και βρίσκονται εντός συρματοπλεγμένης έκτασης σστον Ασπρόπυργο. 
Ο ανύποπτος επισκέπτης δεν μπορεί να φανταστεί ότι αυτά τα μηχανήματα μπορεί να περιέχουν τοξικές ουσίες, καρκινογόνες και έτοιμες για μια «σούπερ» εμφάνιση σε περίπτωση πυρκαγιάς.
Σύμφωνα με τις «οδηγίες για κατόχους και χρήστες μετασχηματιστών», του ΥΠΕΧΩΔΕ: «Αποθήκευση των PCB's πριν από την εξάλειψή τους δεν μπορεί να γίνει παρά μόνο σε νόμιμα εξουσιοδοτημένες για το σκοπό αυτό εγκαταστάσεις. Η μη τήρηση του όρου αυτού συνεπάγεται για τον παραβάτη τις προβλεπόμενες από την κείμενη νομοθεσία κυρώσεις».
Σύμφωνα με πληροφορίες, στις συγκεκριμένες εγκαταστάσεις βρίσκονται εδώ και χρόνια 330 συσκευές (πυκνωτές) που περιέχουν τις τοξικές, καρκινογόνες για τον άνθρωπο ουσίες Κλοφέν και Ασκαρέλ. Αναλυτικά:
Ενώ από πρόσφατο έγγραφο της εταιρείας, για την καταγραφή των «αποθηκευμένων εφεδρικών» στην «4410 Αποθήκη Ασπροπύργου», αναφέρεται μεταξύ άλλων: «...ουδεμία μεταβολή επήλθε εντός του '99, στην καταγραφή των συσκευών μας που περιέχουν μονωτικά λάδια PCB's και PCT's».
Μια αρκετά σοβαρή υπόθεση ερευνά ο εισαγγελέας πρωτοδικών Πειραιώς, κ. Πεπόνης. Η καταγγελία που του έγινε συνοδευόταν και από φωτογραφίες, τις οποίες δημοσιεύει σήμερα η «Κ.Ε.»: «Κοντέινερς με 400 τόνους κυανιούχων αποβλήτων παρέμειναν παράνομα κοντά σε κατοικημένη περιοχή».
 Από τα στοιχεία του εισαγγελικού φακέλου, τον περασμένο Ιούλιο, εταιρεία μετέφερε επικίνδυνα απόβλητα από την ΕΒΟ Αιγίου και το 304 ΠΕΒ/Βελεστίνο, στην οδό Αγίας Αννης 46, στου Ρέντη. Εκεί παρέμειναν περίπου ένα εικοσιτετράωρο, οπότε και μεταφέρθηκαν στο λιμάνι του Πειραιά για να φορτωθούν σε πλοίο.
 Ο πρόεδρος του Συνδέσμου για το Περιβάλλον, πρώην αντιδήμαρχος Πειραιά Γιάννης Σπυράκης, κατήγγειλε το γεγονός. «Η εταιρεία αυτή επέλεξε να θέσει σε μέγιστο κίνδυνο την ασφάλεια του Πειραιά, μεταφέροντας κυανιούχα απόβλητα μέσα από κατοικημένες περιοχές, χωρίς τη συνοδεία της Τροχαίας και με παράνομη παραμονή τους σε ακατάλληλο χώρο, χωρίς τη σχετική άδεια από τη νομαρχία» μας λέει.
 Δικαιολογεί την τακτική που ακολουθήθηκε λέγοντας: «Αντί να επιλέξουν τη φόρτωση των αποβλήτων από το λιμάνι του Αιγίου (για τα τοξικά της ΕΒΟ) και από το λιμάνι του Βόλου (για τα τοξικά του 305 ΠΕΒ/Βελεστίνο), κάτι που θα εκμηδένιζε τις πιθανότητες να συμβεί ατύχημα, επέλεξαν την οδική μεταφορά. Προφανώς γιατί το κόστος φόρτωσης των αποβλήτων από τα λιμάνια ήταν πολλαπλάσιο».
 Η έρευνα στο Θριάσιο Πεδίο κατέληξε πως σ' αυτόν το χώρο οργιάζει η παρανομία και η αυθαιρεσία, ενώ υπάρχουν λύσεις, που όμως πρέπει να δοθούν σύντομα, πριν κάποιο θανατηφόρο ατύχημα μας το θυμίσει.
 Η Τεχνική Προστασίας Περιβάλλοντος Α.Ε., που δραστηριοποιείται στο χώρο, ετοιμάζει την πρώτη στην Ελλάδα μονάδα αξιοποίησης βιομηχανικών αποβλήτων που έχουν θερμογόνο δύναμη.
