Ολα ξεκίνησαν στην περίφημη εκείνη συνάντηση της προπερασμένης Παρασκευής, όταν ο Κυράστας, αφού είχε προετοιμάσει με δηλώσεις και... διαρροές το έδαφος, ανακοίνωσε ουσιαστικά την απόφασή του: να αναζητήσει αλλού την τύχη του εγκαταλείποντας τον Παναθηναϊκό, κάτι που δεν τόλμησε (ούτε καν σκέφτηκε) άλλος ξένος ή έλληνας προπονητής μέχρι τώρα.
Πολλά ειπώθηκαν ανάμεσα σε πρόεδρο και προπονητή και λίγα έγιναν γνωστά. 
Το διαζύγιο σφραγίστηκε, οι λόγοι ωστόσο που οδήγησαν σε αυτό, και βέβαια επικαλέστηκε ο πρώην (πια) τεχνικός του ΠΑΟ, καλύφθηκαν από πυκνό πέπλο μυστηρίου. 
«Θα τοποθετηθεί ο πρόεδρος», έλεγε ο Κυράστας σε κάθε δημοσιογραφική όχληση. 
«Θα μιλήσω μόλις επιστρέψω από την Αμερική» από την άλλη πλευρά ο πρόεδρος, που δεν κρατήθηκε τελικά και τα είπε όλα (όσα δεν είχε πει εν Ελλάδι τα τελευταία πέντε χρόνια) σε... συνέχειες, ανάβοντας φωτιές. 
Τι διημείφθη σ' εκείνη την προ δέκα ημερών συζήτηση;
Σήμερα η «Kυριακάτικη» ρίχνει φως και αποκαλύπτει τα «παράπονα», που έκανε ο Κυράστας στον Βαρδινογιάνη.
«Η ομάδα είναι απροστάτευτη, δεν τη σέβονται και δεν την υπολογίζουν οι διαιτητές. Οποτε πήγαινε να ξεπροβάλει και να πάρει κεφάλι, πάντα κάτι συνέβαινε και της κόβονταν τα φτερά. Ο Παναθηναϊκός έχει αποκοπεί από τα διάφορα κέντρα αποφάσεων, δεν εισακούγεται πουθενά και, αν συνεχιστεί αυτή η κατάσταση, φοβάμαι ότι πολύ δύσκολα θα μπορέσει να ξαναπάρει τα πρωτεία στο μέλλον».
Αυτό ήταν το πνεύμα της... εισαγωγής του Κυράστα, πριν θίξει άλλα επιμέρους αλλά σημαντικά θέματα.
«Θα γίνουν μεταγραφές αντάξιες ενός Παναθηναϊκού; Θα μείνουν οι Λυμπερόπουλος, Γκούμας; Ποιος είναι ο προϋπολογισμός για τη νέα χρονιά; Τι λεφτά θα δαπανηθούν για να εμπλουτιστεί το υπάρχον έμψυχο υλικό;»
Στην... ατέρμονη σειρά ερωτημάτων ο κ. Βαρδινογιάννης δεν απάντησε, είτε για λόγους τακτικής είτε επειδή στα οικονομικής κυρίως υφής ζητήματα (απ' όπου ξεκινούν τα πάντα) δεν ήταν εις θέσιν να εγγυηθεί κάποια πράγματα. Εδώ βρίσκεται η ουσία. 
 Η οικονομική πολιτική που ακολουθεί ο Παναθηναϊκός (πόσα θα δαπανήσει δηλαδή κάθε χρόνο για μεταγραφές και προπονητή) χαράσσεται από τον Βαρδή Βαρδινογιάννη. Χρόνια, δε, η Μότορ-Οϊλ, η ναυαρχίδα των επιχειρήσεων Βαρδινογιάννη, ήταν ο μοναδικός χρηματοδότης της ΠΑΕ, μέχρι που εφέτος ανέλαβε και επίσημα χορηγός. 
Η κύρια πηγή δηλαδή από την οποία αντλούσε ανέκαθεν ο ΠΑΟ κεφάλαια ήταν και παραμένει η εταιρεία πετρελαιοειδών, που ίδρυσε στις αρχές της δεκαετίας του '70 ο αείμνηστος Νίκος Βαρδινογιάννης. 
Αν κλείσει για οιονδήποτε λόγο η... κάνουλα, καθίσταται σαφές πως κλείνουν αυτομάτως και οι... ορίζοντες, χωρίς να έχει ιδιαίτερη σημασία ποιος είναι πρόεδρος και ποιος προπονητής. Αρα μόνο ιλαρότητα προκαλούν αναφορές του τύπου «ο Παύλος, μόλις αναλάβει, θα ρίξει 5 δισ. για μεταγραφές στην ομάδα, εν αντιθέσει με το Γιώργο που είναι θιασώτης της πολιτικής λιτότητας».
 Ο Κυράστας έθιξε και μερικά άλλα, που αφορούν σχέσεις προσώπων και καταστάσεων. «Τι ρόλο παίζει ο Φιλιππίδης, τι ρόλο παίζει ο Σπηλιωτόπουλος;», είναι ενδεικτικά ορισμένα παραδείγματα. 
Η αναφορά των ονομάτων δεν γίνεται τυχαία, αφού ο προπονητής δεν ήθελε πολλούς μέσα στα πόδια του και είχε απαγορέψει στους προαναφερθέντες την είσοδο στα αποδυτήρια και στο ξενοδοχείο της Παιανίας όταν εκεί διέμενε η ομάδα. 
 Τα νέα παιδιά ή οι τεχνοκράτες με άλλα λόγια, που μπήκαν τους τελευταίους μήνες στη διοίκηση, εκφράζουν το εκσυγχρονιστικό ρεύμα, τη νέα τάξη πραγμάτων μαζί με τα ανίψια (Γιάννη ­πρωτότοκο γιο του Βαρδή­ και Παύλο ­πρωτότοκο γιο του Νίκου), την οποία πρώτη η «Κ.Ε.» είχε μνημονεύσει, επ' αφορμή της αποπομπής του Μάνου Μαυροκουκουλάκη στην αρχή του έτους. Η χειμαρρώδης μάλιστα εισβολή τους (ανέλαβαν και χειρίζονται σοβαρές υποθέσεις, μεταγραφικές και άλλες) είναι ηλίου φαεινότερον ότι αντιμετωπίστηκε με καχυποψία από την παλιά φρουρά, όπως συμβαίνει παντού και πάντοτε στην κοινωνία, σε κάθε τι καινούριο που έρχεται να διαταράξει τις ισορροπίες.
Φυσικά ο Κυράστας δεν έφυγε επειδή δεν εξασφάλισε τα εχέγγυα που ζητούσε (μεταγραφές και δυναμική επιστροφή του ΠΑΟ στα κέντρα και... παράκεντρα των αποφάσεων του ελληνικού ποδοσφαίρου). 
Είχε πάρει την απόφασή του, κρίνοντας την πρόταση του Ηρακλή (πολλά και πιο ξεκούραστα χρήματα) ως «την ευκαιρία της ζωής του». Ούτως ή άλλως θα έφευγε, ενδεχομένως και στην περίπτωση ακόμη που ο Παναθηναϊκός τού αντιπρότεινε συμβόλαιο δύο χρόνων.
Η όλη υπόθεση, που έγινε σίριαλ υψηλής θεαματικότητας μάλιστα, με τις δηλώσεις του Βαρδινογιάννη από την Αμερική («θα φύγω μαζί με τον προπονητή, κουράστηκα και αηδίασα τόσα χρόνια»), έβγαλε ξανά στην επιφάνεια το παιχνίδι εξουσίας ανάμεσα στην παλιά φρουρά και τη «νέα τάξη πραγμάτων». 
Κάποια στιγμή, ίσως και μέσα στο χρόνο, ο πρόεδρος θα αποχωρήσει, αφού γίνει «επίτιμος» και θα αναλάβει τα ηνία ο ανηψιός του, Παύλος. Η διαδοχή έχει δρομολογηθεί και είναι ζήτημα χρόνου, όπως και ο ίδιος άλλωστε ομολόγησε έμμεσα τις τελευταίες ημέρες...
