Aισθάνονται μοναξιά και πολύ συχνά δυσάρεστη διάθεση. Κατέχουν παγκόσμια πρωτιά στις απαιτήσεις των γονέων τους και των καθηγητών για την πρόοδό τους στο σχολείο. Ανταποκρίνονται, όμως, θετικά σημειώνοντας εξαιρετικές σχολικές επιδόσεις.
Καταναλώνουν φρούτα αλλά και πατάτες τηγανητές σε μεγάλες ποσότητες. Κουράζονται ελάχιστα, έχουν καλή υγεία και παραδόξως δεν βλέπουν πολύ τηλεόραση.
Πίνουν οινοπνευματώδη περισσότερο απ' όλους τους συνομηλίκους τους διεθνώς και μολαταύτα... μεθούν λιγότερο. Απρόσμενα ευχάριστη έκπληξη, το ότι σε αντίθεση με τους ενήλικους συμπατριώτες τους κατέχουν παγκόσμιο αντικαπνιστικό ρεκόρ.
Αυτή είναι η εικόνα των ελλήνων εφήβων του 2000, όπως αποτυπώνεται σε έρευνα της Παγκόσμιας Οργάνωσης Υγείας, με δείγμα 120.000 μαθητές από 25 ευρωπαϊκές χώρες, το Ισραήλ, τις ΗΠΑ και τον Καναδά.
Η έρευνα ξεκίνησε το 1982 στη Φιλανδία, τη Νορβηγία και την Αγγλία, με αντικείμενο τη συμπεριφορά των νέων σε θέματα που άπτονται της υγείας. Η ιδέα υιοθετήθηκε από την ΠΟΥ, που έθεσε γρήγορα την όλη προσπάθεια υπό την αιγίδα της. Συν τω χρόνω αυξήθηκαν οι χώρες που συμμετείχαν και διευρύνθηκε η θεματολογία. 
Το δείγμα αποτελείται από μαθητές χωρισμένους σε τρεις ηλικιακές ομάδες, 11, 13 και 15 ετών. Στην Ελλάδα ρωτήθηκαν 4.299 παιδιά, 2.094 αγόρια και 2.205 κορίτσια. Εκτός από τις πάγιες ερωτήσεις που αφορούν την υγεία, τις ασθένειες, το κάπνισμα, τη χρήση αλκοόλ και φαρμάκων, την άθληση και τις διατροφικές συνήθειες, οι έφηβοι καλούνται να απαντήσουν κάθε φορά σε ειδικές θεματικές ενότητες. Στη συγκεκριμένη έρευνα οι ερωτήσεις αφορούσαν τη σχολική ζωή και τις σχέσεις με τους γονείς τους.
 Οι έλληνες μαθητές κατέχουν, όπως είπαμε, την παγκόσμια πρωτιά στις απαιτήσεις γονέων, δασκάλων και καθηγητών για τις επιδόσεις τους στο σχολείο και μάλιστα με ποσοστά που αγγίζουν το 80% κατά μέσον όρο.
Ακολουθούν Πορτογάλοι και Ισραηλινοί, ενώ τελευταίοι είναι οι Φιλανδοί, οι Ελβετοί και οι Αυστριακοί.
 Πολύ καλή θέση κατέχουμε επίσης και στις σχολικές επιδόσεις. Πρώτοι στα 11χρονα και τρίτοι στα 13χρονα και τα 15χρονα. 
 Στην έρευνα αποτυπώνονται ανάγλυφα οι στρεβλώσεις του εκπαιδευτικού μας συστήματος: Οσο οι μαθητές μας πλησιάζουν προς τη Β' λυκείου αυξάνεται ο ανταγωνισμός και μειώνεται το ενδιαφέρον για τη σχολική και την κοινωνική ζωή.
 Στην ερώτηση πόσο τους αρέσει το σχολείο τα 11χρονα ελληνόπουλα βρίσκονται στην 3η θέση, τα 13χρονα στη 17η και τα 15χρονα στην 22η. Στο ερώτημα πόσο φιλικοί και συνεργάσιμοι είναι οι συμμαθητές τους τα 11χρονα είναι  στην 9η, τα 13χρονα στη 19η και τα 15χρονα  στην 21η θέση.
 Στο πόσο ενδιαφέρονται οι δάσκαλοι για την προσωπικότητα των παιδιών τα 11χρονα είναι τρίτα, τα 13χρονα δωδέκατα και τα 15χρονα δέκατα όγδοα.
 Καλή θέση κατέχουμε στο μαθητικό συνδικαλισμό, αφού οι μαθητές μας βρίσκονται στη 2η, την 5η και την 8η θέση ανά ηλικιακή ομάδα στην ερώτηση εάν αισθάνονται ότι συμμετέχουν στη διαμόρφωση των κανόνων του σχολείου. Η ίδια εικόνα παρατηρείται και στην κοινωνικότητα και τις εξωσχολικές ενασχολήσεις. Από έβδομοι στην άθληση στα 11χρονα, γινόμαστε ένατοι στα 13χρονα και εικοστοί πρώτοι στα 15χρονα, ενώ στην ευκολία δημιουργίας νέων φίλων κατέχουμε την 4η, 8η και 14η θέση.
 Οι σχέσεις των εφήβων μας με τους γονείς τους δεν είναι άσχημες. Στη δυσκολία επικοινωνίας με τις μητέρες είμαστε 25οι, 12οι και 20οί, ενώ με τους πατέρες 19οι, 9οι και 12οι.
 Οσον αφορά την υγεία, τα ελληνόπουλα κατέχουν χαμηλή θέση σε πονοκεφάλους, στομαχόπονους και πόνους στην πλάτη και παίρνουν ελάχιστα φάρμακα για τις αιτίες αυτές.
Ανησυχητικό φαινόμενο το ότι είμαστε πρώτοι σε δυσάρεστα συναισθήματα στα 13χρονα και τα 15χρονα και πολύ ψηλά στη μοναξιά (4οι και 3οι) και την κατανάλωση αγχολυτικών φαρμάκων (8οι, 10οι και 11οι). 
 Οσον αφορά διατροφικές και άλλες συνήθειες, είμαστε πολύ χαμηλά στην κατανάλωση γάλακτος με μειωμένα λιπαρά, γλυκών και σοκολάτας, και στο πλύσιμο των δοντιών. Περίπου στη μέση στην κατανάλωση τσιπς, κόκα κόλας και αναψυκτικών και αρκετά υψηλά στην κατανάλωση φρούτων και τηγανητής πατάτας.
Παρ' όλα αυτά, τα παιδιά μας αισθάνονται υπέρβαρα, αφού είναι στην 6η και 3η θέση, ανά ηλικιακή ομάδα, στην ανάγκη να κάνουν δίαιτα.
 Οσον αφορά το αλκοόλ, οι έφηβοί μας είναι πρώτοι, στην κατανάλωση σκληρών αλκοολούχων ποτών και τέταρτοι στην κατανάλωση μπίρας, κρασιού που δοκιμάζουν τουλάχιστον μία φορά την εβδομάδα. Στο ερώτημα εάν έχουν μεθύσει ποτέ κατατάσονται 13οι, 23οι και 26οι.
 Σε μια χώρα αρειμανίων καπνιστών οι έφηβοι έρχονται τελευταίοι παγκοσμίως στη χρήση καπνού κι αυτό, όσο απίστευτο κι αν φαίνεται, είναι πολύ ενθαρρυντικό. Στην ερώτηση εάν έχουν δοκιμάσει τσιγάρο τα ελληνόπουλα είναι τελευταία (28η, 28η και 27η θέση ανά ηλικιακή ομάδα) και σχεδόν τελευταία στο εάν καπνίζουν μία φορά την εβδομάδα ή καθημερινά.
