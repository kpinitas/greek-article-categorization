 «Ονειρεύομαι από τώρα τους αγώνες του Τσάμπιονς Λιγκ. Φιλοδοξώ να αποδείξω πόσο καλός παίκτης είμαι». 
 Τη μεγάλη γιορτή του Τσάμπιονς Λιγκ περιμένει πώς και πώς ο Καρλ Χάινς Πφλίπσεν, ο Γερμανός άσος του Παναθηναϊκού, που δείχνει τελευταία ότι ξεπέρασε τελείως τη σοβαρή περιπέτεια τραυματισμού του. Μιλώντας στο γερμανικό πρακτορείο ειδήσεων επ' ευκαιρία του αγώνα της Εθνικής μας με τη Γερμανία στο Αμβούργο το Σάββατο, ο «Κάλε» υπογράμμισε ακόμη: 
 «Ο όμιλός μας είναι δύσκολος, αλλά ελπίζω να πάμε καλά. Ο Παναθηναϊκός πρέπει να προχωρήσει για να βγάλει χρήματα και να επενδύσει για το μέλλον. Αλλωστε, η ομάδα έχει μεγάλη πείρα από διεθνείς αγώνες».
 Ο Γιάννης Βαρδινογιάννης («Τζίγκερ») επιθεώρησε χθες το πρωί το γήπεδο της Λεωφόρου Αλεξάνδρας, που είναι σχεδόν έτοιμο προς χρήση. Συνοδευόταν από τον πρόεδρο του ΠΑΟ Αγγελο Φιλιππίδη και το μέλος του Δ.Σ. Γιώργο Σπηλιωτόπουλο, οι οποίοι τον ενημέρωσαν για την πορεία των εργασιών. Χθες άρχισε η τοποθέτηση των γκολπόστ, ενώ έγινε δοκιμή και των πρόσθετων προβολέων που μπήκαν, ώστε ο φωτισμός κατά τη διάρκεια των βραδινών αγώνων να είναι επαρκής. Ο χορτοτάπητας έχει στρωθεί και ποτίζεται καθημερινά. Μέχρι να κολλήσουν τα κομμάτια του δεν επιτρέπεται να πατηθεί, γι' αυτό και απαγορεύεται η είσοδος σε οποιονδήποτε εντός του γηπέδου. 
 * Χωρίς τους Βαζέχα, Σιπνιέφσκι υποδέχεται σήμερα (6.30 μ.μ., Ολυμπιακό Στάδιο) ο Παναθηναϊκός την Κοζάνη, σε αγώνα του Kυπέλλου Ελλάδας.
 * Η Λα Κορούνια με πολλούς αναπληρωματικούς στη σύνθεσή της ηττήθηκε 1-0 από τη Σανταντέρ σε φιλικό αγώνα εκτός έδρας. Το γκολ σημείωσε στο 61' ο Πρεσιάτο.
