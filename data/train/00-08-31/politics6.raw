 Για παραβίαση της συνθήκης Ελέγχου Πυραυλικής Τεχνολογίας με τη σχεδιαζόμενη αγορά 56 πυραύλων τύπου «Κρουζ» εκ μέρους της Eλληνικής Πολεμικής Αεροπορίας από τη γαλλοβρετανική κοινοπραξία «Matra - Bae» μιλά η αμερικανική επιθεώρηση «Ντιφένς Νιούζ», ενώ η Τουρκία προειδοποιεί, κατά πάγια τακτική, ότι θα λάβει τα αναγκαία μέτρα για «αποκατάσταση» της ισορροπίας στο Αιγαίο, αν αυτή ανατραπεί.
 To δημοσίευμα του αμερικανικού περιοδικού προκαλεί τις αντιδράσεις του τουρκικού Tύπου. «Η Αθήνα παίζει με τις ισορροπίες» γράφει η εφημερίδα «Τζουμχουριέτ», παρατηρώντας ότι «η απόφαση αγοράς πυραύλων βεληνεκούς 600 χιλιομέτρων ενδέχεται να ωθήσει την Τουρκία σε παρόμοιο βήμα».
 «Η Αθήνα δεν κάθεται φρόνιμα» κατά την εφημερίδα «Τουρκίε» που εκτιμά ότι «αρχίζει νέα ένταση στις σχέσης μεταξύ Τουρκίας και Ελλάδας».
 «Σκιά πυραύλων στη φιλία στο Αιγαίο», γράφει η «Ακσάμ», ενώ η «Γενί Μπινγίλ» μιλά για «Απειλή "Κρουζ" στο Αιγαίο».
 Σύμφωνα με το δημοσίευμα του «Ντιφένς Νιούζ», η αγορά εκ μέρους της Πολεμικής Αεροπορίας του πυραύλου αέρος- εδάφους «Scalp» αποτελεί παραβίαση του Καθεστώτος Ελέγχου Πυραυλικής Τεχνολογίας, καθώς το βεληνεκές των πυραύλων αυτών φτάνει τα 600 χιλιόμετρα.
 Η συνθήκη αυτή έχει υπογραφεί από 32 χώρες, ανάμεσα στις οποίες η Γαλλία, η Βρετανία και οι ΗΠΑ και θέτει όρια στην πυραυλική τεχνολογία που μπορεί να αποκτήσει μια χώρα. Οι χώρες που συμμετέχουν στη συνθήκη δεν επιτρέπεται να πωλήσουν πυραύλους με εκρηκτική κεφαλή μεγαλύτερη των 500 κιλών και με εμβέλεια μεγαλύτερη των 300 χιλιομέτρων.
 Τούρκος αξιωματούχος δήλωσε ότι η Τουρκία θα λάβει τα απαραίτητα μέτρα για να αποκαταστήσει την ισορροπία στο Αιγαίο αν η σημερινή ισορροπία ανατραπεί υπέρ της Ελλάδας ως αποτέλεσμα των πρόσφατων ελληνικών αμυντικών προμηθειών. Είπε ακόμα ότι η Τουρκία μπορεί να αγοράσει παρόμοια όπλα αν η Ελλάδα αγοράσει τους
συγκεκριμένους πυραύλους και, στην περίπτωση αυτή, δεν αναμένει αντίδραση από τις ΗΠΑ.
 Κατά πάγια τακτική η Τουρκία απειλεί με «αποκατάσταση της ισορροπίας» κάθε φορά που η Ελλάδα προχωρά στην προμήθεια ενός νέου οπλικού συστήματος, όπως είχε γίνει κατά την προμήθεια εκτοξευόμενων από εδάφους πυραύλων κατά πλοίων «Εξοσέτ».
 Χαρακτηριστικό είναι επίσης ότι η Τουρκία ήδη διαθέτει τους αντίστοιχης ισχύος
και βεληνεκούς ισραηλινής κατασκευής πυραύλους «Pope ye» της εταιρείας Pαφαέλ. Η σχετική σύμβαση με το Ισραήλ υπεγράφη πριν από περίπου τρία χρόνια. Τον ίδιο
 Να σημειώσουμε επίσης ότι της ανακοίνωσης πριν από ενάμιση χρόνο περίπου από το ΚΥΣΕΑ για την προμήθεια των γαλλικών πυραύλων «Scalp» που θα φέρουν τα επίσης υπό προμήθεια γαλλικά μαχητικά αεροσκάφη Μιράζ 2000-5, είχαν προηγηθεί επανειλημμένες βολιδοσκοπήσεις αξιωματούχων του υπουργείου Eθνικής Aμυνας προς
τις ΗΠΑ, για την προμήθεια των επίσης μέσου-μεγάλου βεληνεκούς αμερικανικών πυραύλων AGM-130.
 Τότε, η αμερικανική πλευρά είχε αρνηθεί να αποδεσμεύσει τους συγκεκριμένους πυραύλους προς πώληση στην Ελλάδα. Μετά την ανακοίνωση της προμήθειας των «Scalp», οι Aμερικανοί, μέσω άτυπων επαφών, έδωσαν στην ελληνική πλευρά να καταλάβει ότι η αρχική τους θέση δεν ήταν αμετακίνητη και ότι θα συζητούσαν σοβαρά την προοπτική πώλησης των AGM-130 στη χώρα μας.
