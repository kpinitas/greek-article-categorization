 Εναντίον της εκστρατεία της αστυνομίας με κύμα ανακρίσεων στελεχών της κατήγγειλε η αντιπολιτευόμενη φοιτητική οργάνωση «Οτπορ» στη Γιουγκοσλαβία, όπου η κυβέρνηση αμφισβητεί την αξιοπιστία των δημοσκοπήσεων και ανακοινώνει ότι θα στήσει κάλπες ακόμα και στο Κοσσυφοπέδιο.
 Η οργάνωση «Οτπορ»ανακοίνωσε ότι μόνο τον Αύγουστο οδηγήθηκαν στα αστυνομικά τμήματα 122 στελέχη της και ανακρίθηκαν. Στη συνέχεια φακελώθηκαν και αφέθηκαν
ελεύθερα. Αυτά τα μέτρα δείχνουν ότι οι αρχές στη Σερβία αποφάσισαν να διευρύνουν την καταπίεση στην «Οτπορ», καθώς πλησιάζουν οι εκλογές. Η οργάνωση
υποστηρίζει ότι μπορεί να κινητοποιήσει πλέον 50 χιλιάδες συμπαθούντες σε όλη τη χώρα. Χθες η κυβέρνηση αντέδρασε στις δημοσκοπήσεις που έφεραν τον πρόεδρο Μιλόσεβιτς περίπου 11 μονάδες πίσω από τον υποψήφιο της αντιπολίτευσης στις προεδρικές εκλογές, Βόισλαβ Κουστούνιτσα. Ο Νικόλα Σάινοβιτς, ανώτατο στέλεχος
του κυβερνώντος Σοσιαλιστικού Κόμματος του Μιλόσεβιτς, αμφισβήτησε την αξιοπιστία των δημοσκοπήσεων, οι οποίες δημοσιεύονται σε μη επίσημες εφημερίδες. Ως τώρα καμιά επίσημη (προσκείμενη στην κυβέρνηση) εφημερίδα δεν έχει δημοσιεύσει δημοσκοπήσεις. Πάντως ο Σάινοβιτς είχε δηλώσει ότι η κυβέρνηση θα σεβαστεί το αποτέλεσμα των εκλογών.
 Η αντιπολίτευση άρχισε μεγάλη προεκλογική εκστρατεία με περιοδείες του Κοστούνιτσα σε μεγάλες πόλεις. Χθες εμφανίστηκε στο Ποζάρεβατς, που θεωρείται κάστρο της οικογένειας Μιλόσεβιτς. Αντίθετα, ο Μιλόσεβιτς δεν έχει ακόμα αρχίσει δημόσιες εμφανίσεις, ωστόσο εκμεταλλεύεται στο έπακρο την κρατική τηλεόραση, η οποία μεταδίδει φιλοκυβερνητικά μηνύματα και ρεπορτάζ και την οποία ελέγχει πλήρως. Μεταξύ των συνθημάτων που προβάλλονται είναι: «Ο λαός ψηφίζει και όχι το ΝΑΤΟ» και «Eλευθερία με τον Μιλόσεβιτς».
 Χθες, 10.000 άτομα συγκεντρώθηκαν στο Τσατσάκ της κεντρικής Σερβίας για να διαδηλώσουν την υποστήριξή τους στον Κουστούνιτσα. Η πρώτη μαζική διαδήλωση υποστήριξης στον Κουστούνιτσα οργανώθηκε από την «Ομάδα 17», που επεξεργάστηκε
πρόγραμμα μεταρρυθμίσεων, το οποίο έχει υιοθετήσει ο συνασπισμός της αντιπολίτευσης. «Ολες οι δημοσκοπήσεις δείχνουν ότι ο Κουστούνιτσα προηγείται του Μιλόσεβιτς τουλάχιστον κατά ένα εκατομμύριο ψήφους», τόνισε ο ηγέτης της Ομάδας, Μλάντιαν Ντίνκιτς, μιλώντας στο πλήθος. Η αντιπολίτευση θα εγκαινιάσει
την επίσημη προεκλογική της εκστρατεία την 1η Σεπτεμβρίου και θα την κλείσει με διαδήλωση στην κεντρική πλατεία του Βελιγραδίου, στις 22 Σεπτεμβρίου.
 Αποδεικνύοντας πόσο αποφασισμένος είναι ο Μιλόσεβιτς να πάρει τις εκλογές, ο γενικός γραμματέας του Σοσιαλιστικού Κόμματος δήλωσε ότι θα στηθούν κάλπες και
στους σερβικούς θυλάκους του Κοσσυφοπεδίου. Χθες, έξι ημέρες μετά την εξαφάνιση του πρώην προέδρου της Γιουγκοσλαβίας, Ιβάν Στάμπολιτς, οι κυβερνητικές εφημερίδες ανήγγειλαν το γεγονός και το απέδωσαν σε επιχειρησιακές σχέσεις που είχε με το Μαυροβούνιο και τη Σερβική Δημοκρατία της Βοσνίας.
