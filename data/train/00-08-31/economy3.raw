 Η προγραμματισμένη συγχώνευση του γερμανικού χρηματιστηρίου με το αντίστοιχο του Λονδίνου δεν τίθεται σε κίνδυνο από την επιθετική προσφορά του σουηδικού κολοσσού ΟΜ Gruppe, σύμφωνα με εκτιμήσεις ανώτατων στελεχών της Φρανκφούρτης. Ο επικεφαλής του γερμανικού χρηματιστηρίου Ρολφ Μπρόιερ, που είναι επίσης εκ των διευθυντικών στελεχών του χρηματιστηριακού τμήματος της Deutsche Bank, υποστήριξε ότι το σχέδιο για τη δημιουργία του χρηματιστηρίου iX είναι σαφώς ανώτερο από το αντίστοιχο σχέδιο επέκτασης της ΟΜ Gruppe. Ο ίδιος πρόσθεσε ότι
θεωρούσε απίθανο να αναβληθεί η ψηφοφορία της 14ης Σεπτεμβρίου στη Φρανκφούρτη
 Ιδιαίτερο ενδιαφέρον παρουσιάζει η εκτίμηση του Μπρόιερ, σύμφωνα με την οποία τα «αδελφά» χρηματιστήρια του Μιλάνου και της Μαδρίτης πρέπει να συνεργαστούν με εκείνο του Λονδίνου, προκειμένου να αντικρούσουν την επιθετική προσφορά των
Σουηδών, μια και οι τελευταίοι επιστρατεύουν τους σκληρούς νόμους της αγοράς, μετά την απόρριψη από το Λονδίνο της «φιλικής» προσέγγισης που έκαναν την περασμένη Παρασκευή.
 Από την πλευρά του, ο πρόεδρος του χρηματιστηρίου του Λονδίνου (LSE), Ντον Κρούκσανκ, βρήκε στο πρόσωπο του Μπόιερ έναν πολύτιμο σύμμαχο, καθώς είναι αποφασισμένος να μη δεχθεί τη σουηδική προσέγγιση, η οποία από μόνη της στρέφει τα μάτια όλης της Ευρώπης στις εξελίξεις για τη δημιουργία του πανευρωπαϊκού χρηματιστηρίου iX. Παρά ταύτα, οι μέτοχοι στο Λονδίνο φαίνεται να λαμβάνουν σοβαρά υπόψη τους σειρά προβλημάτων που ανακύπτουν από την πιθανή
συγχώνευση των χρηματιστηρίων Λονδίνου και Φρανκφούρτης (και τα οποία υπερτονίζει για τους δικούς του λόγους ο όμιλος ΟΜ Gruppe): Η επί ίσοις όροις συγχώνευση δεν λαμβάνει υπόψη της το ρευστό πλεόνασμα του LSE, την ώρα που οι κανόνες λειτουργίας του νέου χρηματιστηρίου iX δεν είναι επαρκώς αποσαφηνισμένοι, τα τεχνολογικά προβλήματα της συγχώνευσης δεν έχουν επιλυθεί ακόμα, ενώ παράλληλα ο φόβος των Βρετανών ότι οι Γερμανοί μπορούν να αποκτήσουν εν τοις πράγμασι τον έλεγχο της αγοράς δημιουργεί περαιτέρω επιφυλάξεις. 
 Μετά το κάλεσμα του Μπόιερ, πάντως, προς τα χρηματιστήρια του Μιλάνου και της Μαδρίτης, με ενδιαφέρον αναμένεται η «απάντηση» της ΟΜ Gruppe που θα δώσει νέα
τροπή στο σίριαλ της τύχης του χρηματιστηρίου του Λονδίνου, αλλά και του υπό δημιουργία πανευρωπαϊκού iX.
