 ραδιοτηλεοπτική δραστηριότητα ανεξαρτήτως τεχνικών μεθόδων μετάδοσης είναι προϊόν ρύθμισης της ραδιοτηλεοπτικής νομοθεσίας και εξαιρείται από το επικείμενο νομοσχέδιο για την απελευθέρωση των τηλεπικοινωνιών. Αυτή είναι μία
από τις βασικές διακρίσεις που συζητήθηκαν χθες, μεταξύ άλλων, στην κοινή σύσκεψη του πρωθυπουργού Κώστα Σημίτη με τον υπουργό Τύπου Δημήτρη Ρέππα και τον υπουργό Μεταφορών Χρίστο Βερελή, καθώς μεταξύ των προς συζήτηση θεμάτων ήταν και οι τομείς συναρμοδιότητας των δύο υπουργείων.
 Στη συνάντηση που, κατά τ' άλλα, περιέλαβε μεγάλη ατζέντα θεμάτων, τέθηκε με έμφαση το θέμα των αποσαφηνίσεων ορισμένων διατάξεων του επικείμενου νομοσχεδίου και κατ' επέκταση των αρμοδιοτήτων σε θέματα που εμπλέκονται και τα δύο υπουργεία. Αλλο ραδιοτηλεοπτική δραστηριότητα, άλλο τηλεπικοινωνιακές υπηρεσίες είναι η βασική φιλοσοφία των βελτιωτικών αλλαγών που προτάθηκαν κι έγιναν αποδεκτές. Με άλλα λόγια, όποια τεχνολογία κι αν ακολουθείται κατά τη μετάδοση και την επεξεργασία του ραδιοτηλεοπτικού σήματος (αμφίδρομη, interractive κ.ά.), η εκπομπή και το περιεχόμενο του ραδιοτηλεοπτικού προγράμματος παραμένει υπό την ισχύ της ραδιοτηλεοπτικής νομοθεσίας. Και με βάση αυτή τη διάκριση άλλαξε η διατύπωση σε αρκετά άρθρα, τα οποία αναφέρονταν
στις νέες τεχνολογίες που συνδέονται με τις ραδιοτηλεοπτικές υπηρεσίες. 
 Στην ίδια συνάντηση, όμως, τέθηκαν και θέματα που ήδη χαρακτηρίζονται από ασάφειες σε άλλους τομείς συναρμοδιότητας των δύο υπουργείων. Σύμφωνα με πληροφορίες (και με αφορμή δημοσιεύματα, όπως αυτό της «Ε» που κίνησε και το θέμα), τέθηκε από τον υπουργό Τύπου το ζήτημα των κεραιών των ρ/τ σταθμών και η σύγχυση που προκλήθηκε ύστερα από την αποστολή μιας εγκυκλίου, προ ημερών, του υφυπουργού Μεταφορών και Επικοινωνιών Αλέκου Βούλγαρη προς τις νομαρχίες. Η «εντολή», όχι μόνον περιέπλεξε ακόμη περισσότερο το καθεστώς λειτουργίας των
ρ/σταθμών, το οποίο σημειωτέον χαρακτηρίζεται με ρυθμίσεις του υπουργείου Τύπου «προσωρινής νομιμότητας», αλλά αναίρεσε ουσιαστικά και τη διάταξη του πρόσφατου νόμου του ίδιου του υπουργείου (2801/2000) Μεταφορών και Επικοινωνιών για την αδειοδότηση των κεραιών. Εν ολίγοις, ενώ με τη διάταξη ζητήθηκε η υποβολή δικαιολογητικών προκειμένου να αδειοδοτηθούν οι κεραίες των
σταθμών, με την εγκύκλιο διευκρινίζεται ότι με αυτή τη διαδικασία «κατ' ουδένα
τρόπο νομιμοποιούνται οι υφιστάμενες κεραίες»! Καθιστά, δηλαδή, παράνομες τις κεραίες, παρά το γεγονός ότι οι σταθμοί θεωρούνται νομίμως λειτουργούντες βάσει της ρύθμισης για την προσωρινή νομιμότητα που θέσπισε το υπουργείο Τύπου
 Οι αντιδράσεις δε στην εγκύκλιο, κυρίως από τους άμεσα εμπλεκόμενους, τους «νομίμως λειτουργούντες ρ/τ σταθμούς» (όπως υπογράφουν τη σχετική ανακοίνωσή τους), ήταν έντονες. Με σκληρή διατύπωση μιλούν για «παρερμηνεία του νόμου» από την ίδια την εγκύκλιο και για αναίρεση της διάταξης, αφού όμως πρώτα οι ίδιοι «έχουν υποβληθεί σε τόσα έξοδα», προκειμένου να τηρήσουν την υποχρέωσή τους ως προς την αδειοδότηση των κεραιών.
 Χθες συζητήθηκαν όλα αυτά στη σύσκεψη με τον πρωθυπουργό, ενώ επ' ευκαιρία τέθηκε από τον κ. Ρέππα και η ατζέντα των εκκρεμοτήτων που αφορούν κοινές αρμοδιότητες με το υπουργείο Μεταφορών και Επικοινωνιών.
 Με αφορμή, όμως, το δημοσίευμα της «Ε» για το «μπάχαλο» που επικρατεί πλέον στο καθεστώς λειτουργίας των σταθμών, ο υφυπουργός Αλέκος Βούλγαρης έστειλε επιστολή «για την καλύτερη και πληρέστερη ενημέρωση των αναγνωστών για το θέμα
 Απάντηση: Χαιρόμαστε πάρα πολύ που ο υφυπουργός Μεταφορών και Επικοινωνιών επιβεβαιώνει το δημοσίευμά μας μέχρι...κεραίας. 
 Λυπούμαστε όμως που τα ερωτήματα παραμένουν αναπάντητο: Ηταν εσφαλμένη κίνηση η θέσπιση της διάταξης του ν. 2801/2000 για την αδειοδότηση των κεραιών ή η εγκύκλιος που την αναίρεσε; Σωστά θεσπίστηκε η διάταξη που ανοίγει το δρόμο για την αδειδότηση των κεραιών και λάθος εκδόθηκε η εγκύκλιος που εξηγεί πως η
τήρηση της διάταξης «κατ' ουδένα τρόπο νομιμοποιεί τις κεραίες». Μήπως είναι σωστές και οι δύο, αφού λογικά συνδέουν τις άδειες κεραιών με τις άδειες των σταθμών; Ή είναι λάθος, αφού αγνοούν το ισχύον μεταβατικό καθεστώς που νομιμοποιεί τους σταθμούς; Είναι το ίδιο η προσωρινή νομιμότητα με την παρανομία; Είναι το ίδιο να λες ότι δεν είστε οριστικά νόμιμοι και ότι είστε παράνομοι; 
 Εμείς παραθέτουμε χαρακτηριστικό απόσπασμα από την επιστολή των «νομίμως λειτουργούντων σταθμών» προς τον κ. Βούλγαρη. Αν και σύμφωνα με τον υφυπουργό οι ίδιοι ζήτησαν να εξαιρεθούν από τη διάταξη για την αδειοδότηση, εκείνοι απαντούν ως εξής: «Με όλο το σεβασμό που τρέφουμε στο πρόσωπό σας, θα θέλαμε να σας γνωρίσουμε τα ακόλουθα: 
 1. Μια υπουργική εγκύκλιος δεν μπορεί να υποκαταστήσει την ισχύ ενός νόμου του
κράτους. Τουτέστιν, η υπ' αριθμ. 51441/3520 από 23-8-2000 ερμηνευτική σας εγκύκλιος δεν μπορεί να επ' ουδενί να υποκαταστήσει ή παρερμηνεύσει το νόμο 2801 από 3-3-2000
 2. Σύμφωνα με την εγκύκλιό σας, τα ΜΜΕ που δεν κατέχουν οριστική άδεια λειτουρτίας δεν δικαιούνται αδειοδότησης των κεραιών τους. Αλλά, κύριε υφυπουργέ, όταν την 3-3-2000 ψηφίζατε το ν.2801 και δίνατε 6μηνη προθεσμία για
την εφαρμογή του, γνωρίζατε κάλλιστα ότι οι περισσότεροι ρ/τ σταθμοί δεν έχουν
οριστικές άδειες. Δεν μπορείτε, επίσης, κύριε υφυπουργέ να δίνετε εντολή στις νομαρχίες να εφαρμοστεί ο νόμος, οι νομαρχίες να μας καλούν να καταθέσουμε δικαιολογητικά και μετά με τη νέα σας εγκύκλιο να το αναιρείτε, αφού έχουμε υποβληθεί σε τόσα έξοδα (...) ».
