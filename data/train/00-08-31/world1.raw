 Εξάντλησαν οι γερμανικές δικαστικές αρχές τα όρια του νόμου και καταδίκασαν σε
αυστηρότατες ποινές 3 νεοναζί για τη δολοφονία ενός Μοζαμβικανού, ενώ ο καγκελάριος της χώρας κάλεσε τους πολίτες να αντισταθούν στην ξενοφοβία και το
δεξιό εξτρεμισμό, όπως έκαναν πριν από περίπου 10 χρόνια οι Ανατολικογερμανοί,
 Δικαστήριο της πόλης Χάλε στην πρώην ανατολική Γερμανία επέβαλε ισόβια κάθειρξη στον ηλικίας 24 ετών Ενρίκο Χίλπριχτ, τον μεγαλύτερο από τους 3 νεοναζί που κρίθηκαν ένοχοι για το μέχρι θανάτου ξυλοδαρμό του Μοζαμβικανού, τον περασμένο Ιούνιο στην πόλη Ντέσαου. Επέβαλε ακόμα στους άλλους δύο κατηγορούμενους, ηλικίας 16 ετών, Φρανκ Μιτμπάουερ και Κρίστιαν Ρίχτερ, εννέα χρόνια φυλάκιση σε σωφρονιστικό κατάστημα ανηλίκων. Η ποινή είναι μόλις κατά ένα χρόνο μικρότερη της ανώτατης προβλεπόμενης. Οι 3 νέοι ομολόγησαν ότι ξυλοκόπησαν μέχρις αναισθησίας τον Μοζαμβικανό Αλμπέρτο Αντριάνο και απέδωσαν την πράξη τους σε μέθη, ισχυριζόμενοι ότι δεν είχαν την πρόθεση να τον σκοτώσουν. Ο μετανάστης πέθανε μετά τρεις μέρες.
 Το δικαστήριο εκτίμησε ότι μόνο κίνητρο των τριών ήταν το διαφορετικό χρώμα του θύματος, ο οποίος είχε παντρευτεί Γερμανίδα και ήταν πατέρας τριών παιδιών. Η χήρα του θύματος κατήγγειλε ότι δέχεται απειλές για τη ζωή της, από
οργάνωση της άκρας Δεξιάς της περιοχής του Ντίσελντορφ.
 Ο καγκελάριος Γκέρχαρντ Σρέντερ κάλεσε τους Γερμανούς να αντισταθούν στον ακροδεξιό εξτρεμισμό. Μιλώντας στον τηλεοπτικό σταθμό ARD, ο Σρέντερ κάλεσε ακόμα την αστυνομία και τη δικαστική εξουσία να είναι πιο αυστηρές με τους εξτρεμιστές, τονίζοντας ότι η νεολαία έχει ανάγκη από καλύτερες προοπτικές για
να μην παρασυρθεί στην παγίδα της άκρας Δεξιάς. Αξίζει να σημειωθεί ότι περίπου το 10% του γερμανικού πληθυσμού, που αριθμεί συνολικά 82 εκατομμύρια, έχει γεννηθεί στο εξωτερικό. Στην πρώην ανατολική Γερμανία ωστόσο, όπου η ανεργία είναι 20% και σημειώνεται ένα δυσανάλογα μεγάλο ποσοστό πράξεων βίας, οι ξένοι δεν ξεπερνούν το 2%.
