 απόφαση του υπουργείου Γεωργίας για την κυνηγετική περίοδο 1999-2000 είναι παράνομη απεφάνθη το Συμβούλιο της Επικρατείας. Μόνο που η ετυμηγορία του δικαστηρίου δεν έχει κανένα αντίκρισμα, αφού ήδη η επίμαχη περίοδος του κυνηγιού έχει λήξει.
 Πρόκειται για τη γνωστή ιστορία που επαναλαμβάνεται κάθε χρόνο. Να τελειώνει η
κυνηγετική περίοδος και να ακολουθεί η ετεροχρονισμένη, χωρίς ουσία, απόφαση του ΣτΕ. Που ακυρώνει ως παράνομες τις εκάστοτε αποφάσεις του υπουργείου Γεωργίας, αφού όμως έχει εκπνεύσει η χρονική περίοδος της θήρας. 
 Ετσι, με καθυστέρηση αρκετών μηνών οι δικαστές ακύρωσαν την απόφαση του υπουργού Γεωργίας με την οποία καθοριζόταν ο χρόνος της κυνηγετικής περιόδου από 20.8.1999 μέχρι 28.2.2000 καθώς και τα είδη και ο αριθμός των ζώων και των
πτηνών που επιτρεπόταν να κυνηγήσουν οι λάτρεις της θήρας. Το ανώτατο δικαστήριο έκανε δεκτή την προσφυγή του σωματείου «Αμεση Επέμβαση για την Προστασία της Αγριας Φύσης» και υιοθέτησε τα επιχειρήματα που πρόβαλε ότι η διάρκεια της κυνηγετικής περιόδου είναι παράνομη, διότι αρχίζει πρόωρα και τελειώνει αρκετά αργά, με αποτέλεσμα να μην προστατεύεται η άγρια πανίδα της χώρας. 
 Η δικαστική απόφαση είναι ανάλογη με αυτές που εκδίδονται κάθε χρόνο και περιλαμβάνει τις ίδιες παρατηρήσεις και συστάσεις προς το υπουργείο Γεωργίας, το οποίο, όμως, πεισματικά αρνείται να συμμορφωθεί. Σύμφωνα με τους δικαστές, η υπουργική απόφαση είναι παράνομη, διότι καθορίζει τη χρονική περίοδο του κυνηγιού σε πανελλήνια βάση χωρίς να λαμβάνει υπ' όψιν τις κατά τόπους γεωργαφικές και κλιματολογικές ιδιαιτερότητες, ενώ δεν αναφέρει καθόλου την επίδραση των χρονικών ορίων της περιόδου αυτής στην αναπαραγωγική ικανότητα των θηλαστικών (αγριοκούνελο, αλεπού και πετροκούναβο) και των πτηνών (καρακάξα, κάργια, κουρούνα και ψαρόνι).
