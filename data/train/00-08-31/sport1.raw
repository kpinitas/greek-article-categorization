Ο Κώστας Κουκοδήμος, ο Λάμπρος Παπακώστας, ο Αλέξανδρος Παπαδημητρίου και ο Περικλής Ιακωβάκης έκλεψαν την παράσταση από ελληνικής πλευράς στο «Ολυμπιακό μίτινγκ» στίβου που έγινε χθες στο Καυτανζόγλειο και έδειξαν ότι είναι έτοιμοι για το μεγάλο ραντεβού του Σίδνεϊ.
 Ο Κουκοδήμος έκανε 8, 09 στο μήκος στην πρώτη του προσπάθεια, πήρε την τρίτη θέση πίσω από τον Ισπανό Λαμέλα (8, 22) και το Μαροκινό Μουτρίκ (8, 17) και ήταν φανερά ικανοποιημένος, όπως και ο Σερέλης που ήταν 6ος με 8 μ. Στο ύψος, ο Παπακώστας πέρασε τα 2, 30 και ήταν δεύτερος πίσω από τον Καναδό Μπόσγουελ (2, 32), ενώ στη σφυροβολία (όπου έγιναν τέσσερις προσπάθειες) σταθερά σε μεγάλες βολές ο Αλέξανδρος Παπαδημητρίου πλησίασε τα 80μ. (79, 81) και ήταν δεύτερος μετά το Φινλανδό Καργιαλάινεν (80, 21). Θετική εδώ και η εμφάνιση του Χρήστου Πολυχρονίου που έριξε 78, 80. Πολύ καλός ο Περικλής Ιακωβάκης που πέτυχε νέο ατομικό ρεκόρ στα 400 μ. εμπόδια με 49.35 και ήταν και αυτός δεύτερος, πίσω από τον Ματέτε (49.03). Στα άσχημα της βραδιάς οι ενοχλήσεις που ένιωσε στο πόδι η Ολγα Βασδέκη και δεν έκανε ούτε μία προσπάθεια στο τριπλούν (1η η Μαρίνοβα με 14, 79, ατομικό ρεκόρ με 14, 03 η Μάρκου), ενώ η Ξάνθου έκανε 6, 64 στο μήκος που νίκησε με 6, 70 η Ισπανίδα Μοντάλβο. Εντυπωσίασε η Οτι που νίκησε στα 100μ. με 10.99 και -1, 20 άνεμο, ενώ στο δίσκο (δεν αγωνίστηκε η Κελεσίδου) πρώτη ήταν η Σάντοβα με 65, 58 και δεύτερη η Βόγγολη με 63, 66.
