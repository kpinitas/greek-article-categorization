 Βαρύς θα είναι ο πέλεκυς της αθλητικής δικαιοσύνης για τις περιπτώσεις ντόπινγκ στο ποδόσφαιρο! Πρόθεση της ΕΠΟ και της ΕΠΑΕ είναι να απαλλάξει το επαγγελματικό ποδόσφαιρο από τη νέα του «πληγή» και με χθεσινή του απόφαση το συμβούλιο της ομοσπονδίας θεσμοθέτησε, κατόπιν προτάσεως της λίγκας, τον αιματολογικό έλεγχο των ποδοσφαιριστών που αφορά τις ουσίες ερυθροποιητίνη και αυξητική ορμόνη. Ποδοσφαιριστής που θα αρνηθεί να περάσει από τον έλεγχο θα μένει στην εξέδρα για οκτώ αγωνιστικές από τα παιχνίδια Πρωταθλήματος και Kυπέλλου, οπότε λογικά δεν θα υπάρχουν... κοπάνες όταν κάνουν έφοδο οι «ιπτάμενοι» γιατροί της ΕΠΑΕ. Εάν βρεθεί θετικό δείγμα ποδοσφαιριστή και αποδειχθεί συμμετοχή μέλους της ΠΑΕ ή του γιατρού, τότε η ομάδα θα τιμωρείται με αφαίρεση 15 βαθμών από το Πρωτάθλημα! Στον ποδοσφαιριστή που θα βρεθεί ντοπέ, όπως ήδη προβλέπεται από τον ΚΑΠ, θα επιβάλλεται ποινή αποκλεισμού για δύο χρόνια από κάθε φιλικό και επίσημο παιχνίδι της ομάδας και ο φάκελος της υπόθεσης θα παραπέμπεται στις εισαγγελικές αρχές. 
 Ο αιματολογικός έλεγχος θα διενεργείται με ευθύνη της διοργανώτριας αρχής και τα δείγματα που θα λαμβάνονται θα αναλύονται στο Kέντρο Ανάλυσης του ΟΑΚΑ. 
 Ανακοίνωση - διευκρίνιση για να μην... τρέχει στον εισαγγελέα εξέδωσε ο Αρης Λουκόπουλος. Ο πρόεδρος της Παναχαϊκής στη γενική συνέλευση της ΕΠΑΕ άναψε φωτιές καταγγέλλοντας ότι το Πρωτάθλημα είναι... ντοπέ και χθες θέλησε να αποσαφηνίσει «το ακριβές νόημα των δηλώσεών» του. Είναι προφανές ότι ο κ. Λουκόπουλος δεν έχει στοιχεία που να αποδεικνύουν ότι «οι μισές ομάδες έχουν ξεκινήσει ενέσεις», όπως είπε στη συνέλευση, και γι' αυτό προχώρησε σε διευκρινίσεις για να αποφύγει την κλήση του από τις εισαγγελικές αρχές.
 «Αφού διεπίστωσα, όπως άλλωστε κι άλλοι παράγοντες του επαγγελματικού ποδοσφαίρου, ότι μέθοδοι φαρμακοδιέργεσης έχουν εισέλθει και στο χώρο του ελληνικού πρωταθλήματος, διετύπωσα ακολούθως την ανησυχία μου αυτή στη συνέλευση με σκοπό να προκαλέσω συζήτηση επί του θέματος αυτού, προκειμένου να αντιμετωπισθεί άμεσα εν τη γενέσει του», αναφέρεται στην έγγραφη δήλωση Λουκόπουλου, ο οποίος στη συνέχεια διευκρινίζει ότι «αυτή την έννοια είχε η τοποθέτησή μου και σε καμία περίπτωση αυτήν της καταγγελίας, δίκην κατηγόρου, για διερεύνηση στοιχείων επιβαρυντικών για άλλες ομάδες». Η φωτιά πάντως που άναψε, δύσκολα θα σβήσει...
 Στο θέμα του ντόπινγκ αναφέρθηκε και ο πρόεδρος της ΕΠΑΕ Βίκτωρας Μητρόπουλος, ο οποίος προσπάθησε να υποβαθμίσει το γεγονός, λέγοντας: «Αν θεωρήσουμε ότι υπάρχει ντόπινγκ στο ποδόσφαιρο, τότε είναι ελάχιστοι αυτοί που χρησιμοποιούν τέτοιες μεθόδους. Η ΕΠΑΕ καθιέρωσε το τεστ αίματος και θα κάνουμε έλεγχο ντόπινγκ οποιαδήποτε ημέρα της εβδομάδας».
