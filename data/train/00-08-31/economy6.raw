Αντιμέτωπη με το αδιέξοδο που η ίδια έχει δημιουργήσει στην Ολυμπιακή Αεροπορία και τη διαφαινόμενη αδυναμία εξεύρεσης αγοραστή, η κυβέρνηση.
 Eτσι τώρα εμφανίζεται έτοιμη να αναλάβει χρέη και υποχρεώσεις της εταιρείας που
πιθανόν ξεπερνούν τα 300 δισεκατομμύρια δραχμές για να πετύχει ένα λογιστικό «λίφτινγκ» με το διαχωρισμό του ενεργητικού από το παθητικό κατά τα πρότυπα της Τράπεζας Κρήτης.
 Ο υπουργός Μεταφορών Χρίστος Βερελής που κατέθεσε τη σχετική πρόταση χθες στον
πρωθυπουργό Κ. Σημίτη, εκτιμά ότι μέσω αυτού του «λίφτινγκ» η «Ολυμπιακή» θα καταστεί ελκυστική για τους υποψήφιους επενδυτές. Παραμένει άγνωστο όμως το αν
το συνολικό σχέδιο θα εγκριθεί από την Ευρωπαϊκή Επιτροπή, η οποία έχει απαγορεύσει εδώ και χρόνια κάθε μορφής κρατική ενίσχυση προς την Ο.Α.
 Υπενθυμίζεται ότι η κυβέρνηση έχει ξεκινήσει μέσω συμβούλου (Φερστ Μπόστον) τη
διαδικασία για την ανεύρεση αγοραστή της Ολυμπιακής Αεροπορίας. Φαίνεται όμως ότι από τη διερεύνηση της αγοράς δεν προέκυψε σαφές ενδιαφέρον - αντιθέτως όλοι οι πιθανοί επενδυτές δυσανασχετούσαν επειδή δεν γνώριζαν το πραγματικό ύψος των υποχρεώσεων της «Ολυμπιακής». Η κυβέρνηση είχε άλλωστε εδώ και καιρό αναγνωρίσει δημόσια ότι δεν υπάρχει σαφής εικόνα στα οικονομικά της «Ολυμπιακής» και γι' αυτό το λόγο τοποθέτησε μέσα στην Ο.Α. την εταιρεία συμβούλων «Πράισγουοτερχάουζ». Σύμφωνα με πληροφορίες, το σχέδιο του υπουργείου Μεταφορών προβλέπει: 
 1) Να δημιουργηθεί μια νέα εταιρεία, η οποία θα πάρει όλα τα περιουσιακά στοιχεία της «Ολυμπιακής» (αεροσκάφη, ακίνητα κ.λπ.), όλο το προσωπικό και τα εν εξελίξει έργα.
 2) Τα υπόλοιπα, δηλαδή όλα τα ελλείμματα που υπολογίζεται ότι ξεπερνούν τα 100
δισεκατομμύρια δραχμές, τα δάνεια που έχει πάρει για αγορές αεροσκαφών και τα έργα στα Σπάτα και οι υποχρεώσεις που πιθανόν θα εμφανισθούν θα μείνουν στην «κυριότητα» μιας εταιρείας που θα είναι «διαχείρισης παθητικού».
 3) Οταν η «καθαρή» από χρέη και υποχρεώσεις «Ολυμπιακή» πωληθεί, το κράτος θα πρέπει να δώσει τις εισπράξεις (ή μέρος αυτών), προκειμένου να γίνει εκκαθάριση της εταιρείας παθητικού.
 Τα ερωτήματα που προκύπτουν από την όλη διαδικασία αφορούν: 
 1) Το ύψος των υποχρεώσεων παθητικού που θα κληθεί να αναλάβει -προσωρινά έστω- το Δημόσιο. Εκτιμάται ότι στα συσσωρευμένα ελλείμματα, που είναι περίπου
100 δισ. δραχμές, θα πρέπει να προστεθούν κεφάλαια κίνησης (όπως είχε γίνει και στην Τράπεζα Κρήτης, όπου το Δημόσιο έδωσε ομόλογα 45 δισ.) και οι δανειακές υποχρεώσεις. Πρώτες εκτιμήσεις ανεβάζουν το σύνολο του «παθητικού» πάνω από τα 300 δισ. δραχμές.
 2) Είναι άγνωστο εάν η Ευρωπαϊκή Επιτροπή θα εγκρίνει το παραπάνω σχέδιο ή θα το απορρίψει με το σκεπτικό ότι νοθεύεται ο ανταγωνισμός. Υπενθυμίζεται ότι το
1994 το Δημόσιο ανέλαβε χρέη συνολικού ύψους 700 δισ. δραχμών για να γίνει -υποτίθεται- η εξυγίανση.
 3) Το όλο εγχείρημα θα απαιτήσει κάποιο σεβαστό χρονικό διάστημα για να ολοκληρωθεί, καθώς μεσολαβούν διαδικασίες νομικού χαρακτήρα. Αυτό σημαίνει ότι
ο στόχος για πώληση της Ο.Α. εντός του 2000 δεν θα πρέπει να θεωρείται εφικτός.
 4) Είναι επίσης άγνωστο τι θα συμβεί στην περίπτωση που τελικά δεν βρεθεί αγοραστής για λόγους που δεν έχουν σχέση με την οικονομική κατάσταση της Ο.Α.
 Σε ανακοίνωσή τους οι «Φιλελεύθεροι» του Στ. Μάνου υποστηρίζουν ότι αν συγχωρεθούν και πάλι τα λάθη της Ο.Α., θα ζημιωθούν οι ιδιωτικές αεροπορικές εταιρείες και προτείνει μείωση της δαπάνης μισθοδοσίας κατά 30% με αντιστάθμισμα την παραχώρηση στους εργαζομένους της εταιρείας του 30% των μετοχών.
