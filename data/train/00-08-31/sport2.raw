Την αυτεπάγγελτη επέμβαση του εισαγγελέα, για υποθέσεις ντόπινγκ ζήτησε με δηλώσεις του, χθες, στο ραδιοφωνικό σταθμό «Πλάνετ», ο Γιώργος Φλωρίδης. «Εχω την εντύπωση -είπε σχετικά- ότι ένα ολόκληρο τμήμα της Δικαιοσύνης θα πρέπει να προσανατολιστεί στην ενασχόληση με τα όσα γίνονται στο ποδόσφαιρο. Το ντόπινγκ είναι ποινικό αδίκημα. Οταν αυτό αναδεικνύεται από δηλώσεις των προέδρων, οι εισαγγελείς πρέπει να κινηθούν αυτεπαγγέλτως».
 Ο υφυπουργός Αθλητισμού υπενθύμισε ότι είναι σε εξέλιξη δικαστική έρευνα από τον Εισαγγελέα Πειραιά για αλλοίωση αποτελεσμάτων σε ποδοσφαιρικούς αγώνες, η οποία παραπέμπει πρόσωπα σε βαθμό κακουργήματος: «Ο Εισαγγελέας Πειραιά έχει ασκήσει μια πολυσέλιδη δίωξη κατά συγκεκριμένων ανθρώπων, η οποία αφορούσε κάποιες ενέργειες, κάποιες πράξεις, με σκοπό την αλλοίωση αποτελεσμάτων. Είναι μια τεράστια δίωξη αυτή, όπως επίσης έχει εκδοθεί βούλευμα του Συμβουλίου Εφετών, που παραπέμπει πρόσωπα σε βαθμό κακουργήματος», τόνισε ο Γιώργος Φλωρίδης.
 Εξίσου ενδιαφέρουσα ήταν η απάντηση του υφυπουργού Αθλητισμού ως προς την πιθανότητα διαγραφής των χρεών ορισμένων ΠΑΕ και ΚΑΕ προς το Δημόσιο: «Σε όλες τις προηγούμενες προσπάθειες που έγιναν για ρύθμιση -είπε ο Γιώργος Φλωρίδης- γινόταν μια εκτίμηση των ειδικών συνθηκών που επικρατούν και υπήρχε ομοφωνία των πολιτικών κομμάτων σε αυτά τα ζητήματα. Πιστεύω ότι δεν μπορεί να διαιωνίζεται αυτή η κατάσταση. Η περίφημη άποψη για το πολιτικό κόστος δεν υπάρχει πια, γιατί κανένας πρόεδρος δεν μπορεί να επηρεάσει το πολιτικό φρόνημα των φιλάθλων. Στην πραγματικότητα, δεν ισχύουν αυτά».
 «Οφειλα ν' αναδείξω αυτό που όλη η κοινωνία συζητάει, το πρόβλημα της αναξιοπιστίας, και, ταυτόχρονα, να αποκρούσω μια συντονισμένη επίθεση και προσπάθεια να μετακινηθούν οι ευθύνες για την κατάντια του ποδοσφαίρου από τους παράγοντες στην Πολιτεία και σε μένα προσωπικά», υπογράμμισε ο Γιώργος Φλωρίδης, αναφερόμενος στις αιτίες της διένεξής του με τους παράγοντες του επαγγελματικού ποδοσφαίρου.
 «Θα πάμε ώς το τέλος. Tο πρωτάθλημα θα γίνει αξιόπιστο. Tο 100% των φιλάθλων της χώρας έχει τις ίδιες αγωνίες και την ίδια θέση μαζί μου, με την προτροπή να υπάρξει ξεκαθάρισμα του πρωταθλήματος», δήλωσε χθες βράδυ στη Θεσσαλονίκη, ύστερα από τη θερμή υποδοχή που είχε στο Kαυταντζόγλειο, στο Ολυμπιακό μίτινγκ στίβου, ο υφυπουργός Aθλητισμού Γιώργος Φλωρίδης, αναφερόμενος στο θέμα των ημερών που έχει να κάνει με το πρωτάθλημα.
 «Aπειλές και τελεσίγραφα δεν πρόκειται να δεχθώ από κανέναν», ξεκαθάρισε ο υφυπουργός Aθλητισμού.
 H EΠAE πάντως, χθες, με υπογραφή του γενικού γραματέα X. Παυλόπουλου, αρνήθηκε να δώσει στοιχεία για τις συνεργασίες της με δημοσιογράφους, στην έκδοση του περιοδικού της, υποστηρίζοντας ότι «οποιαδήποτε συνεργασία με δημοσιογράφους κ.λπ. δεν υπάγεται στη δικαιοδοσία σας, αλλά είναι αποκλειστική ευθύνη του Δ.Σ. της EΠAE και του προέδρου της». Ο ΠAΟK έστειλε νέα επιστολή και επανέρχεται στο αίτημα να 'χει πληροφόρηση για το οικονομικό σκέλος των συμφωνιών της EΠAE με δημοσιογράφους.
