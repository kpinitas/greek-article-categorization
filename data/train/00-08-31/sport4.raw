 Το διοικητικό συμβούλιο της ΕΠΟ, χωρίς την παρουσία του αρχιδιαιτητή Βασίλη Νικάκη, τροποποίησε χθες 11 άρθρα του κανονισμού διαιτησίας. Οι τροποποιήσεις (είχαν κατατεθεί και στη γενική συνέλευση της ομοσπονδίας, η οποία διεκόπη) έγιναν με πρωτοβουλία του προεδρείου της ΕΠΑΕ και προφανώς δεν έβρισκαν σύμφωνο τον κ. Νικάκη, ο οποίος έλαμψε διά της απουσίας του...
 Με τις τροποποιήσεις, οι ΠΑΕ αποκτούν το δικαίωμα να απομακρύνουν από τον πίνακα τους ανεπιθύμητους διαιτητές. Για να συμβεί αυτό, πρέπει να υπάρχει σχετική εισήγηση από το 50%+1 του αριθμού των ομάδων κάθε κατηγορίας. Οι ΠΑΕ θα μπορούν να προχωρούν στην αντικατάσταση έως και πέντε διαιτητών για κάθε περίοδο. Η συγκεκριμένη απόφαση δεν θα ισχύσει από την φετινή περίοδο, αλλά όποτε γίνει επαγγελματική η διαιτησία. Οι υπόλοιπες αλλαγές θα τεθούν σε εφαρμογή από την 1η Νοεμβρίου του 2000. Σε αυτές προβλέπονται τα ακόλουθα: 
 - Μειώνεται ο αριθμός των διαιτητών στις επαγγελματικές κατηγορίες. Στην Εθνική κατηγορία θα σφυρίζουν 24 ρέφερι, στην Α  40 και στην Β  50. Η προαγωγή ενός διαιτητή σε ανώτερη κατηγορία προϋποθέτει την υποχρεωτική παραμονή του για δύο χρόνια στην αμέσως κατώτερη κατηγορία. 
 - Τα ανώτατα όρια ηλικίας για την πρώτη επιλογή διαιτητών ορίζονται στο 38ο έτος για την Εθνική κατηγορία, στο 36ο και στο 35ο για την Α  και την Β  κατηγορία αντίστοιχα.
 - Κανένας παρατηρητής διαιτησίας δεν μπορεί να κάνει παρατηρησία στον ίδιο διαιτητή σε περισσότερους από τρεις αγώνες σε κάθε γύρο των πρωταθλημάτων. 
 - Η ΕΠΑΕ έχει το δικαίωμα να παραπέμπει διαιτητές για παραβάσεις των αγωνιστικών τους καθηκόντων.
