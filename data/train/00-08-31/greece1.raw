 Μαγείρεψαν φαγητά της πατρίδας τους. Και εκατοντάδες Eλληνες έκπληκτοι, επειδή ακόμη κι «αυτοί» διαθέτουν ιδιαίτερη κουζίνα, συνωστίστηκαν γύρω από το περίπτερό τους να δοκιμάσουν... αλβανικές νοστιμιές! 
 Ο λόγος για τους μετανάστες στη Λέσβο Aλβανούς πολίτες, που προχθές το βράδυ, στη διάρκεια της «γιορτής των εθνοτήτων», τάισαν εκατοντάδες Eλληνες.
 Η γιορτή των εθνοτήτων που έκλεισε τις πύλες της αργά το βράδυ, με μεγάλη συναυλία της Μαρίας Φαραντούρη, ξεκίνησε τη Δευτέρα το απόγευμα οργανωμένη από
την κίνηση πολιτών Μυτιλήνης «Συνύπαρξη και επικοινωνία στο Αιγαίο», με την υποστήριξη του υπουργείου Αιγαίου και του δήμου Μυτιλήνης.
 Σ' αυτή συμμετείχαν πολίτες από την Αλβανία, τις αραβικές χώρες, την Τουρκία, την Ιταλία, τη Γαλλία, τη Mεγάλη Βρετανία, όλοι τους εργάζονται στο νησί. Με τα περίπτερά τους πρόβαλαν τα έθιμα, τις παραδόσεις, τις ιδιαιτερότητές τους, προσπάθησαν να συνεισφέρουν στη γνωριμία και στην αλληλοκατανόησή τους με τους
 Ταυτόχρονα με τις μουσικές και τους χορούς τους σημείωσαν πως τα φαινόμενα ρατσισμού και ξενοφοβίας, που δυστυχώς εκδηλώνονται και στη Λέσβο, πρέπει να αποτελούν την εξαίρεση του κανόνα της ειρηνικής συμβίωσης των ντόπιων με τους ξένους που ζουν και εργάζονται μόνιμα ή προσωρινά στο νησί.
 Στην ίδια γιορτή συμμετείχαν και 150 περίπου πολίτες από τα μικρασιατικά τουρκικά παράλια, με επικεφαλής το δήμαρχο Xακί Ουλκού της απέναντι από τη Μυτιλήνη πόλης Αλή Αγά. «Στα τρία χρόνια της λειτουργίας της κίνησης -μας λέει
ο Απόστολος Κομνηνάκας, πρόεδρος της κίνησης "Συνύπαρξη και Eπικοινωνία στο Αιγαίο"- προσπαθήσαμε, εκφράζοντας ένα κομμάτι της κοινωνίας μας ευαίσθητο στα
φαινόμενα που χαρακτηρίζουν τις νέες πραγματικότητες που δημιουργεί η εποχή της παγκοσμιοποίησης, να δουλέψουμε για τη δημιουργία στην αρχή και την εδραίωση τώρα της ελλητουρκικής προσέγγισης.
 Tαυτόχρονα, συμπαρασταθήκαμε σε πολιτικούς και οικονομικούς πρόσφυγες στο νησί, πραγματοποιήσαμε παρεμβάσεις στις αρχές, όταν διαπιστώσαμε παραβάσεις εργασιακών, νομικών και ανθρώπινων δικαιωμάτων, καυτηριάσαμε ακόμη και με καταγγελτικό τρόπο φαινόμενα ρατσισμού και ξενοφοβίας, οπότε αυτά υπήρξαν».
 Η γιορτή των εθνοτήτων ξεκίνησε το 1998, επρόκειτο να πραγματοποιηθεί πέρυσι, αλλά προτιμήθηκε τα χρήματα γι' αυτήν να διατεθούν στους σεισμοπαθείς πολίτες της Τουρκίας, και φέτος με την τρίτη οργάνωση φαίνεται να περνά στην εποχή της
ωριμότητας, ξεφεύγοντας απ' τα στενά σύνορα ενός ελληνικού νησιού.
 Από σήμερα η γιορτή των εθνοτήτων της Μυτιλήνης ως «Φεστιβάλ Ειρήνης» μετακομίζει στην πόλη Αλή Αγά. Στο φεστιβάλ του Αλή Αγά, εκτός από πολλούς Μυτιληνιούς, έχει προγραμματιστεί να παρευρεθεί αντιπροσωπία Eλλήνων εργαζομένων σε πετροχημικές βιομηχανίες, καθώς και αντιπροσωπία της ΓΣΕΕ.
