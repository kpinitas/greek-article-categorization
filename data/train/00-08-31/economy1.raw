Εκτακτη συνάντηση, λίγες ώρες πριν αναχωρήσει για τη Φρανκφούρτη, είχε χθες ο διοικητής της Τράπεζας της Ελλάδος Λουκάς Παπαδήμος με τον πρωθυπουργό.
 Aντικείμενο της σύσκεψης ήταν τα θέματα νομισματικής πολιτικής και ιδιαίτερα η προσδοκώμενη μείωση των επιτοκίων της δραχμής.
 Ο πρωθυπουργός συζήτησε με το διοικητή της ΤτΕ, εν όψει και των ανακοινώσεων που θα κάνει στη Διεθνή Εκθεση της Θεσσαλονίκης, την πορεία της οικονομίας σαν
σύνολο και τις συνθήκες που έχουν διαμορφωθεί στις αγορές χρήματος, συναλλάγματος και κεφαλαίου, εν όψει της ένταξης της δραχμής στη ζώνη του ευρώ
 Ο διοικητής της ΤτΕ παρουσίασε στον πρωθυπουργό το σχέδιο της προσαρμογής των επιτοκίων, μέσα στις επόμενες 120 ημέρες και «ο πρωθυπουργός δεν έκανε κανένα σχόλιο...». 
 Το κρίσιμο θέμα στη συνάντηση ήταν, λόγω της αρνητικής κατάστασης στη χρηματιστηριακή αγορά, το μέγεθος της επόμενης μείωσης των επιτοκίων που θα γίνει στις 5 ή στις 19 Σεπτεμβρίου.
 Πληροφορίες αναφέρουν ότι ο διοικτής της ΤτΕ επισήμανε στον πρωθυπουργό την ανάγκη διατήρησης της ακολουθούμενης νομισματικής πολιτικής με σταδιακή αποκλιμάκωση των δραχμικών επιτοκίων, προκειμένου να διασφαλιστεί το soft landing της ελληνικής οικονομίας στην ευρωζώνη και να αποφευχθούν αναταράξεις στην αγορά συναλλάγματος και ομολόγων, που θα μπορούσαν να έχουν σοβαρές δημοσιονομικές συνέπειες.
 Ο διοικητής, σύμφωνα με τις πληροφορίες αυτές, ενημέρωσε τον πρωθυπουργό για τις προθέσεις της Ευρωπαϊκής Κεντρικής Τράπεζας να ενισχύσει τη συναλλαγματική
ισοτιμία του ευρώ με αύξηση των επιτοκίων του ευρώ πιθανότατα σήμερα και συνάρτησε το εύρος της μείωσης των επιτοκίων της δραχμής με εκείνο της αύξησης
των επιτοκίων του ευρώ. Παρατήρησε, πάντως, ότι τα σοβαρά προβλήματα της χρηματιστηριακής αγοράς δεν σχετίζονται με τη διαμόρφωση των επιτοκίων, τα οποία έχουν μειωθεί σημαντικά τον τελευταίο χρόνο και σε κάθε περίπτωση θα μειωθούν άλλες τρεις τουλάχιστον μονάδες μέχρι το τέλος του έτους. 
 Επισήμανε όμως ότι ένα σοβαρό αίτιο της σημερινής κακοδαιμονίας του ΧΑΑ είναι το γεγονός ότι έχει πάψει ουσιαστικά να παίζει το ρόλο του, ήτοι να διασφαλίζει τη δυνατότητα άντλησης κεφαλαίων από τις επιχειρήσεις, τα οποία να
 Ο πρωθυπουργός ενημερώθηκε για τις εκτιμήσεις της ΤτΕ όσον αφορά την εξέλιξη του πληθωρισμού -για τον οποία η διοίκηση της ΤτΕ δεν είναι ιδιαίτερα ανήσυχη-
όπως επίσης και για την πορεία της οικονομίας μέσα στο 2001, ήτοι το πρώτο οικονομικό έτος εντός της ευρωζώνης.
 Στη συνάντηση συζητήθηκαν επίσης οι διαδικασίες προετοιμασίας για την εισαγωγή
του ευρώ και τα προβλήματα που θα πρέπει να αντιμετωπιστούν εγκαίρως εν όψει της φυσικής κυκλοφορίας του ευρώ την 1/1/2002.
 Παράλληλα, ο διοικητής της ΤτΕ ενημέρωσε τον πρωθυπουργό για ορισμένα προβλήματα που έχουν διαπιστωθεί και θα πρέπει να αντιμετωπιστούν σχετικά με ορισμένα τραπεζικά ιδρύματα, στο πλαίσιο της εξυγίανσης και της διασφάλισης της αξιοπιστίας του τραπεζικού συστήματος.
 Εξάλλου, σήμερα ο πρωθυπουργός έχει συγκαλέσει την Κυβερνητική Επιτροπή για να
συζητηθεί ο προϋπολογισμός και η οικονομική πολιτική εν όψει της ομιλίας του πρωθυπουργού στη Θεσσαλονίκη. Η παρουσίαση θα γίνει από τον υπουργό Eθνικής Οικονομίας Γιάννο Παπαντωνίου, ο οποίος, όπως αναμένεται, δεν θα αναφερθεί λεπτομεριακά στα μεγέθη του προϋπολογισμού, αλλά στους κεντρικούς άξονες στη βάση των οποίων θα συνταχθεί, ήτοι τη μείωση του δημόσιου χρέους, τη συγκράτηση των δαπανών στα επίπεδα της αύξησης του ΑΕΠ και τον υψηλό ρυθμό αύξησης των επενδύσεων.
