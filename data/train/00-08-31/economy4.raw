Eπιτέλους πτώση, έστω και αν αυτή ήταν μικρή και προσωρινή, χθες στις τιμές του
πετρελαίου μετά από το ανοδικό ράλι των τελευταίων εβδομάδων.
 Αφορμή για την πτώση των τιμών ήταν η ανακοίνωση της Σαουδικής Αραβίας, η πρώτη μετά από μήνες σιωπής, ότι θα εργαστεί μαζί με τις υπόλοιπες πετρελαιοπαραγωγές χώρες για μια κατάλληλη άνοδο της παραγωγής που θα αποκαταστήσει την ισορροπία στις αγορές. Συγκεκριμένα το ανώτατο πετρελαϊκό συμβούλιο του αραβικού βασιλείου, που συνεδρίαζε χθες στην Τζέντα, εξουσιοδότησε τον υπουργό Πετρελαίου Αλί αλ Ναΐμι να προωθήσει ενέργειες για την εξεύρεση του κατάλληλου μηχανισμού ο οποίος θα οδηγήσει σε σταθεροποίηση των τιμών.
 Αποτέλεσμα, αργά το απόγευμα η τιμή του πετρελαίου Μπρεντ, η οποία παρέμενε σταθερή σε υψηλά επίπεδα καθ' όλη τη διάρκεια της ημέρας, να υποχωρήσει κατά 40 σεντς στα 30, 97 δολάρια. Ανάλογη πτώση σημείωνε η τιμή του αργού πετρελαίου
και στην αγορά της Νέας Υόρκης, στα 32, 35 σεντς. Η άνοδος αυτή όμως δεν είχε συνέχεια αφού αργότερα τα στοιχεία του αμερικανικού υπουργείου Ενέργειας για τα πετρελαϊκά αποθέματα επανέφεραν τις τιμές σε υψηλότερα επίπεδα. Σύμφωνα με την αμερικανική αρχή, τα αποθέματα αργού πετρελαίου αυξήθηκαν την περασμένη εβδομάδα κατά 2 εκ. βαρέλια, όμως τα αποθέματα των παραγώγων του πετρελαίου παρέμειναν αμετάβλητα, 28 εκ. βαρέλια χαμηλότερα από τα αντίστοιχα περσινά επίπεδα.
 Αν και δεν είναι ξεκάθαρο ακόμη αν το Ριάντ θα επιδιώξει αναθεώρηση του σημερινού μηχανισμού -αυξομείωση της παραγωγής εφόσον η μέση τιμή του καλαθιού
του ΟΠΕΚ ξεπεράσει το πλαίσιο των 22-28 δολαρίων επί 20 συνεχόμενες ημέρες- η χθεσινή ανακοίνωση, που προκάλεσε έκπληξη στις αγορές, δημιουργεί νέα δεδομένα
και κορυφώνει το ενδιαφέρον για την επόμενη συνάντηση του καρτέλ στη Βιένη στις 10 Σεπτεμβρίου. Και αυτό γιατί μόλις προχθές ο πρόεδρος του ΟΠΕΚ Αλί Ροντρίγκεζ δήλωνε από το Μεξικό ότι τα παρόντα επίπεδα της παγκόσμιας προσφοράς πετρελαίου είναι ικανοποιητικά καθώς και ότι για τις υψηλές τιμές ευθύνονται η κερδοσκοπία στις αγορές, οι υψηλοί φόροι και η χαμηλή προσφορά των παραγώγων του πετρελαίου. Από την άλλη πλευρά βέβαια, η χθεσινή ανακοίνωση
της Σαουδικής Αραβίας δεν αποκλείεται να εντάσσεται στα πλαίσια της υποδοχής του Μπιλ Κλίντον την επόμενη εβδομάδα στο Ριάντ.
