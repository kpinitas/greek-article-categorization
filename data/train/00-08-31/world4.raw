 Η αύξηση της θερμοκρασίας της γης αναμένεται να προκαλέσει σημαντικές αλλαγές στο ένα τρίτο των «φυσικών κατοικιών» ζώων και φυτών μέσα στον αιώνα που διανύουμε, απειλώντας με εξαφάνιση πολλά είδη, σύμφωνα με νέα έκθεση του Παγκόσμιου Ταμείου για τη Φύση (WWF).
 Στις πλέον ευάλωτες αρκτικές περιοχές και στα δάση του Bορρά, το 20% των ειδών
θα χάσουν τη ζωή τους, γιατί πολύ απλά οι φυσικές τους κατοικίες θα συρρικνωθούν. «Καθώς το φαινόμενο του θερμοκηπίου επιταχύνεται, τα φυτά και τα
ζώα δέχονται όλο και μεγαλύτερες πιέσεις να μεταναστεύσουν προκειμένου να αναζητήσουν αλλού κατοικία», αναφέρει ο Ανταμ Μάρκχαμ, εκ των συντακτών της έκθεσης. «Κάποια απλώς δεν θα κατορθώσουν να μετακινηθούν αρκετά γρήγορα», τονίζει.
 Στα γεωγραφικά πλάτη του Καναδά, της Ρωσίας και της Σκανδιναβίας, όπου οι κλιματολογικές αλλαγές αναμένεται να συντελεστούν με μεγαλύτερη ταχύτητα, τα φυτά και τα ζώα θα χάσουν το 70% των φυσικών τους κατοικιών, ενώ οι παράκτιες και νησιωτικές περιοχές θα αντιμετωπίσουν αυξημένους κινδύνους από την αύξηση της θερμοκρασίας των ωκεανών και την άνοδο της στάθμης των υδάτων.
 Οπως αναφέρεται στην έκθεση, σε χώρες όπως η Ρωσία, η Σουηδία, η Φινλανδία, η Εσθονία, η Λετονία, η Ισλανδία, η Κιργισία, το Τατζικιστάν και η Γεωργία καθώς
οι επτά καναδικές επαρχίες, βρίσκονται σε κίνδυνο περισσότερες από τις μισές φυσικές κατοικίες των ζώων και των φυτών.
 Η έκθεση, που έχει συνταχθεί από τους Ανταμ Μάρκχαμ και τον καθηγητή Τζέι Μάλκομ του Πανεπιστημίου του Τορόντο, βασίζεται στην παρατήρηση ότι το επίπεδο
του διοξειδίου του άνθρακα στην ατμόσφαιρα θα έχει διπλασιαστεί από την προ-βιομηχανική περίοδο έως το έτος 2100. Aλλά ακόμη και η πρόβλεψη αυτή θεωρείται αισιόδοξη.
 Τα σημερινά επίπεδα διοξειδίου του άνθρακα, του αερίου που θεωρείται κυρίως υπεύθυνο για το φαινόμενο του θερμποκηπίου, είναι σε επίπεδα τουλάχιστον κατά 30% υψηλότερα σε σχέση με τα επίπεδα της προ-βιομηχανικής περιόδου και αναμένεται να διπλασιαστούν έως το 2050.
 Η έκθεση του WWF αναφέρει ότι η απώλεια της φυσικής τους κατοικίας για πολλά είδη φυτών και ζώων θα θέσει σε κίνδυνο τη ζωή τους και οι επιστήμονες δεν μπορούν να προβλέψουν με ασφάλεια αν τα διάφορα είδη θα καταφέρουν τελικά να μεταναστεύσουν γρήγορα και θα ανταποκριθούν θετικά στην αλλαγή.
