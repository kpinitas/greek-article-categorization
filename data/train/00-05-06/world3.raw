 Θλιβερό σάντουιτς, ανάμεσα στον αριστερό Κεν Λίβινγκστον και τον δεξιό ηγέτη των Τόρις Ουίλιαμ Χέιγκ, έγινε ο Τόνι Μπλερ, όπως προκύπτει από τα αποτελέσματα των εκλογών για την ανάδειξη δημάρχου του Λονδίνου και δημοτικών συμβουλίων. Ο «κόκκινος» Κεν εξελέγη πανηγυρικά πρώτος αιρετός δήμαρχος της πόλης των 7, 5 εκατομμυρίων κατοίκων και οι Συντηρητικοί πήραν στα δημοτικά συμβούλια παραπάνω έδρες απ' όσες έχασαν οι Εργατικοί.
 Στις κάλπες προσήλθε προχθές μόλις ένας στους τρεις εγγεγραμμένους ψηφοφόρους, αλλά αυτοί επέλεξαν τον 54χρονο Kεν Λίβινγκστον, αποπεμφθέντα από τους Εργατικούς και «αουτσάιντερ», μια και ήταν ανεξάρτητος. Ο Λονδρέζος πολιτικός έλαβε 38% από την καταμέτρηση των ψήφων πρώτης επιλογής, έναντι 26, 5% του Συντηρητικού Στιβ Νόρις και 13% του πρώην υπουργού Yγείας, υποψηφίου των Εργατικών, Φρανκ Ντόμπσον. Η Φιλελεύθερη Σούζαν Κρέιμερ έλαβε μόλις μία ποσοστιαία μονάδα λιγότερο από τον Ντόμπσον. Με την καταμέτρηση των ψήφων δεύτερης επιλογής και αφού από την πρώτη δεν είχε λάβει 50%, εξελέγη ο Λίβινγκστον με 57, 92%. Εργατικοί και Συντηρητικοί θα έχουν από εννέα έδρες στο δημοτικό συμβούλιο του Λονδίνου, οι Φιλελεύθεροι τέσσερις και οι Πράσινοι τρεις.
 «Οπως έλεγα πριν από 14 χρόνια, πριν με διακόψουν άκομψα...» άρχισε την ομιλία του αμέσως μετά τη νίκη ο Λίβινγκστον, αναφερόμενος στην εποχή που η Μάργκαρετ Θάτσερ τον «ξήλωσε» από το αξίωμα του επικεφαλής του Συμβουλίου Mείζονος Λονδίνου, καταργώντας το θεσμό. Ο νέος δήμαρχος, παρ' ότι διαμαρτυρήθηκε πάλι για την εκστρατεία εναντίον του πριν από τις εκλογές, δεσμεύτηκε ότι θα συνεργαστεί με την κεντρική εξουσία. «Λέγονται πολλές ανοησίες κατά την προεκλογική εκστρατεία, αλλά μετά αυτοί οι ίδιοι που τις λένε πρέπει να δουν ποια πραγματικότητα προέκυψε από την ετυμηγορία των ψηφοφόρων».
 Παρά το γεγονός ότι τις περισσότερες επιθέσεις δέχτηκε από τους «δικούς» του ανθρώπους, τους Εργατικούς, ο Λίβινγκστον ευχήθηκε η συνεργασία με την κυβέρνηση να είναι προς όφελος του Λονδίνου, αλλά να οδηγήσει και σε «νέα νίκη των Εργατικών». Προειδοποίησε πάντως ότι «η νίκη δεν είναι δεδομένη» και ότι οι Εργατικοί, εντός και εκτός κόμματος, «θα πρέπει να ξυπνήσουν». Απευθυνόμενος δε στον ανθυποψήφιό του Φρανκ Ντόμπσον είπε «ελπίζω να μείνουμε φίλοι και να δουλέψουμε μαζί».
 Ο Τόνι Μπλερ από την πλευρά του, ο οποίος μόλις πριν από λίγες ημέρες είχε αποκαλέσει τον Λίβινγκστον «καταστροφή για το Λονδίνο», δήλωσε μετά τη νίκη τού αντάρτη πολιτικού ότι η άποψή του δεν έχει αλλάξει, αλλά ότι είναι «σημαντικό να κάνουμε ό,τι είναι δυνατόν ώστε να λειτουργήσουν τα πράγματα στο Λονδίνο για το καλό των κατοίκων του». Οσο για τα ευρύτερα εκλογικά αποτελέσματα, που έφεραν το κόμμα του πολύ πίσω, δήλωσε ότι πήρε το μήνυμα. Οι Εργατικοί «είναι υπερήφανοι για ό,τι έχουν κάνει, αλλά μένει να κάνουν ακόμα πολλά κι αυτό το καταλάβαμε», είπε ο Βρετανός πρωθυπουργός.
 Τα αποτελέσματα των εκλογών καθυστέρησαν λόγω προβλημάτων στους υπολογιστές, που προκλήθηκαν από την απρόσκλητη σκόνη η οποία διείσδυσε στα συστήματα.
