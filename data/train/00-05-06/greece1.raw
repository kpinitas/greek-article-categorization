 Αισιοδοξίας συνέχεια χθες για την ελληνική χρηματιστηριακή αγορά, που ύστερα από μια μικρή ανάσα την Πέμπτη για να διασφαλιστούν τα βραχυπρόθεσμα κέρδη, συνέχισε την πορεία ανόδου στην οποία δείχνει να έχει περιέλθει ήδη από την προπασχαλινή περίοδο.
 Ο γενικός δείκτης κινήθηκε εξ αρχής ανοδικά φτάνοντας έως και τις 4.422 μονάδες, για να διαμορφωθεί στο τέλος της συνεδρίασης κατά 1, 34% υψηλότερα από το κλείσιμο της Πέμπτης, στις 4.416, 60 μονάδες.
 Το ενισχυμένο -σε σχέση με τις προηγούμενες ημέρες- αγοραστικό ενδιαφέρον, που ώθησε την αξία των συναλλαγών στα 120 δισ. δρχ., δεν αντικατοπτρίστηκε ωστόσο με σαφήνεια στα κέρδη του δείκτη, καθώς χθες οι τοποθετήσεις εστιάστηκαν κυρίως στις μετοχές της μικρής και μεσαίας κεφαλαιοποίησης, πολλές από τις οποίες διαμορφώνονται πια σε ιδιαίτερα ελκυστικά επίπεδα.
 Οπως τονίζουν ωστόσο αναλυτές της αγοράς, μεγάλο μέρος αυτών των αγορών, ιδιαίτερα σε τίτλους δίχως ικανοποιητικά θεμελιώδη μεγέθη και προοπτικές, αφορά τοποθετήσεις με βραχυπρόθεσμο χρονικό ορίζοντα και χρήζει ιδιαίτερης προσοχής, καθώς επιστρέφει σε πτωτική πορεία σύντομα.
 Σε κάθε περίπτωση, πάντως, αυτό δεν φαίνεται να απασχόλησε ιδιαίτερα το επενδυτικό κοινό χθες, που επιδόθηκε σε μαζικές τοποθετήσεις, ωθώντας αδιακρίτως σε κέρδη το σύνολο σχεδόν των περιφερειακών μετοχών.
 Τα «βαρύτερα» χαρτιά κινήθηκαν σε ηπιότερους τόνους με τον τραπεζικό κλάδο να διαμορφώνεται κατά 0, 44% υψηλότερα και τις βιομηχανίες να αποκομίζουν κέρδη 1, 66%. 
 Παρά την εμφανή, ακόμη, επιφυλακτικότητα που επιδεικνύει η συντριπτική πλειονότητα των επενδυτών, η γενικότερη αίσθηση που αναπτύσσεται μεταξύ των παρατηρητών της αγοράς είναι ότι οι αντικειμενικοί λόγοι που θα μπορούσαν να οδηγήσουν το Xρηματιστήριο σε χαμηλότερα επίπεδα τιμών έχουν πάψει να υφίστανται. Αντιθέτως αναμενόμενες εξελίξεις, όπως η επικείμενη πτώση των επιτοκίων, ο νέος γύρος αποκρατικοποιήσεων, η αναθέρμανση των συζητήσεων περί νέων συνεργασιών στον ιδιωτικό τομέα λειτουργούν θετικά.
 «Τα τρέχοντα επίπεδα τιμών είναι ιδιαίτερα χαμηλά στις περισσότερες περιπτώσεις μετοχών, και κατά συνέπεια η διάθεση για ρευστοποιήσεις έχει περιοριστεί δραστικά» επισημαίνει ο αναλυτής της Σάρρος ΑΧΕ, Παναγιώτης Συνοδινός. Ο ίδιος πιστεύει ότι «την περίοδο αυτή η αγορά δείχνει να συσσωρεύει δυνάμεις, με επιλεκτικές αγορές μετοχών από επιχειρηματίες και θεσμικά χαρτοφυλάκια, προκειμένου να αναπτύξει σύντομα ουσιαστικές τάσεις ανόδου εν όψει των θετικών εξελίξεων που αναμένονται».
 Από την πλευρά του ο αναλυτής της Contalexis Financial Services Θεόδωρος Συριόπουλος θεωρεί ότι η παρούσα περίοδος «ενδείκνυται για αναδιαρθρώσεις χαρτοφυλακίων από ιδιώτες επενδυτές και επαγγελματίες, οι οποίες θα πρέπει να προωθούνται με γνώμονα τις προοπτικές των επιχειρήσεων». Οι όποιες τοποθετήσεις, ωστόσο, θα πρέπει σύμφωνα με τον κ. Συριόπουλιο «να γίνονται με περισσότερο μακροπρόθεσμο ορίζοντα απ' ό,τι παλαιότερα, δεδομένων των διακυμάνσεων που θα χαρακτηρίζουν το ελληνικό Xρηματιστήριο για τους επόμενους μήνες, αλλά και της σταδιακής ανοδικής τάσης που θα ακολουθήσει η Σοφοκλέους σε βάθος χρόνου». 
