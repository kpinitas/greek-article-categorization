 Μην ψάχνετε να βρείτε φρέσκιες δηλώσεις παικτών, προπονητών ή παραγόντων του Παναθηναϊκού. Οσες φορές άνοιξαν το στόμα τους χθες, το έκαναν για να γελάσουν με το στραπάτσο του Ολυμπιακού. Ολοι, εκτός του Αλβέρτη, που είχε μυαλό μόνο για τον αυριανό γάμο του...
 Η ΑΕΚ, βέβαια, φαντάζει απειλητική και ο Ομπράντοβιτς προσπαθεί να συμμαζέψει τα πράγματα, αφού το 1-1, αν πραγματοποιηθεί, θα στήσει την πλάτη των παικτών του στον τοίχο. Οι «κίτρινοι» θα παίξουν μπροστά στο δικό τους κοινό απόψε, πλήρεις, αφού επιστρέφει κατά 90% ο Αγγελος Κορωνιός, αποφασισμένοι να κρατήσουν ζωντανό το όνειρο του τίτλου. Οχι τίποτε άλλο, αλλά κινδυνεύουν με πατατράκ μνημειωδών διαστάσεων. Αν βρεθούν στο μικρό τελικό αντίπαλοι με τον Ολυμπιακό (ο οποίος θα 'χει αβαντάζ έδρας), κινδυνεύουν να μείνουν έξω από τη Σουπρολίγκα. Οπότε, θα ξεχαστούν με μιας τα δύο τρόπαια που κέρδισαν μες στην άνοιξη.
 Για τον Ντούσαν Ιβκοβιτς, η χθεσινή μέρα αναλώθηκε στην επιχείρηση Τσακαλίδη. Ο Σέρβος προσπάθησε να ξυπνήσει τον Ιάκωβο, να τον κατεβάσει από το σύννεφο του ΝΒΑ. «Εχεις μπροστά σου μια πολύ σημαντική και δύσκολη αποστολή», του είπε. «Αν δεν τα καταφέρεις καλά σ' αυτούς τους κρίσιμους αγώνες, θα απογοητεύσεις και τους Αμερικανούς»! Θα μπορούσε να προσθέσει και κάτι ακόμα - ότι οι κατάσκοποι από το Αμέρικα θα προτιμήσουν τον Ρέμπρατσα, έτσι που πάει το πράγμα...
 Tο ντέρμπι αρχίζει στις 9 μ.μ. στο ΟΑΚΑ, με απ' ευθείας μετάδοση από το Supersport. Αν χρειαστεί τρίτο παιχνίδι, με τον Παναθηναϊκό πλέον γηπεδούχο, αυτό θα γίνει την Τρίτη.
 Εφ' όσον η ΑΕΚ μείνει έξω από τη Σουπρολίγκα, μετακομίζει στο Κύπελλο Σαπόρτα (μαζί με το Μαρούσι) και αφήνει τον τέταρτο του φάιναλ-φορ Ηρακλή στα κρύα του λουτρού. Τι σημαίνουν όλα αυτά; Οτι βγαίνει στο Κόρατς (σ' αυτή την περίπτωση) και ο 6ος της τελικής κατάταξης του πρωταθλήματος! Αίφνης, μετά την ήττα του Ολυμπιακού από τον ΠΑΟΚ, απέκτησαν ενδιαφέρον και οι αγώνες για τις θέσεις 5-8. Σήμερα στις 6 μ.μ. θα γίνουν στη Θεσσαλονίκη τα δεύτερα ραντεβού ανάμεσα στον Αρη και το Περιστέρι (0-1 μέχρι τώρα), στον Ηρακλή και τον Πανιώνιο (επίσης 0-1). Οποιες ομάδες επιβιώσουν απ' αυτές τις σειρές, θα μοιραστούν την 5η και 6η θέση, ανάλογα με την κατάταξή τους στην κανονική περίοδο. Ο Πανιώνιος είναι αυτός που βλέπει τώρα φως στην άκρη του τούνελ. Ο Ηρακλής, αντίθετα, πώς να ελπίζει, τώρα που θα παίξει και χωρίς τους φιλάθλους του; (Δεν σφραγίστηκαν τα εισιτήρια από την Εφορία) 
 Υπάρχει κι άλλο παιχνίδι, που αξίζει να δείτε σήμερα. Στις 5 το απόγευμα, στο Μαρούσι, παλαίμαχοι μπασκετμπολίστες του Ολυμπιακού θα αντιμετωπίσουν μια μικτή ομάδα από παίκτες που αγωνίστηκαν στο πρωτάθλημα των ασφαλιστικών εταιρειών, για σκοπό ευγενικό. Ολα τα έσοδα θα δοθούν στο σχολείο κωφών και βαρηκόων παιδιών στην Αργυρούπολη. Να πάτε οπωσδήποτε...
