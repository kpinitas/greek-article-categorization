 Την ολοκλήρωση της προχθεσινής επιτυχίας τους (69-66) στο «Ειρήνης και Φιλίας» επιζητούν αύριο στον ΠΑΟΚ, με μια δεύτερη, συνεχόμενη, νίκη εις βάρος του Ολυμπιακού, αυτή τη φορά στο φιλικό περιβάλλον του Αλεξάνδρειου (Supersport, 20.45).
 Θα 'ναι το στερνό «αντίο», ως γηπεδούχος, του ΠΑΟΚ σ' αυτό το γήπεδο, και θέλει να το πει με τον πλέον φωναχτό τρόπο. Σ' αυτό το «αντίο» συμμετέχει και ο κόσμος του ΠΑΟΚ που, όπως αναμένεται, δεν θ' αφήσει ούτε κάθισμα του γηπέδου άδειο! Η πρόκληση (πρόκριση στον τελικό των πλέι οφ του μπάσκετ με 2-0 νίκες, πρόκριση και στην Σουπρολίγκα 2001) είναι πολύ μεγάλη, χωρίς αμφιβολία.
 Στον ΠΑΟΚ κάθονται σε αναμμένα κάρβουνα και από σήμερα, με τον Γιώργο Μπατατούδη και τον Θανάση Ακριβόπουλο να ηγούνται αυτής της προσπάθειας, αρχίζοντας έναν κύκλο επαφών με τρεις στόχους: 
 * Κυκλοφορία τριών χιλιάδων εισιτηρίων των 1.000 δραχμών, ενώ τα υπόλοιπα εισιτήρια του αυριανού 2ου ημιτελικού θα είναι στις 2 και 3 χιλιάδες δραχμές. Σίγουρα φτηνά για έναν τέτοιο αγώνα, αλλά ο στόχος είναι να γεμίσει το γήπεδο. Να υπάρξει η «διευκόλυνση» στους οπαδούς του ΠΑΟΚ για να σπεύσουν σε συμπαράσταση της ομάδας.
 * Σύσκεψη με τους συνδέσμους φιλάθλων για συνεχή συμπαράσταση της ομάδας, αλλά χωρίς πτερόεντα αντικείμενα και διαρκή πίεση και προς διαιτητές και την αντίπαλη ομάδα, έως και το τελευταίο δευτερόλεπτο της συνάντησης, και
 * Συνεχή επικοινωνία με παίκτες και τεχνική ηγεσία, για να διατηρηθεί το καλό κλίμα που υπάρχει στην ομάδα (με αφετηρία την αποπληρωμή όλων των παικτών στο ξεκίνημα της εβδομάδας), αλλα και για ν' αποφευχθεί η δημιουργία κλίματος υπεραισιοδοξίας, αφού ο δεύτερος ημιτελικός κρύβει πολλές παγίδες και το τωρινό κλίμα ευφορίας μπορεί εύκολα να μετατραπεί σε κατάσταση...συμφοράς! 
 «Μια νίκη ήταν και τελείωσε. Χρειαζόμαστε μία ακόμη για να τελειώνουμε με τη Σουπρολίγκα», είπε χθες ο αρχιτέκτονας της μεγάλης επιτυχίας στον Πειραιά, Κλαούντιο Κολντεμπέλα, δίδοντας έτσι τη «γραμμή» και στους άλλους συμπαίκτες του.
 Στον ΠΑΟΚ δεν ξεχνούν, μέσα στη χαρά τους, την προκλητική, όπως τη χαρακτήρισαν, διαιτησία του Τσανίδη στο ΣΕΦ, παρ' όλο που δεν στάθηκε ικανή να αποτρέψει τη νίκη του ΠΑΟΚ. Το «γιατί» εξηγεί ο πρόεδρος της ομάδας, Θανάσης Ακριβόπουλος: «Είπαμε στους παίκτες ότι μπορεί ν' αντιμετωπίσουν μια τέτοια διαιτησία, σαν κι αυτή που είδαμε στο γήπεδο, αλλά τους επιστήσαμε την προσοχή να την αγνοήσουν. Να παίξουν το μπάσκετ τους και ν' ασχοληθούν μόνο με τους αντιπάλους. Το έκαναν και παρέκαμψαν το μεγάλο διαιτητικό σκόπελο και σήμερα χαιρόμαστε την αρχή μιας μεγάλης προσπάθειας». Δεν ξεχνούν επίσης στον ΠΑΟΚ τη θερμή υποδοχή, που διακόσιοι φίλαθλοι στο αεροδρόμιο «Μακεδονία» επεφύλαξαν σε παίκτες και τεχνική ηγεσία.
 Στον αυριανό δεύτερο αγώνα, ο Φλεβαράκης δεν ξέρει αν μπορεί να υπολογίζει στον Μασλαρινό, που και χθες ένιωθε αδύναμος από τον πυρετό. Επίσης δεν ξέρει τι θα γίνει με τον τραυματία Αγγελίδη.
 Την ίδια ώρα, στον Ολυμπιακό πιστεύουν ότι η υπόθεση πρόκριση είναι ακόμα στο χέρι τους. «Αποκλείεται να παίξουμε έτσι άσχημα και στη Θεσσαλονίκη», δηλώνει ο Ντε Μιγκέλ, «ούτε βέβαια υπάρχει περίπτωση να μας φοβίσει ο κόσμος του ΠΑΟΚ». Ο Μπλου Εντουαρντς θυμίζει ότι νικητής υπάρχει μόνο μετά τις 2 νίκες: «Και με τον ΠΑΟΚ δεν τελειώσαμε ακόμα. Θα κάνουμε το παν για να επιστρέψουμε αυτή τη σειρά αγώνων στο Φάληρο».
 Ο Ιωαννίδης, που και την Κυριακή θα έχει πλήρη την ομάδα του, μιλούσε χθες για έναν υπέρ πάντων αγώνα. Και ζήτησε από τους παίκτες του να «πεθάνουν» στο γήπεδο για το αποτέλεσμα που θα κρατήσει «ζωντανή» την ομάδα του. Παρ' όλο που το Αλεξάνδρειο δεν είναι το πλέον φιλόξενο γήπεδο για τον Ολυμπιακό...
