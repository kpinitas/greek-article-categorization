 Ερέθισμα σε μαθητές της δευτεροβάθμιας εκπαίδευσης για να ενισχύσουν την εφευρετικότητά τους και να καλλιεργήσουν το ταλέντο τους πάνω στον τεχνολογικό πολιτισμό της πατρίδας μας δόθηκε μέσω του πιλοτικού προγράμματος Τεχνομάθεια- ΙΙ, τα αποτελέσματα του οποίου παρουσιάζονται σήμερα και αύριο το πρωί στην Αποθήκη Γ' του λιμένα Θεσσαλονίκης.
 Την παρουσίαση της «Εκθεσης Νέων Ερευνητών» διοργανώνει το Τεχνικό Μουσείο Θεσσαλονίκης σε συνεργασία με τη γενική γραμματεία Ερευνας και Τεχνολογίας. Στην έκθεση συμμετέχουν μαθητικές ομάδες -208 μαθητές- από 27 Λύκεια της χώρας με πρωτότυπα έργα, κατασκευές και μελέτες στην ιστορία και την εξέλιξη της βιομηχανίας.
 «Ο στόχος είναι να ασχοληθούν τα παιδιά με την ομαδική εργασία. Να μάθουν να συνεργάζονται, να κατανέμουν τις εργασίες και να αναπτύξουν πνεύμα ομαδικότητας. Εχει παραχθεί πλούσιο υλικό που μπορεί να αξιοποιηθεί. Δύο έργα μάλιστα διεκδικούν και δίπλωμα ευρεσιτεχνίας. Η "μέτρηση στάθμης υγρών" του Πειραματικού Σχολείου Πανεπιστημίου Θεσσαλονίκης και η "Πυρηνική ενέργεια ροδάκινου" του 1ου ΤΕΕ Εδεσσας», σημείωσε ο γενικός γραμματέας του διοικητικού συμβουλίου του Τεχνικού Μουσείου Θεσσαλονίκης, Γιάννης Παπαευσταθίου.
 Τα χαρακτηριστικά έργα των σχολείων που συμμετέχουν στην έκθεση είναι τα εξής: 
 __2ο Ενιαίο Λύκειο Καστοριάς: «Παραδοσιακή βάρκα Καστοριάς». Κατασκευή παραδοσιακής βάρκας μήκους επτά μέτρων.
 _ Ενιαίο Λύκειο «Οδυσσέας Ελύτης» - Σιβιτανίδειος Σχολή: «Από το κάρβουνο στον ηλεκτρισμό». Παρουσίαση σχετικής μακέτας.
 _ 7ο Ενιαίο Λύκειο Χανίων: «Μουσείο δέρματος-Ταμπακάρια Χανίων». Κατασκευή μακέτας.
 _ Πειραματικό Σχολείο Πανεπιστημίου Θεσσαλονίκης: «Μέτρηση στάθμης υγρών». Παρουσίαση της συσκευής ΟΜΕΡΣΥ, Οπτική Μέθοδος Ελέγχου και Ρύθμισης Στάθμης Υγρών, δηλαδή έλεγχος και ρύθμιση της στάθμης των υγρών σε δεξαμενές με οπτικές ίνες και ηλεκτρονικό υπολογιστή.
 _ 4ο ΤΕΕ Σταυρούπολης Θεσσαλονίκης: «Λιμένας Θεσσαλονίκης». Παρουσίαση μακέτας, σειρών φωτογραφιών για τη σύγκριση της σημερινής εποχής με την εποχή του '50 κ.ά.
 _ 2ο Ενιαίο Λύκειο Εδεσσας: «Υδροκίνητα κλωστοϋφαντουργεία της Εδεσσας». Κατασκευή και παρουσίαση μακέτας.
 _ 2ο Ενιαίο Λύκειο Νεάπολης Θεσσαλονίκης: «Αποστάγματα ούζου και τσίπουρου στη Θεσσαλονίκη». Κατασκευή cd-rom, βιντεοκασέτας, αφίσας, ετικετών και χάλκινου άμβικα με ψυγείο. Παραγωγή εμφιαλωμένου οίνου και τσίπουρου.
 _ 2ο ΤΕΛ-ΤΕΕ Σταυρούπολης Θεσσαλονίκης: «Aργιλος -ελληνική κεραμική». Παρουσίαση κεραμικών δοκιμίων, οπτικοακουστικού υλικού, μακέτας παραγωγικής διαδικασίας κ.ά.
 _ 1ο ΤΕΕ Εδεσσας: «Κονσερβοποίηση οπωροκηπευτικών στο νομό Πέλλας-"Πυρηνική" ενέργεια ροδάκινου». Κατασκευή μακέτας της μονάδας καύσης των πυρήνων ροδάκινων κ.ά.
 _ 10ο ΤΕΛ Θεσσαλονίκης: «Υγρά απόβλητα-βιολογικοί καθαρισμοί». Δημιουργία και εγκατάσταση βιολογικού καθαρισμού σε εργαστηριακή κλίμακα.
 _ Ενιαίο Λύκειο Γέρας Λέσβου: «Παρασκευή ούζου στη Λέσβο». Παρουσίαση της παραδοσιακής τεχνικής απόσταξης του ούζου. Κατασκευή πειραματικού άμβικα παρασκευής αποσταγμένου ούζου.
 _ 1ο Ενιαίο Λύκειο Ελευσίνας: « Η εξέλιξη της βιομηχανίας παραγωγής τσιμέντου». Παρουσίαση τρισδιάστατης κατασκευής.
 _ ΤΕΛ Ελευσίνας: «Καμινάδες βιομηχανιών Θριάσιου Πεδίου». Κατασκευή διαφόρων τύπων καμινάδων κατά εποχή και κατά δομικό υλικό.
 _ 1ο Ενιαίο Λύκειο Δραπετσώνας: «Τεχνολογία γυαλιού». Κατασκευή χειροποίητων ομοιωμάτων οργάνων φυσικής και χημείας.
 _ 3ο ΤΕΛ Σιβιτανίδειος Σχολή: «Εργαλειομηχανές με ιμάντες». Κατασκευή και εγκατάσταση συστήματος ηλεκτροκινητήρα κ.ά.
 _ Ενιαίο Λύκειο Καρλοβάσου: «ΡΙΒΑ: Βυρσοδεψεία Καρλοβάσου». Παρουσίαση κατασκευής του παλιού βυρσοδεψείου «ΡΙΒΑ».
 _ Ενιαίο Λύκειο Γέρας Λέσβου: «Ελαιοτριβεία-σαπωνοποιεία». Κατασκευή μακέτας ελαιοτριβείου παλιάς τεχνολογίας.
 _ 2ο ΤΕΕ Δράμας: «Φύλαξη-παλαίωση-εμφιάλωση οίνου». Κατασκευή κυκλώματος μέτρησης ελέγχου θερμοκρασίας και της στάθμης.
