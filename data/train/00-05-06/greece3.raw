 Δύο φορές μέσα σε δύο χρόνια έπεσαν θύματα απαγωγής και κακοποίησης μέλη της οικογένειας Ελληνα ομογενή στην Τσετσενία.
 Σύμφωνα με τηλεγράφημα του «Μακεδονικού Πρακτορείου Ειδήσεων», ο καθηγητής μαθηματικών Σπάρτακος Ασκάλοφ έζησε μια τρομαχτική περιπέτεια όταν κακοποιοί απήγαγαν τον ίδιο και δύο από τα πέντε παιδιά του από το χωριό Γκαλιουγκάεβσκι 
της περιφέρειας Σταυρούπολης που συνορεύει με την Τσεστενία. Αναγκάστηκε να πουλήσει όλα τα υπάρχοντά του και να ζητήσει οικονομική βοήθεια από τους παλιννοστούντες συγγενείς του για να μαζέψει μέρος των λύτρων. Ετσι έσωσε την κόρη και τον 8χρονο γιο του, το αυτί του οποίου δεν δίστασαν να κόψουν οι δράστες για να τον εκβιάσουν.
 Η περιπέτεια της οικογένειας του ομογενή ξεκίνησε τον Αύγουστο του 1997, όταν τα μέλη ένοπλης ομάδας Τσετσένων απήγαγαν την κόρη του Μαρίνα την ώρα που επέστρεφε στο σπίτι. Για τέσσερις μήνες την κρατούσαν όμηρο, ζητώντας αρχικά 200.000 δολάρια για την απελευθέρωσή της. Με τα χίλια ζόρια ο δάσκαλος κατάφερε να μαζέψει 60.000 δολάρια που έδωσε στους απαγωγείς. Η κοπέλα επέστρεψε στο σπίτι της στις 27 Δεκεμβρίου 1997.
 Η οικογένεια ησύχασε πιστεύοντας πως όλα είχαν τελειώσει εκεί, αλλά δύο χρόνια 
μετά, τον Αύγουστο του 1999, οχτώ οπλοφόροι με καλυμμένα τα πρόσωπά τους εισέβαλαν στο σπίτι του Σπάρτακου και απήγαγαν τον ίδιο και τον 8χρονο γιο του 
Γιώργο. Yστερα από δύο ημέρες απελευθέρωσαν τον πατέρα για να μαζέψει τα λύτρα 
-200.000 δολάρια. Μόλις πήραν μέρος των χρημάτων -25.000 δολάρια- άφησαν το παιδί, αφού προηγουμένως το κακοποίησαν.
 Η οικογένεια τώρα πια έχει μετακομίσει στην πόλη Γκελεντζίκ και δηλώνει πως θα 
τα καταφέρει παρά την περιπέτειά της. «Εμείς οι εκτός Ελλάδας Ελληνες πρέπει να παραμείνουμε στον τόπο που γεννηθήκαμε για να μη σβήσει ο απόδημος Eλληνισμός- λέει. Η ζωή συνεχίζεται. Μπορούσε να γίνει και χειρότερα».
