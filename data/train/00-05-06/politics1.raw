 Για τετραετία φουλ δουλειάς 2, 5 ετών βάζει μπρος η κυβέρνηση με τέσσερα συν ένα σημεία αιχμής στην πολιτική της, σύμφωνα με τις αποφάσεις της χθεσινής συνεδρίασης της κυβερνητικής επιτροπής και την εισήγηση του πρωθυπουργού Κώστα Σημίτη.
 Ο κυβερνητικός εκπρόσωπος Δημήτρης Ρέππας μίλησε χθες για αξιοποίηση κυρίως του ενδιάμεσου χρόνου, δηλαδή από τώρα μέχρι τις δημοτικές εκλογές του Οκτωβρίου 2002. Θα είναι εξάλλου και ο πρώτος σταθμός στον οποίο ουσιαστικά θα κριθούν οι κυβερνητικές επιλογές. Αμέσως μετά είναι η προετοιμασία και η προεδρία της χώρας μας στην Ευρωπαϊκή Ενωση (Ιανουάριος - Ιούνιος 2003). Από κει και ύστερα αρχίζει ουσιαστικά η προεκλογική περίοδος, στη διάρκεια της οποίας η κυβέρνηση θέλει να αποδώσει η πολιτική της των δυόμισι πρώτων ετών. Γι' αυτό και η τετραετία των 2, 5 ετών.
 Στόχος στον τομέα αυτόν είναι η προσαρμογή της ελληνικής οικονομίας σε εκείνες των κρατών της Ευρωπαϊκής Ενωσης, και κυρίως επιτάχυνση των διαρθρωτικών αλλαγών στην οικονομία με τις αποκρατικοποιήσεις, την απελευθέρωση των αγορών στην ενέργεια και τις τηλεπικοινωνίες, την αύξηση του ρυθμού ανάπτυξης, την αντιμετώπιση της ανεργίας βάσει των προεκλογικών εξαγγελιών και την αξιοποίηση του Γ' ΚΠΣ.
 Ο κυβερνητικός εκπρόσωπος Δημήτρης Ρέππας είπε χθες ότι οι διαρθρωτικές αλλαγές θα γίνουν με διάλογο και κοινωνική ευαισθησία, η αύξηση του ρυθμού ανάπτυξης θα βοηθήσει στην καταπολέμηση της ανεργίας, ενώ η απελευθέρωση των αγορών θα βελτιώσει τις υπηρεσίες στον πολίτη.
 Κορυφαία επιδίωξη είναι η επίλυση του Κυπριακού και η διεύρυνση της Ε.Ε. που συνδέεται με την ένταξη της Κύπρου, καθώς και η υλοποίηση του εξοπλιστικού προγράμματος.
 Βασική προτεραιότητα είναι η αναμόρφωση του ασφαλιστικού συστήματος, για την οποία έχει ήδη ανατεθεί μελέτη σε εταιρεία, η οποία θα παραδώσει το έργο της σε 8 -10 μήνες. Ο κ. Ρέππας είπε ότι στον τομέα αυτόν θα γίνουν ριζικές τομές και αλλαγές.
 Αλλη προτεραιότητα είναι η βελτίωση των παρεχόμενων υπηρεσιών υγείας. Στον τομέα αυτόν προέχει η επίλυση των άμεσων εκκρεμοτήτων, όπως είναι η βελτίωση της λειτουργίας των νοσοκομείων (προσλήψεις, υλικοτεχνική υποδομή, επιτάχυνση της λειτουργίας των καινούργιων νοσοκομείων, δρομολόγηση των υπό κατασκευή). Δεύτερο βήμα είναι η βελτίωση του ΕΣΥ και τελικά η ριζική αναμόρφωσή του.
 Στην παιδεία θα προχωρήσει η εφαρμογή της εκπαιδευτικής μεταρρύθμισης με τις αναγκαίες αλλαγές.
 Ο στόχος αυτός έχει σχέση με τη λειτουργία της δημόσιας διοίκησης και αυτοδιοίκησης και τις αλλαγές στη διοικητική δομή της χώρας.
 Αυτά είναι τα τέσσερα σημεία αιχμής, τα οποία η κυβέρνηση ελπίζει να υλοποιήσει μέχρι τον Οκτώβριο του 2002, ώστε μέχρι το τέλος της τετραετίας να αποδώσουν στον πολίτη και να κριθεί εκ νέου απ' αυτόν.
 5. Ο πέμπτος στόχος (1) είναι οι Ολυμπιακοί Αγώνες. Αποτελούν ήδη την άμεση προτεραιότητα της κυβέρνησης όσον αφορά την προετοιμασία των υποδομών και των αθλητικών εγκαταστάσεων και φυσικά δεν αφορά το διάστημα μόνο μέχρι το 2002 αλλά όλη την τετραετία (ρεπορτάζ στις αθλητικές σελίδες).
 Το μεγαλύτερο μέρος της συνεδρίασης της κυβερνητικής επιτροπής κατέλαβε η εισήγηση του πρωθυπουργού, που καθόρισε και τα σημεία αιχμής. Οι υπουργοί που πήραν το λόγο δεν εισήλθαν αναλυτικά στο τι θα κάνουν στον τομέα τους. Μίλησαν γενικά, δεδομένου ότι θα ακολουθήσουν άλλες συνεδριάσεις της κυβερνητικής επιτροπής κατά κυβερνητικό τομέα.
 Στη συνεδρίαση πήραν μέρος: Οι υπουργοί Αμυνας Ακης Τσοχατζόπουλος, Δημοσίας Τάξεως Μιχάλης Χρυσοχοΐδης, ΠΕΧΩΔΕ Κ. Λαλιώτης, Υγείας Αλέκος Παπαδόπουλος, Παιδείας Πέτρος Ευθυμίου, Εργασίας Τάσος Γιαννίτσης, Εθνικής Οικονομίας Γιάννος Παπαντωνίου, Τύπου Δημ. Ρέππας, ο υφυπουργός Τύπου Τηλ. Χυτήρης. Απουσίαζαν η υπουργός Eσωτερικών Βάσω Παπανδρέου, ο υπουργός Εξωτερικών Γιώργος Παπανδρέου, ο υπουργός Γεωργίας Γιώργος Ανωμερίτης.
