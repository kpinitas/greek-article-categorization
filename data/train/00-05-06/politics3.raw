 Σενάριο επιστημονικής φαντασίας διέπει τη ΝΑΤΟϊκή άσκηση «Νταϊνάμικ Μιξ 2000» που προβλέπει, ούτε λίγο ούτε πολύ, το Ελληνικό Πολεμικό Ναυτικό να προστατεύει το λιμάνι της Σμύρνης από επίθεση του τουρκικού στόλου! 
 Mια ελληνική πυραυλάκατος θα βρεθεί στις 20 Μαΐου, αρόδο στο λιμάνι της Σμύρνης. Στο σενάριο της άσκησης αποτελεί εχθρό του ΝΑΤΟ (κόκκινη) και θα αποτελέσει έναν από τους στόχους των...καλών συμμάχων. Την ίδια μέρα από το λιμάνι της Σούδας στην Κρήτη θα ξεκινήσει μια...καλή (μπλε) τουρκική φρεγάτα και, μαζί με άλλες συμμαχικές δυνάμεις, θα αντιμετωπίσουν τον εχθρό.
 Εντεκα μέρες μετά, τη νύχτα της 31ης Μαΐου, Τούρκοι, Ελληνες, Γάλλοι και Ισπανοί πεζοναύτες θα πραγματοποιήσουν απόβαση από συμμαχικά πλοία και με πλήρη αεροπορική κάλυψη στον κόλπο της Κυπαρισσίας στην Πελοπόννησο.
 Παρά το γεγονός ότι το σενάριο της άσκησης έχει γίνει δεκτό από όλες τις χώρες-μέλη του ΝΑΤΟ που συμμετέχουν, ενδεχομένως θα υπάρξουν προβλήματα. Αυτά εντοπίζονται κυρίως στο ότι η Τουρκία δεν έχει ρητώς ακόμα ξεκαθαρίσει (όπως έκαναν όλες οι άλλες χώρες, ακόμα και οι ΗΠΑ) ότι δέχεται πως όσα μαχητικά αεροσκάφη της θα χρησιμοποιηθούν στη ΝΑΤΟϊκή άσκηση θα υποβάλλουν σχέδια πτήσης εισερχόμενα στο FIR Αθηνών.
 Κατά τη χθεσινή σχετική ενημέρωση του ΓΕΕΘΑ, πάντως, ξεκαθαρίστηκε πως θα αναχαιτίζεται κάθε τουρκικό ή όποιο άλλο αεροσκάφος πλησιάζει στο FIR Αθηνών χωρίς να υποβάλλει σχέδιο πτήσης ή, έστω, τα εξής λεγόμενα «πέντε σημεία»: ώρα εισόδου, σημείο εισόδου, ώρα εξόδου, σημείο εξόδου και κωδικό αναγνώρισης φιλίου ή εχθρικού (IFF). Και αυτό θα ισχύσει κυρίως για τα 12 μαχητικά F-16 που θα στείλει η Τουρκία για την «Νταϊνάμικ Μιξ» και θα σταθμεύσουν στη βάση της Ελληνικής Πολεμικής Αεροπορίας στη Νέα Αγχίαλο, αλλά και για όποια άλλα αεροσκάφη θα συμμετάσχουν στην άσκηση ερχόμενα από βάσεις στην Τουρκία ή στην Ιταλία και των οποίων ο αριθμός, σύμφωνα με το ΓΕΕΘΑ, είναι ακόμα άγνωστος.
 Η «Νταϊνάμικ Μιξ» γίνεται 20 Μαΐου με 10 Ιουνίου και πραγματοποιείται για πρώτη φορά στην Ελλάδα υπό τον τακτικό έλεγχο των Ελλήνων διοικητών του ΝΑΤΟϊκού Στρατηγείου Τυρνάβου, αντιστράτηγου Μαντζάνα, και του Αεροπορικού Στρατηγείου Λαρίσης, αντιπτέραρχου Μανούσου. Είναι η μεγαλύτερη ΝΑΤΟϊκή άσκηση στη Μεσόγειο, με συμμετοχή σε αυτήν περίπου 15.000 ανδρών, 65 πλοίων και 293 αεροπλάνων από τις παρακάτω 12 χώρες: Ελλάδα, ΗΠΑ, Γερμανία, Βρετανία, Βέλγιο, Γαλλία, Ιταλία, Ισπανία, Δανία, Πολωνία, Ουγγαρία και -για πρώτη φορά επίσης εντός ελληνικού εδάφους- Τουρκία.
 Την επιχειρησιακή διοίκηση έχει ο ανώτατος στρατιωτικός διοικητής της Νότιας Πτέρυγας της Συμμαχίας (SACEUR), πτέραρχος Ράλστον και τον επιχειρησιακό έλεγχο ο διοικητής των δυνάμεων του ΝΑΤΟ της Νότιας Ευρώπης, ναύαρχος Ελις, που και σχεδίασε την άσκηση και την πλήρη ευθύνη για τη διεξαγωγή της φέρει. Η άσκηση ξεκινά από τη Σαρδηνία και ολοκληρώνεται με την «τελική έφοδο» στην περιοχή Ασκού Προφήτη στο Κιλκίς. Τα ελληνικά αεροδρόμια που θα χρησιμοποιηθούν και στα οποία η χώρα μας θα παρέχει λογιστική υποστήριξη σε όλα τα σταθμεύοντα ξένων χωρών είναι των Νέας Αγχιάλου, Ανδραβίδας, Αράξου, Ελευσίνας και Θεσσαλονίκης.
