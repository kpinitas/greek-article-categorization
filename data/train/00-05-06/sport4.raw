 Τα σενάρια έως σήμερα (και ήταν πολλά την τελευταία διετία) ήθελαν τον Δημήτρη Ελευθερόπουλο να ετοιμάζει βαλίτσες, πότε για το Τορίνο, πότε για το Ούντινε, πότε για την Πάρμα ή τη Ρώμη. Η διάκριση πάντως, για τον 24χρονο τερματοφύλακα του Ολυμπιακού, ήλθε από την Ιταλία και ας μην πρόκειται για μετεγγραφή. Στο διεθνή γκολκίπερ της πειραϊκής ομάδας θα απονεμηθεί στις αρχές Ιουλίου το χρυσό βραβείο «SARACINESCA D' ΟRΟ» («τα χρυσά ρολά» σε ελεύθερη μετάφραση), καθώς οι Ιταλοί θεωρούν τον Ελευθερόπουλο ως τον καλύτερο νεαρό Ευρωπαίο τερματοφύλακα για το 1999. 
 «Χαίρομαι ιδιαίτερα για την τιμή που μου γίνεται, είναι ένα πραγματικό δώρο για μένα», δήλωσε χθες το μεσημέρι ο Δημήτρης Ελευθερόπουλος, ο οποίος θα παραστεί από τις 3 έως 9 Ιουλίου στην εκδήλωση που θα γίνει στο νησί Ισκια (απέναντι από τη Νάπολη). Ο 24χρονος γκοκλίπερ του Ολυμπιακού είναι ο τρίτος μη Ιταλός τερματοφύλακας στον οποίο απονέμεται το «SARACINESCA D' ΟRΟ» μετά τον Πίτερ Σίλτον (Εθνική Αγγλίας, Νότιγχαμ Φόρεστ) και τον Εντουιν Βαν Ντερ Σάαρ (Γιουβέντους, Αγιαξ). Ο Ελευθερόπουλος, άλλωστε, ήταν πέρυσι στην τριάδα των καλύτερων γκολκίπερ του Champions League. 
 Ο θεσμός αυτός, ο οποίος έχει καθιερωθεί από το 1973 και είναι υπό την αιγίδα του παλαιού τερματοφύλακα της Γιουβέντους Στέφανο Τακόνι, βραβεύει κάθε χρόνο τους καλύτερους Eυρωπαίους τερματοφύλακες, μεταξύ των οποίων έχουν τιμηθεί ακόμα οι Πιερλουίτζι Μπουφόν (Πάρμα), Σεμπάστιαν Φρέι (Βερόνα) και Ενρίκο Αλμπερτόζι (Εθνική Ιταλίας, Μίλαν). Η τελετή απονομής των βραβείων θα καλυφθεί από τα ιταλικά αλλά και αρκετά ευρωπαϊκά τηλεοπτικά κανάλια, καθώς και από ραδιοφωνικούς σταθμούς. 
 Δεν αποκλείεται, δηλαδή, το καλοκαίρι να αναθερμανθεί το ενδιαφέρον για τον Ελευθερόπουλο από κάποιο ιταλικό σύλλογο και να φθάσει στην πειραϊκή ΠΑΕ πρόταση για το διεθνή γκολκίπερ. Ο ίδιος, πάντως, έλεγε χθες ότι «θέλω να συνεχίσω την καριέρα μου στον Ολυμπιακό και να πάμε καλά στην Ευρώπη».
 Ο Ελευθερόπουλος όμως, όπως και οι υπόλοιποι ποδοσφαιριστές του Ολυμπιακού, έχουν αυτή την στιγμή το μυαλό τους στον αγώνα με τον Αρη και πώς η πειραϊκή ομάδα θα φύγει τη Δευτέρα το βράδυ από τη Μυτιλήνη με τους τρεις βαθμούς. Ο Γιάννης Μαντζουράκης δεν έχει καταλήξει ακόμα στην ενδεκάδα, θα ανοίξει αύριο και μεθαύριο τα χαρτιά του στα διπλά στο Ρέντη, αλλά δεν αναμένονται περισσότερες από μία ή δύο αλλαγές σε σχέση με τη σύνθεση που χρησιμοποίησε απέναντι στον Ιωνικό.
 Από τον Ρέντη αναμένεται να περάσει αύριο το πρωί και ο πρόεδρος του Ολυμπιακού Σωκράτης Κόκκαλης, ο οποίος σκοπεύει να ταξιδέψει και στη Μυτιλήνη για να παρακολουθήσει την πειραϊκή ομάδα. Οι «ερυθρόλευκοι» θα έχουν στο πλευρό τους και περίπου 2.500 οπαδούς του Ολυμπιακού.
