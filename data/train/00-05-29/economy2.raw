 Με ανησυχία παρατηρούν από την ελληνική κυβέρνηση την πρωτοβουλία του επιτρόπου Φριτς Μπόλκστιν να προωθήσει οδηγία για την απελευθέρωση του 30% της 
αγοράς των ταχυδρομικών υπηρεσιών, που αποτελούσαν μέχρι σήμερα κρατικό μονοπώλιο.
 Αύριο ο κ. Μπόλκστιν θα θέσει υπόψη της Eπιτροπής το σχέδιο οδηγίας με το οποίο θα πρέπει να περάσει από το 2003 στον ιδιωτικό τομέα η μεταφορά ταχυδρομικών φακέλων και πακέτων από 50 γραμμ. και πάνω, ενώ μέχρι σήμερα όλοι 
οι φάκελοι και τα πακέτα μέχρι 350 γρ. αποτελούσαν αντικείμενο μεταφοράς των κρατικών ταχυδρομίων, σύμφωνα με την ισχύουσα οδηγία (η κάθε χώρα της Ε.Ε. έχει προχωρήσει σε διαφορετικό βαθμό «απελευθέρωσης» της αγοράς).
 Το πρόβλημα, όπως παρατηρούν από το υπουργείο Μεταφορών στην Αθήνα, έχει να κάνει με το ότι η εισαγωγή των ΕΛΤΑ στο Xρηματιστήριο -εφόσον η οδηγία εγκριθεί- θα οδηγήσει σε σημαντική απώλεια της ελκυστικότητας της μετοχής των ΕΛΤΑ, δημιουργώντας δυσκολίες αντίστοιχες εκείνων με τα ΚΑΕ...
 Οι επιφυλάξεις της ελληνικής πλευράς δεν βρίσκονται στην πρόταση για τη σταδιακή απελευθέρωση της αγοράς, αλλά στο γεγονός ότι αυτή μπορεί να στερήσει 
έσοδα από την πώληση μεριδίων των ΕΛΤΑ μέσω του Xρηματιστηρίου.
 Αντίστοιχο πρόβλημα έχουν και τα γερμανικά ταχυδρομεία, τα οποία επίσης σκοπεύουν να εισαχθούν στο χρηματιστήριο μέσα στο 2000. Το τμήμα της αγοράς ταχυδρομικών υπηρεσιών που απελευθερώνεται από την οδηγία του επιτρόπου Μπόλκστιν αντιστοιχεί στην Ε.Ε. σε ένα τζίρο της τάξης των 2 δισ. ευρώ περίπου, που θα μεταφερθεί από τα κρατικά ταχυδρομεία στις ιδιωτικές εταιρείες 
ταχυμεταφορών. Στην οδηγία, ο επίτροπος προτείνει επίσης και την πλήρη απελευθέρωση των ταχυδρομικών υπηρεσιών από το 2007.
 Η συζήτηση αύριο στην Επιτροπή αναμένεται να είναι «ζωηρή», καθώς η Γαλλία είναι επιφυλακτική απέναντι στην πλήρη απελευθέρωση της αγορά ταχυδρομικών υπηρεσιών, ενώ οι αντιρρήσεις της Γερμανίας όπως και της Ελλάδας αφορούν μόνο το γεγονός ότι με την αποκρατικοποίηση θέλουν να πουλήσουν στον ιδιωτικό τομέα 
μέρος της αγοράς και όχι να παραχωρήσουν τις υπηρεσίες όπως προδιαγράφει η Οδηγία που θα καταθέσει ο επίτροπος Φριτς Μπόλκστιν.
 Πληροφορίες, πάντως, από τις Βρυξέλλες αναφέρουν ότι η οδηγία θα προχωρήσει και θα εγκριθεί με πιθανή τροποποίηση μόνο την επανεξέταση του χρονικού ορίζοντα της ολοκλήρωσης της απελευθέρωσης της αγοράς των ταχυδρομικών υπηρεσιών.
