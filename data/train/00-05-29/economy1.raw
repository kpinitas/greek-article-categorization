Λήγει μεθαύριο η «άτυπη» προθεσμία που είχε δοθεί στη διοίκηση της Εμπορικής για την ολοκλήρωση των συζητήσεων με τη γαλλική τράπεζα Credit Agricolle, προκειμένου να συναφθεί στρατηγική συμμαχία.
 Η συμμαχία αυτή, εφόσον τελικά επιτευχθεί, θα επισφραγιστεί από τη διάθεση του 
10% των μετοχών της Εμπορικής Τράπεζας. Με τον τρόπο αυτό η Εμπορική αποτελεί ένα βήμα στην προώθηση των διαρθρωτικών αλλαγών που έχει εξαγγείλει η κυβέρνηση.
 Εξάλλου σήμερα πρόκειται να επιλεγεί χρηματοοικονομικός σύμβουλος για τη διάθεση πακέτου έως και 10% του ΟΤΕ. Σύμφωνα με πληροφορίες, η κυβέρνηση θα αναθέσει σε δύο εταιρείες το ρόλο του χρηματοοικονομικού συμβούλου, από τη λίστα των ενδιαφερόμενων εταιρειών διεθνούς κύρους που έχουν εκδηλώσει ενδιαφέρον. Στη λίστα που έχει καταρτιστεί στο ΥΠΕΘΟ συμμετέχουν η Warburg Dillon Read, Salomon Smith Barne y, η Credit Suisse First Boston και η Morgan Stanle y. Οι δύο εταιρείες που θα επιλεγούν θα αναζητήσουν στη διεθνή αγορά το στρατηγικό εταίρο του Οργανισμού, στα πρότυπα που εφάρμοσε η J.P. Morgan στην περίπτωση της Εμπορικής. Μάλιστα σε ότι αφορά τον ΟΤΕ ο υπουργός Εθνικής Οικονομίας Γ. Παπαντωνίου έχει επισημάνει ότι στόχος της κυβέρνησης είναι ο στρατηγικός εταίρος να δώσει τα απαραίτητα εφόδια στον οργανισμό τα οποία θα του επιτρέψουν να αντεπεξέλθει στον ανταγωνισμό.
 Οσον αφορά το θέμα της Εμπορικής, μέχρι το τέλος της προηγούμενης εβδομάδας οι 
συζητήσεις των δύο μερών, σύμφωνα με πληροφορίες, προχωρούσαν ικανοποιητικά. Ωστόσο, παρά το κλίμα αισιδοξίας που επικρατεί τόσο στο οικονομικό επιτελείο της κυβέρνησης όσο και στη διοίκηση της Εμπορικής, δεν θα πρέπει να θεωρείται βέβαιο ότι οι συζητήσεις θα καταλήξουν σε αίσιο τέλος. Αλλωστε, μόνο το χρονικό διάστημα το οποίο διήρκησαν οι διαπραγματεύσεις δεν αποτελεί θετικό οιωνό. Πάντως οι συζητήσεις έχουν διεξαχθεί με πλήρη μυστικότητα, χωρίς να έχει γίνει μέχρι στιγμής επισήμως γνωστό ποια είναι τα σημεία τα οποία αποτελούν εμπόδιο για την επίτευξη της σχετικής συμφωνίας.
 Πάντως, ακόμη και αν την Τετάρτη δεν υπάρξουν οι σχετικές ανακοινώσεις, τα χρονικά περιθώρια τα οποία απομένουν μέχρι οι ελληνογαλλικές συζητήσεις να φτάσουν σε οριστικό σημείο είναι αρκετά περιορισμένα. Και αυτό γιατί στις 14 Ιουνίου πρόκειται να πραγματοποιηθεί η ετήσια γενική συνέλευση των μετόχων της 
τράπεζας, στην οποία θα πρέπει οπωσδήποτε να υπάρξουν ανακοινώσεις για το θέμα 
του στρατηγικού εταίρου. Εξάλλου στην ίδια γενική συνέλευση αναμένεται να τεθεί και το θέμα αλλαγής της διοίκησης της τράπεζας. Κατά συνέπεια για να περάσει το συγκεκριμένο «πακέτο» δεν θα πρέπει να υπάρχουν εκκρεμότητες σχετικά με τη διαδικασία επιλογής του στρατηγικού εταίρου.
 Στο μεταξύ η τράπεζα συνεχίζει την επεκτατική πολιτική της η οποία έχει στόχο να αυξήσει το μερίδιό της στην αγορά. Η πολιτική αυτή αντανακλάται στην ταχύτερη αποκλιμάκωση των επιτοκίων χορηγήσεων, με αποτέλεσμα η Εμπορική να είναι η πρώτη τράπεζα η οποία έσπασε το φράγμα του 10% στα επιτόκια των δανείων για κεφάλαια κίνησης.. Τα κάθαρά κέρδη της τράπεζας αυξήθηκαν κατά 69% εντός του πρώτου τριμήνου του έτους και διαμορφώθηκαν στα 18, 2 δισ.δρχ. έναντι 4 δισ.δρχ. πέρυσι. Οπως επισημαίνει η τράπεζα σε ανακοίνωσή της, τα κέρδη αυτά προέρχονται από λειτουργικές, γεγονός που αντανακλάται στα καθαρά έσοδα από τόκους τα οποία εμφανίζουν αύξηση κατά 32% και διαμορφώθηκαν στα 38, 9 δισ.δρχ., ενώ τα αποτελέσματα χρηματοοικονομικών πράξεων αυξήθηκαν κατά 19, 5%.
