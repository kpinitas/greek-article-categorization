 Πανηγύρισαν στο 2-0 του Πανιωνίου, αλλά απογοητεύτηκαν γρήγορα οι οπαδοί του Αρη (2-2 ο Πανιώνιος με τον Ηρακλή), που είχαν την προσοχή τους περισσότερο στη Ν. Σμύρνη και λιγότερο στο Χαριλάου, όπου η ομάδα τους νίκησε εύκολα 3-1 τον ΟΦΗ, που κατέβηκε με ελλείψεις.
 Ο αγώνας αυτός είναι ιστορικός, αφού ο Ευγένιος Γκέραρντ κάθησε στον πάγκο του ΟΦΗ για τελευταία φορά, έπειτα από 15 χρόνια συνεχούς προσφοράς στο ελληνικό ποδόσφαιρο και στην ομάδα της Κρήτης.
 «Ολα έχουν ένα τέλος, πέρασα όμορφα χρόνια στην Ελλάδα και ευχαριστώ όλο τον κόσμο για το χειροκρότημα» είπε ο Γκέραρντ, που τιμήθηκε μετά τον αγώνα σε ειδική εκδήλωση, αφού μέχρι τώρα δύο φορές σε Τούμπα και Καυτανζόγλειο που τιμήθηκε πριν από τους αγώνες, ο ΟΦΗ πήρε ισοπαλία (με ΠΑΟΚ) και νίκη (με Ηρακλή)! Προλήψεις...
 Η αυλαία έπεσε για τον Ευγένιο και ανοίγει για τον Αρη στα μπαράζ πλέον, ενώ το 3-1 ήρθε σε ρυθμό ρελαντί, αφού οι παίκτες του ΟΦΗ δεν φαίνονταν να έχουν διάθεση για να κοντράρουν τους γηπεδούχους και ο Βαλλιάνος δεν άφηνε τον Αρη να λαχταρήσει, ειδικά μετά το 1-1, όταν σφύριξε ανύπαρκτο πέναλτι σε χέρι (;) του Διγκόζη και ο Αρης ξαναπήρε προβάδισμα στο σκορ.
 Οπως και να γινόταν πάντως, οι «κίτρινοι» θα κέρδιζαν το ματς, γιατί είχαν ενδιαφέρον ενώ ο ΟΦΗ δεν είχε, κι έτσι μόλις στο 4  ο Γκλούσεβιτς κέρδισε πέναλτι (ανατροπή από Σκέντζο), για να ευστοχήσει από τα 11 μέτρα ο επανεμφανισθείς Μάντζιος και να γίνει το 1-0.
 Χάθηκαν μικροευκαιρίες από ΟΦΗ και Αρη, για να φτάσουμε στο 57  όταν ο Κολιτσιδάκης με κεφαλιά ισοφάρισε (από κόρνερ του Κόντβαλντ) και έβαλε σε σκέψεις τους... χαλαρούς γηπεδούχους! 
 Γρήγορα όμως (64'), φρόντισε να «καθαρίσει» ο Βαλλιάνος, που έδειξε τη βούλα σε γύρισμα του Καραλιόπουλου και χέρι (;) του Διγκόζη. Πάλι ο Μάντζιος από τα 11 μέτρα έγραψε το 2-1 και λίγο αργότερα (75 ) ο Κυζερίδης εκμεταλλεύτηκε έξοχη ενέργεια του Χριστοδούλου και με πλασέ έκλεισε το σκορ... 3-1.
 «Χάσαμε το πλεονέκτημα από το ανύπαρκτο πέναλτι του Ηρακλή στη Ρόδο και την τραγική εμφάνιση στην Καλαμάτα, αλλά θα παλέψουμε ακόμη και με ντεσαβαντάζ έδρας για την έξοδο στην Ευρώπη» είπε ο προπονητής του Αρη, Γιάννης Μιχαλίτσιος, ενώ ο Γκέραρντ δίπλα του, μάλλον δεν συνειδητοποίησε ακόμη ότι από σήμερα είναι... συνταξιούχος και τη σκυτάλη παίρνει ο Βασιλείου στην ομάδα της Κρήτης.
 Φρόντισε να του το θυμήσει ο Μιχαλίτσιος: «Ο μίστερ πρόσφερε πολλά στο ελληνικό ποδόσφαιρο και τώρα που αποχωρεί θέλω να τον ευχαριστήσω για όλα...».
 Γκέραρντ και Μιχαλίτσιος (ως παίκτης) σήκωσαν με τον ΟΦΗ το Κύπελλο Ελλάδας το 1987, άρα έχουν κάτι κοινό, ενώ ο Μαρινάκης μίλησε για τη διαιτησία: «Και τα δύο πέναλτι που σφύριξε ο διαιτητής ήταν ανύπαρκτα...».
 Tα μπαράζ με Πανιώνιο (αβαντάζ έδρας ο Αρης) και Ηρακλή (ντεσαβαντάζ ο Αρης) απασχολούν τώρα τους «κίτρινους», αλλά ο Ακης Μάντζιος προσπάθησε να ανεβάσει την ψυχολογία: «Θα δείτε ότι στο Καυτανζόγλειο θα παίζουμε στην έδρα μας. Ο κόσμος του Αρη θα το γεμίσει και θα μας συμπαρασταθεί. Μη βιάζεστε να βγάλετε συμπεράσματα για το αβαντάζ έδρας...».
