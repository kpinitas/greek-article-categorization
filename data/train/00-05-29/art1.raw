«Aυτό το άλμπουμ μαζί με το "War Disc" είναι το καλύτερό μου εδώ και χρόνια. Το "Peace" είναι εντελώς διαφορετική δουλειά από ό,τι έχω κάνει μέχρι τώρα. Το "War", προσπαθούσε να καλύψει στιχουργικά τα πεδία μάχης του ανατολικού Λος Αντζελες, υπήρχε πλήθος κοινωνικών αναφορών. Οπως κάθε νόμισμα έχει δύο πλευρές, το "Peace" αναφέρεται στην άλλη μου πλευρά». Ο Αϊς Κιουμπ δεν είναι πλέον ο αγριεμένος 18χρονος πιτσιρικάς από τα γκέτο, που ούρλιαζε το «Fuck The 
Police». Τώρα είναι ένας από τους πατριάρχες του χιπ χοπ, με δική του εταιρεία 
παραγωγής. Εχει πρωταγωνιστήσει σε αρκετές ταινίες, με πιο πρόσφατη τους «Τρεις Ηρωες», μια ειρωνική ματιά στον πόλεμο του Κόλπου, ενώ έχει σκηνοθετήσει τη δική του ταινία, μια κωμωδία με τίτλο «Next Frida y». 
 «Το κοινό μου πρέπει να συνειδητοποιήσει ότι όταν έγραφα κομμάτια σαν το "Amerikkka' s Most Wanted" ήμουν δεκαοχτώ χρόνων, γεμάτος οργή και πίστευα ότι 
ήξερα τα πάντα. Τώρα είμαι τριάντα και νιώθω πολύ πιο υπεύθυνος για όσα λέω και κάνω. Από εκείνη την εποχή έχω διαβάσει αρκετά βιβλία, έμαθα τον κόσμο και 
έδωσα ιδιαίτερη προσοχή στην ιστορία και την πολιτική. Αυτά μου έδωσαν την ελευθερία να αντιμετωπίσω την κοινωνική πραγματικότητα. Τώρα είμαι ο πρώτος ράπερ που σκηνοθετεί μια ταινία στο Χόλιγουντ». Ο Αϊς Κιουμπ μπορεί να προσπαθεί να αποτινάξει το παρελθόν του γκάνγκστα ράπερ, αλλά το νέο άλμπουμ του μοιάζει το ίδιο επίφοβο. Ο τίτλος («Ειρήνη»), είναι παραπλανητικός αφού το 
άλμπουμ είναι το ίδιο επιθετικό με τα προηγούμενα. Ο θόρυβος έχει κοπάσει, αλλά η θεματολογία είναι πανομοιότυπη, η βιομηχανία του θεάματος, η λατρεία του χρήματος, η κατάσταση των μαύρων στην Αμερική. 
 «Ο, τι έμαθα προέρχεται από τα διδάγματα του αιδεσιμότατου Λιούις Φάραχαν και του Ελάιζα Μοχάμεντ (σ.σ. ιδρυτή του Εθνους του Ισλάμ). Αλλά είχα αρκετό αυτοσεβασμό ώστε να μη γίνω οπαδός τους», εξηγεί ο ίδιος, διαχωρίζοντας τη θέση του από το στρατευμένο χιπ χοπ. «Οταν εγκατέλειψα τους NWA, προσπάθησα να 
βγάλω χρήματα και να καθιερωθώ. Γιατί στην Αμερική πρώτα σε σέβονται ως πλούσιο και μετά για το ταλέντο σου. Ξέρω καλά ότι τα πράγματα που με ενοχλούν, όπως ο ρατσισμός, δεν θα αλλάξουν με ένα ακόμη άλμπουμ», λέει με κυνισμό. Ενώ αρνείται να σχολιάσει το γεγονός ότι το πιο άγριο άλμπουμ του και 
ιδιαίτερα προφητικό το «Death Certificate» κυκλοφόρησε δύο μήνες πριν ξεσπάσουν οι ταραχές στο Λος Αντζελες του 1992.
 Οσο για τους ιστορικούς Niggers With Attitude, που ο ίδιος ο αρχηγός τού FBI τούς είχε κατηγορήσει ότι τα τραγούδια τους ενθάρρυνουν εγκληματικές πράξεις των αστυνομικών, ο Αϊς Κιουμπ μιλά με περηφάνια και νοσταλγία. Ηδη οι εναπομείναντες, αφού ο Ιζι-Ι πέθανε από AIDS, επανενώθηκαν, έντεκα χρονια μετά, για να γράψουν ένα νέο κομμάτι για την ταινία του. «Οταν ξεκινήσαμε, θέλαμε απλά να γίνουμε γνωστοί στα γκέτο. Ομως τα άλμπουμ μας κατέληξαν να έχουν τη μεγαλύτερη επίδραση στη σκηνή του χιπ χοπ. Κάποιος έπρεπε να μιλήσει για τον τρόπο που μας συμπεριφέρονταν. Ετσι το κάναμε πρώτοι και μετατραπήκαμε 
σ' ένα είδος γαμημένων σταυροφόρων. Εμείς ουσιαστικά ανοίξαμε το δρόμο, ώστε να μπορεί ο καθένας να πει ξεκάθαρα χωρίς υπεκφυγές». 
