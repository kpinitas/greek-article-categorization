 Σε συναγερμό τέθηκαν οι γιουγκοσλαβικές δυνάμεις στο Μαυροβούνιο, στο οποίο θα 
μεταβεί ο ίδιος ο πρόεδρος Σλόμπονταν Μιλόσεβιτς, οι τοπικοί σύμμαχοι του οποίου εκτιμούν ότι έτσι θα έρθει σε δύσκολη θέση ο φιλομεταρρυθμιστής πρόεδρος του Μαυροβουνίου.
 Η εφημερίδα του Μαυροβουνίου «Βιγέστι» έγραψε ότι τέθηκαν σε συναγερμό όλες οι 
μονάδες του 2ου Σώματος Στρατού, που σταθμεύουν στην ομόσπονδη αυτή γιουγκοσλαβική Δημοκρατία. Η εντολή δόθηκε ύστερα από ανακοίνωση που εξέδωσε το ανώτατο επιτελείο των γιουγκοσλαβικών ενόπλων δυνάμεων και που έκανε την διαπίστωση ότι «εξωτερικοί εχθροί, σε συνεργασία με αυτονομιστές και εχθρικές δυνάμεις της αντιπολίτευσης εργάζονται για την ανατροπή της νόμιμα εκλεγμένης εξουσίας». Την ανακοίνωση υπογράφει ο στρατηγός Μιλοράντ Ομπράντοβιτς, ο οποίος σύμφωνα με την εφημερίδα, εκτιμά ότι αυτές οι δυνάμεις επιδιώκουν «να καταστρέψουν τη Γιουγκοσλαβία... να προκαλέσουν εμφύλιο πόλεμο, επιδιδόμενες σε τρομοκρατικές ενέργειες εναντίον στρατιωτικών, πολιτικών και επιχειρηματιών».
 Η διαταγή Ομπράντοβιτς καλεί τις μονάδες του 2ου Σώματος να αναλάβουν τον πλήρη έλεγχο του εναέριου χώρου του Mαυροβουνίου και να καταρρίψουν κάθε αεροπλάνο που πετά επάνω από τη Δημοκρατία χωρίς άδεια. Ζήτησε επίσης την επαγρύπνηση των μονάδων για να μην εισχωρήσουν στις τάξεις τους μέλη της αντιστασιακής φοιτητικής οργάνωσης Οτπορ. 
 Η ανακοίνωση του στρατηγού συμπίπτει με ανακοίνωση του συμμάχου του Μιλόσεβιτς 
στο Μαυροβούνιο Πρέντραγκ Μπουλάτοβιτς, ότι ο Γιουγκοσλάβος πρόεδρος θα επισκεφτεί τη χώρα. Ο Μπουλάτοβιτς, που είναι αντιπρόεδρος του Σοσιαλιστικού Λαϊκού Κόμματος στο Μαυροβούνιο, δήλωσε ότι όταν επισκέφθηκε το Βελιγράδι κάλεσε τον Μιλόσεβιτς να επισκεφθεί την Ποντγκόριτσα και εκείνος δέχτηκε. Ο Μπουλάτοβιτς δεν ανέφερε την ημερομηνία της επίσκεψης. Είπε όμως ότι με την άφιξη του Μιλόσεβιτς στο Μαυροβούνιο, θα έρθει σε δύσκολη θέση ο πρόεδρος του Μαυροβουνίου Μίλο Τζουκάνοβιτς, που συνεργάζεται με τη Δύση και κυρίως με το Διεθνές Δικαστήριο της Χάγης για εγκλήματα πολέμου στη Γιουγκοσλαβία. Οπως είπε ο Μπουλάτοβιτς, ο Τζουκάνοβιτς κανονικά θα πρέπει να συλλάβει τον Μιλόσεβιτς, τον οποίον καταζητεί το Διεθνές Δικαστήριο.
 Αντιπροσωπεία της σερβικής αντιπολίτευσης υπό τον Βουκ Ντράσκοβιτς επισκέφτηκε 
τη Μόσχα και ζήτησε τη ρωσική συνδρομή για να ανατραπεί ο Μιλόσεβιτς. Περίπου 10 χιλιάδες άτομα ανταποκρίθηκαν χθες στην έκκληση της αντιπολίτευσης για διαδήλωση εναντίον των διώξεων του καθεστώτος σε βάρος των ανεξάρτητων μέσων ενημέρωσης.
