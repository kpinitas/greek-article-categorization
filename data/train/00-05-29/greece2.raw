 Οι ακατάπαυστες πτήσεις του ελικοπτέρου της Ελληνικής Αστυνομίας στον ουρανό της δυτικής Αττικής δεν κατόρθωσαν όλη μέρα χθες να φέρουν τους εκατοντάδες πάνοπλους αστυνομικούς στα ίχνη των τριών επικίνδυνων κακοποιών που, αν και ατζαμήδες, κατόρθωσαν να εξαφανιστούν αφήνοντας πίσω τους δύο τραυματισμένους ανθρώπους και τρία κλεμμένα αυτοκίνητα. 
 Οπλισμένοι με καλάσνικοφ και αδίστακτοι, οι τρεις άγνωστοι ξεκίνησαν τη νύχτα από το Aργος στην Πελοπόννησο με ένα κλεμμένο αυτοκίνητο και κατέληξαν στη Μάνδρα Αττικής. Στην αρχή τραυμάτισαν με κατσαβίδι έναν υπάλληλο της ΕΒΟ που προσπάθησε να τους εμποδίσει να κλέψουν ένα αυτοκίνητο κι έκλεψαν το δικό του. 
Και μετά χωρίς ίχνος δισταγμού πυροβόλησαν στην κοιλιά έναν 45χρονο, δευτερόλεπτα μετά αφότου η γυναίκα του τους είδε να προσπαθούν να κλέψουν το αυτοκίνητό του έξω από το σπίτι τους. Μια επικίνδυνη παρέα κακοποιών, αν όχι συμμορία, που σήκωσε στο πόδι την ΕΛ.ΑΣ. σε μια γιγαντιαία επιχείρηση εντοπισμού τους που είχε απ' όλα εκτός από το ζητούμενο: τη σύλληψή τους. 
 Ελικόπτερο, Ειδικές Δυνάμεις, ειδικά εκπαιδευμένους σκύλους, πεζές και εποχούμενες δυνάμεις έριξε στους δρόμους, στα χωράφια και τους χωματόδρομους των περιοχών γύρω από τη Μάνδρα και μέχρι τα Βίλια, η ηγεσία της ΕΛ.ΑΣ. εφαρμόζοντας το νέο δόγμα της σε τέτοιου είδους περιστατικά, που σημαίνει εξονυχιστικές έρευνες από όσο το δυνατόν πολυπληθέστερες δυνάμεις, αμείλικτες καταδιώξεις και εξάντληση των δυνατοτήτων του έμψυχου και άψυχου υλικού. 
 Παρ' όλα αυτά όμως οι αστυνομικές δυνάμεις ήταν αναγκασμένες να συνεχίσουν όλη 
τη νύχτα τις έρευνες για τον εντοπισμό των τριών που χάθηκαν με το καλάσνικοφ. 
Μια πληροφορία που έλαβαν οι αστυνομικοί από κάτοικο της περιοχής ανέφερε ότι αμέσως μετά τον πυροβολισμό, που ήταν και το τέλος της εγκληματικής τους δράσης, ακούστηκαν ήχοι από αυτοκίνητα που έφευγαν. Ετσι δεν μπορούσε να αποκλειστεί το ενδεχόμενο ότι οι τρεις δράστες εξαφανίστηκαν με κάποιο αυτοκίνητο, ίσως συνεργών τους, και δεν χάθηκαν πεζοί. Επίσης, υπήρξαν συγκεχυμένες πληροφορίες όσον αφορά τα χαρακτηριστικά τους, καθώς οι μαρτυρίες, ιδίως της γυναίκας του ανθρώπου που πυροβόλησαν, δόθηκαν κάτω από καθεστώς πλήρους σύγχυση. 
 Από τον τρόπο που έδρασαν, με αψυχολόγητες δολοφονικές απόπειρες, με άτσαλες κινήσεις και απανωτά τρακαρίσματα των κλεμμένων αυτοκινήτων, οι αστυνομικοί της Ασφάλειας είχαν, μέχρι χθες το βράδυ, καταλήξει στο συμπέρασμα ότι δεν επρόκειτο για τη δράση μιας οργανωμένης συμμορίας κακοποιών, με πρώτο και βασικό στοιχείο το γεγονός ότι επιδόθηκαν σε κλοπές αυτοκινήτων χωρίς να έχουν 
 Επίσης, όλα τα στοιχεία που διέθετε η Ασφάλεια συνηγορούσαν στην υπόθεση ότι επρόκειτο για Αλβανούς κακοποιούς, ενώ απέκλειαν το γεγονός να επρόκειτο για Ελληνες σκληρούς κακοποιούς ή ακόμα και για κάποιους δραπέτες φυλακών. Οι αστυνομικοί πιστεύουν ακόμα ότι ένας από τους τρεις κακοποιούς ίσως και να έχει τραυματιστεί όταν το κλεμμένο αυτοκίνητο που οδηγούσε τράκαρε σε μια μεγάλη πέτρα. 
 Ηταν 6 το πρωί. Η σύζυγος του Χαράλαμπου Τσαπάτσα άνοιξε την πόρτα του σπιτιού 
τους, στη θέση Νέα Ζωή στη Μάνδρα Αττικής, για να πάει στη δουλειά της, όταν είδε τρεις αγνώστους μέσα στην αυλή να περιεργάζονται το αυτοκίνητό τους. Εντρομη η γυναίκα έκλεισε την πόρτα και ενημέρωσε το σύζυγό της. Ο 45χρονος κινήθηκε προς την πόρτα. Πριν προλάβει να βγει έξω οι δράστες τον πυροβόλησαν με αυτόματο όπλο, τον τραυμάτισαν και χάθηκαν στο σκοτάδι. Τρομοκρατημένη η σύζυγός του ειδοποιήσε την Αστυνομία. Ο άτυχος άνδρας μεταφέρθηκε σοβαρά τραυματισμένος στην κοιλιά στο «Θριάσιο» Νοσοκομείο, όπου υποβλήθηκε σε χειρουργική επέμβαση και νοσηλεύεται εκτός κινδύνου. 
 Αστυνομικοί που έσπευσαν στο σημείο της ένοπλης επίθεσης βρήκαν στην αυλή του σπιτιού του έναν κάλυκα από καλάσνικοφ και τη βολίδα που του προκάλεσε διαμπερές τραύμα.
 Οι αδίστακτοι κακοποιοί, που αποπειράθηκαν να κλέψουν το αυτοκίνητό του Τσαπάτσα, τράκαραν και εγκατέλειψαν τα αυτοκίνητα που είχαν κλέψει λίγες ώρες νωρίτερα. Το πρώτο, μάρκας «VW», το έκλεψαν τις πρώτες πρωινές ώρες από το σπίτι του Δημήτρη Αλεξίου, στο Αργος. Με αυτό έφτασαν στη Μάνδρα Αττικής. Εκαναν μια στάση στην οδό Ρήγα Φεραίου 12, από όπου έκλεψαν το αυτοκίνητο του Παναγιώτη Ρεντούμη, μάρκας «Φορτν Εσκορτ», και το εγκατέλειψαν λίγη ώρα αργότερα παίρνοντας μόνο το κασετόφωνο. 
 Στην τρίτη τους απόπειρα όμως δεν στάθηκαν τυχεροί, καθώς έγιναν αντιληπτοί από διερχόμενο οδηγό. Ο Παναγιώτης Κοντούλης, που εργάζεται ως φύλακας στην ΕΒΟ, προσπάθησε να τους εμποδίσει. Οι δράστες τού επιτέθηκαν και τον τραυμάτισαν ελαφρά με ένα κατσαβίδι στο χέρι. Απτόητοι οι δύο, που αποφάσισαν να πάρουν το δικό του αυτοκίνητο, μάρκας «Τογιότα», επιβιβάστηκαν στο κλεμμένο 
ΙΧ και διέφυγαν προς τη Νέα Ζωή ακολουθώντας το συνεργό τους, που αναγκάστηκε να εγκαταλείψει τελικά το «VW», όταν τράκαρε ύστερα από βιαστική στραβοτιμονιά. Στο πορτμπαγκάζ του βρέθηκαν 20 φυσίγγια από καλάσνικοφ. 
 Και πάλι όμως η τύχη δεν ήταν με το μέρος τους. Το αυτοκίνητο στο οποίο είχαν επιβιβαστεί χτύπησε σε πέτρα με αποτέλεσμα να ακινητοποιηθεί. Είχε αρχίσει η αντίστροφη μέτρηση. 
 Προσπάθησαν να βάλουν μπροστά ένα εγκαταλειμμένο αυτοκίνητο. Δεν τα κατάφεραν. 
Ανύμποροι να ξεφύγουν αναζήτησαν σαν τρελοί κάποιο μέσο. Το αυτοκίνητο του Χαράλαμπου Τσαπάτσα, που ήταν σταθμευμένο στην αυλή του σπιτιού του, ήταν η μοναδική τους ελπίδα. Η ατυχής συνάντηση όμως με τη σύζυγό του απέτρεψε και αυτό το σχέδιό τους. Με ένα κυνηγετικό όπλο και το καλάσνικοφ ακόμα ζεστό από τον πυροβολισμό εξαφανίστηκαν προς ένα λόφο, πίσω από τις αποθήκες του «Βερόπουλου». 
 Λίγη ώρα αργότερα ξεκινούσε η μεγάλη αστυνομική επιχείρηση, που συνεχίστηκε όλη τη νύχτα.
