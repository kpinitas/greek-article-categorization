 Ο στόχος που είχε βάλει ο Κυράστας για την αυλαία του πρωταθλήματος επετεύχθη. Ο Παναθηναϊκός πέρασε από την Καβάλα (με 4-1) και δημιούργησε ρεκόρ συγκομιδής βαθμών στην Α  Εθνική, όλα αυτά όμως βέβαια είναι χωρίς αντίκρυσμα. Στην αντίπερα όχθη η Καβάλα, που μαθηματικά είχε ελπίδες να πιαστεί στο χείλος του γκρεμού και των μπαράζ αν...κέρδιζε, βυθίστηκε στο πένθος για την οδυνηρή επιστροφή της στην Β  Εθνική. Ο κόσμος της μάλιστα ξέσπασε, εξαπολύοντας... κατάρες εναντίον του διαιτητή Νίκου, που άφησε ατιμώρητο και μέσα στο παιχνίδι τον Λυμπερόπουλο (στο 25  χτύπησε εκτός φάσης τον Πεγκλή) και εναντίον του Κυράστα, που «έχασε το πρωτάθλημα από την Παναχαϊκή και ήρθε να ρίξει την Καβάλα».
 Οι αποδοκιμασίες φούντωσαν από το 60  και μετά, όταν ο προπονητής του ΠΑΟ έβαλε στη μάχη δύο επιθετικούς (Νασιόπουλο και Βαζέχα), «λες κι έπαιζε το πρωτάθλημα», όπως ειρωνικά λεγόταν στην εξέδρα. 
 Μια και μοναδική πιθανότητα είχε η Καβάλα να σωθεί. Αν νικούσε τον ΠΑΟ, θα έφτανε τους 33 και θα έπαιζε μπαράζ με την Παναχαική. Το σενάριο ούτως ή άλλως ήταν τραβηγμένο. Η καθοριστική φάση έγινε στο 25 , όταν ο Λυμπερόπουλος συμπεριφέρθηκε αντιαθλητικά στον Πεγκλή. Η απαράδεκτη ενέργειά του, μπροστά στα μάτια του διαιτητή Νίκου και του βοηθού του Παπαδόπουλου, έμεινε ατιμώρητη. 
 Ο Λυμπερόπουλος, που κυνηγούσε τον τίτλο του πρώτου σκόρερ, είχε νεύρα. Τελικά πέτυχε δύο γκολ (το δεύτερο του ΠΑΟ στο 66  με πλασέ και το τέταρτο στο 82  με κεφαλιά-ψαράκι), τα οποία δεν του έφτασαν να περάσει τον Ναλιτζή, που έκλεισε τη χρονιά με 24 γκολ.
 Τα άλλα γκολ των πρασίνων σημείωσαν ο Βόκολος στο 42  (ύστερα από κόρνερ του Κόλα) και ο Γκούμας στο 81 . Για την Καβάλα μείωσε στο 77  ο Πις. Δύο φορές η μπάλα βρήκε τα δοκάρια της εστίας του Νικοπολίδη, σε προσπάθειες των Σάντρι (45 ), Κόλτση (54 ).
 Το συναίσθημα της πικρίας ένιωσαν και οι δύο μονομάχοι. Σύμφωνα με τον Γιάννη Κυράστα: «Ο Παναθηναϊκός γιατί δεν μπόρεσε να πάρει το πρωτάθλημα, παρ' ότι είχε μία αξιόλογη πορεία και την καθολική αναγνώριση ότι έπαιξε το καλύτερο ποδόσφαιρο, ενώ η Καβάλα δεν μπόρεσε να σωθεί».
 Ο Γιώργος Παράσχος, τόνισε: «Δεν απαλύνεται ο πόνος μας. Είχα πει όταν ανέλαβα την ομάδα τη δέκατη αγωνιστική ότι είχε τις προϋποθέσεις να παραμείνει στην Α  Εθνική. Δυστυχώς, οι γνωστοί κύριοι δεν μας άφησαν να πάρουμε ούτε έναν βαθμό τις τελευταίες έξι αγωνιστικές. Είναι επίσης παγκόσμιο φαινόμενο ότι σε σύνολο σαράντα αγώνων δεν έχουμε κερδίσει πέναλτι».
 - Σήμερα, σύμφωνα με πληροφορίες, αναμένεται η δημόσια τοποθέτηση του προέδρου του Παναθηναϊκού κ. Γιώργου Βαρδινογιάνη (με τη μορφή δηλώσεων ή και συνέντευξης Τύπου), στο διοικητικό ζήτημα που προέκυψε τελευταία και γενικότερα σε όλα τα ανοικτά θέματα της ομάδας. 
