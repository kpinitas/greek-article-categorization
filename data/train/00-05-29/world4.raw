 Μέσα στον απόηχο της εσπευσμένης αποχώρησης των ισραηλινών δυνάμεων από το Νότιο Λίβανο και σε, για άλλη μια φορά, κρίσιμη στιγμή για το μέλλον της ειρηνευτικής διαδικασίας στη Ανατολή, το Ισραήλ ενδέχεται να βρεθεί αντιμέτωπο 
με εσωτερική κυβερνητική κρίση, προκαλούμενη από τα σκάνδαλα για τα οποία κατηγορείται ο πρόεδρος της χώρας, αλλά και ο αντιπρόεδρος της κυβέρνησης και υπουργός Μεταφορών.
 Τρεις μέρες μετά την ανακοίνωση του εισαγγελέα ότι αποδέχθηκε παρανόμως δώρα αξίας 300.000 δολαρίων ενώ κατείχε δημόσιο αξίωμα, ο πρόεδρος του Ισραήλ, Εζέρ 
Βάιζμαν, ανακοίνωσε ότι θα παραιτηθεί μέσα στις επόμενες έξι εβδομάδες.
 Ταυτοχρόνως, ο αντιπρόεδρος της κυβέρνησης και υπουργός Μεταφορών, Γιτζάκ Μορντεχάι, υπέβαλε την παραίτησή του η οποία έγινε δεκτή από το υπουργικό συμβούλιο χθες και θα ισχύσει από αύριο. Την περασμένη Παρασκευή ο εισαγγελέας 
είχε ανακοινώσει ότι θα ασκηθεί δίωξη κατά του Μορντεχάι για σεξουαλική παρενόχληση υφισταμένων του. Ο αντιπρόεδρος της κυβέρνησης παραιτήθηκε και από 
την ηγεσία του Κεντρώου Κόμματος που συμμετέχει στον κυβερνητικό συνασπισμό αλλά διατηρεί την έδρα του στο κοινοβούλιο (Κνεσέτ).
 Η παραίτηση του Μορντεχάι αναμένεται να δυσχεράνει τις προσπάθειες του πρωθυπουργού Εχούντ Μπάρακ να διατηρήσει τη συνοχή του κυβερνητικού συνασπισμού. Ηδη δύο από τους εταίρους του συνασπισμού έχουν απειλήσει ότι θα αποσυρθούν λόγω της πολιτικής του Μπάρακ στην ειρηνευτική διαδικασία.
 Η προαναγγελθείσα παραίτηση του προέδρου Εζέρ Βάιζμαν αναμένεται ότι θα περιπλέξει ακόμα περισσότερο το έργο του πρωθυπουργού. Πέραν του ό,τι ο πρόεδρος ήταν σε γενικές γραμμές σύμμαχος του Μπάρακ σε ότι αφορά την ειρηνευτική διαδικασία, η παραίτησή του θα καταστήσει απαραίτητη την εκλογή νέου προέδρου από το κοινοβούλιο.
 Ο πρόεδρος της Κνεσέτ, Αβραάμ Μπουργκ, ανακοίνωσε ότι η εκλογή του νέου προέδρου θα γίνει προς το τέλος της συνόδου του κοινοβουλίου. Το κοινοβούλιο διακόπτει τις εργασίες του στις 4 Αυγούστου.
 Δύο είναι οι βασικότεροι υποψήφιοι για την προεδρία: ο πρώην πρωθυπουργός και βραβευμένος με το βραβείο Νόμπελ Ειρήνης Σιμόν Πέρες, σημερινός υπουργός περιφερειακής συνεργασίας, και ο βουλευτής του κόμματος Λικούντ και πρώην υπουργός, Μοσέ Κατζάβ.
Αν και ο Μπάρακ ενοχλείται από την προοπτική ενός προέδρου που θα αναμιγνύεται ενεργώς στην ειρηνευτική διαδικασία, υποστηρίζει τον Πέρες ο οποίος θεωρείται σχεδόν βέβαιο ότι θα είναι ο επόμενος πρόεδρος.
