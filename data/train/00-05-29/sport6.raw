 Το καλύτερο η ΑΕΚ το φύλαγε στο φετινό «αντίο» μπροστά στο (λιγοστό) κοινό της. Ρεσιτάλ επιθετικού ποδοσφαίρου, ρεσιτάλ Ντέμη Νικολαΐδη και με συνοπτικές διαδικασίες 6-1 την Καλαμάτα, η μεγαλύτερη σε έκταση νίκη της ΑΕΚ στο φετινό πρωτάθλημα.
 Τόσο επιθετικά μέσα στη Ν. Φιλαδέλφεια δεν κατέβηκε φέτος καμιά ομάδα και τέτοιο τόλμημα η ΑΕΚ στη μέρα της δεν το συγχωρεί. Βούτυρο στο ψωμί της, να βλέπει την Καλαμάτα με... τρεις αμυντικούς απέναντί της και τον Ντέμη Νικολαΐδη να κάνει όργια στο τερέν.
 Απέναντί του ο Νίκος Γεωργέας. Αν πούμε ότι του πήρε την ταυτότητα, του ίδιου παίκτη που τον είχε εξουδετερώσει (και γι' αυτό έγινε... πρωτοσέλιδος) στις 31 Ιανουαρίου στην Καλαμάτα, μάλλον θα αδικήσουμε τον άσσο της ΑΕΚ. Ενα πράγμα μόνο μπορεί να αποδώσει πιστά αυτό που διεπράχθη το Σαββατόβραδο στη Ν. Φιλαδέλφεια: Ο Ντέμης... χάλασε τη μεταγραφή του Γεωργέα στην ΑΕΚ! Μια χαρά παίκτης μπορεί να είναι το παλληκάρι (η φυσική του θέση απ' ό,τι λένε οι Καλαματιανοί είναι αυτή του αμυντικού χαφ), όμως δεν είναι σώνει και καλά καλύτερος του Κωστένογλου, για παράδειγμα. Ο Ντέμης «πήρε» σχεδόν όλες τις προσωπικές μονομαχίες, τον περνούσε σαν... σταματημένο, έκανε απίστευτα κόλπα και στις κατά μέτωπον επιθέσεις και με την πλάτη στο τέρμα.
 Ηθελε και τα πολλά γκολ κόντρα σε μια ομάδα στην οποία είχε βάλει 11 σε 5 ματς. Αρκέστηκε στα δύο με πέναλτι, δημιούργησε όμως με υποδειγματικό τρόπο 3 γκολ, σ' ένα ματς στο οποίο αντιστράφησαν οι ρόλοι: Μοίραζε ο Ντέμης, τά 'βαζαν οι υπόλοιποι! «Και τώρα μπορείς να πας να παντρευτείς! », του φώναξαν από τη σκεπαστή οι οργανωμένοι. Παντρεύεται ο Νικολαΐδης; Δική του καθαρά προσωπική υπόθεση και της καλής του φυσικά, το αν και το πότε...
 «Η ΑΕΚ πρέπει να παίζει μόνον έτσι, διότι έχει στόχους και φιλοδοξίες», είπε ο εκτελών χρέη προπονητή Αντώνης Μήνου. Ο Ηλίας Ατματσίδης: «Η Καλαμάτα έκανε το λάθος να ισοφαρίσει και το πλήρωσε ακριβά! Για τη φετινή χρονιά πιστεύω ότι θα πρέπει να διδαχθούμε από τα λάθη μας». Για τον προπονητή της Καλαμάτας Βασίλη Γεωργόπουλο το ζητούμενο στον β' γύρο ήταν να εξασφαλίσει την παραμονή της η ομάδα. «Ηρθαμε εδώ να παίξουμε έχοντας ένα κρυφό όνειρο, αλλά δυστυχώς έγιναν κάποια λάθη τακτικής. Το σκορ είναι βαρύ».
 Το προχθεσινό ματς ήταν το τελευταίο του Ντράγκαν Τσίριτς με την «κιτρινόμαυρη» φανέλα. Αντικαταστάθηκε στο 63ο λεπτό, χειροκροτήθηκε από τους οπαδούς της ΑΕΚ (κι ας μην μπήκε ποτέ στις καρδιές τους) και ανταπέδωσε. Για τον Μπιέκοβιτς που πήρε τη θέση του, δεν βάζουμε το χέρι μας στη φωτιά. Αν δεν βρεθεί κάτι καλύτερο, ίσως παραμείνει στη Ν. Φιλαδέλφεια.
 Για την ιστορία, τα γκολ: Στο 18' το 1-0 με πέναλτι του Νικολαΐδη (ανατράπηκε ο ίδιος από τον Κελπέκη). Στο 22' με υπέροχο δεξί φαλτσαριστό σουτ το 1-1 ο Κουτσουρές. Στο 35' ο Κασάπης με πλασέ το 2-1 από ονειρώδη ασίστ (τακουνάκι) του Νικολαΐδη. Στο 42' ο Κωνσταντινίδης εκμεταλλεύθηκε λάθος του Κουτσουρέ (3-1), στο 44' ο Δέλλας με κεφαλιά το 4-1 από σέντρα Νικολαΐδη. Με πέναλτι απ' αυτά που βλέπουν και δίνουν μόνον οι Ελληνες διαιτητές (ο Αλβες... ακούμπησε τον Κωνσταντινίδη που ξαπλώθηκε στο έδαφος) ο Νικολαΐδης έγραψε το 5-1 στο 53'. Το 6-1 διαμορφώθηκε στο 77' με κοντινό πλασέ του Μπιέκοβιτς. Προηγήθηκε απίστευτη κούρσα του Νικολαΐδη που ζάλισε τον Γεωργέα και εξαπέλυσε από πλάγια αριστερά κεραυνό στο δοκάρι...
 Οπως αναμενόταν, η ΑΕΚ δεν θα πάρει κανέναν Μάνσο. Στο περιθώριο του προχθεσινού αγώνα Νιούελς Ολντ Μπόις - Μπόκα Τζούνιορς (διακόπηκε στο 15' εξαιτίας ρήψης βόμβας μολότοφ) οι απεσταλμένοι παράγοντες της ΑΕΚ έπεσαν από τα σύννεφα μόλις άκουγαν από τον πρόεδρο της Νίουελς να τους λέει: «Δέκα εκατομμύρια δολάρια και ακατέβατα για τον Μάνσο! ».
 Ο Π. Στάθης και ο Τ. Κασιούλας, γνώριζαν από τον Γιάννη Παθιακάκη και τον μάνατζερ Γκομέζ Ντε Φαρία που χειρίστηκε την υπόθεση ότι θα διαπραγματεύονταν από τα 5 εκ. δολάρια (1, 8 δισ. δρχ.). Μετά το ναυάγιο της μεταγραφής Μάνσο, η ΑΕΚ θα στραφεί στην περίπτωση του Εζεκίλ Γκονζάλεζ της Ροζάριο.
 Η μεταγραφή Φερούζεμ πρέπει να θεωρείται τελειωμένη. Ο 20χρονος Βραζιλιάνος μεσοαμυντικός συμφώνησε να υπογράψει 4ετές συμβόλαιο με 130 εκ. δρχ. αποδοχές τον χρόνο. Στην συμφωνία με το γραφείο που έχει τα δικαιώματα του παίκτη, η ΑΕΚ έβαλε τον εξής όρο: Αν ζητήσει χρήματα και η Παλμέιρας, θα τα καταβάλουν οι μάνατζερ του Φερουζέμ. Το συμβόλαιο του παίκτη με την Παλμέιρας λήγει στις 30 Ιουνίου.
