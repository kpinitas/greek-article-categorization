Οι κάτοικοι της καναδικής πόλης Γουόκερτον αποχαιρέτισαν χθες τα θύματα της επιδημίας του βακτηριδίου E. coli, που ξέσπασε την περασμένη εβδομάδα προκαλώντας το θάνατο πέντε ανθρώπων και προσβάλλοντας εκατοντάδες άλλους. Αν και τα συμπτώματα δείχνουν να υποχωρούν, οι εμπειρογνώμονες εκφράζουν την ανησυχία ότι η επιδημία ενδέχεται να επεκταθεί και σε άλλες πόλεις της ευρύτερης περιοχής του Οντάριο. Πληθαίνουν εν τω μεταξύ οι κατηγορίες εναντίον 
τοπικών αξιωματούχων λόγω πληροφοριών ότι υπήρχαν ενδείξεις για πρόβλημα στο νερό εδώ και μήνες.
 Ο πρόεδρος της εταιρείας GAP Enviro Microbial Services, Γκάρι Πάλματιρ, έχει δηλώσει ότι από δειγματοληπτικές εξετάσεις που έγιναν τον περασμένο Ιανουάριο είχε διαπιστωθεί ότι το πόσιμο νερό των πηγαδιών είχε αναμιχθεί με μολυσμένο νερό από την επιφάνεια της γης. Ο ίδιος διαβεβαίωσε ότι το πρόβλημα επισημάνθηκε πέντε φορές στο υπουργείο Περιβάλλοντος του Καναδά. «Ηταν εμφανές 
ότι υπήρχε πρόβλημα μόλυνσης λόγω κάποιας δυσλειτουργίας των πηγαδιών», είπε ο 
Πάλματιρ. Ο δήμαρχος της πόλης, Ντέιβιντ Τόμσον, δήλωσε από την πλευρά του ότι 
το γραφείο του ενημερώθηκε τρεις μέρες μετά την επίσημη ανακοίνωση για μόλυνση 
 Οι κάτοικοι πάντως αναζητούν ευθύνες μεταξύ των αξιωματούχων των τοπικών αρχών. Ηδη έχει κατατεθεί μήνυση εκ μέρους των κατοίκων ενώ διεξάγονται τρεις έρευνες. Η τοπική Aστυνομία του Οντάριο ανακρίνει τους εργάτες της υπηρεσίας ύδρευσης και οι αρμόδιοι των υγειονομικών υπηρεσιών προσπαθούν να εξακριβώσουν 
τα ακριβή αίτια της μόλυνσης. Αν και η επιδημία έχει περιοριστεί μετά τη λήψη μέτρων, όπως το βράσιμο του νερού, οι υγειονομικές αρχές προειδοποιούν ότι ο κίνδυνος δεν έχει ακόμη εξαλειφθεί.
