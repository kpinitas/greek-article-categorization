Tους κανονικούς της ρυθμούς αρχίζει να βρίσκει και πάλι η Πρέβεζα μετά το σεισμό των 5, 3 Pίχτερ που χτύπησε την περιοχή τα ξημερώματα της Παρασκευής.
 Περίπου 25 οικογένειες στα Φλάμπουρα, στο Μύτικα και στην Πρέβεζα στεγάζονται σε σκηνές, ενώ στο δημοτικό διαμέρισμα Φλάμπουρων επικίνδυνη έχει χαρακτηριστεί η εκκλησία των Αγίων Κωνσταντίνου και Ελένης αλλά και το δημοτικό σχολείο.
 Σήμερα αναμένεται στην Πρέβεζα κλιμάκιο μηχανικών του Οργανισμού Σχολικών Kτιρίων με επικεφαλής την πρόεδρο του οργανισμού προκειμένου να διενεργήσει έλεγχο στα σχολεία της περιοχής που επλήγησαν από το σεισμό.
 Στο μεταξύ, 11 συνεργεία της περιφέρειας του δήμου, της νομαρχίας, αλλά και μηχανικοί του ΟΑΣΠ συνεχίζουν τον έλεγχο στα 200 περίπου σπίτια που σύμφωνα με 
τη δήλωση των ιδιοκτητών τους έχουν υποστεί ρωγμές από τη δόνηση.
 H ζωή ωστόσο στα Φλάμπουρα κυλά δύσκολα και οι 12 άστεγες οικογένειες ζητούν τουλάχιστον να μεταφερθούν το συντομότερο δυνατό σε λυόμενα σπίτια. Σύμφωνα με 
τις διαβεβαιώσεις των αρχών αυτό θα γίνει μετά την Τετάρτη.
 Ηδη οι κάτοικοι έχουν αρχίσει να καταθέτουν αιτήσεις αποζημιώσεων για να ξαναφτιάξουν τα σπίτια τους, ενώ δήλωσαν ευχαριστημένοι από την κινητοποίηση φορέων και πολιτείας τονίζοντας ωστόσο ότι οι υποσχέσεις πρέπει να γίνουν πράξη. 
 - Σεισμική δόνηση μεγέθους 4, 9 Ρίχτερ σημειώθηκε στις 6.08 το πρωί του Σαββάτου, με επίκεντρο τον υποθαλάσσιο χώρο 120 χλμ. νοτίως της Καλαμάτας. Είναι το ίδιο σημείο όπου είχε εκδηλωθεί την Τετάρτη η σεισμική δόνηση των 6 Ρίχτερ, γεγονός που οδηγεί τους επιστήμονες στο συμπέρασμα πως ο νέος σεισμός εντάσσεται στην ομαλή μετασεισμική ακολουθία του πρώτου. 
