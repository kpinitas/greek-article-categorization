 Στην αίθουσα συνεδρίων στο Κρεμλίνο, που κάποτε στέγαζε τις εκδηλώσεις του Κομμουνιστικού Κόμματος της Σοβιετικής Ενωσης, ολοκληρώθηκαν, με την εκλογή προέδρου, οι εργασίες του συνεδρίου του φιλοκυβερνητικού κινήματος «Ενότητα», που αποφάσισε να μετεξελιχθεί σε κανονικό πολιτικό κόμμα, με τη σαφή πρόθεση να αποτελεί στο εξής το επίσημο «κόμμα εξουσίας» της νέας (;) ρωσικής ηγεσίας και ειδικότερα του προέδρου Βλαντιμίρ Πούτιν.
 Στο πανηγυρικό του κλίματος συνέτεινε η συχνή προσφώνηση «σύντροφοι στο κόμμα» 
από τον ηγέτη του Σεργκέι Σαϊγκού, τον επιτυχημένο υπουργό Εκτάκτων Αναγκών, που συντροφεύει τις πολιτικές περιπέτειες του Β. Πούτιν από τις βουλευτικές εκλογές του 2000, όπου και έκανε τη σαρωτική εμφάνισή της η «Ενότητα», αμφισβητώντας για πρώτη φορά την κοινοβουλευτική πρωτοκαθεδρία των κομμουνιστών. Ο Σαϊγκού εξελέγη ομόφωνα πρόεδρος του κόμματος και δεν έκρυψε τη χαρά του εκφράζοντας την ελπίδα ότι η προχθεσινή - ημέρα επίσημης ίδρυσης της «Ενότητας», που διατηρεί ως σύμβολο την αρκούδα, θα ανακηρυχθεί σύντομα σε 
αργία, μια φιλοδοξία που παραπέμπει προφανώς σε περασμένα μεγαλεία.
 Με βαρυσήμαντη ομιλία του ο πρόεδρος Πούτιν χαιρέτισε τις εργασίες του συνεδρίου διατυπώνοντας με σαφήνεια τις επιδιώξεις του: «Eνα πολιτικό κόμμα μόνο τότε μπορεί να γίνει στήριγμα της εξουσίας, όταν μόνο του σχηματίζει αυτή 
την εξουσία». Ο Β. Πούτιν συνεχάρη τους συνέδρους για την αποφασιστικότητά τους, εκτιμώντας ότι από τη δημιουργία ενός «θεμελιώδους» κόμματος στη Ρωσία εξαρτάται η ικανότητα επιβίωσης και ανάπτυξης της κοινωνίας στο μέλλον.
 Στο ιστορικό, όπως προδιαγράφεται, συνέδριο, οι 1.580 εκπρόσωποι από τις 89 περιφέρειες της Ρωσίας φαίνεται πως κατανόησαν το ρόλο τους ως «ισχυρό συνδετικό κρίκο ανάμεσα στο κράτος, την εξουσία και το λαό» και προσδιόρισαν τον προγραμματικό τους στόχο ως «συνεπή λαϊκή εξουσία, που δεν ανέχεται καμιά ακρότητα και εξτρεμισμό, σοβινισμό ή εθνικισμό». Στις αποφάσεις και τις ομιλίες κυριάρχησαν, η καταδίκη οποιασδήποτε διαλυτικής προσπάθειας, οι εκκλήσεις για την αναγέννηση των ηθικών και πνευματικών αξιών του λαού, η αγάπη στην πατρίδα και την οικογένεια, ο σεβασμός στις παλαιότερες γενιές.
 Προφανώς στο πλαίσιο αυτού του σεβασμού ο πολιτικός μέντορας του νέου κόμματος 
Β. Πούτιν, που είχε σε ανύποπτο χρόνο αναφερθεί στον «πατερναλιστικό ρόλο του κράτους» στη Ρωσία, αποφάσισε, παρά τις έντονες επικρίσεις για το έργο και την 
προσωπικότητά του, να διατηρήσει στη θέση-κλειδί του προσωπάρχη του Κρεμλίνου τον Αλεξάντρ Βαλόσιν. Ο Βαλόσιν προΐσταται όλων των προεδρικών υπηρεσιών από την εποχή Γέλτσιν και έχει χαρακτηριστεί από μεγάλη μερίδα του ρωσικού Τύπου ως «σύνδεσμος» του μεγαλοεπιχειρηματία Μπόρις Μπερεζόφσκι κι εκφραστής της παρασκηνιακής διακυβέρνησης από την «Οικογένεια», την ηγετική ομάδα, που κυριάρχησε στα ρωσικά πράγματα την τελευταία δεκαετία, προεδρεύοντας ουσιαστικά στη θέση του Μπόρις Γέλτσιν.
