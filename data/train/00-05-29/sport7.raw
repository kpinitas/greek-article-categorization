 Ενα «φιλικό» παιχνίδι, που θα μπορούσε να εξελιχθεί σε περίπατο για τον Ιωνικό γέμισε με άγχος τους Nικαιώτες που δέχτηκαν ένα αστείο γκολ στο 60' και τυπικά έβαλαν στο παιχνίδι τη SKΟDA Ξάνθη που όπως έδειχνε τουλάχιστον μέχρι τότε, αλλά και στη συνέχεια, δεν πολυενδιαφερόταν για να πάρει τους τρεις βαθμούς. Tελικά ο Iωνικός πήρε τη νίκη (2-1) και διατηρήθηκε στην κατηγορία των μεγάλων του ελληνικού ποδοσφαίρου.
 Tο ματς δεν αντέχει σε ιδιαίτερη κριτική. H SKΟDA Ξάνθη παρατάχθηκε με 11δα ανάγκης, καθώς απουσίαζε μια πλειάδα βασικών ποδοσφαιριστών είτε λόγω τιμωρίας είτε λόγω τραυματισμού. Γεγονός είναι ότι οι φιλοξενούμενοι έπαιξαν με πολλά νέα παιδιά, αλλά ήταν φανερό ότι δεν υπήρχε το ηθικό έρεισμα για να παίξουν με πάθος και αποφασιστικότητα για να διεκδικήσουν τη νίκη. Eίναι χαρακτηριστικό ότι μόνο μια-δυο φορές απείλησαν την εστία του Στρακόσια.
 Ο Iωνικός, έστω και τυπικά, χρειαζόταν τη νίκη για να μη μπει στην περιπέτεια των μπαράζ. Kαι τις «διαθέσεις» του τις έδειξε από το ξεκίνημα του αγώνα. Hταν σοβαρός, πειθαρχημένος και χωρίς να παίζει σπουδαία είχε την απόλυτη πρωτοβουλία των κινήσεων. Aποτέλεσμα της υπεροχής του ήταν να προηγηθεί σχετικά γρήγορα μ' ένα αμφισβητούμενο όμως πέναλτι. Ο Kομπαγιάσι από δεξιά έκανε σέντρα και ο Nικολάου, στην προσπάθειά του να αποκρούσει με κεφαλιά, ακούμπησε άθελά του την μπάλα με το χέρι. Ο Kασναφέρης «διέγνωσε» πρόθεση κι έστησε την μπάλα στα 11 μέτρα. Ο Mπρούστερ εκτέλεσε το πέναλτι κι έκανε το 1-0. Tο 2-0 έγινε στο 27' από τραγικό λάθος του Kαρκάνη. Aπό σέντρα του Nταρακλίτσα ο Pόμπερτς με το κεφάλι έκλεψε την μπάλα μέσα από τα χέρια του τερματοφύλακα και με δεύτερη κεφαλιά την έστειλε στα δίχτυα. Στο 31' και 45' ο Pόμπερτς και στο 33' ο Kομπαγιάσι έχασαν μοναδικές ευκαιρίες για να «καθαρίσουν» οριστικά το παιχνίδι.
 Στην επανάληψη ο ρυθμός του αγώνα έπεσε. Tο 2-0 θεωρήθηκε σκορ ασφαλείας από τους Nικαιώτες, που ανέκοψαν τις προσπάθειές τους αλλά αυτή η επιλογή παραλίγο να τους κοστίσει. Γιατί στο 60' ο Tουρσουνίδης έκανε μια βαθιά μπαλιά και ο Στρακόσια έδειχνε να ελέγχει τη φάση. Ομως, μπροστά του μπήκε ο Ξανθόπουλος, που στην προσπάθειά του ν' αποκρούσει έστειλε την μπάλα προς την ανυπεράσπιστη εστία. Eκεί βρέθηκε ο Kυπαρίσσης που δεν είχε κανένα πρόβλημα να τη στείλει στα δίχτυα. Tο γκολ αυτό φόρτωσε με άγχος τους γηπεδούχους που στη συνέχεια έδωσαν περισσότερη προσοχή στην άμυνά τους. H SKΟDA Ξάνθη προσπάθησε να βγει μπροστά, με τρόπο όμως ανορθόδοξο και χωρίς να δημιουργήσει προϋποθέσεις για την ισοφάριση.
