 Οι αμυνόμενοι, υπναλέοι μπροστά απ' τους τερματοφύλακες, αντιστέκονταν όσο οι χάρτινοι πύργοι· τόσο που το 2-2 του α  μέρους να φαντάζει ελάχιστο μπροστά στο κάτι σαν 4-6, δηλαδή το σκορ που θα ήταν το μακράν πιο πλούσιο του πρωταθλήματος και που θ' απέδιδε με μεγαλύτερη πιστότητα την εικόνα της αναμέτρησης. Στο β  ημίχρονο, αίφνης, παρέλυσαν και οι επιτιθέμενοι. Κι απέμειναν οι περίπου 1.500 θεατές, μαζοχιστές μες στο ψιλόβροχο, να βλέπουν είκοσι δύο ποδοσφαιριστές που περιφέρονταν ασκόπως στο τερέν.
 Πανιώνιος-Ηρακλής 2-2, λοιπόν, χθες στη Νέα Σμύρνη. Επειδή νυν υπέρ πάντων το βαθμολογικό συμφέρον: Του Πανιωνίου να πάρει μέρος στα πλέι-οφ για μία θέση στο Κύπελλο UEFA, του Ηρακλή να έχει απόλυτο πλεονέκτημα έδρας (δύο ματς στο Καυταντζόγλειο) σε αυτά τα πλέι-οφ. Τα στιγμιότυπα του ενενηντάλεπτου δεν ήταν παρά το πρόσχημα. Να φανεί στην τηλεόραση ότι έγινε, τάχα, αληθινή μάχη. Ευτυχώς που με τον καινούργιο θεσμό των μπαράζ δεν συμβαίνουν τέτοια στην Α  Εθνική...
 Οι «κυανέρυθροι», δίχως καλά καλά να καταλάβουν πώς (και δίχως να το... πανηγυρίσουν καν), βρέθηκαν με ένα 2-0 στα χέρια πριν συμπληρωθεί το δεκάλεπτο: Ξερό σουτ του Παπαδόπουλου (7 ), κοντινό πλασέ του Κρτσμάρεβιτς (9 ). Ενα 2-0 που δεν ήξεραν τι να το κάνουν! Οι «κυανόλευκοι» ήταν εκεί, ωστόσο, για να τους βοηθήσουν να βρουν τις απαντήσεις. Και τότε το κοινό ένιωσε, έστω για μερικά λεπτά μονάχα, πως κάποιο αντίκρισμα είχε η ιδέα τους να πληρώσουν εισιτήριο. Το αντίκρισμα δεν ήταν παρά η εκτελεστική ποιότητα του Μιχάλη Κωνσταντίνου στο τελείωμα των φάσεων. Ο Κύπριος πήρε δύο σωστές πάσες από τον Σέμπουε, τις έκανε και τις δύο γκολ με «άχαστα» σουτ (20 , 34 ). 
 «Δεν πρέπει να πούμε πολλά για το συγκεκριμένο ματς», είπε ο Αγγελος Αναστασιάδης. «Η ουσία είναι ότι φτάνουμε στα μπαράζ με αβαντάζ, κι εκεί ελπίζω να είμαστε αυτοί που οφείλουμε να είμαστε. Πάντως, είτε βγούμε στο UEFA είτε όχι, εκείνο που χρωστάω στους παίκτες είναι δημόσιες ευχαριστίες για ό,τι πέτυχαν ώς τώρα. Με πλήρη επίγνωση, σας λέω πως ήταν η δυσκολότερη χρονιά σ' όλη την καριέρα μου. Ποτέ δεν θυμάμαι να ήμουν σε ομάδα με τόσα προβλήματα, όχι μόνον ως προπονητής αλλά και ως ποδοσφαιριστής ακόμη».
 «Κι επειδή -συνέχισε ο κόουτς του Γηραιού- με παίρνετε συχνά στο τηλέφωνο να με ρωτήσετε τι θα κάνω του χρόνου, σας απαντώ ότι η μοναδική απόφασή μου είναι η εξής: όσο εργάζομαι σε μια ομάδα, για λόγους που έχουν να κάνουν με ηθικές αρχές, αρνούμαι να συζητήσω με οποιαδήποτε άλλη».
