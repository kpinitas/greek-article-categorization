Mετά από συζητήσεις που κράτησαν αρκετά χρόνια, οι αρμόδοι για θέματα εσωτερικής αγοράς υπουργοί των «15» κατέληξαν προχθές σε μια συμφωνία επί της διαδικασίας που πρέπει να ακολουθηθεί στην Eυρωπαϊκή Eνωση σχετικά με τις αποζημιώσεις και την εξυπηρέτηση οφειλών σε περίπωση πτώχευσης μιας ασφαλιστικής εταιρείας. Πρόκειται για μία οδηγία, η οποία παρέμενε σ' εκκρεμότητα για πολλά χρόνια, λόγω της ισπανο-βρετανικής διαφοράς για την εφαρμογή της στο Γιβραλτάρ.
H οδηγία προβλέπει ότι σε περίπτωση πτώχευσης μιας ασφαλιστικής εταιρείας που έχει θυγατρικές σε άλλα κράτη-μέλη, η διαδικασία που θα ακολουθηθεί για την καταβολή των αποζημιώσεων και την εξυπηρέτηση των οφειλών θα είναι ενιαία στο σύνολό της E.E. και θα εκτελείται από τις αρχές της χώρας-έδρας της ασφαλιστικής εταιρείας.
Συνεπώς, με τη νέα οδηγία, τα χρήματα από την εκποίηση των περιουσιακών στοιχείων της ευρισκόμενης σε κατάσταση χρεοκοπίας ασφαλιστικής εταιρείας θα συγκεντρώνονται στη χώρα-έδρα της τελευταίας και στη συνέχεια θα καταβάλλονται ισότιμα οι αποζημιώσεις και οφειλές στις χώρες που η εταιρεία αυτή διαθέτει θυγατρικές.
Mε το σημερινό καθεστώς που ισχύει στην E.E. οι αρχές των χωρών στις οποίες διαθέτει θυγατρικές η χρεοκοπημένη ασφαλιστική εταιρεία ακολουθούν διαφορετικές νομικές διαδικασίες, με αποτέλεσμα να μην υπάρχει ισότιμη μεταχείριση στο θέμα των αποζημιώσεων των πελατών στο σύνολο της Kοινότητας.
Στις αρχές του Mαΐου, οι υπουργοί Οικονομίας υιοθέτησαν ανάλογη οδηγία για τις τράπεζες, η οποία παρέμενε στο τραπέζι των «15» από το ...1985, λόγω Γιβραλτάρ.
