 Τυφώνας με το όνομα Πάγκαλος σάρωσε τη Θεσσαλονίκη μέσα σε ένα Σαββατοκύριακο. «Δεν μ' ενδιαφέρει η ευτυχία των στελεχών, αλλά των καταναλωτών. Τα στελέχη να 
μην ελπίζουν σε καμιά επιείκεια από μένα», ξεκαθάρισε ο Θόδωρος Πάγκαλος στην πρώτη επίσκεψή του στη Θεσσαλονίκη ως υπουργός Πολιτισμού. Και στη συνέχεια υποβάθμισε, συρρίκνωσε, συμμάζεψε όλους τους φορείς που ιδρύθηκαν στη Θεσσαλονίκη με το πολυνομοσχέδιο του Ευ. Βενιζέλου. Εδειξε, ακόμα, ιδιαίτερο ενδιαφέρον για τα αρχαιολογικά και διακήρυξε ότι το ΥΠΠΟ δεν διαθέτει περίσσευμα χρημάτων. 
 _ Κατήργησε την διοικητική αυτοτέλεια του Mουσείου Ντιζάιν, του Κέντρου Σύγχρονης Τέχνης και του Mουσείου Κινηματογράφου και ανήγγειλε την επιστροφή τους στο Κρατικό Μουσείο Σύγχρονης Τέχνης και το Φεστιβάλ Κινηματογράφου. 
 _ Ανακοίνωσε την πρόθεσή του για συστέγαση του Κρατικού Μουσείου Σύγχρονης Τέχνης και του Μακεδονικού Μουσείου Σύγχρονης Τέχνης με ενιαία συλλογή στην Υφανέτ. 
 _ Προανήγγειλε τη σύσταση φορέα ΝΠΙΔ μη κερδοσκοπικού χαρακτήρα για τη διαχείριση των αιθουσών στο λιμάνι της Θεσσαλονίκης και τη δημιουργία ενός ζωντανού χώρου πολιτισμού, ο οποίος ήδη διαθέτει αίθουσες για τον σκοπό αυτό. 
 _ Υποσχέθηκε την ενίσχυση του Φεστιβάλ Κινηματογράφου Θεσσαλονίκης και είπε ότι είναι δικιά του η ευθύνη για την τύχη του Mουσείου Κινηματογράφου. Πρότεινε, πάντως, να λειτουργήσει ως ταινιοθήκη μια και -όπως είπε- δεν πείστηκε για την ανάγκη ύπαρξης του Mουσείου Kινηματογράφου. 
 _ Δήλωσε την πρόθεσή του να μπει τέλος στις εκκρεμότητες της Πολιτιστικής Πρωτεύουσας πολύ πριν από το τέλος του χρόνου και μίλησε για χορό δισεκατομμυρίων στο θέμα του Βασιλικού Θεάτρου. 
 __Εξέφρασε την εντονότατη αντίθεσή του για την ανέγερση του νέου δημαρχιακού δίπλα στο Μουσείο Βυζαντινού Πολιτισμού, στον χώρο του πρώην στρατοπέδου Τσιρογιάννη γιατί -όπως είπε- θα καταστραφεί το σύνολο ενός από τους καλύτερους μουσειακούς χώρους της Ευρώπης. Την άποψή του θα μεταφέρει στον πρωθυπουργό, μια και η επιλογή του χώρου έγινε από την κυβέρνηση. 
 _ Ο υπουργός ανακοίνωσε την άμεση έναρξη -και ολοκλήρωση μέσα σε ένα έτος- των 
εργασιών ανάπτυξης των συλλογών του Βυζαντινού Μουσείου στις τρεις αίθουσες που μέχρι τώρα βρίσκονταν σε αχρησία, επειδή ακόμη υπήρχαν εκεί προθήκες από την έκθεση των θησαυρών του Αγίου Ορους. Το Βυζαντινό Μουσείο θα επεκταθεί και 
 _ Ανακοίνωσε την άμεση έναρξη των εργασιών επισκευής, ανακαίνισης και επέκτασης του Αρχαιολογικού Μουσείου, που θα διαρκέσουν τρία χρόνια και θα χρηματοδοτηθούν από το Γ' ΚΠΣ με 6 δισ.. Στη διάρκεια των εργασιών θα οργανώνονται εκθέσεις σε άλλες αίθουσες της πόλης.
 _ Πρόθεση του Θ. Πάγκαλου είναι η συνέχιση των εργασιών στην αρχαία αγορά και η δυνατότητα επίσκεψης του κοινού, αλλά και η ανάδειξη των ευρημάτων στα υπόγεια των γύρω πολυκατοικιών. Θα συνεχιστούν οι εργασίες αποκατάστασης στο Επταπύργιο, προς την κατεύθυνση της διατήρησης της μνήμης των φυλακών με τα Kελιά, ενώ η χρήση των κτιρίων θα περάσει στην 9η Εφορεία Βυζαντινών Αρχαιοτήτων, με τη δημιουργία γραφείων, εργαστηρίων και αιθουσών για έκθεση ευρημάτων και εκδηλώσεις.
 _ Ο Θ. Πάγκαλος υπογράμμισε ότι το Κρατικό Μουσείο Σύγχρονης Τέχνης (ΚΜΣΤ) δεν 
είχε ώς τώρα κανένα νόμιμο τίτλο για τη συλλογή Κωστάκη και ότι η δική του υπογραφή είναι αυτή που έδωσε στο μουσείο τίτλο εκτελεστό. Ζήτησε περισσότερη δραστηριότητα από το Τελλόγλειο Ιδρυμα σε συνεργασία με τους εκπαιδευτικούς φορείς, ενώ έκανε έκκληση για συνεργασία του ιδρύματος με τα ΚΜΣΤ και ΜΜΣΤ.
 _ Αναφερόμενος στο Φεστιβάλ Θεσσαλονίκης, ξεκαθάρισε ότι δεν είναι διατεθειμένος να χρηματοδοτήσει ψυχαγωγικές εκδηλώσεις, που αυτοχρηματοδοτούνται και δεν προσθέτουν τίποτα στην τοπική πολιτιστική παραγωγή. Υπογράμμισε όμως ότι το ΥΠΠΟ θα συνεργαστεί με την Τ.Α. με βάση προγραμματικές συμφωνίες για δραστηριότητες είτε για δημιουργία υποδομών, είτε 
