 Σύμφωνα με την αναθεωρημένη πρόταση που κατέθεσε το αμερικανικό υπουργείο Δικαιοσύνης και οι 19 πολιτείες, που είχαν μηνύσει τη Microsoft για παραβίαση του νόμου περί ανταγωνισμού, ο αμερικανικός κολοσσός θα διασπαστεί στα δύο: σε 
μία εταιρεία που θα ασχολείται με την παραγωγή και πώληση του λειτουργικού συστήματος Windows και σε μία άλλη που θα ασχολείται με τις υπόλοιπες επιχειρηματικές δραστηριότητες, όπως η παραγωγή των προγραμμάτων λογισμικού (software) Microsoft Οffice.
 Ορισμένοι εκπρόσωποι της βιομηχανίας είχαν προτείνει στο δικαστή Τζάκσον να σπάσει την εταιρεία στα τρία. Η Microsoft έχει δικαίωμα να ασκήσει έφεση έως την Τετάρτη· όλα δείχνουν, ωστόσο, πως άρχισε πλέον η αντίστροφη μέτρηση για τη διάσπαση της εταιρείας.
 Η τελική διαδικασία για τη διάσπαση και την επιβολή περιοριστικών μέτρων θα ξεκινήσει σε 90 ημέρες, μετά την τελική ετυμηγορία του δικαστή Τζάκσον, η οποία ενδέχεται να ανακοινωθεί και εντός της εβδομάδας. Ο δικαστής Τζάκσον μπορεί οποιαδήποτε στιγμή, μετά την Τετάρτη που εκπνέει η προθεσμία για άσκηση 
 Ο Μπιλ Γκέιτς, που ώς την τελευταία στιγμή ήλπιζε να πέσει στα μαλακά, φαίνεται πλέον να έχει αποδεχθεί την ήττα του, αναβάλλοντας μάλιστα την προγραμματισμένη για την Πέμπτη συνέντευξη Tύπου, στην οποία θα γινόταν η παρουσίαση των νέων Windows 2000. Η παρουσίαση αναβλήθηκε για τις 22 του ερχόμενου μήνα.
 Η αντιδικία της Microsoft με την αμερικανική δικαιοσύνη κράτησε δυόμισι χρόνια. Πρόκειται για τη μεγαλύτερη δικαστική υπόθεση, όσον αφορά την παραβίαση της αντιμονοπωλιακής νομοθεσίας, από την εποχή της διάλυσης της Standard Οil το 1911.
 Η διάσπαση της Microsoft θα είναι η χειρότερη ποινή που έχει επιβληθεί τα τελευταία χρόνια για την παραβίαση της αντιμονοπωλιακής νομοθεσίας, μετά τη διάσπαση της γνωστής αμερικανικής εταιρείας τηλεπικοινωνιών AT&T τη δεκαετία του '80. Η AT&T διασπάστηκε σε τρεις μικρότερες περιφερειακές εταιρείες το 1982.
 Η Microsoft επιμένει, πάντως, να διατηρεί ώς την τελευταία στιγμή την αισιοδοξία της. «Είμαστε σίγουροι ότι ο νόμος και τα γεγονότα είναι με το μέρος μας», δήλωσε ο εκπρόσωπος της εταιρείας Mατκ Μουρέι.
 Ενώ ο άλλος εκπρόσωπός της Τζιμ Κούλιναν τόνισε ότι η διάπσαση της Microsoft θα έχει σοβαρό αντίκτυπο σε ολόκληρη τη βιομηχανία. «Η πρόταση της κυβέρνησης δεν μεταβάλλει το γεγονός ότι η διάσπαση της Microsoft θα είναι κακή για τους καταναλωτές, κακή για τη βιομηχανία υψηλής τεχνολογίας και κακή για την οικονομία», υποστήριξε ο Κούλιναν.
 Ο Μπιλ Γκέιτς προσπάθησε την προηγούμενη Τετάρτη να αποτρέψει το μοιραίο, προσφερόμενος να καταθέσει για λογαριασμό της εταιρείας για τις προτεινόμενες ποινές. Το υπουργείο Δικαιοσύνης χαρακτήρισε ωστόσο την προσφυγή της τελευταίας στιγμής «κυνική συνωμοσία».
