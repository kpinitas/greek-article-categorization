 Στο Στρατό μπορεί να βρει κανείς εύκολα όποιες ναρκωτικές ουσίες θέλει, απάντησε το 55% των υπαξιωματικών και μελών του υγειονομικού προσωπικού της XXII Τεθωρακισμένης Ταξιαρχίας, που πήρε μέρος σε πιλοτικό πρόγραμμα κατάρτισης για πρόληψη του προβλήματος των ναρκωτικών.
 Το στοιχείο αυτό δείχνει το μέγεθος του προβλήματος στις Ενοπλες Δυνάμεις και παρουσιάστηκε μαζί με άλλα αποτελέσματα του πιλοτικού προγράμματος σε ημερίδα που έγινε το Σάββατο στη Λέσχη Αξιωματικών Θεσσαλονίκης, παρουσία του υπουργού 
Εθνικής Αμυνας Ακη Τσοχατζόπουλου. Ο υπουργός επικαλέστηκε το συμπέρασμα έρευνας, σύμφωνα με την οποία, από τους νέους που πρωτοέρχονται σε επαφή με το 
ναρκωτικά, το 10 με 12% είναι στο Στρατό, καθώς επίσης και το γεγονός ότι τελευταία είχαμε κρούσματα θανάτων από ναρκωτικά στο Στρατό, και σημείωσε ότι τίθεται επί τάπητος το ζήτημα της ενδυνάμωσης των προσπαθειών για αποτελεσματικότερες πολιτικές πρόληψης στις ένοπλες δυνάμεις.
 Την ημερίδα οργάνωσε το Κέντρο Πρόληψης από τα Nαρκωτικά του Δήμου Συκεών «Πυξίδα», σε συνεργασία με τον ΟΚΑΝΑ και το Γ' Σώμα Στρατού. Στην ομιλία του ο 
κ. Τσοχατζόπουλος υπογράμμισε: «Θέλουμε να περιορίσουμε και, αν είναι δυνατό, να εξαφανίσουμε την παρουσία των ναρκωτικών στο χώρο του στρατεύματος. Στις Ενοπλες Δυνάμεις γνωρίζουμε πολύ καλά ποια είναι τα πραγματικά δεδομένα κάτω από τα οποία ένας νέος άνθρωπος αποφασίζει να έρθει σε επαφή με τα ναρκωτικά. Οι λόγοι είναι είτε η τυχαία εμπλοκή σε δύσκολες στιγμές, είτε η εμπλοκή από περιέργεια, είτε η εμπλοκή εξαιτίας της σκόπιμης δράσης ορισμένων κέντρων, που 
προσπαθούν -είτε για κερδοσκοπικούς είτε για άλλους λόγους- ιδιαίτερα σε κάποιες περιοχές της χώρας να εκμεταλλευθούν την ανθρώπινη δυστυχία. Εχουμε υποχρέωση μέσα στις Ενοπλες Δυνάμεις να ανοίξουμε μέτωπο με αυτά τα κυκλώματα και αυτές τις τακτικές. Στο δικό μας χώρο, σε αυτό το λαϊκό σχολείο, από όπου 100.000 παιδιά περνούν κάθε χρόνο, έχουμε την υποχρέωση να διαμορφώσουμε θεσμούς κοινωνικής προστασίας, ασπίδα κοινωνικού ενδιαφέροντος».
 Σε ερώτηση δημοσιογράφου αν η μείωση της θητείας θα συμβάλει στον περιορισμό του προβλήματος των ναρκωτικών στους νέους, απάντησε αρνητικά, αφού παραμένει ο κίνδυνος στο σχολείο και στη γειτονιά, και τόνισε πως το μόνο που μπορεί να οδηγήσει σε λύση του προβλήματος είναι οι συντονισμένες προσπάθειες όλων των εμπλεκομένων, της Πολιτείας, του Στρατού, της Tοπικής Aυτοδιοίκησης και των εκπαιδευτικών ιδρυμάτων.
 Σύμφωνα με το πιλοτικό πρόγραμμα, το 52% των ερωτηθέντων υπαξιωματικών και μελών υγειονομικού προσωπικού συμφωνεί με την άποψη ότι ο Στρατός μπορεί να βοηθήσει στην αντιμετώπιση του προβλήματος της χρήσης ναρκωτικών και το 60% απορρίπτει την άποψη ότι στο Στρατό δεν πρέπει κάποιος να έχει ιδιαίτερη μεταχείριση, επειδή κάνει χρήση ουσιών.
 Το 51% διαφωνεί ότι «δοκιμάζοντας 1-2 φορές ηρωίνη δεν γίνεσαι εξαρτημένος» και το 71% απορρίπτει την άποψη πως η χρήση «μαλακών» ναρκωτικών δεν αποτελεί κοινωνικό πρόβλημα και το 89% διαφωνεί ότι τα ναρκωτικά μπορούν να βοηθήσουν ορισμένα άτομα να προσαρμοστούν καλύτερα στις συνθήκες του Στρατού. Στο σύνολό 
τους (100%) θεωρούν ότι είναι χρήσιμο όλοι οι υπαξιωματικοί του Στρατού να συμμετέχουν σε εκπαιδεύσεις που αφορούν την πρόληψη των ναρκωτικών.
 Σε ομιλία του στο αθλητικό γυμναστήριο του Δήμου Ευόσμου ο κ. Τσοχατζόπουλος ανέφερε ότι εντός του έτους θα υπάρξει ειδική νομοθετική ρύθμιση, η οποία θα προβλέπει τη σύσταση ειδικού φορέα για την προώθηση του μαζικού αθλητισμού στις Ενοπλες Δυνάμεις.
