Με καλούς οιωνούς ξεκινά η εβδομάδα μετά τα «πάθη» για το ελληνικό χρηματιστήριο, έστω κι αν στη ζυγαριά των όσων θετικών έχει να αναμένει, ή ήδη 
βιώνει η Σοφοκλέους, βαραίνουν και μια σειρά από αρνητικές εξελίξεις με τις οποίες θα πρέπει να αντιπαλέψει η αγορά στην προσπάθειά της να βρει την πολυπόθητη ισορροπία της.
 Η αιφνίδια ανοδική αντίδραση των τιμών κατά 2, 46% στην τελευταία συνεδρίαση της προηγούμενης εβδομάδας, τη M. Πέμπτη, σίγουρα δεν ήταν τυχαία, καθώς αρκετοί επενδυτές έσπευσαν να πάρουν θέση εν όψει των όσων θετικών προοιωνίζεται η μεταπασχαλινή περίοδος για τη Σοφοκλέους.
 Οι αναλυτές της αγοράς, πάντως, επιφυλασσόμενοι από τη χαμηλή αξία των συναλλαγών (μόλις 75 δισ. δρχ. την Πέμπτη) δεν ριψοκινδυνεύουν να προβλέψουν με βεβαιότητα τη συμπεριφορά της αγοράς τις επόμενες ημέρες, επισημαίνοντας ωστόσο ότι «όλα τα στοιχεία, με εξαίρεση την άνοδο του δολαρίου, δείχνουν ότι η αγορά έχει τις προϋποθέσεις να κινηθεί σε θετική κατεύθυνση».
 Αντίθετα, όμως, οικονομικοί επιτελείς της κυβέρνησης εμφανίζονται αρκετά αισιόδοξοι στις εκτιμήσεις τους, θεωρώντας ότι προς το δεύτερο δεκαπενθήμερο του Μαΐου και όσο πλησιάζουμε «στο νήμα» για την ΟΝΕ, η Σοφοκλέους είναι πολύ πιθανό να έχει εισέλθει σε φάση πραγματικής ανάκαμψης.
 Τις μέρες που ακολουθούν, άλλωστε, και ιδιαίτερα αύριο Τετάρτη, δίνεται μια πρώτης τάξεως ευκαιρία στους επενδυτές και όλους εκείνους τους οικονομικούς και επιχειρηματικούς παράγοντες που δραστηριοποιούνται στα χρηματιστηριακά πράγματα, να αξιολογήσουν από νέα βάση πια τα δεδομένα που επηρεάζουν και χαρακτηρίζουν την ελληνική οικονομία, σημαντικό κομμάτι της οποίας έχει καταστεί πια και η Σοφοκλέους.
 Η δημοσιοποίηση, αύριο, των εκθέσεων της Ευρωπαϊκής Κεντρικής Τράπεζας και της 
Ευρωπαϊκής Επιτροπής με τις οποίες θα αξιολογηθεί, στις 19 Μαΐου, το αίτημα ένταξης της οικονομίας στη ζώνη του ευρώ, μπορεί ουσιαστικά να λειτουργήσει ως 
ο «βατήρας» για μια νέα περίοδο ανάνηψης του χειμαζόμενου εδώ και μήνες Xρηματιστηρίου.
 Αρκεί οι επενδυτές (θεσμικοί ή μικροαποταμιευτές) και οι επιχειρηματίες να συνειδητοποιήσουν ότι η είσοδος της Ελλάδας στην ΟΝΕ ανοίγει πραγματικά μια νέα σελίδα στην ιστορία της χώρας, πόσο μάλλον στο Xρηματιστήριο που μοιραία εισέρχεται σε φάση ουσιαστικής διεθνοποίησης. Και να προσαρμόσουν έτσι τις συμπεριφορές και τις επιλογές τους, ώστε να πείσουν πρώτοι τους διεθνείς οικονομικούς παρατηρητές και επενδυτές ότι το ελληνικό χρηματιστήριο έχει καταστεί πια μια αγορά με μεγάλες προοπτικές περαιτέρω ανάπτυξης.
 Αρκετές εισηγμένες επιχειρήσεις, πάντως, έχουν ήδη λάβει το μήνυμα και με τις ενέργειές τους, τόσο στο εσωτερικό όσο και στο διεθνές επιχειρηματικό περιβάλλον, βρίσκονται σε διαδικασία συνεχούς ενίσχυσης της θέσης τους απέναντι στον ανταγωνισμό.
* Η θετική πορεία των επιχειρήσεων μέσα στο 2000 είναι ήδη ορατή από τα αποτελέσματα που εμφανίζουν στις ενημερωτικές καταστάσεις για το πρώτο τρίμηνο 
της χρήσης, όπου μπορεί κανείς να δει αυξήσεις κερδών και πωλήσεων έως και 25%, όπως λόγου χάρη σε μεγάλες τράπεζες και βιομηχανίες ή μικρότερου μεγέθους 
 Στοιχεία τα οποία εν πολλοίς διαψεύδουν κάποιες πρόσφατες απαισιόδοξες εκτιμήσεις αναλυτών, που αμφισβητούσαν τη δυνατότητα ικανοποιητικής αύξησης των οικονομικών αποτελεσμάτων πολλών επιχειρήσεων φέτος, ιδιαίτερα μετά την εκρηκτική κερδοφορία που σημειώθηκε το 1999, λόγω και των διογκωμένων χρηματοοικονομικών εσόδων.
 Παράλληλα, όμως, και στο μέτωπο της ψυχολογίας του επενδυτικού κοινού κάτι φαίνεται να αλλάζει προς το καλύτερο. Κανείς βέβαια δεν είναι σε θέση να υποστηρίξει ότι το έλλειμμα εμπιστοσύνης που έχει δημιουργηθεί απέναντι στο χρηματιστηριακό θεσμό ύστερα από σωρεία λαθών και κακών χειρισμών εκ μέρους τόσο των αρμοδίων αρχών (Επιτροπή Κεφαλαιαγοράς, ΧΑΑ), όσο και των επαγγελματιών του χώρου, μπορεί να καλυφθεί εν μία νυκτί.
 Οι (έστω και καθυστερημένες αλλά άκρως απαραίτητες) κινήσεις που προωθούνται, όμως, από τις χρηματιστηριακές και εποπτικές αρχές για τη θεσμική θωράκιση του 
Xρηματιστηρίου, μπορούν τουλάχιστον να εμφυσήσουν μια νέα προοπτική για την περισσότερο εύρυθμη και ευέλικτη λειτουργία της Σοφοκλέους στο μέλλον.
 Ο ίδιος ο πρόεδρος της Επιτροπής Κεφαλαιαγοράς Σταύρος Θωμαδάκης, άλλωστε, με δηλώσεις του στον κυριακάτικο Tύπο δεσμεύτηκε ότι το πλέγμα των παρεμβάσεων που προωθούνται για τη θωράκιση της ελληνικής αγοράς θα τύχουν εφαρμογής μέσα στους επόμενους μήνες και οπωσδήποτε πριν από το τέλος του 2000.
 Σε κάθε περίπτωση, πάντως, παρά τις θετικές προσδοκίες που αναπτύσσονται για την περαιτέρω πορεία των χρηματιστηριακών τιμών κατά την περίοδο που ακολουθεί, δεν θα πρέπει να διαφεύγουν της προσοχής του επενδυτικού κοινού, αλλά ούτε και να υπερεκτιμούνται, σημαντικές οικονομικές εξελίξεις, όπως αυτή της υπερβολικής ανατίμησης του δολαρίου στις διεθνείς αγορές ή οι μεγάλες διακυμάνσεις των τιμών στα μεγάλα ξένα χρηματιστήρια. Εξελίξεις που, μέχρι στιγμής, πάντως, δεν δείχνουν να επηρεάζουν παρά μόνο προσωρινά τις επιλογές και τη συμπεριφορά των ανά τον κόσμο επενδυτών.
