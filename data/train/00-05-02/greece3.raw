Ο 36άχρονος αγρότης δεν είχε φύγει ούτε μία ημέρα από το χωριό του, τον Προφήτη Ηλία της Εδεσσας. Οταν λοιπόν έφτασε η Aστυνομία πριν από δύο μήνες και του ανακοίνωσε ότι συλλαμβάνεται, εκείνος έπεσε από τα σύννεφα.*
Οταν μάλιστα κατάλαβε ότι εκκρεμούσαν καταδικαστικές αποφάσεις σε βάρος του από το Πρωτοδικείο Πειραιά για ακάλυπτες επιταγές ύψους 4.700.000δρχ. η έκπληξή του έγινε μεγαλύτερη.
 «Σκέφτηκα πολύ για να καταλάβω ποιος με έμπλεξε έτσι» είπε στους δικαστές. «Τότε θυμήθηκα ότι πριν από 9 χρόνια είχα χάσει το αυτοκίνητό μου και μαζί το δελτίο αστυνομικής ταυτότητας. Πού να το φανταστώ», αναρωτιόταν όση ώρα οι δικαστές συσκέπτονταν. Τελικά τους έπεισε, αφού είχε κάνει και δήλωση απώλειας, και έτσι, έπαυσαν οριστικά τη σε βάρος του ποινική δίωξη, βάσει της οποίας είχε καταδικαστεί σε φυλάκιση 12 και 16 μηνών και σε χρηματικά πρόστιμα.
 Αμέσως μετά την περιπέτειά του ο αγρότης έσπευσε στην Εισαγγελία Πρωτοδικών Αθηνών και υπέβαλε μήνυση κατά παντός υπευθύνου, προκειμένου αφ' ενός να εντοπιστούν αυτοί που έκαναν χρήση του ονόματός του και αφ' ετέρου να υπερασπιστεί τον εαυτό του αν (εν αγνοία του) υπάρχουν ανά την Ελλάδα παρόμοιες καταδικαστικές αποφάσεις.
 Στη μήνυση ο αγρότης αναφέρει ότι για πρώτη φορά συνειδητοποίησε το πρόβλημα όταν του κοινοποιήθηκε, έξι χρόνια μετά την κλοπή της ταυτότητας, διαταγή πληρωμής του Μονομελούς Πρωτοδικείου Σερρών για ακάλυπτη επιταγή 1.900.000 δρχ. Η επιταγή είχε εκδοθεί στο όνομά του και αφορούσε επιχειρήσεις....εισαγωγών-εξαγωγών.
 Τα βάσανά του συνεχίστηκαν τον Ιούλιο του 1999, όταν έμαθε από το ΣΔΟΕ Βόλου ότι είχε υποπέσει σε σοβαρά... φορολογικά αδικήματα. Μέχρι τιμολόγια για πώληση οικοδομικών υλικών επ' ονόματί του βρέθηκαν στο γραφείο εργολήπτη δημοσίων έργων στην Καρδίτσα...
 Τώρα το μόνο που ελπίζει είναι να σταματήσουν να τον στέλνουν κάποτε στα δικαστήρια, χωρίς καν να γνωρίζει την αιτία.
