 μόδα στη χώρα μας άρχισε από τον Αζάνκα, τη χαριτωμένη μαϊμού του Μιλτιάδη Εβερτ. Εκτοτε, πολλοί εγχώριοι σταρ φωτογραφήθηκαν κι εμφανίστηκαν στις μικρές 
μας οθόνες με τα κατοικίδιά τους. Πρόσφατα μάλιστα ο Βίκτωρ, ο τετράποδος της Νατάσας και του Κώστα Καραμανλή, όχι μόνο φωτογραφήθηκε και βιντεοσκοπήθηκε, αλλά έγινε ένα από τα επικοινωνιακά ατού της προεκλογικής καμπάνιας της αξιωματικής αντιπολίτευσης. Το life st yle, βλέπετε, δεν γνωρίζει όρια. Η ιλουστρασιόν ζωή μας πρέπει να είναι λαμπερή και να φαίνεται ακόμη και στα ζώα... 
 Tο περιοδικό «Ιντερβιού» στο τεύχος Μαΐου αφιερώνει όλη του την ύλη σε 50 τετράποδα (κι όχι μόνον) ισάριθμων διάσημων αντρών και γυναικών.*
Το αφιέρωμα βασίζεται στις πολύ καλές φωτογραφίες του Μπρους Γουέμπερ και στα μικρά κείμενα που γράφουν έτεροι διάσημοι άντρες και γυναίκες. 
 Το συμπέρασμα που βγαίνει ξεφυλλίζοντας το περιοδικό, είναι ότι οι σταρ προτιμούν τα σκυλιά. Τα 17 από τα 50 κατοικίδια είναι σκυλιά. Ακολουθούν οι γάτες, ενώ εξέχουσα θέση, ως ιδιάζουσες περιπτώσεις, έχουν ένας βάτραχος, ένας 
αετός, ένας λαγός, μια μαϊμού, ένα λάμα, ιία καμήλα κι ένα χρυσόψαρο. Ξεχωριστή, ωστόσο, θέση κατέχει και ο κωμικός ηθοποιός Ρόντνεϊ Ντάντζερφιλντ, ο οποίος φωτογραφίζεται με ένα ψεύτικο τεράστιο λιοντάρι! Κρατώντας το αγκαλιά 
του διαβάζει με φοβερή προσήλωση τα κατορθώματα του βασιλιά της ζούγκλας από το ομώνυμο βιβλίο! 
 Η Ντάριλ Χάνα, αν και φωτογραφίζεται με ένα σκυλί σε ένα κάμπριο αυτοκίνητο, δηλώνει ότι η λίστα με τα κατοικίδιά της αποτελείται από τρία ακόμη σκυλιά, τέσσερα άλογα, μία γάτα και αρκετούς άγριους βατράχους! 
 Η Ντέμπορα Χάρι φωτογραφίζεται με το τσιουάουα που ακούει στα ονόματα Τσι Τσαν, Τσι Τσι ή Πέπερς. Και η Νταϊάν Κάνον όμως φωτογραφίζεται με το δικό της τσιουάουα, το θηλυκό Τζίπερς Κρίπερς ή Τζι Σι. Στη συνέντευξή της περιγράφει πώς έθαψε το προηγούμενο pet που είχε, τον Ροκοκό, σκύλο επίσης. Σήμερα, εκτός 
από το τσιουάουα, έχει και δύο γάτες, την Κίτι και τον Πάπι. 
 Η ηθοποιός Λίντα Φιορεντίνο φωτογραφίζεται με την Περσίδα γάτα της, ονόματι Νίτσε. Πόσο δεμένοι είναι; Πάρα πολύ. Ο Νίτσε είναι αυτός που τη βοήθησε να γιατρευτεί από τις αϋπνίες! Τη νανούριζε η αναπονοή του ζώου. Τη συνέντευξη της πήρε ο συνάδελφός της Μπρους Γουίλις, που όπως ο ίδιος εξομολογείται, συγκατοικούσε με τη Λίντα όταν πρωτοξεκινούσαν τις καριέρες τους και μάλιστα είναι ακόμη θυμωμένος που εκείνη βρήκε δουλειά πρώτη...
 Ο Ντένις Χόπερ ερωτάται από τον Τζεφ Κουνς αν έχει συναντήσει ποτέ διάσημα ζώα. Ο ίδιος, βλέπετε, δεν έχει κατοικίδιο, μόνο η γυναίκα του, τρία άλογα. Ο Χόπερ λοιπόν απαντά θετικά, λέγοντας πως δεν θα ξεχάσει ποτέ τον Φράνσις, το μουλάρι που μιλά, το οποίο συνάντησε στα στούντιο της «Γιουνίβερσαλ».
 Η πιο ωραία φωτογραφία όμως είναι με διαφορά αυτή του συγγραφέα Aρθουρ Μίλερ, ο οποίος κρατά τη φωτογραφία της σκύλας του της Λόλας, Γερμανός λύκος η ράτσα του. Αρκετά γερασμένος, ο Μίλερ έχασε τη Λόλα πριν από δύο χρόνια. Το ποίημα όμως που της έγραψε της χάρισε την αθανασία. «Δεν θυμάμαι να έχω ξαναγράψει κάτι για ζώο, δεν είχα βέβαια κανένα τόσο έξυπνο όσο η Λόλα. Ηταν ένας άνθρωπος με γούνα... Ποτέ άλλοτε δεν είχα ζώο. Μόνο μια φορά, όταν ήμουν μικρός, αγόρασα ένα μπουλντόγκ έξω από το σχολείο μου. Το κράτησα μόνο για δύο 
εβδομάδες. Μια μέρα ανέβηκε στο τραπέζι κι έφαγε ένα ολόκληρο κέικ σοκολάτας. Επρεπε να φύγει από το σπίτι».
 Ο Μπέντζαμιν Μπρατ (το έτερον ήμισυ της Τζούλια Ρόμπερτς) τολμά και φωτογραφίζεται δίπλα σ' ένα λάμα. Και λέμε τολμά γιατί τα συγκεκριμένα ζώα φτύνουν πολύ άγρια! Ο ίδιος όμως είναι και ιδιοκτήτης ενός τετράχρονου αλόγου ονόματι Ντάσερ, το οποίο του χάρισε η Τζούλια μια ωραία μέρα... 
 Ο κατάλογος τελειώνει με την Τζόνι Μίτσελ και τις τέσσερις γάτες της. Η μία απ' αυτές ακούει στο όνομα Νίτσε (μάλλον κάτι μας διαφεύγει, γιατί απ' ό,τι βλέπουμε ο Νίτσε έχει φοβερό σουξέ στις γάτες)... Οι γάτες πάντως της Μίτσελ έχουν ακουστικά αυτιά. Οταν γράφει κάτι και δεν τους αρέσει, εξαφανίζονται από 
το σπίτι, μερικές φορές και για μέρες... Ο καινούργιος της δίσκος τους άρεσε... Κι αυτό είναι ένα πολύ καλό σημάδι... 
