Ο Tζιοβάνι, απολύτως καλά, συμπεριλήφθηκε στην αποστολή για το ματς με τον Iωνικό και ίσως παίξει ως αλλαγή. Του ΔΗΜ. ΧΡΙΣΤΟΦΙΔΕΛΛΗ 
ιδρώτας του Τζιοβάνι Σίλβα ντε Ολιβέιρα από το τρέξιμο και τις ασκήσεις στου Ρέντη το τριήμερο που οι υπόλοιποι ποδοσφαιριστές ξεκουράζονταν φαίνεται τελικά πως δεν πήγε χαμένος. Ο Βραζιλιάνος μεσοεπιθετικός συμπεριλήφθηκε χθες βράδυ στην αποστολή του Ολυμπιακού για τον αγώνα με τον Ιωνικό και έστω και ως 
αλλαγή ο Γιάννης Μαντζουράκης σκοπεύει να τον χρησιμοποιήσει. Αλλωστε, ο Τζιοβάνι ξεκίνησε χθες στο εκπαιδευτικό διπλό με τους βασικούς και προς το τέλος του ημιχρόνου πέρασε στην απέναντι πλευρά. 
 Ολα ξεκαθάρισαν μετά το τετ α τετ που είχαν προπονητής και παίκτης πριν από την προπόνηση στην οποία ο Τζιοβάνι ζήτησε από τον «Ρουμάνο» τεχνικό «να με υπολογίζεις για το ματς του πρωταθλήματος μεθαύριο, νιώθω πολύ καλά και έτοιμος να βοηθήσω την ομάδα να πάρει το πρωτάθλημα», ενώ ο Μαντζουράκης είπε ότι «αυτό που έχει σημασία είναι να νιώθεις πάλι γερός, εμπιστοσύνη στα πόδια σου και θα έχεις την ευκαιρία πάλι να δείξεις την αξία σου». Ο Βραζιλιάνος έβγαλε χθες το πρόγραμμα χωρίς να νιώσει την παραμικρή ενόχληση και το μόνο πρόβλημα που αντιμετωπίζει ο Μαντζουράκης εν όψει του αγώνα με τον Ιωνικό είναι ο τραυματισμός του Γκόγκιτς, ο οποίος ακολουθεί ειδικό πρόγραμμα, ενώ επιστρέφει ο Πασσαλής που εξέτισε την ποινή της τιμωρίας του.
 Στο μεταξύ, ο πρόεδρος του Ολυμπιακού Σωκράτης Κόκκαλης αποδέχτηκε σχετική εισήγηση του προπονητή Γιάννη Μαντζουράκη και αποφάσισε την άρση της ποινής του Πίτερ Οφορίκουε. Οπως αναμενόταν, ο Γκανέζος επιθετικός με την επιστροφή του την περασμένη Τετάρτη από την πατρίδα του και μετά τις διαδοχικές συζητήσεις με το «Ρουμάνο» τεχνικό, αναγνώρισε το σφάλμα του (να μη δεχτεί να συμπεριληφθεί στην αποστολή του αγώνα-ρεβάνς του κυπέλλου με την ΑΕΚ στις αρχές Μαρτίου) και υποσχέθηκε έμπρακτη μεταμέλεια. Ο Οφορίκουε τέθηκε ήδη στη διάθεση του Μαντζουράκη για τον αγώνα με τον Ιωνικό.
 Τόσο ο Τζιοβάνι όσο και ο Οφορίκουε λογικά θα καθήσουν στον πάγκο αύριο το απόγευμα στο ΟΑΚΑ και θα χρησιμοποιηθούν ως αλλαγή, καθώς ο Μαντζουράκης προσανατολίζεται να κάνει μόνο μία αλλαγή στην ενδεκάδα σε σχέση με τη σύνθεση 
που είχε παρατάξει σε Πύργο και Καλαμάτα, αφού θέλει να επαναφέρει τον Γιαννακόπουλο στα χαφ, ο οποίος έπαιξε χθες με τους βασικούς στο διπλό. Ο «ερυθρόλευκος» τεχνικός θέλει να προφυλάξει τον Τζιοβάνι και θα του δώσει χρόνο συμμετοχής στο β' ημίχρονο, ενώ σιγά σιγά θα μπει στις υποχρεώσεις του Ολυμπιακού και ο Οφορίκουε, ο οποίος δείχνει ένα διαφορετικό πρόσωπο στις προπονήσεις το τελευταίο διάστημα.
 Οι ποδοσφαιριστές του Ολυμπιακού θα γυμναστούν σήμερα στις 5 το απόγευμα και στη συνέχεια η αποστολή (21 παίκτες) θα καταλύσει στο ξενοδοχείο. Εκτός έμειναν οι Γκόγκιτς, Ζάχοβιτς, Πουρσαϊτίδης, Καλύκας, Καρτερουλιώτης και Γιάννου. 
