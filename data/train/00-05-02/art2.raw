Tης ΙΩΑΝΝΑΣ ΚΛΕΦΤΟΓΙΑΝΝΗ Είναι ο σημαντικότερος εν ζωή Σέρβος θεατρικός συγγραφέας ­εδώ και τριάντα χρόνια ζει από και για τη γραφή, σύμφωνα με τον ίδιο­ παρ' όλα αυτά μάς αποκαλύφθηκε προσηνής και απλός όσο λίγοι από τους συναδέλφους του. Ο Ντούσαν Κοβάτσεβιτς, ο ­μεταξύ άλλων­ μόνιμος σεναριογράφος των ταινιών του Εμίρ Κουστουρίτσα, του οποίου τα θεατρικά έργα έχουν ανεβεί διεθνώς σε περισσότερες από 100 σκηνές (στη χώρα μας έχουν παρουσιαστεί «Ο Αγιος Γεώργιος σκοτώνει το δράκο», από το Εθνικό Θέατρο, και «Ο επαγγελματίας», ενώ γίνονται διαπραγματεύσεις αυτό τον καιρό και για το «Σπιούνο των Βαλκανίων»), πριν από λίγες ημέρες βρισκόταν για ακόμη μία φορά στη χώρα μας. Ο λόγος της επίσκεψής του, η περίφημη συνάντηση της σερβικής αντιπολίτευσης Μιλόσεβιτς, μαζί με πνευματικούς ανθρώπους της "ερβίας, εκπροσώπους της Eκκλησίας και ­το παραδοξότερο­ το διάδοχο του σερβικού θρόνου, Καραγιώργεβιτς, στο Καβούρι, με κεντρικό θέμα την αλλαγή του σερβικού πολιτικού καθεστώτος. Ο ψηλόλιγνος Σέρβος συγγραφέας, με το αφοπλιστικό χιούμορ και την εκφραστική φυσιογνωμία ­από την οποία στιγμές στιγμές περνούν «απρόσκλητες» σκιές και τη βαραίνουν­ που προς τιμήν του δεν εγκατέλειψε το Βελιγράδι, όπως πολλοί συνάδελφοί του, αν και διέθετε τα μέσα, μας αφιέρωσε δύο ώρες στο ξενοδοχείο όπου διέμενε στο Καβούρι, δίπλα ακριβώς στη θάλασσα. Ενα απέραντο γαλάζιο που τόσο καλά γνωρίζει από τις δέκα φορές που ταξίδευσε ως τουρίστας στην Ελλάδα με το αυτοκίνητό του ­ενώ ακολούθησαν αρκετές ακόμη επισκέψεις του, για λόγους επαγγελματικούς­ τότε που ακόμη η Γιουγκοσλαβία «ήτανε μια ευτυχισμένη και εν ειρήνη χώρα και ο λαός της μπορούσε να ταξιδεύει με άνεση παντού». Με πάγιο «δόγμα» του το «Ο πολιτισμός στη ζωή ενός τόπου κι ενός λαού πρέπει να είναι το παν», ο συγγραφέας δεν μπόρεσε να αποφύγει κάτω από το φωτεινό αττικό ουρανό ένα ακόμη στερεότυπο, ωστόσο «εκ βαθέων», «ευχαριστώ», εκ μέρους του λαού του, προς όλους τους Ελληνες που βοήθησαν τη χώρα του στις δύσκολες στιγμές. «Ηταν από τα μεγαλύτερα στηρίγματα κατά τη διάρκεια των βομβαρδισμών: το πραγματικό ενδιαφέρον που έδειξαν όλοι οι φίλοι μου από την Ελλάδα, όπως ο Παύλος Μάτεσις, η Μάνια Καραϊτίδη και πολλοί ηθοποιοί. Οσο υπάρχουν τέτοιοι άνθρωποι υπάρχει ακόμη ελπίδα σ' αυτόν τον κόσμο». Τώρα, όσον αφορά τα «αισθήματα ενοχής», αυτά τα μοιράζει αναφανδόν σε όλους τους Ευρωπαίους, για το «άδικο πείραμα που έκαναν σε έναν λαό που δεν του άξιζε...». «Την περίοδο των βομβαρδισμών έδωσα στο θέατρό μου καμιά τριανταριά συνεντεύξεις, σε διάφορες εφημερίδες απ' όλο τον κόσμο.Τελικώς, απ'αυτές δημοσιεύτηκαν μόνο τέσσερις. Γιατί; Πολύ πιθανόν επειδή περίμεναν, λόγω του προέδρου μας, πως θα ένιωθα πάρα πολύ όμορφα και ευχάριστα κάτω από τις βόμβες, πως θα τις εκτιμούσα και θα τους ήμουν πολύ ευγνώμων επειδή μας σκότωναν. Εφόσον δεν τους είπα κάτι τέτοιο, τίποτε από τα υπόλοιπα δεν τους άρεσε», συμπλήρωσε κάποια στιγμή, με έκδηλη πικρία και δριμύ σαρκασμό. Βομβαρδισμοί και Μιλόσεβιτς ­ Ξανά στην Ελλάδα, λοιπόν, κύριε Κοβάτσεβιτς... Αυτή τη φορά, όμως, για μια συνάντηση πολιτικού χαρακτήρα. «Ναι. Δεν είμαι επαγγελματίας πολιτικός, ωστόσο προσπαθώ να συνδράμω όσο μπορώ στις δημοκρατικές πολιτικές αλλαγές της χώρας μου. Εξάλλου, η συνάντηση στην Ελλάδα αφορά άμεσα τη ζωή μου, τη ζωή των συμπολιτών μου και του λαού μου. Πιστεύω πως παρ' όλο που οι καλλιτέχνες και οι πνευματικοί άνθρωποι δεν είναι πολιτικοί, εντούτοις είναι υποχρέωσή τους σε στιγμές και συγκυρίες σαν αυτή που ζούμε να συμμετέχουν σε τέτοιες διαδικασίες». ­ Από τη συνάντηση αυτή πιστεύετε ότι θα προκύψει κάτι αισιόδοξο για την πατρίδα σας. Εχετε καταλήξει σε κάποια σημαντικά συμπεράσματα για την πολιτική αλλαγή της Σερβίας;  «Οχι ακριβώς. Ομως πιστεύω πως οποιαδήποτε συνάντηση σαν αυτή, δεν μπορεί παρά να είναι θετική, μιας και η Σερβία στερείται δημοκρατικών πολιτικών δομών. Σε προσωπικό επίπεδο, αν δεν ήταν τόσο οδυνηρά τα πράγματα αυτή τη στιγμή στη χώρα μου, δεν θα βρισκόμουν εδώ. Οχι μόνο επειδή δεν μου αρέσει να είμαι πολιτικός και να αναμιγνύομαι με την πολιτική, αλλά επειδή ακόμα και η λέξη "πολιτικός" μού προκαλεί ένα δισταγμό».  ­ Τελικά, η ελπίδα, η όποια ελπίδα, για τη Σερβία και την Ομοσπονδία της Γιουγκοσλαβίας θα έλθει από τους πνευματικούς ανθρώπους, μιας και η αντιπολίτευση του Μιλόσεβιτς, απ' ό,τι έχει τουλάχιστον φανεί ώς τώρα, δεν έχει επιτύχει τίποτα ουσιαστικό;  «Είναι πολύ δύσκολο να δοθεί μια απάντηση, επειδή η κατάσταση είναι πολύ σύνθετη και δυσχερής. Αν δεν κατάφερε η αντιπολίτευση να αντισταθεί στον Μιλόσεβιτς, αυτό συνέβη διότι ο τελευταίος κρατάει όλα τα μέσα της εξουσίας με απόλυτο τρόπο στα χέρια του. Κι ας μην ξεχνάμε και κάτι εξαιρετικά σημαντικό: όλους αυτούς που έχουν βοηθήσει ώς τώρα τον Μιλόσεβιτς να κρατηθεί στην εξουσία -και δεν εννοώ άλλους από αυτούς που μας βομβάρδισαν». ­ Για την ανατροπή του Μιλόσεβιτς η σερβική αντιπολίτευση και ο σερβικός πνευματικός κόσμος είναι διατεθειμένοι να χρησιμοποιήσουν κάθε μέσο; Ακόμη και την «επιστράτευση» του διαδόχου του θρόνου της Σερβίας, Καραγιώργιεβιτς, που έχει θέσει υπό την αιγίδα του τη συνάντηση στην Αθήνα;  «Είμαι εξαιρετικά πεπεισμένος πως το τέλος της ιστορίας της χώρας μου είναι ήδη γραμμένο και προκαθορισμένο. Και εμείς ξέρουμε, αλλά και όλοι οι άλλοι, προς τα πού θα αναγκαστεί να κινηθεί η Σερβία. Αυτό είναι απολύτως προσωπική μου εκτίμηση. Το μόνο πράγμα, λοιπόν, που θεωρώ ότι μπορούμε να κάνουμε είναι να εξαγοράσουμε αυτή τη μελλοντική μας θέση και μοίρα με όσο το δυνατόν λιγότερη ταπείνωση και κόστος ­κι όσο έχουμε ακόμη τη δυνατότητα να συζητάμε με τους ισχυρούς. Πιστεύω, πάντως, ότι στο εξής οι συζητήσεις για την πολιτική κατάσταση της Σερβίας πρέπει να συνδυάζονται με την οικονομία. Στη συνάντησή μας εδώ ο οικονομικός παράγων ήταν ένας από τους βασικότερους που αναπτύχθηκαν. Η οικονομική, δηλαδή, στήριξη και ανόρθωση της Σερβίας. Συγκεκριμένα, η μεγάλη οικονομική βοήθεια για την αποκατάσταση των οδικών αρτηριών». ­ Επομένως, ακόμη και η εκδοχή της βασιλευόμενης δημοκρατίας, που τόσο ακούγεται τελευταίως, θα ήταν, πιστεύετε, μια κάποια λύση αν συνεπαγόταν την ανατροπή του Μιλόσεβιτς;  «Θα απαντήσω αλλιώς. Πιστεύω ότι η πολιτική που χάραξε ο Μιλόσεβιτς τα τελευταία 10 χρόνια ήταν τέτοια που δεν θα μπορούσε να είναι χειρότερη. Εχουμε πάνω από 1 εκατομμύριο πρόσφυγες, μια εντελώς κατεστραμμένη οικονομία και μια βομβαρδισμένη χώρα. Δεν ξέρω τι άλλο θα μπορούσε να μας συμβεί. Το μόνο που δεν μας έχει συμβεί ακόμη είναι μια επίθεση από εξωγήινους». Δεν θ' αλλάξουν τα σύνορα ­ Εφόσον εικάζετε ότι η πολιτική έκβαση της χώρας σας είναι προκαθορισμένη, πιστεύετε ότι αυτή θα συνοδευτεί με αλλαγή των συνόρων, απώλεια του Μαυροβουνίου και του Κοσσυφοπεδίου;  «Οχι, η Δύση δηλώνει τελευταίως ανοικτά πως κάτι τέτοιο δεν είναι δυνατό να συμβεί. Επειδή αν συμβεί, αυτομάτως θα έχουν το δικαίωμα πάρα πολλές μειονότητες και σε άλλες χώρες να ζητήσουν να αποσχιστούν, με αποτέλεσμα απρόβλεπτο και χαώδες. Ο κόσμος έχει καταλάβει πολύ καλά τώρα πια ότι σε καμιά περίπτωση δεν πρέπει να δημιουργηθεί μεγάλη Αλβανία. Δεν θα ήτανε σοφό η δημιουργία μιας μεγάλης ισλαμικής χώρας στην ίδια την Ευρώπη. Εντοπίζω δε το πρόβλημα στη γιουγκοσλαβική περιοχή του Σαντζάκ, η οποία σε περίπτωση δημιουργίας μιας μεγάλης Αλβανίας θα οδηγούνταν σε απόσχιση». ­ Τι θα μπορέσει, τελικά, να ταρακουνήσει τον Μιλόσεβιτς και, βεβαίως, σε πόσα χρόνια μπροστά βλέπετε τη Σερβία να μπορεί να ξαναστέκεται στα πόδια της;  «Ο Μιλόσεβιτς ήδη έχει μπει στην τροχιά της αυτοκαταστροφής του με όσα κάνει. Οι οικονομικοί αναλυτές υποστηρίζουν ότι η Σερβία θα μπορέσει να ορθοποδήσει, δηλαδή να φτάσει στο στάδιο μιας προπολεμικής οικονομίας, σε καμιά δεκαριά χρόνια. Οι Σέρβοι είμαστε μικρός λαός, η χώρα μας δεν είναι μεγάλη. Ελπίζω με μια καλή οργάνωση, με βοήθεια και με ένα δημοκρατικό καθεστώς η επανόρθωση της Σερβίας να μην είναι τόσο μακρινή όσο λένε. Η Ρωσία θα δυσκολευτεί πολύ περισσότερο στην πορεία αυτή, τη στιγμή που είναι μια αχανής χώρα. Επειτα η Σερβία έχει και πλούσιο υπέδαφος και αναπτυγμένη αγροτική ζωή». ­ Καθ' όλη την περίοδο του πολέμου, οι πνευματικοί άνθρωποι της χώρας σας τι έκαναν;  «Κοιτάξτε, αυτό που συνέβη δεν ήταν πόλεμος. Ηταν κάτι το φρικιαστικό. Δοκιμάστηκαν όλες οι τελευταίες τεχνολογίες των όπλων. Λέγεται ότι οι NATΟϊκές δυνάμεις έριξαν 34 χιλιάδες βόμβες, που ισοδυναμούν με 4-5 βόμβες από αυτές που έπεσαν στη Χιροσίμα. Και δεν θα 'λεγα πως το γεγονός αυτό τιμά τις 19 χώρες της NATΟϊκής συμμαχίας. Λέγανε πως βομβάρδιζαν τον Μιλόσεβιτς και στο μεταξύ σκότωναν κοριτσάκια 6 χρονώ. Τι μπορούσαν να κάνουν οι πνευματικοί άνθρωποι, εκτός από το να μείνουν εκεί. Και όσοι τελικώς, προς τιμήν τους, μείνανε, να κρατηθούν σώας τας φρένας μέσα σ' αυτήν τη φρενίτιδα. Η θέση τους ήταν να δίνουν το "παρών" σ' αυτές τις δύσκολες στιγμές και να λένε σε όλους τους συμπατριώτες τους ότι αυτό που γινόταν εκείνη τη στιγμή στη χώρα τους ήταν αποτρόπαιο έγκλημα». Νέα ταινία με Κουστουρίτσα ­ Αυτό τον καιρό γράφετε κάτι;  «Βρίσκομαι μέσα στο "ορυχείο" της γραφής και σκάβω, αφού δουλεύω το σενάριο για τη νέα ταινία του Εμίρ (σ.σ. Κουστουρίτσα). Κι έχει ενδιαφέρον που μιλάμε αυτή τη στιγμή στην Αθήνα, επειδή μόλις ήλθα από το Παρίσι, όπου σε συζητήσεις για την ταινία αποφασίστηκε τα γυρίσματα να πραγματοποιηθούν στα περίχωρα της Αθήνας ­αν δεν αλλάξει τίποτα την τελευταία στιγμή λόγω παραγωγής». ­ Το θέμα της ταινίας είναι...;  «Το σενάριο βασίζεται στο τελευταίο θεατρικό μου έργο: «Ο Λάρι Τόμσον - η τραγωδία της νιότης». Είναι μια ιστορία για τον Σιρανό ντε Μπερζεράκ του 2000. Για το τι θα συνέβαινε στον Σιρανό αν ζούσε στον 21ο αιώνα». ­ Πότε θα ξεκινήσουν τα γυρίσματα του φιλμ;  «Το πρόγραμμα είναι να έχουν ξεκινήσει έως το τέλος της χρονιάς». ­ Πέρα από το σενάριο της ταινίας δουλεύετε και κάτι άλλο;  «Οταν δουλεύεις με τον Εμίρ δεν μπορείς να δουλέψεις τίποτε άλλο. Εδώ και ένα χρόνο είμαι σκυμμένος αποκλειστικά πάνω στο σενάριο. Γιατί όποτε ο Εμίρ γυρίζει μια ταινία, την κάνει σαν να σκοπεύει να είναι η καλύτερη ταινία στην ιστορία του κινηματογράφου. Φαίνεται πια πως δεν τον χωρούν οι Κάνες...». ­ Την έμπνευση για τη συγγραφή των έργων σας από πού θα λέγατε πως την αντλείτε;  «Πάντοτε έχω ένα θέμα-πυρήνα που αποτελεί έμμονη ιδέα για μένα. Προσπαθώ να εξηγήσω στον εαυτό μου κάποια πράγματα που δεν τα καταλαβαίνω. Για παράδειγμα, στο σενάριο που δουλεύω για τον Εμιρ, ψάχνω να βρω τι έγιναν και πού χάθηκαν λέξεις όπως η τιμή, η αξιοπρέπεια, ο λόγος, η ντροπή, η τιμιότητα. Πού χάθηκαν, αλήθεια, αυτές οι λέξεις; Οταν τις αναφέρει σήμερα ο σύγχρονος άνθρωπος ακούγονται παλιομοδίτικες, παρωχημένες. Ομως, δίχως αυτές τις λέξεις, αυτές τις έννοιες και χωρίς το σεβασμό, ο πλανήτης μας, δεν διστάζω να το δηλώσω, θα εξαφανιστεί. Δεν έχουν τρυπήσει μόνο τον ουρανό, το σύμπαν, αλλά πριν από αυτό μάς έχουν τρυπήσει την ψυχή. Από τις μεγαλύτερες τραγωδίες αυτού του κόσμου είναι η προτεραιότητα που έχει δώσει στην ύλη. Γι'αυτό έχουμε φτάσει στο σημείο ο άνθρωπος να νιώθει μεγαλύτερη ψυχική ανάταση όταν μπαίνει στην τράπεζα, παρά όταν μπαίνει στην εκκλησία. Οι τράπεζες γίναν οι μεγαλύτεροι ναοί του κόσμου και οι τραπεζίτες οι πιο σημαντικοί σύγχρονοι ιερείς». Η διαδικασία της συγγραφής ­ Κατά τη διαδικασία της συγγραφής ακολουθείτε κάποιο σκελετό, κάποια συγκεκριμένα στάδια;  «Υπάρχουν δύο στάδια στη συγγραφική δημιουργία, και ειδικότερα στο θεατρικό έργο. Η προετοιμασία σαφώς προϋποθέτει την αρχιτεκτονική του θεατρικού έργου και της πλοκής του. Αυτό είναι κάτι που μπορείς να το μάθεις: το πώς, δηλαδή, κάνεις τον πρόλογο, πώς τοποθετείς τους ήρωές σου, πώς ξετυλίγεις την πλοκή, πώς κάνεις τον επίλογο. Εκείνο που δεν μπορείς, όμως, να μάθεις είναι πώς να αντιγράψεις κάποιες καταστάσεις και κάποια συναισθήματα που αιωρούνται στον αέρα, στην ατμόσφαιρα. Γιατί αυτό έχει να κάνει με την αίσθηση και τη διαίσθηση». ­ Οταν δουλεύετε τα θεατρικά σας έργα έχετε μπροστά σας το θεατή;  «Σε αντίθεση με τους άλλους θεατρικούς συγγραφείς, εγώ δεν κάθομαι στη σκηνή για να γράψω για τους θεατές. Πολλές φορές οι συγγραφείς είναι σαν να ανεβαίνουν στον Ολυμπο και να περιγράφουν τον κόσμο που βρίσκεται από κάτω, αφ' υψηλού. Κατά κάποιο τρόπο σαν ένα είδος θεού. Εγώ αντίθετα μένω κάτω από τον Ολυμπο, στο χωριό και περιγράφω τον κόσμο γύρω μου. Αυτό σημαίνει ότι η δική μου οπτική γωνία, κατά τη συγγραφή ενός θεατρικού έργου, είναι από τη μεριά της αίθουσας. Κάθομαι στην αίθουσα και βλέπω το έργο στη σκηνή. Και μόλις νιώσω πως με κάνει να βαριέμαι... το πετάω». ­ Σε σχέση με το μελλοντικό θεατή του έργου σας τι είναι αυτό που κατ' εξοχήν σάς απασχολεί;  «Πιστεύω ότι τα δύο κρίσιμα σημεία στο θέατρο, σε σχέση με το θεατή, είναι κατά πρώτον να μη βαριέται και κατά δεύτερον να μην έχει απώλεια της ενέργειάς του. Αυτά τα δύο στοιχεία είναι τα σημαντικότερα. Γιατί δεν υπάρχει τίποτα πιο φοβερό από ένα βαρετό έργο». ­ Η συγγραφή πρέπει να είναι μια περιπέτεια και στη διαδικασία αυτή ο συγγραφέας πρέπει να εκπλήσσει τον εαυτό του;  «Η περιπέτεια και το στοιχείο της έκπληξης έχει να κάνει με τη φαντασία. Πολλές φορές η φαντασία σε καθοδηγεί σε μονοπάτι που δεν μπορούσες να προβλέψεις. Κατά κάποιο τρόπο θυμίζει τη σύνθεση ενός μουσικού έργου. Παίζεις, παίζεις, παίζεις και ξαφνικά κάποια στιγμή αποκαλύπτεται το κυρίως θέμα μπροστά σου». ­ Πόσο ειλικρινής πρέπει να είναι ένας συγγραφέας στον αναγνώστη του, στο θεατή του;  «Απολύτως. Οχι όπως στην πολιτική, που σκέφτεσαι ένα πράγμα και λές ένα άλλο. Ο συγγραφέας πρέπει να γράφει αυτό ακριβώς που σκέφτεται με όλες τις πιθανές συνέπειες κι αποτελέσματα που μπορεί κάτι τέτοιο να έχει». ­ Πώς συνέβη να ασχοληθείτε με τη συγγραφή; Γιατί γίνατε συγγραφέας;  «Αυτό είναι ένα πολύ καλό ερώτημα που προσπαθώ να ανιχνεύσω εδώ και χρόνια. Μου φαίνεται πως τελικά θα πρέπει να προσλάβω ντετέκτιβ, μπας και μου βρει την απάντηση. Γιατί για μένα είναι και παραμένει ένα μεγάλο μυστικό». ­ Τι άνθρωποι είναι, αλήθεια, οι συγγραφείς;  «Κατ' αρχάς, νομίζω μαζοχιστές. Δεν είναι λογικό ένας φυσιολογικός άνθρωπος να κλείνεται σε ένα δωμάτιο και να ζει με τα φαντάσματα και τις σκιές. Στη ζωή μου περισσότερο χρόνο έχω περάσει με τους επινοημένους ανθρώπους παρά τους πραγματικούς. Ωστόσο, είναι συγκλονιστικό και συγκινητικό να κάθεσαι κλεισμένος στο δωμάτιό σου και να δημιουργείς φαντάσματα, που την επομένη στο θεατρικό σανίδι θα αναπνεύσουν ως ζωντανές υπάρξεις. Σκεφτείτε, πόσοι επινοημένοι ήρωες έμειναν για πάντα καταγραμμένοι στην ιστορία των ανθρώπων! ». H Τα έργα του Ν. Κοβάτσεβιτς, που κυκλοφορούν στη χώρα μας είναι: τα θεατρικά «Ο Aγιος Γεώργιος σκοτώνει το δράκο», «Ο επαγγελματίας» και ο «Σπιούνος των Βαλκανίων» σε κοινή έκδοση από την «Εστία», και «Underground-ήτανε κάποτε μια χώρα» (έργο στο οποίο βασίστηκε η ομώνυμη ταινία) από τις εκδόσεις «Λιβάνη». Ολα σε μετάφραση Γκάγκας Ρόσιτς, για την οποία ο Σέρβος συγγραφέας υπογραμμίζει πως «έφερε το σερβικό πολιτισμό στην Ελλάδα και τον ελληνικό στη Σερβία»
