 να «κουαρτέτο» φίλων δημιουργήθηκε από «ξενιτεμένους». Μια φορά κι έναν καιρό, 
όχι πολύ μακρινό, στο πανεπιστήμιο του Χάρβαρντ συναντήθηκαν τρεις Ελληνες και 
ένας Ιρλανδός. Ο μακαρίτης καθηγητής Γ. Π. Σαββίδης, ο σημαίνων εικαστικός της 
διασποράς Δημήτρης Χατζής, ο συγγραφέας και βιβλιοθηκάριος της βιβλιοθήκης του 
πανεπιστημίου, Στρατής Χαβιαράς και ο νομπελίστας Σέιμους Χίνι. Ο τελευταίος, εκείνη την εποχή, ούτε μπορούσε να φανταστεί ότι λίγα χρόνια αργότερα θα βραβευτεί με το μεγαλύτερο λογοτεχνικό βραβείο. Οι τρεις πρώτοι δίδαξαν, ο καθένας στο είδος του, στο Χάρβαρντ. Ο Δημήτρης Χατζής, μάλιστα, ήταν ο πρώτος 
εικαστικός καλλιτέχνης, που πήρε έδρα στο φερώνυμο αμερικανικό ίδρυμα. 
 Προτού αναφερθούμε αναλυτικά στο τι συνδέει αυτούς τους τέσσερις, να σας δώσουμε την είδηση.
Ο Σέιμους Χίνι θα βρίσκεται επί ένα τριήμερο στην Αθήνα, για να παρουσιάσει την ερχόμενη Παρασκευή στις 7.30 μ.μ. το βιβλίο του «Τα αλφάβητα» («Ιστός»), στην Παλαιά Βουλή. Το Σάββατο, θα υπογράφει αντίτυπα του βιβλίου του, από τις 11 π.μ. ώς τη 1 μ.μ., στο βιβλιοπωλείο «Ελευθερουδάκης». Μεθαύριο Πέμπτη, θα γίνουν τα εγκαίνια της έκθεσης με τα έργα του Δημήτρη Χατζή, που συνομιλούν με τα ποιήματα της ελληνικής έκδοσης. Θα είναι επισκέψιμη ώς τις 20 του μήνα.* Η ιδέα της έκδοσης του βιβλίου οφείλεται στον Μανόλη Σαββίδη, εκδότη του «Ιστού». Πώς, όμως, ξεκίνησαν όλα; Το ζεύγος Χίνι και Χατζή επισκέπτονται την Ελλάδα (την Πελοπόνησσο), το καλοκαίρι του '95, χρονιά που απονεμήθηκε στον Ιρλανδό ποιητή το Νομπέλ. Η βράβευσή του, τον υποχρεώνει να διακόψει τις διακοπές του. Επιστρέφουν, με την ίδια σύνθεση, το Μάιο του '97, στο σπίτι του 
Σαββίδη, στον Πόρο Τροιζηνίας, όπου γεννήθηκαν «Τα αλφάβητα». 
 Κάτω από τον τίτλο, φιλοξενείται μία επιλογή του συνόλου του έργου τού Χίνι, σε μετάφραση Σαββίδη - Χαβιαρά (κράτησε δύο χρόνια), καθώς και η μετάφραση του 
ποιήματος «Ο Λιθοτρίφτης», από τον Γ. Π. Σαββίδη. Στην αρχή, υπήρξε η σκέψη να 
αφιερωθεί η έκδοση στη μνήμη του καθηγητή, καθώς, όμως, βρέθηκε στα κατάλοιπά του, η μετάφραση, θεωρήθηκε καλό να ενταχθεί στο τελικό corpus. Τα επτά «Σονέτα από την Ελλάδα» (περιλαμβάνονται συνολικά δεκαέξι ποιήματα) είναι εμπνευσμένα από την Ελλάδα. Το δηλώνουν, άλλωστε και οι τίτλοι τους: «Μέσα στην Αρκαδία», «Κάστανα», «Οι σταύλοι του Αυγεία», «Υπερβόρειος», «Μυκήνες», «Βάσσες».
 Τα «Αλφάβητα» θα κυκλοφορήσουν σε τρεις βιβλιοφιλικές εκδόσεις. Η πρώτη, σε διακόσια πενήντα αντίτυπα, με μεταξοτυπίες του Δημήτρη Χατζή, σε χειροποίητο χαρτί τού Αμάλφι, 200 γραμμαρίων, βιβλιοδετημένα στο χέρι και αριθμημένα από 1 
έως 250 (30.000 δρχ.). Η δεύτερη, σε είκοσι έξι υπογεγραμμένα αντίτυπα, με μεταξοτυπίες και ένθετο πρωτότυπο χαρακτικό του Δημήτρη Χατζή, σε χειροποίητο χαρτί τού Αμάλφι 340 γραμμαρίων, βιβλιοδετημένα στο χέρι με μαροκινό δέρμα και 
μαρμαρόκολλες από το Παρίσι και τη Βενετία, σεσημασμένα με το λατινικό αλφάβητο από το α έως το z (300.000 δρχ.). Η τρίτη, σε είκοσι τέσσερα αριθμημένα αντίτυπα, με μεταξοτυπίες και ένθετο πρωτότυπο χαρακτικό του Δημήτρη Χατζή, σε χειροποίητο χαρτί τού Αμάλφι 340 γραμμαρίων, σε folio εκτός εμπορίου, σεσημασμένα με το ελληνικό αλφάβητο από το α έως το ω. 
 Να θυμίσουμε ότι από τον ίδιο εκδοτικό οίκο κυκλοφορεί η τελευταία ποιητική συλλογή «Το αλφάδι», σε μετάφραση του Μανόλη Σαββίδη, του Στρατή Χαβιαρά, της Σώτης Τριανταφύλλου και του Θεοδόση Νικολάου. Είχε προηγηθεί ο «Καστανιώτης», με τα «Ποιήματα του βάλτου», σε απόδοση της ποιήτριας Κατερίνας Αγγελάκη - Ρουκ. 
 Ας κλείσουμε μ' ένα ελληνοκεντρικό ποίημα του Σέιμους Χίνι, το «Μια πέτρα από τους Δελφούς»: «Να με πάνε πάλι στο ιερό κάποιαν αυγή / όταν η θάλασσα απλώνει 
την ηλιοσοδειά της μακριά στον Νότο / να κάνω ξανά μια πρωινή προσευχή: / είθε 
να γλιτώσω από το μίασμα του χυμένου αίματος, / να κυριαρχήσω στη γλώσσα, να φοβάμαι την ύβρη, να φοβάμαι / τον Θεό / ως να μιλήσει αυτός μες στο αδούλωτο στόμα μου».
