Η χαρά της γιορτής της Ανάστασης με τα πασχαλιάτικα έθιμα μετατράπηκε και φέτος σε θρήνο, στη Σάμο, την Καλαμάτα και τη Σύμη. Ενας 18άχρονος νεκρός και τέσσερις σοβαρά τραυματισμένοι είναι ο απολογισμός των πασχαλιάτικων εθίμων.  Στο πένθος βυθίστηκε το Καρλόβασι της Σάμου, από το θάνατο ενός 18άχρονου, τον 
οποίο βρήκαν οι φίλοι του λίγες ώρες μετά την Ανάσταση νεκρό, από έκρηξη αυτοσχέδιας κροτίδας. 
 Πρόκειται για τον Νίκο Ρωμανό του Ευαγγέλου, αλουμινοτεχνίτη, ο οποίος γέμισε σωλήνα μεταλλική με τσιμέντο και μπαρούτι για τη βραδιά της Ανάστασης. Μία ώρα 
μετά πήγε σε ερημικό σημείο της πόλης, 200 μέτρα μακριά από την εκκλησία, και την πυροδότησε, με αποτέλεσμα να σκάσει στα χέρια του και να βρει τραγικό θάνατο. 
 Επειδή οι ώρες περνούσαν και ο 18άχρονος δεν έδινε σημεία ζωής, οι φίλοι του άρχισαν να τον αναζητούν και τον βρήκαν νεκρό σε μια απομονωμένη περιοχή, ακριβώς δίπλα από την κροτίδα που είχε φτιάξει μόνος του. Ανακρίσεις διεξάγει η Aστυνομία Καρλοβασίου. 
 Το έθιμο του «Σαϊτοπόλεμου» που πραγματοποιείται κάθε χρόνο ανήμερα το Πάσχα στην Καλαμάτα, υπό την αιγίδα του δήμου της μεσσηνιακής πρωτεύουσας, φέτος είχε δυσάρεστα αποτελέσματα, αφού τραυματίστηκαν ένας 16άχρονος και ένας 49χρονος, που τυλίχτηκαν στις φλόγες την ώρα που «άλλαζαν» σαΐτες κατά τη διάρκεια της εκδήλωσης.
 Ο 16άχρονος Διονύσιος Σπηλιόπουλος από την Καλαμάτα και ο 49χρονος Αντώνιος Καλαπόθας από τον Αρη Μεσσηνίας υπέστησαν εγκαύματα β' βαθμού και νοσηλεύονται 
 Αντίθετα, σοβαρότερη είναι η κατάσταση του 19χρονου Δημητρίου Πολυμενέα, ο οποίος τραυματίστηκε σοβαρά στα χέρια και στο θώρακα, όταν επιχείρησε νωρίς το 
απόγευμα του Πάσχα να πυροδοτήσει αυτοσχέδιες κροτίδες έξω από το σπίτι του στο Σταυροπήγιο της Μάνης. Ο 19χρονος μεταφέρθηκε και νοσηλεύεται στο ΚΑΤ. 
 Στη Σύμη, ένας 17χρονος ακρωτηριάστηκε στο αριστερό του χέρι, όταν στις 4 το απόγευμα της Μεγάλης Παρασκευής έσκασε στα χέρια του κροτίδα που είχε φτιάξει ο ίδιος.
 Πρόκειται για τον Γεώργιο Κάνλη, ο οποίος νοσηλεύεται στο νοσοκομείο εκτός κινδύνου.
