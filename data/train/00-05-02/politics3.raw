Ευχές στον ελληνικό λαό, αλλά και τους ασθενείς του Πανεπιστημιακού Νοσοκομείου του Ρίου, εξέφρασε το πρωί της Κυριακής του Πάσχα ο Πρόεδρος της Δημοκρατίας Κωστής Στεφανόπουλος, ο οποίος επισκέφθηκε την Ορθοπεδική Κλινική στις 9 το πρωί.
 Ο Πρόεδρος της Δημοκρατίας δέχτηκε τις ευχές από έναν Παλαιστίνιο γιατρό και με την ευκαιρία τόνισε τη συμπάθειά του προς τον παλαιστινιακό λαό. 
 Οπως είπε ο Πρόεδρος, σύντομα θα μεταβεί εκεί και θα έχει συνάντηση με τον Παλαιστίνιο ηγέτη Γιάσερ Αραφάτ και μάλιστα σε δήλωσή του επισήμανε χαρακτηριστικά: «Eχουμε την Παλαιστίνη στην καρδιά μας». 
 Ο Πρόεδρος της Δημοκρατίας, που ήταν ιδιαίτερα ευδιάθετος, έδωσε κουράγιο στους ασθενείς και τους ευχήθηκε γρήγορη ανάρρωση και με το καλό να πάνε σπίτια τους.
 Το νησί της Κέρκυρας επέλεξε για δεύτερη φορά να περάσει τις άγιες ημέρες του Πάσχα ο πρωθυπουργός Κώστας Σημίτης με τη σύζυγό του Δάφνη. 
 Ο κ. Σημίτης με τη σύζυγό του, τον υπουργό Εθνικής Οικονομίας και Οικονομικών Γιάννο Παπαντωνίου, τους υφυπουργούς Οικονομικών και Τύπου, Γιώργο Δρυ και Τηλέμαχο Χυτήρη, αντίστοιχα, τον καθηγητή Χρήστο Ροζάκη, τον πρώην υπουργό Γιώργο Ρωμαίο κ.ά., παρακολούθησαν την ακολουθία της Αναστάσεως στον Ιερό Ναό της Αγίας Παρασκευής. 
 Την Κυριακή του Πάσχα, ο πρωθυπουργός επισκέφθηκε το Ναυτικό Σταθμό και το Νέο 
Φρούριο, όπου τσούγκρισε τα πασχαλινά αυγά, γεύτηκε τους μεζέδες και αντάλλαξε 
ευχές με τον υφυπουργό Τύπου, τον περιφερειάρχη, το νομάρχη, το μητροπολίτη Κερκύρας, τους ναύτες και τις οικογένειές τους. Στη συνέχεια επισήμανε ότι «η σημερινή μέρα (σ.σ. προχθές) συμβολίζει την ανοχή, την αγάπη και την κοινωνία της αλληλεγγύης».
 Tο μεσημέρι της ίδιας μέρας ο κ. Σημίτης με τη σύζυγό του Δάφνη επισκέφθηκαν τη βίλα του ψυχιάτρου Κώστα Στεφανή στη βορειοανατολική πλευρά του νησιού στην 
 Χθες ο πρωθυπουργός μαζί με τη σύζυγό του, τον υφυπουργό Τύπου Τηλέμαχο Χυτήρη 
και τον καθηγητή Χρήστο Ροζάκη, επισκέφθηκαν και προσκύνησαν τον Ιερό Ναό του Αγ. Σπυρίδωνα, ενώ στη συνέχεια περιπλανήθηκαν στα καντούνια της Κέρκυρας και σταμάτησαν στην πλατεία της Κρεμαστής, όπού ήπιαν καφέ. Επειτα έκαναν άλλη μια 
στάση στην πλατεία των Ληστών και γεύτηκαν παραδοσιακούς μεζέδες.
 Στην Aθήνα πέρασαν τις ημέρες του Πάσχα οι αρχηγοί των κομμάτων της αντιπολίτευσης. Mάλιστα την Kυριακή του Πάσχα και ο K. Kαραμανλής και η Aλέκα Παπαρήγα και ο N. Kωνσταντόπουλος επισκέφθηκαν το Kέντρο Tεθωρακισμένων στον Aυλώνα. Οι δύο πρώτοι συναντήθηκαν εκεί, ενώ ο πρόεδρος του ΣYN πήγε αργότερα.
 Στον ιερό ναό των Εισοδίων, στη Μητρόπολη των Χανίων, έκανε ανάσταση ο επίτιμος πρόεδρος της Νέας Δημοκρατίας Κωνσταντίνος Μητσοτάκης. Το μεσημέρι της Κυριακής ο κ. Μητσοτάκης ήταν στο σπίτι του στο Ακρωτήρι μαζί με όλα τα παιδιά και τα εγγόνια του και με φίλους των παιδιών του. Σούβλισαν αρνιά και ήπιαν κρασί. Ο κ. Μητσοτάκης δεν πρόλαβε να καθήσει! Γύριζε συνέχεια το τραπέζι τσουγκρίζοντας με τους παρευρισκόμενους που ήταν γύρω στα 50 άτομα.
 Tο γηροκομείο Aθηνών επισκέφθηκε την Kυριακή του Πάσχα ο δήμαρχος Aθηναίων Δημήτρης Aβραμόπουλος, όπου συνεόρτασε και αντάλλαξε ευχές με τους ηλικιωμένους, όπως το συνηθίζει τα τελευταία πέντε χρόνια.
 Αν έλειψε το πασχαλινό φιλί της αγάπης από συγγενείς και φίλους στους υπαξιωματικούς και οπλίτες της 34ης Μηχανοκίνητης Ταξιαρχίας της ελληνικής αποστολής της KFΟR, δεν τους έλειψε το γλέντι. Στην έδρα της ταξιαρχίας στην Πρίστινα κυριολεκτικά το κάψανε την Κυριακή το Πάσχα.
 Εκεί τους επισκέφθηκε και ο υπουργός Eθνικής Aμυνας Ακης Τσοχατζόπουλος, τους ευχήθηκε, τσούγκρισε αυγά και γλέντησε μαζί τους, ρίχνοντας και τις γυροβολιές 
του στον τσάμικο. Ο Αντώνης Ρέμος, φιλικά προσφερθείς, τους τραγούδησε για ώρες ολόκληρες και δεν χαλούσε κανένα χατίρι για παραγγελιές. Εκεί ήταν για να 
πάρουν γεύση από ελληνική πασχαλιά και ο νέος ανώτατος διοικητής της KFΟR, ο Iσπανός υποστράτηγος Χουάν Ορτούνο, καθώς και ανώτεροι αξιωματικοί από άλλες χώρες. «Είμαι περήφανος που έχω και Ελληνες υπό τη διοίκησή μου», έλεγε ο Iσπανός υποστράτηγος στον υπουργό.
 Ο κ. Τσοχατζόπουλος επαίνεσε τους άνδρες της ελληνικής δύναμης για το έργο τους στο Κόσοβο: «Μπαίνουμε -είπε- σε μια πορεία, όπου οι κίνδυνοι και οι εντάσεις μειώνονται και συγχρόνως κινείται αργά, αλλά εμφανώς και ορατά, η προσπάθεια οικονομικής ανόρθωσης και ανάπτυξης της αγροτικής παραγωγής». Συμπλήρωσε ωστόσο πως «η προοπτική θα είναι μακροχρόνια, δεν έχουμε καμία ψευδαίσθηση».
