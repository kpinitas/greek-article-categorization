Απόψε επιστρέφει από τις πασχαλινές διακοπές του στην Κέρκυρα ο πρωθυπουργός Κώστας Σημίτης και από αύριο πιάνει δουλειά στο Μέγαρο Μαξίμου προσανατολισμένος στους εξής στόχους:  1.
 Στην προετοιμασία των υποδομών για τη διεξαγωγή της Ολυμπιάδας. Ο πρωθυπουργός 
από αύριο κιόλας αναμένεται να ξεκινήσει επαφές με τους αρμόδιους υπουργούς ΠΕΧΩΔΕ, Πολιτισμού, Μεταφορών, κ.ά., ενδεχομένως και με τη διοίκηση του Οργανισμού για την Ολυμπιάδα «Αθήνα 2004» για να εξετάσει την κατάσταση, με βάση και τις επισημάνσεις που του έκανε την περασμένη εβδομάδα ο απεσταλμένος του Χουάν Αντόνιο Σάμαρανκ, Ζακ Ρογκ. Στα σχέδια του πρωθυπουργού δεν πρέπει να αποκλείονται και οι αλλαγές στην Επιτροπή Διεξαγωγής της Ολυμπιάδας. Πάντως 
αυτό το ενδεχόμενο θα κριθεί από τις διαπιστώσεις που θα κάνει μετά τις συναντήσεις του.
 Επίσης αυτή την εβδομάδα αναμένεται να συναντηθεί μεταξύ άλλων και με την Επιτροπή Αξιολόγησης Στελεχών που έχει συστήσει και η οποία αποτελείται από τους Παρασκευά Αυγερινό, Στέφανο Μανίκα, Μιχάλη Νεονάκη και Σωκράτη Κοσμίδη. Στόχος της συνάντησης θα είναι η στελέχωση του κρατικού μηχανισμού με νέα πρόσωπα, καθώς αναμένονται πολλές αντικαταστάσεις στις διοικήσεις των ΔΕΚΟ, στις γενικές γραμματείες των υπουργείων, αλλά και σε όλους τους φορείς που εποπτεύονται από τα υπουργεία. Ρόλος της Επιτροπής Αξιολόγησης Στελεχών είναι η υποβολή προτάσεων για τα στελέχη που πληρούν τους όρους διορισμού σε αυτές τις θέσεις. Υπενθυμίζεται ότι όσοι θέλουν να διοριστούν στις παραπάνω θέσεις δεν έχουν δικαίωμα να πολιτευτούν στις επόμενες εκλογές μετά το ασυμβίβαστο που έχει καθιερώσει ο πρωθυπουργός.
 Στις προτεραιότητες του πρωθυπουργού αυτή την εβδομάδα θα είναι και η πορεία της χώρας στην ΟΝΕ εν όψει της τελικής διαπραγμάτευσης. Για το λόγο αυτό, αλλά 
και γενικά για τις διαρθρωτικές αλλαγές που σχεδιάζονται στο χώρο της Οικονομίας πιθανόν να συναντηθεί και με τον υπουργό Εθνικής Οικονομίας Γιάννο Παπαντωνίου.
 Δεν αποκλείεται όμως μέχρι την Παρασκευή ή το αργότερο στις αρχές της ερχόμενης εβδομάδας να δει και τον γραμματέα της Κ.Ε. του ΠΑΣΟΚ Κώστα Σκανδαλίδη εν όψει της Συνόδου της Κεντρικής Επιτροπής στις 12-13 Μαΐου. Σε εκείνη τη Σύνοδο θα συζητηθεί το εκλογικό αποτέλεσμα και η πορεία του κόμματος 
στη νέα τετραετία, καθώς παραμένει επίκαιρο και ανοιχτό το θέμα των αλλαγών στην κομματική οργανωτική δομή.
