Tης BAΣΩΣ ΔIΟNYΣΟΠΟYΛΟY Δεκαοκτώμισι χιλιόμετρα χωρίζουν τους Πατρινούς από την ηρεμία τους. Δεκαοκτώμισι χιλιόμετρα αρκούν, για να απαλλάξουν την αχαϊκή πρωτεύουσα από το τεράστιο κυκλοφοριακό πρόβλημα που αντιμετωπίζει εδώ και δεκαετίες. Δεκαοκτώμισι χιλιόμετρα, τα οποία τα τελευταία δεκαπέντε χρόνια αποτελούν τον ευσεβή πόθο όχι μόνο των κατοίκων της μεγαλύτερης πόλης της Πελοποννήσου, αλλά και όλων εκείνων που διασχίζουν συχνά τη Δυτική Ελλάδα και αναγκάζονται να σπαταλούν πολύτιμο χρόνο, περνώντας μέσα από την Πάτρα. Πρόκειται για την περιφερειακή οδό που θα ενώσει τις εθνικές οδούς Πατρών-Κορίνθου και Πύργου-Πατρών, περνώντας έξω από την πόλη. Η μελέτη του έργου ξεκίνησε το 1985 και από τότε οι Πατρινοί περιμένουν και διαμαρτύρονται. Περιμένουν γιατί δεν μπορούν να κάνουν αλλιώς και διαμαρτύρονται, καθώς δεκαπέντε και πλέον χρόνια για μια οδό που δεν ξεπερνά τα είκοσι χιλιομέτρα είναι πολλά. Η κατασκευή των πρώτων πέντε χιλιομέτρων ολοκληρώθηκε μόλις πριν από δύο χρόνια. Πρόκειται για το κομμάτι από το σημείο σύνδεσης με την Πύργου-Πατρών μέχρι τον ποταμό Γλαύκο. Παρ' όλα αυτά, είναι αδύνατο για τεχνικούς λόγους να δοθεί στην κυκλοφορία προτού ολοκληρωθεί και το υπόλοιπο. Στο τελευταίο τα έργα συνεχίζονται και είναι αλήθεια ότι έχουν προχωρήσει αρκετά.  Εντούτοις λείπουν σημαντικά μέρη, όπως η διάνοιξη και η επίστρωση σηράγγων, η κατασκευή κόμβων κ.λπ.  Στο ΥΠΕΧΩΔΕ ισχυρίζονται ότι το έργο θα είναι έτοιμο μέχρι τις αρχές του 2001. Οι κάτοικοι της Πάτρας δείχνουν να έχουν άλλη άποψη. Φήμες για εκούσια και ιδιοτελή παρακώλυση του έργου περιπλέκουν περισσότερο την κατάσταση, καθώς είναι πολλοί εκείνοι που θα ζημιωθούν όταν το έργο δοθεί στην κυκλοφορία. Και δεν είναι άλλοι από τους καταστηματάρχες. Το ίδιο έγινε άλλωστε πριν από μερικά χρόνια στον Ισθμό της Κορίνθου. Μόνο που εδώ η αντίδραση δεν έχει το μαζικό και οργανωμένο χαρακτήρα που πήρε σε εκείνη την περίπτωση.  Η «Ε» βρέθηκε στην αχαϊκή πρωτεύουσα και μίλησε με τους εμπλεκόμενους φορείς, αλλά και την τοπική κοινωνία.
Mπορεί η μεγάλη περιμετρική οδός της Πάτρας να θεωρείται έργο πνοής, παρ' όλα αυτά έχει και αυτή τη σκοτεινή πλευρά της. Ψίθυροι έχουν ακουστεί πολλές φορές 
στο παρελθόν, σχετικά με τα συμφέροντα που διακυβεύονται και τις ενέργειες εκείνων που βλάπτονται από τη λειτουργία της.  Ο λόγος για τους ιδιοκτήτες εμπορικών καταστημάτων στην πόλη της Πάτρας και κυρίως στους δυο παραλιακούς δρόμους, Αγίου Ανδρέου και Οθωνος-Αμαλίας, οι οποίοι αναμένεται να έχουν μείωση των εσόδων τους καθώς θα υπάρξει σημαντική ελάττωση της κυκλοφορίας στους δρόμους αυτούς. Είναι αλήθεια ότι ποτέ δεν υπήρξε κάποια συντονισμένη και φανερή προσπάθεια παρακώλυσης του έργου. Παρ' όλα αυτά πολλά έχουν ακουστεί και συνεχίζουν να σιγοψιθυρίζονται στις παρέες των Πατρινών. Η επίσημη όμως θέση τόσο των ίδιων των καταστηματαρχών όσο και των εκπροσώπων τους είναι κατηγορηματικά υπέρ του δρόμου. «Αυτοί που είναι να σταματήσουν, θα σταματήσουν. Δεν βλέπω το λόγο να μην το κάνουν. Οποιος θέλει να δει την Πάτρα θα περάσει από μέσα. Οι άλλοι και μέσα να περνούσαν δε θα σταματούσαν», υποστηρίζει ο κ. Αντωνόπουλος, πρόεδρος των εμπορικών καταστημάτων. Η άποψη αυτή βρίσκει σύμφωνο και τον κ. Γιώργο Χήρο, γραμματέα της ένωσης ξενοδόχων. «Αυτοί που θέλουν να μείνουν στην πόλη μας θα μείνουν. Δεν νομίζω ότι υπάρχει κάποιος που βλάπτεται από τη λειτουργία της οδού. Ολοι οι φορείς επιθυμούν την ολοκλήρωση του έργου». Ο κ. Παναγιώτης Λαμπρόπουλος, πρόεδρος της Ομοσπονδίας Επαγγελματοβιοτεχνών, θίγει μία ακόμα πτυχή του θέματος. «Ως ομοσπονδία έχουμε επαγγελματίες που ζημιώνονται από το κυκλοφοριακό αδιέξοδο. Δεν είναι άλλοι από τους ταξιτζήδες. 
Αλλά και τα εμπορικά καταστήματα έχω τη γνώμη ότι θα ωφεληθούν. Αυτή τη στιγμή 
η Αγίου Ανδρέου και η Κορίνθου έχουν γίνει εθνικές οδοί. Οταν όμως ο διερχόμενος δεν μπορεί να σταθμεύσει, δεν σταματά και κατά συνέπεια δεν αγοράζει. Οταν ολοκληρωθούν και οι κόμβοι, τότε η πόλη θα έχει έξι εισόδους και αυτό είναι μάλλον θετικό, καθώς όχι μόνο θα αποφορτιστεί το κυκλοφοριακό, αλλά θα τονωθεί και το εμπόριο».
