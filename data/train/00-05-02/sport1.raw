Μετά την ανάπαυλα λόγω Πάσχα, παρένθεση απαιτούμενη λόγω εθίμων, αλλά και χρήσιμη για να πάρουν και οι ποδοσφαιριστές μια ανάσα από το βαρύ πρόγραμμα που έχουν βγάλει αλλά και τους περιμένει, ανοίγει και πάλι σήμερα η αυλαία του 
πρωταθλήματος της Α' Εθνικής.* Πέντε στροφές πριν από το τέλος του φετινού σιρκουί το ενδιαφέρον βρίσκεται στο κατακόρυφο σε όλες τις βαθμολογικές θέσεις, από την κορυφή ώς το τέλος. Το 
πρόγραμμα της 30ής αγωνιστικής ξεκινά σήμερα στο γήπεδο της Καβάλας (17.00), όπου η τοπική ομώνυμη ομάδα παίζει με την Καλαμάτα. Το παιχνίδι μεταδίδεται απ' ευθείας από το Supersport και θα το διευθύνει ο Θεσσαλονικιός διαιτητής Ν. 
 Το πρόγραμμα συνεχίζεται αύριο, με τον κύριο όγκο των αγώνων. Στις 5 το απόγευμα, αρχικά, ο πρωτοπόρος Ολυμπιακός υποδέχεται στο ΟΑΚΑ τον Ιωνικό (Φ. Ντόβας, Αθήνας), ο...κολλιτσίδας Παναθηναϊκός ταξιδεύει στην Πάτρα όπου τον περιμένει η Παναχαϊκή (Π. Νίκου, Ημαθίας), ο τρίτος της βαθμολογίας ΟΦΗ φιλοξενείται στο Καυτανζόγλειο από τον Ηρακλή, που διεκδικεί μια θέση στο UEFA 
 (Σπ. Παπαδάκος, Λακωνίας) ενώ εκτός έδρας, στον Πύργο, με τον Πανηλειακό (Π. Κωνσταντινίδης, Πειραιά) οκιμάζεται και ο εκ των διεκδικητών για έξοδο στο UEFA Αρης.
 Στ' άλλα ματς, που ξεκινούν στις 5 το απόγευμα, ο Απόλλων παίζει εντός έδρας με τα Τρίκαλα (Δ. Ποντίκης, Θεσ/νίκης) στο ντέρμπι των ουραγών και ο Εθνικός Αστέρας φιλοξενεί τη SKΟDA Ξάνθη (Γ. Μποροβήλος, Αρκαδίας). Το αυριανό μενού κλείνει στις 7 το βράδυ με τον αγώνα του Πανιωνίου και της ΑΕΚ στη Νέα Σμύρνη (Γ. Δούρος, Κορίνθου), ο οποίος θα μεταδοθεί επίσης απευθείας από το συνδρομητικό. Η 30ή αγωνιστική ολοκληρώνεται μεθαύριο Πέμπτη στον Κορυδαλλό, με την αναμέτρηση της Προοδευτικής με τον ΠΑΟΚ (Εμ. Γιανναδάκης, Λασιθίου), η οποία και αυτή θα καλυφθεί απευθείας από το Supersport.
 Πλήρη κίνηση, όμως, θα έχει αύριο και η Γ' Εθνική κατηγορία με τα παιχνίδια της 32ης αγωνιστικής. Το πλήρες πρόγραμμα έχει ως εξής (ώρα έναρξης 17.00): Μαρκό - Απόλλων Κρύας Βρύσης, Νεάπολη - Κοζάνη, Δόξα Βύρωνα - Καρδίτσα, Αγερσανί - Νίκη Βόλου, Ποσειδών Μηχανιώνας - Κερατσίνι, Χαλκηδόνα - Ηλτεξ Λύκοι, Λεωνίδιο - Εθνικός Κατερίνης, Ακράτητος - Ατρόμητος, Θεσπρωτός - Κιλκισιακός, Εδεσσαϊκός - Ναυπακτιακός.
