 η σκιά της αμφιβολίας στη νίκη των μεταρρυθμιστών προσπαθούν να ρίξουν οι συντηρητικοί, μετά τη νέα νίκη των οπαδών του προέδρου Χατάμι στο δεύτερο γύρο 
των ιρανικών βουλευτικών εκλογών, οι οποίοι φαίνεται ότι κερδίζουν 46 από τις 66 διεκδικούμενες έδρες.
 Το Συμβούλιο των Φρουρών, στο οποίο κυριαρχούν οι συντηρητικοί ισλαμιστές και το οποίο, από το νόμο, έχει ουσιαστικά καθήκοντα Ανω Βουλής, ανακοίνωσε ότι, ερευνώντας τα αποτελέσματα του πρώτου γύρου των εκλογών, ανακάλυψε νοθεία στις 
εκλόγες της Τεχεράνης. Τα αποτελέσματα του πρώτου γύρου στην Τεχεράνη δεν είχαν ανακοινωθεί ούτε όταν έγινε ο δεύτερο γύρος, την Παρασκευή. Η νοθεία που 
ανακαλύφθηκε, όπως ανακοινώθηκε, αφορά 505 από τις 577 κάλπες (88%), των οποίων το περιεχόμενο ξαναμετρήθηκε και στο οποίο διαπιστώθηκαν παρατυπίες σε ποσοστό 10%. 
 Το Συμβούλιο των Φρουρών ανακοίνωσε ότι το ποσοστό είναι αρκετό για να ακυρωθεί η εκλογή και αποφάσισε να συνεχίσει την επαλήθευση των αποτελεσμάτων και να προχωρήσει και σε τέταρτη καταμέτρηση των ψήφων. Δεν ξεκαθάρισε όμως όπως την προηγούμενη φορά, αν ο έλεγχος θα γίνει και για τους 30 βουλευτές που 
εξελέγησαν στην Τεχεράνη ή μόνο για εκείνους που εξελέγησαν από την 27η ώς την 
30ή θέση. Από τους 30 εκλεγέντες, οι 29 είναι μεταρρυθμιστές και ο ένας είναι ο πρώην πρόεδρος Αλί Ακμπάρ Χασεμί Ραφσαντζάνι. Οι περισσότεροι ανήκουν στο κόμμα του Μοχαμάντ Ρεζά Χατάμι, αδελφού του φιλομεταρρυθμιστή προέδρου. 
 Ολα αυτά ανακοινώθηκαν χθες, ενώ είχε γίνει γνωστό ότι οι μεταρρυθμιστές και οι σύμμαχοί τους εξασφάλισαν 46 από τις 66 έδρες, που διακυβεύονταν στο δεύτερο γύρο των βουλευτικών εκλογών, σύμφωνα με υπολογισμό βάσει των αποτελεσμάτων που έδωσε το υπουργείο Εσωτερικών. Οι εκλογές της Παρασκευής έγιναν σε 52 εκλογικές περιφέρειες 22 ιρανικών επαρχιών, μεταξύ 132 υποψήφιων βουλευτών. 
 Η νέα Bουλή επρόκειτο να συνέλθει αν για πρώτη φορά στις 27 του μηνός, αλλά το 
Συμβούλιο των Φρουρών φαίνεται ότι επιδιώκει αναβολή της συνεδρίασης, καθυστερώντας διαρκώς, όπως έχει το προνόμιο από το νόμο, την ανακήρυξη των οριστικών επίσημων αποτελεσμάτων. Στο Συμβούλιο των Φρουρών της Επανάστασης, οι μεταρυθμιστές είναι μειοψηφία. 
 Δύσκολα θα δεχτούν την ήττα τους στις εκλογές οι συντηρητικοί, όπως δείχνουν οι προσπάθειές τους για ακύρωση των εκλογών στην Tεχεράνη.*
