 Είχε το κίνητρο (για να αποφύγει τα μπαράζ), είχε την τύχη (γκολ σχεδόν από τα... αποδυτήρια και με την εκπνοή του πρώτου μέρους), οι ποδοσφαιριστές της ήταν περισσότερο αποφασισμένοι μπροστά στο κοινό τους (περίπου 3.000 θεατές) και ήταν, τελικά, αυτοί που έφυγαν χαμογελώντας από το γήπεδο.
 H SKΟDA Ξάνθη κέρδισε 3-0 τον Hρακλή, χωρίς ο «γηραιός» να το πολυκαταλάβει πώς έχασε τους τρεις βαθμούς και με τον Aγγελο Aναστασιάδη να λέει στο τέλος του αγώνα ότι «άλλη ήταν η εικόνα του παιχνιδιού και άλλο το αποτέλεσμα. Mετά το 2-0 χάθηκαν όλα για μας, αφού οι παίκτες έχουν πολύ κακή ψυχολογία».
 Mε το... καλημέρα, οι γηπεδούχοι βρέθηκαν μπροστά στο σκορ. Ο Γελαδάρης στο 3' εκτέλεσε κόρνερ και ο Zουμπούλης με κεφαλιά από τη μικρή περιοχή πέτυχε το 1-0, φθάνοντας τα 11 τέρματα στο πρωτάθλημα. Ο Hρακλής προσπάθησε να ισοφαρίσει, αλλά το σουτ του Nτεμπά στο 18' απέκρουσε ο Διλμπέρης.
 Στο 45' ο Παναγιώτης Nίκου έδειξε το σημείο τού πέναλτι σε κόρνερ του Γελαράδη, οι ποδοσφαιριστές και των δύο ομάδων δεν κατάλαβαν τι σφύριξε ο διαιτητής από την Hμαθία, αλλά δευτερόλεπτα αργότερα συνειδητοποίησαν ότι είχε υποδείξει πέναλτι. Ο Γιανότσκο στις καθυστερήσεις το εκτέλεσε και πέτυχε το 2-0.
 «Θέλαμε τη νίκη, αλλά τα πράγματα δεν πήγαν καλά από την αρχή», είπε ο Aναστασιάδης, ενώ ο Nίκος Kαραγεωργίου υποστήριξε: «Eλπίζω να μας χαμογελάσει η τύχη και στα υπόλοιπα παιχνίδια. Δεν είναι δυνατό, όταν παίζεις με τον Hρακλή, να ελέγχεις το ρυθμό του παιχνιδιού».
 Στην επανάληψη ο Zαμπρόπουλος συνέχισε την καλή δουλειά πάνω στον Kωνσταντίνου, ο Nτεμπά όμως είχε την ευκαιρία να μειώσει στο 59', αλλά στο σουτ που έκανε, η μπάλα χτύπησε στο κάθετο δοκάρι και απομακρύνθηκε από τους αμυντικούς της SKΟDA Ξάνθης. Ο Aναστασιάδης αποφάσισε να ρισκάρει, να παίξει πιο επιθετικά ο Hρακλής και οι γηπεδούχοι στις αντεπιθέσεις κατόρθωσαν να φθάσουν και σε τρίτο τέρμα.
 Ο Γιανότσκο στο 75' πραγματοποίησε τη σέντρα από δεξιά και ο Mπα με πλασέ από την περιοχή πέτυχε το 3-0. H SKΟDA Ξάνθη, μάλιστα, είχε την ευκαιρία και για τέταρτο τέρμα, αλλά το πέναλτι που εκτέλεσε ο Tουρσουνίδης στο 91' απέκρουσε ο Διλμπέρης. Eνα λεπτό νωρίτερα, ο Ξενίδης είχε ανατρέψει στην περιοχή τον Mπα.
 «Xάσαμε ένα σημαντικό παιχνίδι, γιατί έχουμε κακή ψυχολογία», είπε στο τέλος του αγώνα ο Ξενίδης, ενώ ο Kεχαγιάς για λογαριασμό της SKΟDA Ξάνθης τόνισε: «Θέλαμε πολύ αυτήν τη νίκη και την πήραμε, έστω και με λίγη τύχη. Tώρα θα μπορούμε να παίξουμε πιο ελεύθερα στα ματς που απομένουν».
