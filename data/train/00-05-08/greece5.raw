 Αν η Καμπότζη έχει τα πρωτεία στη σεξουαλική κακοποίηση γυναικών και στην παιδική πορνεία, η Ελλάδα είναι «μια πολύ μικρή, μικρή, Καμπότζη», στο ίδιο επίπεδο βρίσκεται και η Ιταλία, ενώ ανάλογα προβλήματα αντιμετωπίζουν η Γερμανία και άλλες χώρες της Ευρωπαϊκής Ενωσης.* Την εκτίμηση αυτή εξέφρασε η καθηγήτρια του Τμήματος Ψυχολογίας της Φιλοσοφικής Σχολής του ΑΠΘ Μίκα Χαρίτου-Φατούρου στο διεθνές συνέδριο Συμβουλευτικής που έγινε στη Θεσσαλονίκη, το οποίο εκπέμπει «σήμα κινδύνου» για την κατάσταση στην Καμπότζη και, μέσω της UNESCΟ, καλεί τον ΟΗΕ και τους άλλους διεθνείς οργανισμούς να παρέμβουν αμέσως.
 Στην Ελλάδα γυναίκες από χώρες της πρώην ΕΣΣΔ πέφτουν θύματα σεξουαλικής κακοποίησης και παιδιά από την Αλβανία στα δίχτυα της παιδικής πορνείας, είπε η κ. Φατούρου. Ωστόσο δεν υπάρχει συγκεκριμένη εικόνα για τις πραγματικές διαστάσεις του προβλήματος, διότι οι γυναίκες και τα παιδιά αυτά ζουν σε καθεστώς παρανομίας στη χώρα μας και δεν είναι εύκολη η καταγραφή τέτοιων περιπτώσεων, πολύ περισσότερο η αντιμετώπισή τους. Υπογράμμισε ακόμη πως τα αστυνομικά μέτρα δεν μπορούν να έχουν αποτέλεσμα αν δεν βελτιωθεί η οικονομική 
 Στο συνέδριο έφτασε, μέσω Ιντερνετ, δραματική καταγγελία για βασανισμούς γυναικών στο Αφγανιστάν μετά την αλλαγή καθεστώτος, ενώ ο πρόεδρος της Διεθνούς Εταιρείας Συμβουλευτικής William Borgen σημείωσε πως στον ΟΗΕ υπάρχουν στοιχεία για 20 κράτη «άμεσης ανάγκης», στα οποία παρατηρούνται τέτοιου είδους προβλήματα σε μεγάλη κλίμακα και είναι απαραίτητο να ληφθούν μέτρα. Επισήμανε ότι σε παγκόσμια κλίμακα υπάρχει μια αντίφαση. Από τη μια οι άνθρωποι έρχονται πιο κοντά και από την άλλη εμφανίζονται όλο και περισσότερα εθνικά κομμάτια που ζητούν ταυτότητα και αναγνώριση. Κάτω απ' αυτές τις συνθήκες κανείς δεν μπορεί να πει με σιγουριά ποιες θα είναι οι συνέπειες της παγκοσμιοποίησης, ενώ ανέφερε ως παράδειγμα το γιο του, λέγοντας: «Ολη την ημέρα είναι στον κομπιούτερ, μέσω του Ιντερνετ μιλάει με την άλλη άκρη του κόσμου, δεν ξέρω όμως αν μπορεί να συνεννοηθεί με το γείτονα».
 Το συνέδριο οργάνωσαν το Τμήμα Ψυχολογίας του ΑΠΘ και η Διεθνής Εταιρεία Συμβουλευτικής υπό την αιγίδα των υπουργείων Παιδείας και Μακεδονίας - Θράκης.
