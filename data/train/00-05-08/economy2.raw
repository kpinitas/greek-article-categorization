Η ανανέωση του στόλου των παλαιάς τεχνολογίας οχημάτων απασχολεί την κυβέρνηση 
και μάλιστα εν όψει της Ολυμπιάδας του 2004. Πάντως, για την ώρα αποκλείεται οποιοδήποτε ενδεχόμενο αναβίωσης του μέτρου της απόσυρσης, ενώ εξετάζεται κάθε 
άλλο σενάριο που θα συμβάλει στην αντιμετώπιση του προβλήματος των παλαιών οχημάτων.
 Τα συναρμόδια υπουργεία: Οικονομικών, Περιβάλλοντος Χωροταξίας Δημοσίων Εργων και Μεταφορών -Επικοινωνιών αναμένεται να εξετάσουν στο άμεσο μέλλον το πρόβλημα των παλαιών οχημάτων και μάλιστα εν όψει της Ολυμπιάδας στην Αθήνα, σύμφωνα με δηλώσεις του υφυπουργού Οικονομικών Απόστολου Φωτιάδη.
 Το θέμα της απόσυρσης, όμως, φαίνεται ως ένα από τα απορριφθέντα σενάρια, αφού 
συνεπάγεται υψηλό κόστος, που υπολογίζεται τουλάχιστον σε περίπου 360 δισ. δρχ., αν ληφθεί υπόψη ότι τα παλαιά οχήματα είναι γύρω στο 1, 2 εκατ., μέσης ηλικίας 10, 6 ετών (έναντι 6, 3 της E.E.).
 Την απόσυρση αποκλείουν ως μέτρο ανανέωσης του στόλου των οχημάτων και κύκλοι προσκείμενοι στον Γιάννο Παπαντωνίου, οι οποίοι σημείωναν χαρακτηριστικά: «Η κυβέρνηση αποκλείει το ενδεχόμενο της απόσυρσης, λόγω του υψηλού κόστους».* Αποψη των επιτελών του υπουργείου Οικονομικών είναι ότι το νέο φορολογικό καθεστώς, δηλαδή η σημαντική μείωση των συντελεστών του τέλους ταξινόμησης, συμβάλλει ουσιαστικά στην ποιοτική αναβάθμιση του στόλου των αυτοκινήτων. Και αναμένεται η τάση αυτή να ενισχυθεί ιδιαίτερα από την 1η Ιανουαρίου 2002, που υπάρχει υποχρέωση -σε επίπεδο E.E.- κατάργησης των σχετικών φόρων. Εξέλιξη, η οποία θα μειώσει περαιτέρω τις τιμές πώλησης των οχημάτων, οπότε και θα γίνουν 
 Tα συναρμόδια υπουργεία θα εξετάσουν από κοινού το θέμα αναζητώντας, άλλες -λιγότερο δαπανηρές- λύσεις, για την ανανέωση του στόλου των οχημάτων στην Ελλάδα, οι οποίες αναμένεται να υλοποιηθούν εντός των επόμενων δύο ή τριών ετών.
 Βέβαια, για την κυβέρνηση παραμένει ανοιχτό και το θέμα της κατάργησης της βενζίνης σούπερ, ενδεχόμενο που συνεπάγεται υψηλό κόστος για τους ιδιοκτήτες τέτοιας τεχνολογίας οχημάτων, οι οποίοι θα αναγκαστούν εκ των πραγμάτων να προχωρήσουν άμεσα στις σχετικές μετατροπές, για χρήση αμόλυβδης βενζίνης.
