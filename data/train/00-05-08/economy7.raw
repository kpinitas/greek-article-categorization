Από το χώρο των τηλεπικοινωνιών ξεκινά τελικά ο ευρύς κύκλος των διοικητικών ανακατατάξεων που προετοιμάζεται στο χώρο των δημόσιων οργανισμών και ειδικότερα εκείνων οι οποίοι εποπτεύονται από το υπουργείο Μεταφορών-Επικοινωνιών.
 Ο νέος υπουργός Μεταφορών Χρίστος Βερελής είχε αρχικά εμφανιστεί να δίνει προτεραιότητα στην υπόθεση της Ολυμπιακής Αεροπορίας, ασκώντας κριτική στα αποτελέσματα της διαχείρισης των Βρετανών μάνατζερ. Φαίνεται όμως ότι τελικά οι αλλαγές θα ξεκινήσουν από τον ΟΤΕ, οδηγώντας σε γενικότερες ανακατατάξεις. Σύμφωνα με πληροφορίες: 
 Επικεφαλής του ΟΤΕ τίθεται κατά πάσα πιθανότητα ο Νικόλαος Μανασής, αναλαμβάνοντας καθήκοντα προέδρου και διευθύνοντος συμβούλου. Ο κ. Μανασής βρίσκεται τα τελευταία δύο χρόνια στο πηδάλιο της Cosmote -θυγατρικής του ΟΤΕ στην κινητή τηλεφωνία. Η αλματώδης ανάπτυξη που πέτυχε στο διάστημα αυτό η * Cosmote πιστώνεται στο πρόσωπο του κ. Μανασή, ο οποίος προηγουμένως ήταν υψηλόβαθμο στέλεχος της «Πάναφον» και παλαιότερα της «Ιντρακόμ». Ο Ν. Μανασής επιστρέφει ουσιαστικά στον ΟΤΕ, στον οποίο είχε ξεκινήσει την καριέρα του και από τον οποίο αποχώρησε για να εργαστεί στην «Ιντρακόμ».
 Σημειωτέον ότι ο κ. Μανασής ανέλαβε την Cosmote την εποχή που τον ΟΤΕ διοικούσε ως διευθύνων σύμβουλος ο Γεώργιος Χρυσολούρης. Η θητεία του κ. Χρυσολούρη έληξε εν μέσω αναταραχής και εισαγγελικών διώξεων στο τέλος του 1998 και συνδέθηκε με δύο πρόσωπα που συμμετέχουν στις τωρινές αλλαγές: 
 α) Τον έως σήμερα πρόεδρο του ΟΤΕ Βασίλη Ράπανο, που είχε έρθει σε σύγκρουση με 
τον Γ. Χρυσολούρη αξιώνοντας να έχει αρμοδιότητες και λόγο στις κρίσιμες αποφάσεις. Ο κ. Ράπανος παρέμεινε όταν απομακρύνθηκε ο κ. Χρυσολούρης και τώρα 
αναμένεται να μετακινηθεί στο Συμβούλιο Οικονομικών Εμπειρογνωμώνων (ΣΟΕ), διαδεχόμενος τον Ι. Στουρνάρα στη θέση του προέδρου.
 β) Τον νυν διευθύνοντα σύμβουλο Γεώργιο Συμεωνίδη, που διαδέχτηκε τον Γ. Χρυσολούρη. Ο κ. Συμεωνίδης αποχωρεί επίσης και αναμένεται να αναλάβει καθήκοντα προέδρου στην Εθνική Επιτροπή Τηλεπικοινωνιών-Ταχυδρομείων (ΕΕΤΤ). Πρόκειται για τη διοικητική αρχή, η οποία έχει ρόλο να παρακολουθεί τη λειτουργία της τηλεπικοινωνιακής αγοράς - εάν δηλαδή οι εταιρείες που σήμερα λειτουργούν και όσες ενδιαφέρονται να δραστηριοποιηθούν τηρούν τους κανόνες και τους όρους των αδειών που έλαβαν ή θα λάβουν. Ο ρόλος της ΕΕΤΤ θα μπορούσε 
να είναι πολύ σημαντικός, καθώς η Ελλάδα προετοιμάζεται να απελευθερώσει την τηλεπικοινωνιακή αγορά, αλλά η Επιτροπή στερείται ακόμη της οργάνωσης που θα της επέπτρεπε να αποδώσει ουσιαστικό έργο.
 Αναβάθμιση επιφυλάσσεται και για το σημερινό αναπληρωτή διευθύνοντα σύμβουλο του ΟΤΕ, Γεώργιο Σκαρπέλη. Αναμένεται τοποθέτησή του σε θέση αντιπροέδρου με εκτελεστικές αρμοδιότητες για τη λειτουργία του Οργανισμού. Η τοποθέτηση Σκαρπέλη συνδυάζεται με αλλαγή καταστατικού, η οποία θα επιμερίσε
 ι αρμοδιότητες διοίκησης του ΟΤΕ σε εκτελεστικούς αντιπροέδρους (π.χ. έναν για 
τον ΟΤΕ, έναν για τις θυγατρικές του, έναν για τις διεθνείς επενδύσεις του Οργανισμού).
