 Με επιφύλαξη φαίνεται να αντιμετωπίζει το προτεσταντικό κόμμα των Ενωτικών του Ολστερ την ανακοίνωση του Ιρλανδικού Δημοκρατικού Στρατού, του γνωστού ΙRΑ, «να θέσει σε αχρηστία» τα όπλα του, αν και δέχεται πιέσεις να την αποδεχτεί.* Ο Βρετανός υπουργός αρμόδιος για θέματα Βόρειας Ιρλανδίας, Πίτερ Μάντελσον, δήλωσε σχετικά με την ανακοίνωση του ΙRΑ ότι «έχουμε τη δυνατότητα να βγούμε από το αδιέξοδο που μας εμπόδιζε να εφαρμόσουμε πλήρως τη συμφωνία της Μεγάλης 
Παρασκευής» και πρόσθεσε πως αυτή «δημιουργεί μια ευκαιρία για το λαό της Βόρειας Ιρλανδίας να έχει ένα μέλλον χωρίς βία και όπλα».
 Ο Ντέιβιντ Τριμπλ, ηγέτης του προτεσταντικού κόμματος των Ενωτικών του Ολστερ και τιμημένος με Νόμπελ Ειρήνης, χαιρέτισε με επιφύλαξη την ανακοίνωση του ΙRΑ 
και δήλωσε από το Μπέλφαστ ότι «η ανακοίνωση αυτή περιλαμβάνει θετικά σημεία. Φαίνεται να πηγαίνει πιο μακριά απ' ό,τι οι άλλες». Βρήκε ταυτόχρονα την ευκαιρία να τονίσει ότι «τα ζητήματα που τα έχουμε συζητήσει με ορισμένα άτομα 
παραμένουν και πρέπει να σκύψουμε πάνω σ' αυτά... Πρόκειται για κάτι πολύ σοβαρό και δεν μπορούμε να μιλάμε γι' αυτό με τη διαίσθηση ή το ένστικτο». Οι Ενωτικοί ζήτησαν μάλιστα συνάντηση με τους δύο διεθνείς επιθεωρητές όπλων στους οποίους, σύμφωνα με την ανακοίνωση του ΙRΑ, θα γίνει παρουσίαση των μυστικών αποθηκών όπλων. Ο Τριμπλ συνέστησε επίσης να είναι συγκρατημένες οι εκδηλώσεις αποδοχής της κίνησης αυτής από το λαό της Βόρειας Ιρλανδίας.
 Ο ηγέτης του καθολικού εθνικιστικού κόμματος του Ολστερ και επίσης τιμημένος με το Νόμπελ Ειρήνης, Τζον Χιουμ, ήταν από την πλευρά του λιγότερο μετρημένος: 
«Πιστεύω ότι προκύπτει πλέον σαφώς πως τα όπλα δεν θα έχουν στο εξής θέση στην 
ιρλανδική πολιτική. Το πιο σημαντικό μήνυμα της ανακοίνωσης είναι ότι θέλουν να θέσουν σε αχρηστία τα όπλα τους και ότι αυτό θα επαληθευτεί», σχολίασε.
 Σημειώνεται ότι η βρετανική κυβέρνηση ανέβαλε την ημερομηνία έναρξης αφοπλισμού του ΙRΑ, που αρχικά είχε προγραμματιστεί για τις 22 Μαΐου 2000, σύμφωνα με δήλωση του Πίτερ Μάντελσον στο ραδιόφωνο του ΜπιΜπιΣι. Λονδίνο και Δουβλίνο δεσμεύτηκαν την Παρασκευή να αποκαταστήσουν τους πολιτικούς θεσμούς της Βόρειας Ιρλανδίας, με την προϋπόθεση πως τα τοπικά πολιτικά κόμματα θα δεσμευτούν με τη σειρά τους σε ορισμένα ζητήματα. Yστερα από μαραθώνιες συζητήσεις που είχαν στο Μπέλφαστ, ο Βρετανός πρωθυπουργός, Τόνι Μπλερ, ο Ιρλανδός ομόλογός του, Μπέρτι Αχερν, και οι αρχηγοί των πολιτικών κομμάτων της 
Βόρειας Ιρλανδίας, ανακοίνωσαν πως αναμένουν ότι η οριστική εφαρμογή της συμφωνίας θα ξεκινήσει τον Ιούνιο του 2001.
