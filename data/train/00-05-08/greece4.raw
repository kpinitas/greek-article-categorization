 Με το αυτοκίνητο της Aστυνομίας κατάφερε να διαφύγει ένας 28χρονος, που συνελήφθη προχθές στα Ιωάννινα με την κατηγορία της διακίνησης ναρκωτικών. Οι αστυνομικές αρχές αναζητούν από προχθές το βράδυ τον νεαρό, μέχρι αργά χθες όμως, οι έρευνες δεν είχαν φέρει αποτέλεσμα.* Ολα άρχισαν προχθές το βράδυ. Ανδρες της Δίωξης Ναρκωτικών έκαναν έφοδο στο σπίτι του 28χρονου Αριστοτέλη Στυλιάνου και τον συνέλαβαν για κατοχή μικρών ποσοτήτων ηρωίνης και χασίς. Στη συνέχεια τον έβαλαν στο περιπολικό για να μεταβούν στο σπίτι της φίλης του, στην Ανατολή Ιωαννίνων, προκειμένου να κάνουν και εκεί έρευνα. Κάποια στιγμή, όμως, ο νεαρός, ξέφυγε από την προσοχή των αστυνομικών.
 Βρίσκοντας ευκαιρία, πήδηξε στο κάθισμα του οδηγού, έβαλε μπρος το αυτοκίνητο και στη συνέχεια αυξάνοντας ταχύτητα, εξαφανίστηκε. 
 Στις αστυνομικές αρχές αμέσως σήμανε συναγερμός. Δεκάδες περιπολικά κατέκλυσαν 
τους δρόμους των Ιωαννίνων, ενώ οπλισμένοι αστυνομικοί πραγματοποιούσαν έρευνες για τον εντοπισμό του 28χρονου. 
 Τελικά, ο νεαρός εντοπίστηκε στην είσοδο του Πανεπιστημιακού Νοσοκομείου, όπου 
προκάλεσε τροχαίο ατύχημα με Ι.Χ. που οδηγούσε γυναίκα. Προσποιούμενος τον αστυνομικό, προσπάθησε να παραπλανήσει τη γυναίκα και να την πάρει μαζί του ως 
όμηρο, βλέποντας όμως διερχόμενους οδηγούς να σταματούν για να δούν αν τραυματίστηκε κανείς επιβάτης, φοβήθηκε και τράπηκε με το περιπολικό της Aστυνομίας σε φυγή. Οταν έφτασε στον λόφο του Φρόντζου, εγκατέλειψε το όχημα και εξαφανίστηκε πεζός.
 Μέχρι αργά χθες το βράδυ ο δράστης δεν είχε συλληφθεί, ενώ οι έρευνες της Aστυνομίας συνεχίζονταν.
