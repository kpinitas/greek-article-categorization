Οταν πριν από μερικούς μήνες οι έρευνες για την αστυνομική διαφθορά στην Ηλεία σταμάτησαν ανεξήγητα, ο επικεφαλής των ερευνών, αστυνόμος A', Δημήτριος Γεωργίου και οι συνεργάτες του βρίσκονταν σε καλό δρόμο...για την εξιχνίαση των δολοφονιών τριών Ηλείων. Ετσι προχθές όλοι τους, ακόμα και ο ίδιος ο αστυνομικός, δεν ένιωσαν έκπληξη όταν έγινε γνωστό ότι από την εισαγγελέα Αμαλιάδας, Σπυριδούλα Πρεσβεία, ασκήθηκε σε βάρος του ποινική δίωξη για κατάχρηση εξουσίας, «επειδή απέκρυψε σεξουαλικά όργια» (!) που έγιναν στο Αστυνομικό Τμήμα όπου υπηρετούσε το 1995! 
 Σύμφωνα με το κατηγορητήριο, τον Ιούνιο του 1995 ο συνταξιούχος σήμερα ανθυπαστυνόμος Φώτης Μπακόπουλος, ενώ βρισκόταν σε υπηρεσία, είχε σεξουαλικές σχέσεις μέσα στο κρατητήριο της Αμαλιάδας με έναν διανοητικά καθυστερημένο νεαρό.
 Η ποινική δίωξη, εκτός του συνταξιούχου ανθυπαστυνόμου, στρέφεται και κατά του 
οδηγού του κ. Γεωργίου, αστυφύλακα Νικολάου Στασινόπουλου (βασικού μάρτυρα κατηγορίας στη δίκη των αστυνομικών για το χασίς της Οινόης), ο οποίος κατηγορείται για απλή συνέργεια σε βιασμό και κατάχρηση εξουσίας.
 Αφορμή για την άσκηση της ποινικής δίωξης κατά του αστυνομικού έδωσε, σύμφωνα με πληροφορίες, μια επιστολή - καταγγελία πολίτη, ο οποίος, όπως αναφέρει στο έγγραφό του που έστειλε προς τις Αρχές, αστυνομική διαφθορά στην Ηλεία δεν υφίσταται και όλα είναι φαντασιώσεις του αστυνόμου Γεωργίου... και σκευωρία εισαγγελικών λειτουργών και του Τύπου (από τα πυρά δεν ξεφεύγει και η «Ε»).
* Ανώτατοι αξιωματικοί της ΕΛ.ΑΣ., σχολιάζοντας την ποινική δίωξη, τη χαρακτήρισαν «φαιδρή» και τόνισαν ότι αυτή θα καταρρεύσει, καθώς, όπως αποκάλυψαν στην «Ε» για το συγκεκριμένο περιστατικό, που είχε κυκλοφορήσει το 1995 σαν φήμη στην περιοχή της Αμαλιάδας αλλά και μέσα από ανώνυμες επιστολές αγνώστων σε δημοσιογράφους, είχε πραγματοποιηθεί υπηρεσιακή έρευνα σε βάθος, η οποία όμως δεν είχε καταλήξει στην επιβεβαίωση του περιστατικού.
 Για την ποινική δίωξη κατά του κ. Γεωργίου υπήρξαν έντονες αντιδράσεις και από 
δικαστικούς, που πρωτοστάτησαν στην αποκάλυψη της αστυνομικής διαφθοράς στην περιοχή.
 Ο κ. Γεωργίου ερωτηθείς από την «Ε», αφού διευκρίνισε ότι οι σε βάρος του καταγγελίες από τότε που ξεκίνησε τις έρευνες είναι δεκάδες, δήλωσε ότι δεν νιώθει έκπληξη από μία ακόμα, η οποία δεν στέκει.
