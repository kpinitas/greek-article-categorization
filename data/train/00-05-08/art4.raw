 ίναι συχνός επισκέπτης της Ελλάδας ο Ερίκ Ρουλό. Ακόμη κι όταν δεν έχει ο ίδιος λόγους νά 'ρθει, εμείς οι Ελληνες δεν τον ξεχνάμε.
Ο διακεκριμένος δημοσιογράφος της «Monde Diplomatique», αλλά και κατά καιρούς δρων πολιτικό πρόσωπο, *
αφού ο πρόεδρος Μιτεράν τον επέλεξε το 1988 για πρέσβη της Γαλλίας στην Αγκυρα, αλλά και αργότερα στην Τυνησία, δυό πόστα, δηλαδή, με μεγάλο διπλωματικό ενδιαφέρον για τη χώρα του, είχε πάντα την Ελλάδα στην καρδιά του. 
 Εχει περάσει μακριά διαστήματα εδώ, πριν, κατά και μετά τη δικτατορία, έχει γράψει πολλές φορές για την πολιτική κατάσταση της Ελλάδας στην εφημερίδα του, 
έχει βρεθεί στο πλευρό του δικού μας αγώνα κατά των συνταγματαρχών και είχε (και έχει) πολλούς και καλούς Ελληνες φίλους. Τη Μελίνα Μερκούρη πρώτη και καλύτερη, γι' αυτό και δεν θα μπορούσε να αρνηθεί την πρόταση να συμμετάσχει στο συμπόσιο, που οργανώθηκε προς τιμήν της. 
 «Πόσο χώρο θα έχετε στην εφημερίδα σας; », με ρωτάει πριν αρχίσει να απαντά στις ερωτήσεις μου. «Γιατί μπορώ να μιλάω επί ώρες..». Αρχίσαμε από την Τουρκία, που την ξέρει τόσο καλά και καταλήξαμε στη Μελίνα. 
 -Μήπως, τελικά, εμείς οι Ελληνες είμαστε οι μόνοι, που πραγματικά ενδιαφερόμαστε να μπει η Τουρκία στην Ε.Ε., ενώ ο σκεπτικισμός των άλλων Eυρωπαίων απέναντι στη διεύρυνση της Ε.Ε στην περίπτωση της Τουρκίας φτάνει στα άκρα; Η Γαλλία είναι ειλικρινής όταν υποστηρίζει την Τουρκία; 
 «Πιστεύω ότι η κυβέρνηση της Γαλλίας, περισσότερο από τις άλλες ευρωπαϊκές κυβερνήσεις (εκτός, βέβαια, από την ελληνική) είναι απόλυτα ευνοϊκή απέναντι στην είσοδο της Τουρκίας στην Ε.Ε. για λόγους που άπτονται των ιδίων των συμφερόντων της Ευρώπης. Γιατί η Τουρκία μέσα στην Ε.Ε. θα σταθεροποιήσει την κατάσταση στη νοτιοανατολική Ευρώπη, γιατί επιτέλους, αυτή η περιοχή του κόσμου θα βρει μιά ισορροπία και συνεργασία». 
 -Το γεγονός ότι δεν είναι μιά αμιγής γεωγραφικά ευρωπαϊκή χώρα και ότι είναι μουσουλμανική, δεν ανατρέπει την ιδέα της Ευρώπης; 
 «Aν η Τουρκία δεν είναι απόλυτα ευρωπαϊκή χώρα, από γεωγραφική απόψη, είναι από ιστορική. Η Οθωμανική Αυτοκρατορία και κυρίως οι τελευταίοι σουλτάνοι, είχαν στραμμένα τα μάτια τους στην Ευρώπη. Αυτός, όμως, που ήταν απόλυτα στραμμένος προς την Ευρώπη ήταν ο Κεμάλ Ατατούρκ, γιατί πίστευε ότι μόνον ο εξευρωπαϊσμός θα οδηγούσε την Τουρκία σε μιά σύγχρονη εποχή. Δεν είναι καθόλου 
τυχαίο ότι σε όλα τα ευρωπαϊκά υπουργεία Eξωτερικών οι τουρκικές υποθέσεις είναι μέρος των ευρωπαϊκών. 
 Είναι αλήθεια ότι η Τουρκία θα είναι η πρώτη μη χριστιανική χώρα της Ε.Ε. Αλλά 
αυτό είναι ευτύχημα. Είναι απαράδεκτο, να βασίζεται η Ευρώπη πάνω σε θρησκευτικά κριτήρια. Αυτό το επιχείρημα περί μουσουλμανικής χώρας εμείς οι Γάλλοι το θεωρούμε πολύ αδύνατο. Οπως μάλιστα λέει και ο Ζαν Πιέρ Σεβενεμάν, η 
Ευρώπη θα γίνει πιο πλούσια με άλλους πολιτισμούς πέραν του ιουδαϊκο-χριστιανικού». 
 -Πιστεύετε ότι η Τουρκία μπορεί γρήγορα να γίνει δημοκρατική χώρα; Βλέπετε ήδη 
 «Η ένταξη της Τουρκίας στην Ευρώπη δεν εξαρτάται από τους Eυρωπαίους, αλλά από 
τους ίδιους τους Τούρκους. Υπάρχουν πολλά εμπόδια που πρέπει να υπερπηδηθούν, αναφέρατε ήδη τη δημοκρατία, που είναι ένα απαραίτητο κριτήριο. Γιατί η Τουρκία δεν έχει, ούτε σύνταγμα, ούτε νόμους δημοκρατικούς. Και υπάρχει, βέβαια, το θέμα των Κούρδων, που η άρνηση της Τουρκίας να αναγνωρίσει τα δικαιώματά τους είναι παραβίαση των δημοκρατικών αρχών, όπως τις ξέρουμε στην Ευρώπη». 
 -Δεν υπάρχει μια μικρή εξέλιξη στο θέμα αυτό; Κάποιες δηλώσεις του Τζέμ, για παράδειγμα, δημιούργησαν ελπίδες; 
 «Τα τελευταία χρόνια πολλές δηλώσεις έχω ακούσει και τίποτα το συγκεκριμένο δεν έχω δει. Οι Κούρδοι, πάντως, όπως ξέρετε, σταμάτησαν τον ένοπλο αγώνα και τα πράγματα κάπως ηρέμησαν». 
 -Δεν θα μπορούσε η Ευρώπη να επιβάλει με πιο αποφασιστικό τρόπο στην Τουρκία τους όρους της; 
 «Η Ευρώπη δεν είναι αστυνομία. Είναι ένα κλάμπ που έχει τους δικούς του κανόνες. Εάν ένα κλάμπ απαγορεύει την είσοδο σε όσους δεν φορούν γραβάτα, δεν μπορεί να τους αναγκάσει να φορέσουν, απλώς τους αφήνει απ' έξω». 
 -Πιστεύετε ότι θέλουν να «φορέσουν» οι Τούρκοι «γραβάτες»; 
 «Αυτοί που δεν θέλουν, είναι όσοι ξέρουν ότι με την είσοδο της Τουρκίας στην Ε.Ε. θα χάσουν τα προνόμιά τους. Εχω στο μυαλό μου πολλούς στρατιωτικούς (όχι όλους), που δεν θέλουν να χάσει ο στρατός την πολιτική του εξουσία. Αυτοί οι άνθρωποι δεν θέλουν την Ευρώπη, αλλά και δεν το λένε ειλικρινά. Προσποιούνται ότι η Ευρώπη δεν τους θέλει, επειδή είναι μουσουλμάνοι». 
 -Μιας και λέμε και ξαναλέμε για μουσουλμάνους, δεν νομίζετε ότι το ισλαμικό κίνημα, που πριν λίγα χρόνια είχε πάρει διαστάσεις εφιάλτη, έχει πάρει τον δρόμο της παρακμής; Ο χομεϊνισμός κινδυνεύει, η Αλγερία και η Αίγυπτος ηρέμησαν, οι Ταλιμπάν του Αφγανιστάν είναι ενοχλητικοί ακόμη και για τους ισλαμιστές...
 «Θά 'λεγα, ότι, ναι, τα κινήματα που ήταν υπέρ της χρήσης βίας έχουν αρχίσει να πεθαίνουν. Κατέθεσαν τα όπλα. Τώρα το ισλαμικό κίνημα επιθυμεί να εκδημοκρατισθεί, να ενταχθεί στην πολιτική ζωή σαν ένα κόμμα όπως όλα τα άλλα. 
Δεν τα καταφέρνει πάντα, γιατί οι κυβερνήσεις δεν το θέλουν, αλλά σε χώρες όπως ο Λίβανος και το Κουβέιτ έχει γίνει αποδεκτό». 
 -Να πάμε λίγο στα Βαλκάνια. Οι Eλληνες δημοσιογράφοι (η μεγάλη τους πλειοψηφία) πιστεύουν ότι οι Eυρωπαίοι συνάδελφοί τους, στη διάρκεια της επέμβασης στο Κόσοβο, υπήρξαν κάτι ανάμεσα σε ηλίθιους (γιατί χειραγωγήθηκαν από το ΝΑΤΟ) και απατεώνες (γιατί είπαν ψέματα συνειδητά). Εάν στη Γαλλία υπάρχει ένας Ρεζί Ντεμπρέ, εδώ στην Ελλάδα υπάρχουν χιλιάδες. Εσείς τι πιστεύετε; 
 «Εγώ δεν θα χρησιμοποιούσα τις λέξεις απατεώνες ή ηλίθιοι. Θά έλεγα ότι δυστυχώς υπάρχει στη Δύση μια κυρίαρχη ιδεολογία, που ισχυροποίηθηκε μετά την πτώση της Σοβιετικής Ενωσης. Υπήρξαν πολλοί, που πίστεψαν ότι ήταν η οριστική νίκη του καπιταλισμού και της δυτικής δημοκρατίας και άρα του ΝΑΤΟ και των ΗΠΑ. Νομίζω ότι ένα μεγάλο μέρος του Τύπου, όχι όμως ολόκληρος ο Τύπος, με έναν εντελώς καθαρό και τίμιο τρόπο, υιοθέτησε αυτήν την κυρίαρχη ιδεολογία. Συμφωνεί με τις ΗΠΑ και το ΝΑΤΟ, συμφωνεί στην επιβολή βίας σε περιπτώσεις, όπως το Κόσοβο.
 Υπήρξαν, όμως, πολλοί διανοούμενοι στη Γαλλία, που αντιτάχθηκαν στον πόλεμο. Εφημερίδες, επίσης ή και μεμονωμένοι δημοσιογράφοι, όπως ο Ζαν Ντανιέλ του "Νουβέλ Ομπσερβατέρ", που ήταν, τουλάχιστον, διχασμένος. Δεν μου αρέσει να μιλάω για τον εαυτό μου, αλλά πρέπει να σας πώ ότι μαζί με πολλούς άλλους πρώην πρεσβευτές της Γαλλίας στείλαμε μια ανοιχτή επιστολή εναντίον του πολέμου στον Ζοσπέν. Εγραψα, επίσης, ένα κείμενο στη "Μόντ Ντιπλοματίκ", για να εξηγήσω γιατί η Γαλλία είχε άδικο. Ο Ντεμπρέ δεν είναι απομονωμένος στη Γαλλία. 
 Πιστεύω, όμως, ότι ο γαλλικός Tύπος φοβάται να παραδεχτεί ότι είχε άδικο. Ακόμα και τώρα, που είναι φανερό ότι δεν έγινε γενοκτονία των Αλβανών στο Κόσοβο πολλές εφημερίδες λένε: περιμένετε, θα βρούμε κι άλλα πτώματα, δεν βρέθηκαν όλα ακόμα». 
 -Γνωρίζετε καλά την Ελλάδα. Πώς τη βλέπετε σήμερα, που βρίσκετε δυό βήματα πριν την ένταξη στη ζώνη του ευρώ; Εχουμε γίνει πια το «καλό παιδί», που αξίζει να ανήκει στη στενή ευρωπαϊκή οικογένεια; 
 «Νομίζω ότι αυτό θα είναι πολύ καλό και για την Ελλάδα και για την Ευρώπη. Υπάρχει, όμως, ένα παράδοξο. Ο κ. Σημίτης και η κυβέρνησή του έχουν μια έξοχη εικόνα στην Ευρώπη, η Ελλάδα, όμως, όχι. Φανταστείτε την Ευρώπη σαν μια τάξη με μαθητές, που η Ελλάδα δεν είναι καλή μαθήτρια, δεν ανήκει στους πρώτους της 
 -Είναι άδικη, σύμφωνα με τη γνώμη σας, αυτή η εικόνα; 
 «Υπάρχουν άδικα πράγματα που λέγονται γι' αυτήν (όπως, για παράδειγμα, για τη στάση της απέναντι στην επέμβαση στο Κόσοβο, που ήταν πολύ σωστή) υπάρχουν και 
δίκαια. Αν οι ελληνικές αρχές παραδεχθούν με ειλικρίνεια τις αδυναμίες τους και τα σφάλματα που έχουν γίνει, θα αλλάξει αυτή η εικόνα της Ελλάδας».
 -Γιατί δεν μου λέτε αυτές τις «αδυναμίες» της χώρας μου; 
 «Μου είναι δύσκολο, γιατί αγαπώ πολύ την Ελλάδα... Αλλά δεν λένε ότι κριτικάρεις αυτούς που αγαπάς; Θα σας πω ένα παράδειγμα από την προσωπική μου εμπειρία. Οταν ήμουν πρέσβης της Γαλλίας στην Τουρκία, όλοι μου οι συνάδελφοι των χωρών της Ε.Ε. παραπονιόντουσαν για τον Ελληνα πρέσβη Μακρή. Είναι πολύ καλός μου φίλος. Τότε, όμως, ο καημένος ήταν αθώος, έκανε απλώς ό,τι του έλεγε 
η κυβέρνησή του, αλλά όλοι τον βρίσκαμε αδικαιολόγητα σκληρό απέναντι στην Τουρκία. Πιστεύαμε όλοι ότι οι Ελληνες ήταν υπερβολικοί, κάθε φορά που πήγαινε 
να γίνει ένα βήμα για να κερδίσουμε την εμπιστοσύνη των Τούρκων, η Ελλάδα έλεγε "νιέτ". Ευτυχώς, αυτό τώρα άλλαξε με τον κ. Σημίτη. Ξέρετε, όταν κάποιοι 
συνεχώς λένε "νιέτ" και βάζουν βέτο, στο τέλος γίνονται... σπαστικοί (με συγχωρείτε για τη λέξη) ».
 -Υπήρξατε ένας καλός φίλος της Μελίνας Μερκούρη. Οταν τη σκέφτεστε τώρα, ποια χαρακτηριστικά της είναι πιο ισχυρά μέσα σας; 
 «Η δίψα για ζωή, που είχε και μιά άνευ προηγουμένου αισιοδοξία. Στα πιο μαύρα χρόνια της δικτατορίας, τότε που κανείς δεν πίστευε ότι μπορεί να πέσει, η Μελίνα έλεγε "θα δείτε, αυτοί οι αλήτες θα πέσουν". Ηταν ακόμη μια γυναίκα με απίστευτη γοητεία (ίσως από αυτό τό χαρακτηριστικό της θα έπρεπε να ξεκινήσω) και τεράστια γενναιοδωρία».
