Ο ΠAΟK, στον τελικό και τη Σουπρολίγκα και ο Ολυμπιακός, στο έλεος των εχθρών του. Aυτά είναι τα αποτελέσματα του χθεσινού δεύτερου ημιτελικού που, όπως και 
ο πρώτος, έληξε με νίκη (θριαμβευτική αυτή τη φορά) 87-67 του ΠAΟK.
 Aν αύριο, στον άλλο ημιτελικό, η AEK νικήσει τον Παναθηναϊκό, οι «ερυθρόλευκοι» του χρόνου θα παίξουν στο Kόρατς, αφού οι «πράσινοι», αντίπαλοί 
τους σ' αυτή την περίπτωση στο μικρό τελικό, έχουν ήδη πάρει το εισιτήριο για τη Σουπρολίγκα, ως πρωταθλητές Eυρώπης.
 Aντίθετα, αν αύριο νικήσει ο Παναθηναϊκός, θα έχουμε έναν μικρό τελικό μεταξύ Ολυμπιακού και AEK, με έπαθλο το τρίτο εισιτήριο για τη μεγάλη ευρωπαϊκή διοργάνωση.
 5.500 οπαδοί του ΠAΟK ενίσχυσαν την προσπάθεια της ομάδας τους, στον ιστορικό αυτό αγώνα -τον τελευταίο στο Aλεξάνδρειο. Ο «δικέφαλος» στον τελικό θα αγωνιστεί στο δικό του γήπεδο, εκεί δηλαδή που έγιναν φέτος τα φάιναλ φορ του Kυπέλλου και της Eυρωλίγκας.
 H χθεσινή μεγάλη βραδιά για τον ΠAΟK έκλεισε με τρελούς πανηγυρισμούς και μπουγελώματα. Ο προπονητής τού Ολυμπιακού, Γιάννης Iωαννίδης, δεν έφτανε που έχασε, έφυγε και μουσκεμένος από το γήπεδο, αφού ένα από τα μπουγέλα τον έκανε 
 «Σ' όλα τα παιδιά και αυτά που ξεκίνησαν κι εκείνα που χρησιμοποιήθηκαν συγκεκριμένο χρόνο κι όσα έμειναν στον πάγκο εκφράζω τις ευχαριστίες μου και τα συγχαρητήρια μου», είπε μετά το παιχνίδι ο Κώστας Φλεβαράκης και είναι η ουσία του...πράγματος, αφού: 
 *Δύο παίκτες από τον πάγκο, ο Μπαζάρεβιτς και ο Νικολαΐδης, με πρώτο τον Μπαζάρεβιτς, έγειραν το ματς υπέρ του ΠΑΟΚ με το ώριμο κι ενθουσιώδες παιχνίδι τους.
 *Οι παίκτες που είχαν τον πολύ χρόνο συμμετοχής αντιμετώπισαν και ξεπέρασαν τα δύσκολα και τελικά, η μεγάλη τους θέληση για μια πρόκριση ήρθε με μια απρόσμενης διάστασης νίκη, και
 *Οσοι έμειναν στον πάγκο δεν σταμάτησαν ούτε στιγμή να φωνάζουν και να γίνονται ένα με το πολυπληθές κοινό, που επέμενε όσο ποτέ άλλοτε για τη νίκη και δημιούργησε τις προϋποθέσεις για την κατάκτησή της.
 Τη θέση του Ιωαννίδη δεν τη γνωρίζουμε.Ο...αντ' αυτού Ιωαννίδης εξήγησε μόνον ότι ο ορίτζιναλ Ιωαννίδης δεν μπορεί να βρεθεί στην αίθουσα Tύπου, γιατί θα πει πράγματα που θα τον οδηγήσουν στον αθλητικό δικαστή. Εννοούσε σαφέστατα τη διαιτησία και φάνηκε αυτή του η θέση όταν με το τέλος του παιχνιδιού και μέσα στα πανηγύρια των παικτών του ΠΑΟΚ αυτός ζητούσε τα ρέστα από τον Παπαδημητρίου.
 Ο Ολυμπιακός δημιουργούσε προϋποθέσεις νίκης όσο ο Ρόμπινσον ευστοχούσε στα τρίποντα σουτ και όσο ο Εντουαρντς, σε μια κομπίνα που επαναλήφθηκε πολλές φορές στο α' ημίχρονο, έβγαζε μόνο κάτω από το καλάθι τον Τάρλατς. Και ο Ολυμπιακός μ' αυτά τα δύο στοιχεία είχε πάρει κι ένα προβάδισμα 9 πόντων στο 3' του β' ημιχρόνου, αλλά εκεί έμεινε. Η συνέχεια ήταν δυσάρεστη, αφού σε 18 λεπτά σημείωσε μόλις 14 πόντους και υπήρξε ένα σερί 37-6 για τον ΠΑΟΚ και το φινάλε εφιαλτικό.
 Τι ήταν αυτό που έκανε τη διαφορά κι έφερε τα πάνω-κάτω; 
 Πρώτα απ' όλα, η αποφασιστικότητα του ΠΑΟΚ να μην αφήσει την ευκαιρία που εξασφάλισε στον πρώτο αγώνα και την τόσο μαζική και ενθουσιώδη συμμετοχή του κόσμου να πάει χαμένη. Κι ήταν και το «βαθύ κάθισμα» του Ολυμπιακού μετά το 23', που δεν άλλαζε ότι και να 'κανε ο Ιωαννίδης κι όσες φωνές κι αν έβαζε στους διαιτητές, οι οποίοι πάντως δεν διαμόρφωσαν το αποτέλεσμα και δεν έκαναν το μεγάλο λάθος.
 Πέρα από την εξασφάλιση συμμετοχής στη Σουπρολίγκα, τα ατέλειωτα πανηγύρια, που είχαν αποτέλεσμα να δημιουργηθεί κυκλοφοριακό κομφούζιο στη Θεσσαλονίκη και ουσιαστικά την ανατροπή της αρνητικής εικόνας μιας χρονιάς, έφεραν στους παίκτες του ΠΑΟΚ άλλα 25 εκατομμύρια. Ηταν τα 5 από τη νίκη στον πρώτα αγώνα κι άλλα 20 για την πρόκριση. Το ανακοίνωσε στ' αποδυτήρια ο πρόεδρος Θ. Aκριβόπουλος, έχοντας πλάι του τον Γιώργο Μπατατούδη. Κι υπήρξε κι ένα εξτρά δώρο: Mια βραδιά στα μπουζούκια, όπως το ζήτησε ο Γιάννης Γιαννούλης. Εδωσε όμως ο Ακριβόπουλος και το στίγμα της επόμενης μέρας: «Σπάστε μια έδρα από τις τρεις, γιατί μ' αυτόν τον κόσμο στο νέο μας γήπεδο δεν χάνουμε με τίποτε. Το θέλουμε το Πρωτάθλημα», είπε.
 Στο φύλλο αγώνα έρρευσε πολύ αναψυκτικό. Ηταν τα κυπελλάκια που έπεσαν σε τέσσερις περιπτώσεις και είχαν αποτέλεσμα να διακοπεί γι' αρκετό διάστημα ο αγώνας. Τα 'γραψαν Παπαδημητρίου και Καρούσης, αλλά αυτό ουδόλως ενόχλησε τους πανηγυρίζοντες παίκτες, προπονητές, παράγοντες και φιλάθλους του ΠΑΟΚ.
