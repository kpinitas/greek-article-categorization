 Η Γιολάντα Μουκαγκασάνα δεν κλαίει. Εχει την απίστευτη δύναμη να μην κλαίει. Μόνο τα μάτια της κοκκινίζουν καθώς διηγείται πως υπήρξε μια συνηθισμένη εργαζόμενη γυναίκα, σύζυγος και μάνα τριών παιδιών και πως σήμερα είναι ένας άνθρωπος μόνος και «χωρίς παρελθόν».
 Η συγκλονιστική της μαρτυρία για τη γενοκτονία στη Ρουάντα που της γάζωσε το πετσί και τη ζωή, όχι όμως και την ψυχή της, αποτέλεσε το υλικό για ένα βιβλίο 
με τίτλο «Ο θάνατος δεν με θέλει», το οποίο δυστυχώς δεν κυκλοφορεί στα ελληνικά (κυκλοφορεί όμως σε όλες τις γαλλόφωνες χώρες και ακόμα στην Ολλανδία, την Ιρλανδία, τη Δανία, την Τουρκία και τη Νορβηγία). Το βιβλίο της γράφτηκε στα γαλλικά όταν η Γιολάντα, μόνη διασωθείσα από την οικογένειά της, βρέθηκε πια σώα στο Βέλγιο. Ασφαλής; Η ίδια δεν είναι σίγουρη για τίποτε πια.
 Στις 6 Απριλίου του 1994 η προηγούμενη ζωή της σβήστηκε και ξεκίνησε μια καινούργια πρώτα στα υπόγεια όσων της πρόσφεραν άσυλο, ύστερα στα πάνελ αυτών που την καλούν να παρουσιάσει το βιβλίο της.
 Αυτό είναι το μόνο κίνητρο ζωής. Να μιλήσει για ό,τι έγινε, χωρίς μίσος, με μία απέραντη κατανόηση για τους απλούς ανθρώπους και με την υποψιασμένη στάση ενός ανθρώπου που γνώρισε από κοντά ένα τμήμα της «Ανθρωπιστικής Βοήθειας».
 Η Γιολάντα βρέθηκε στην Αθήνα για το συμπόσιο «Ελευθερία της Εκφρασης και Διάλογος» που διοργανώθηκε ενταγμένο στις εκδηλώσεις της, αφιερωμένης στη Mελίνα, 5ης Μαΐου Ημέρας Πολιτισμού. Τι σχέση έχει η ιστορία της με το μήνυμα του συμποσίου; Μα «στη Ρουάντα πρέπει να υπάρχει η δυνατότητα της ελεύθερης έκφρασης για να αποδοθεί μια μέρα η δικαιοσύνη, για να επιτευχθεί η συναδέλφωση».
 Και κάτι ακόμα. Δεν έχει καμία σημασία αν η Γιολάντα ήταν Χούτου ή Τούτσι...
 -Προτού να γίνετε συγγραφέας, είχατε μια ζωή ολοσδιόλου διαφορετική...
 « Ημουν μία έμπειρη νοσοκόμα που εκτελούσε και χρέη γιατρού-τοκετούς και μικροεπεμβάσεις- γιατί στην Αφρική έχουμε ανάγκη από γιατρούς. Και φυσικά ήμουν μια γυναίκα με μια ευτυχισμένη οικογενειακή ζωή. Ξαφνικά έχασα τα πάντα, 
το σύζυγό μου, τα παιδιά μου, την κοινωνική μου θέση, την ίδια μου την ταυτότητα. Ακόμα και τα ρούχα που βρέθηκα να φοράω τα είχα πάρει από ένα πτώμα. Δεν ήλπιζα ότι θα επιζήσω. Κι όμως άρχισα να γράφω το βιβλίο μου γιατί σκέφτηκα πως η μαρτυρία μου χρειάζεται. Πολύ αργότερα, στο Βέλγιο πια, θέλησα να ξαναγίνω νοσοκόμα για να αισθανθώ πάλι κοντά στους ανθρώπους. Ομως, δεν αναγνώρισαν το δίπλωμά μου. Ετσι αποφάσισα να τελειώσω το βιβλίο μου. Βρήκα δηλαδή έναν άλλο τρόπο για να υπηρετήσω την ανθρωπότητα».
 -Πώς είχατε το κουράγιο να υπηρετήσετε την ανθρωπότητα ύστερα απ' ό,τι σας συνέβη; 
 « Ισως γιατί η αγάπη που έχω μέσα μου είναι τόσο μεγάλη που κανείς δεν μπόρεσε 
να την εξαφανίσει. Και γιατί, ευτυχώς, μπόρεσα να διακρίνω πως για ό,τι συνέβη 
δεν έφταιγαν οι απλοί άνθρωποι, αλλά η πολιτική. Σκέφτηκα λοιπόν πως ίσως μπορεί να υπάρχει μια πολιτική πιο ανθρώπινη και πως οφείλουμε να την αναζητήσουμε. Αν καταθέτω τη μαρτυρία μου τώρα είναι γιατί θέλω να επικοινωνήσω με τις επόμενες γενιές ώστε να μη δουν άλλες μητέρες τα παιδιά τους να σφαγιάζονται από τους οικογενειακούς τους φίλους». 
 -Στους θύτες της οικογένειάς σας ήταν και φίλοι σας; 
 «Ανθρωποι που τους είχα φροντίσει ή φίλοι μου. Εκτός από αυτούς που κατηύθυναν 
τη γενοκτονία και την πολιτική της χώρας μας, οι σφαγείς ήταν οι γείτονες, οι φίλοι και οι ομοτράπεζοί μας». 
 -Το βιβλίο σας αποτελεί λοιπόν και μια εκστρατεία εναντίον της βίας και των πολέμων...
 « Εναντίον της βίας, του πολέμου, του διαχωρισμού, του μίσους». 
 «Μπόρεσα. Για τις ανάγκες του καινούργιου βιβλίου μου που θα κυκλοφορήσει το φθινόπωρο, όταν θα γίνουν και τα εγκαίνια μιας σχετικής έκθεσης φωτογραφίας (την οποία διοργανώνω με τη βοήθεια του Ελληνα φωτορεπόρτερ Αλέν Καζινεράκη), χρειάστηκε να επιστρέψω στη Ρουάντα, να μιλήσω με επιζήσαντες, να πάω στις φυλακές και να συναντήσω όσους έπαιξαν ενεργό ρόλο στη γενοκτονία. Θα ήθελα αυτοί οι άνθρωποι μετά την απόδοση δικαιοσύνης να μπορέσουν να ξαναγίνουν αποδεκτοί στην ανθρώπινη κοινωνία-γιατί με ό,τι έκαναν έχασαν την ανθρώπινη υπόστασή τους».
 «Οταν ξεκίνησαν οι σφαγές ο μικρότερος αδελφός μου (που όπως και η μάνα και η μεγαλύτερη αδελφή μου είχε το χάρισμα να προβλέπει το μέλλον) ήρθε στο σπίτι και ζήτησε από τη Σαντρίν, την κορούλα μου, να του φέρει λίγο αλεύρι. Το πήρε, 
έκανε ένα λοφίσκο στην παλάμη του και μου είπε: "Κοίτα. Αυτοί είναι οι δικοί σου". Μετά φύσηξε δυνατά το αλεύρι που διασκορπίστηκε. "Τι μένει; ", μου είπε. "Τίποτα. Ετσι θα τα χάσεις όλα κι εμένα μαζί. Και θα χάσεις και την ελπίδα, την πίστη, την αξιοπρέπειά σου. Αυτό που δεν θα χάσεις είναι η αγάπη. Αλλά δεν 
θα πεθάνεις. Ο θάνατος εσένα δεν σε θέλει". Ναι, ο θάνατος δεν με θέλησε τότε...».
 -Πώς μπορέσατε να επιβιώσετε, να ξανασταθείτε στα πόδια σας; 
 « Η επιβίωση χρειάζεται προσπάθεια κάθε στιγμή. Εγώ έχασα τα πάντα που αγαπούσα, όλα και όλους όσοι καθόριζαν την ταυτότητά μου. Είναι σαν να μην είχα ποτέ παρελθόν. Και γι' αυτό αν δεν είχα τόσο έντονη επιθυμία να ζήσω θα εξαφανιζόμουν την επόμενη στιγμή. Ζω γιατί έχω ένα καθήκον προς τις γενιές που 
 -Σήμερα έχετε περισσότερη εμπιστοσύνη στους Κυανόκρανους ή στους απλούς ανθρώπους; 
 « Από τους Κυανόκρανους έχω φριχτές αναμνήσεις. Δεν έχω άλλωστε δει ποτέ Κυανόκρανο να κάνει μια ηρωική πράξη. Εμπιστοσύνη έχω στους απλούς ανθρώπους που, παρά τις περιορισμένες τους δυνατότητες, μπορούν να κάνουν σπουδαία πράγματα. Θυμάμαι μια κοπέλα, από τους Χούτου, που με έκρυψε στο υπόγειό της για 11 ημέρες. Σε ανθρώπους σαν κι αυτήν έχω πολύ μεγαλύτερη εμπιστοσύνη απ' ό,τι στους Κυανόκρανους και στον ΟΗΕ. Εκείνοι, πιστεύω πως κάνουν πράγματα με στόχο το δικό τους συμφέρον. Λένε "πρέπει να σταματήσουμε τον πόλεμο" κι είναι οι ίδιοι που έχουν πουλήσει τα όπλα».* -Στην ευρωπαϊκή τηλεόραση η κάλυψη των γεγονότων στη Ρουάντα ήταν σαφώς φτωχότερη από ό,τι σε άλλους πολέμους...
 «Οι εικόνες από τη Ρουάντα που είδατε δεν ήταν αυτές της γενοκτονίας. Είδατε τα πτώματα μετά τις εκκαθαρίσεις. Την ώρα της φρίκης όμως μας είχαν όλοι εγκαταλείψει. Δεν ήταν τυχαίο, ήταν θέμα χειρισμού. Ακόμα και τα δυτικά ΜΜΕ δεν έδειξαν όλη την αλήθεια για τη γενοκτονία. Οι περισσότεροι κατηύθυναν την πληροφόρηση και ειδικά οι γαλλικές εφημερίδες».
 -Η ανθρωπιστική δράση χρησιμεύει κάποτε και ως άλλοθι; 
 «Φυσικά. Η στρατιωτική ανθρωπιστική επιχείρηση της Γαλλίας είναι ένα παράδειγμα...».
 -Δεν είναι φοβερά επώδυνο να διηγείστε κάθε φορά την ιστορία σας από την αρχή σε αγνώστους; 
 «Είμαι συν-συγγραφέας σε μία παράσταση γαλλο-βελγικο-αμερικανικής παραγωγής, με τίτλο «Ρουάντα 1994». Κάθε βράδυ την παράσταση ανοίγω εγώ αφηγούμενη την ιστορία μου. Και κάθε βράδυ κλαίω, προτιμώ όμως τον πόνο από το να αφήσω τα πράγματα να ξεχαστούν». 
 «Ελαβα αμέτρητα γράμματα συμπαράστασης κυρίως από νέους. Ελαβα επιστολές από επιζήσαντες που με ευχαριστούσαν. Και έλαβα και λίγες ανώνυμες απειλητικές επιστολές που δεν θα μπορούσαν φυσικά να φοβίσουν εμένα που δεν έχω πια να χάσω τίποτα...».
 -Η Ρουάντα θα μπορούσε να αποτελέσει παράδειγμα προς αποφυγή; 
 «Μα αυτό δεν συνέβη ποτέ στην Iστορία, παρ' ότι είχαν υπάρξει και άλλες γενοκτονίες, όπως των Αρμενίων. Δεν είναι λοιπόν η Ρουάντα που θα ευαισθητοποιήσει τον κόσμο. Υπάρχουν άλλωστε αυτοί που λένε "Α! Μα αυτό είναι φυσικό να συμβαίνει στην Αφρική με όλες αυτές τις διαφωνίες μεταξύ των φυλών"».
 -Αναρωτιέμαι πώς μπορείτε να είστε ένας τόσο τρυφερός άνθρωπος...
 «Είχα λάβει τόση αγάπη από τους δικούς μου που έχω ακόμα πολλή να δώσω». 
 -Πιστεύετε ότι ένας γονιός μπορεί ευκολότερα να σας καταλάβει; 
 «Είναι αδύνατο να με καταλάβει κάποιος. Κι εγώ έλεγα κάποτε πως δεν θα αντέξω να χάσω ένα παιδί. Εχασα τρία κι άντεξα. Κανείς δεν μπορεί να ξέρει πώς θα αντιδράσει σε μία τέτοια κατάσταση αν δεν τη ζήσει. Και δεν θα 'θελα να τη ζήσει κανένας άλλος πια...».
