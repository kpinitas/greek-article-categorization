 Σαφέστατες προειδοποιήσεις προς ακροδεξιούς βουλευτές, αλλά και υποψήφιους δελφίνους στο κόμμα, απευθύνει ο κοινοβουλευτικός εκπρόσωπος της Ν.Δ. Προκόπης 
 Και αν ληφθεί υπόψιν πως ο κ. Παυλόπουλος θεωρείται από τους στενούς συνεργάτες του προέδρου της Ν.Δ., τότε εύκολα κατανοεί κανείς πως οι απόψεις του απηχούν και αυτές του προέδρου του κόμματος.
 Ειδικά για τους ακραίους: αλλά και φιλοβασιλικούς βουλευτές είναι κατηγορηματικός «Ο καθένας οφείλει να αναλαμβάνει τις ευθύνες του απέναντι στην παράταξη και ουδείς δικαιούται για ψηφοθηρικούς ή μικροκομματικούς λόγους 
να αλλοιώνει την εικόνα της παράταξης και να δίνει αφορμές ανίερης εκμετάλλευσης», αναφέρει χαρακτηριστικά.
 Εξίσου σαφής, όμως, είναι και για τους υποψήφιους δελφίνους ή όσους αισθάνονται έτσι στη Ν.Δ. «Δεν υπάρχει θέμα ηγεσίας, ούτε δελφίνων, ούτε άλλων 
παρεμφερών ιεραρχήσεων στην Ν.Δ.» δηλώνει, υπονοώντας προφανώς την Ντόρα Μπακογιάννη και όσους θεωρούν πως η ανάληψη εκ μέρους της του τομέα εξωτερικών 
και άμυνας σημαίνει αναβάθμισή της σε νούμερο δύο του κόμματος.
 Ο κ. Παυλόπουλος προτείνει ακόμη βαθιές τομές στην οργάνωση του κόμματος στο προσεχές συνέδριο, με άνοιγμα στο κοινωνικό σύνολο, ενώ είναι επιφυλακτικός στο θέμα των παράνομων ελληνοποιήσεων. «Προτού ερευνηθούν σε βάθος τα στοιχεία, δεν μπορεί κανείς να βγάλει εύκολα συμπεράσματα για λόγους εντυπωσιασμού», αναφέρει.
 Τι έφταιξε κατά τη γνώμη σας και η Ν.Δ. έχασε τις εκλογές; 
 «Μετά μια εκλογική μάχη που κρίθηκε τόσο οριακά, θα μπορούσε κανείς ν' αναφερθεί σε αρκετές λεπτομέρειες οι οποίες είναι δυνατόν να δικαιολογήσουν αντίστοιχες διορθωτικές κινήσεις. Ας μου επιτραπεί να μην το πράξω, από τη στιγμή μάλιστα που ο κ. Κ. Καραμανλής συνέστησε ειδική επιτροπή έρευνας για το 
αποτέλεσμα από εκλεκτούς συναδέλφους. Οφείλω όμως να πω ότι η Ν.Δ. και κυρίως ο πρόεδρός της διεξήγαγαν έναν έντιμο, συνεπή και διαφανή προεκλογικό αγώνα, μακριά από διαπλοκές και παλαιοκομματικές μεθόδους. Αγώνα που απέδωσε και ανέβασε εντυπωσιακά την εκλογική δύναμη της Ν.Δ. Το ζήτημα είναι τι μεθόδους μετήλθε το ΠΑΣΟΚ για να φθάσει εκεί που έφθασε. Και εδώ ανακύπτουν μεγάλα ερωτηματικά, που κινούνται π.χ. μεταξύ ευτελούς εμπορίου ελπίδων μέσω μαζικών προεκλογικών διορισμών εποχιακών υπαλλήλλων και απονομών συντάξεων εθνικής αντίστασης ώς την ωμή παρέμβαση σε ψηφοφόρους άλλων κομμάτων (όπως στους ψηφοφόρους του ΔΗΚΚΙ). Το κόμμα αυτό απέδειξε ότι στην προεκλογική περίοδο βγάζει το προσωπείο του εκσυγχρονισμού και συμπεριφέρεται απροκάλυπτα ως παλαιοκομματική μηχανή που μετέρχεται τα πάντα, ακόμη και τις πρακτικές Μαυρογιαλούρου».
 Αν ο Δ. Αβραμόπουλος και ο Γ. Σουφλιάς μετείχαν ενεργά στην προεκλογική περίοδο, πιστεύετε ότι το αποτέλεσμα θα ήταν διαφορετικό; 
 «Ανήκω σ' αυτούς που πιστεύουν ότι οι εκλογικές μάχες κρίνονται ή πρέπει να κρίνονται με βάση θέσεις και προγράμματα, καθώς και με βάση την εντιμότητα και 
τη διαφάνεια του προεκλογικού αγώνα. Αρα μεμονωμένα πρόσωπα, όσο προβεβελημένα 
και αν είναι, δεν είναι σε θέση να δώσουν τη νίκη ή να προκαλέσουν την ήττα...».
 Μερίδα του φιλικού προς τη Ν.Δ. Tύπου επιμένει στο θέμα των παράνομων ελληνοποιήσεων και εν πολλοίς αποδίδει εκεί την ήττα της Ν.Δ. Συμφωνείτε σ' αυτό; 
 «Προτού ερευνηθούν, και μάλιστα σε βάθος, τα στοιχεία που υπάρχουν ή θα έλθουν 
ενδεχομένως στο φως με βάση τον κοινοβουλευτικό έλεγχο (ερωτήσεις και αιτήσεις 
κατάθεσης εγγράφων στη Βουλή) τον οποίο ασκούμε και θα συνεχίσουμε να ασκούμε, 
δεν μπορεί να βγάλει κανείς εύκολα συμπεράσματα για λόγους εντυπωσιασμού. Ενα όμως είναι γεγονός, που μάλιστα σχετίζεται όχι μόνο με την ενδεχόμενη αλλοίωση 
του εκλογικού σώματος αλλά και την ασφάλεια του κοινωνικού συνόλου γενικότερα και την εισβολή του οργανωμένου εγκλήματος στην Ελλάδα: Ηδη έχουν εμφανισθεί πολλά και σοβαρότατα κρούσματα παράνομων «ελληνοποιήσεων», πίσω από τις οποίες 
κρύβονται ακόμη και διαβόητοι εγκληματίες. Οι περιπτώσεις Σολόνικ, Ταταρένκοφ ή του Ουκρανού εγκληματία που ψήφισε με ψευδή στοιχεία μαρτυρούν εύγλωττα. Η ίδια η κυβέρνηση θα όφειλε να ερευνήσει τα θέματα αυτά. Δεν φαίνεται να έχει όμως αυτή την ευαισθησία. Αντιθέτως, προσπαθεί να συγκαλύψει τα πράγματα. Και αυτό δημιουργεί επώδυνα ερωτηματικά. Η Ν.Δ. θα κάνει πλήρη έλεγχο και ύστερα θα βγάλει τα συμπεράσματά της αλλά και θα αναζητήσει, με κάθε νόμιμο μέσο, ευθύνες εφόσον και όπου αυτές υπάρχουν.
 Πολλοί εκτιμούν πως οι ακραίοι βουλευτές της Ν.Δ. που εκδήλωσαν ρεβανσιστικές 
τάσεις ή οι φιλοβασιλικοί βουλευτές επηρέασαν το αποτέλεσμα κι έδιωξαν μια ομάδα πολιτών που διαφορετικά ίσως προσέγγιζαν τη Ν.Δ.
 «Τόνισα ήδη πως, τουλάχιστον κατά τη γνώμη μου, οι εκλογικές μάχες δεν κρίνονται από μεμονωμένα πρόσωπα. Θα ήταν άλλωστε υπερβολικό να υποστηρίξει κανείς ότι το εκλογικό σώμα, έστω και κατά ένα μέρος του, έκρινε το σύνολο της 
πολιτικής και της προοπτικής της Ν.Δ. με βάση τη συμπεριφορά μεμονωμένων ατόμων. Θέλω όμως να επισημάνω ότι αφ' ενός καθένας μας στη Ν.Δ. οφείλει να αναλαμβάνει τις ευθύνες του απέναντι στην παράταξη και ότι συνακόλουθα ουδείς δικαιούται, για ψηφοθηρικούς ή άλλους μικροκομματικούς λόγους, να αλλοιώνει την εικόνα της και να δίνει αφορμές ανίερης εκμετάλλευσης που καθ' οιονδήποτε τρόπο είναι δυνατό να προκαλέσει αρνητικές συνέπειες».
 Αυτοκριτική για την εκλογική ήττα γιατί δεν έχει ακόμη πραγματοποιηθεί; 
 «Μα ήδη προανέφερα, ο κ. Καραμανλής συνέστησε ειδική επιτροπή από προβεβλημένα 
στελέχη της Ν.Δ. για το σκοπό αυτό. Και είναι τούτο προς τιμήν του προέδρου της Ν.Δ. γιατί, απ' όσο ενθυμούμαι, ουδέποτα άλλοτε στο παρελθόν ανελήφθη, και 
μάλιστα τόσο έγκαιρα, μια ανάλογη πρωτοβουλία στη Ν.Δ. ύστερα από εκλογική ήττα.
 Τι νόημα έχει η πραγματοποίηση ενός έκτακτου συνεδρίου τον επόμενο μήνα, όταν 
 «Το προ των εκλογών συνέδριο σκοπό είχε, όπως διευκρινήσαμε τότε, να αναδείξει 
τις προγραμματικές θέσεις του κόμματος εν όψει εκλογών και να υπάρξει δημοκρατική δέσμευση για την πραγματοποίησή τους. Το έκτακτο συνέδριο του Ιουνίου είναι οργανωτικό. Δεν αφορά την ταυτότητά της Ν.Δ. Δεν είναι, όπως ακούστηκε, "συνέδριο επανίδρυσης". Στόχος μας είναι η οργανωτική αναδιάταξη της Ν.Δ. να οδηγήσει στο να υπάρξει καλύτερη λειτουργία του κόμματος και κυρίως πιο σύχρονη και αποτελεσματική επαφή του με τα πιο αντιπροσωπευτικά τμήματα του κοινωνικού συνόλου».
 Πιστεύετε ότι οι αλλαγές που θα γίνουν σ' αυτό το συνέδριο πρέπει να έχουν σαρωτικό χαρακτήρα; 
 «Εκτέθηκε ήδη ότι το έκτακτο συνέδριο θα είναι οργανωτικό. Κατά τούτο δεν αφορά, τουλάχιστον αμέσως, την ταυτότητα του κόμματος. Ως προς την οργάνωση, χωρίς να χρησιμοποιώ τη λέξη "σαρωτικές", πιστεύω πως οι τομές πρέπει να είναι 
κι εκτεταμένες και βαθιές, με τη μορφή ιδίως ενός πολλαπλού αλλά και πολυσήμαντου δημοκρατικού ανοίγματος στο κοινωνικό σύνολο».
 Yστερα από μια εκλογική ήττα είθισται στη Ν.Δ. ο αρχηγός της να θέτει θέμα επανεπιβεβαίωσης της θέσης του. Ο κ. Καραμανλής δήλωσε ότι δεν προτίθεται να κάνει κάτι τέτοιο. Πώς το κρίνετε; 
 «H πρακτική στην οποία αναφέρεσθε, μπορεί να ισχύει μόνον όταν ο πρόεδρος του κόμματος φέρει προσωπική ευθύνη για το εκλογικό αποτέλεσμα. Στην περίπτωση του 
κ. Καραμανλή ισχύει, και μάλιστα κατά γενική ομολογία, το αντίστροφο. Οχι μονο 
δεν φέρει τέτοια ευθύνη, αλλά διεξήγαγε έναν υποδειγματικό προεκλογικό αγώνα, ενώ προηγουμένως είχε εξασφαλίσει την ενότητα και την αποτελεσματικότητα της Ν.Δ. και μάλιστα ύστερα από χρόνια και επώδυνη εσωστρέφεια. Κατά συνέπεια, μη θέτοντας θέμα επανεπιβεβαίωσης της αρχηγίας του, ο κ. Καραμανλής έπραξε το αυτονόητο. Δεν υπάρχει θέμα ηγεσίας στη Ν.Δ., ούτε επομένως θέμα δελφίνων και άλλων παρεμφερών ιεραρχήσεων (το νούμερο 2 του κόμματος κ.λπ.) που βλέπουν κατά καιρούς το φως της δημοσιότητας...».
 Η ευθύνη δηλαδή του προέδρου του κόμματος για την ήττα δεν είναι σημαντική; 
 «Δεν υπάρχει καν τέτοια ευθύνη. Πολύ περισσότερο αυτή δεν μπορεί να κριθεί ως σημαντική. Αλλωστε, ανήκω σ' αυτούς που πιστεύουν πως και οι νίκες και οι ήττες στον πολιτικό στίβο έχουν συλλογική προέλευση και καταγωγή και άρα δεν μπορούν να αποδοθούν σε μεμονωμένα πρόσωπα, εκτός αν κανείς επιδιώκει να αναδείξει είτε ανύπαρκτους ήρωες είτε εξιλαστήρια θύματα».
 Ποια θέματα θα προτάξετε ως αντιπολίτευση, τώρα που ανοίγει η Βουλή; 
 «Σύμφωνα με όσα τόνισε και ο πρόεδρος του κόμματος, η αντιπολιτευτική μας τακτική, με βάση και την αυξημένη πολιτική δύναμη και παρουσία της Ν.Δ., θα στηριχθεί σε δύο άξονες. Κατά πρώτο λόγο θα ασκήσουμε αυστηρό, αλλά και υπεύθυνο έλεγχο στις παραλείψεις της κυβέρνησης, που ήδη είναι ορατές (π.χ. οργάνωση του 2004, Ολυμπιακή, "μαύρη τρύπα" στο υπουργείο Πολιτισμού, φαινόμενα 
παράνομων προεκλογικών διορισμών και "ελληνοποιήσεων", νέες υποχωρήσεις και υπαναχωρήσεις στην εξωτερική μας πολιτική, επανατοποθέτηση ως αρχηγού της Ελληνικής Ασυνομίας προσώπου εναντίον του οποίου έχουν ασκηθεί ποινικές διώξεις). Κατά δεύτερο λόγο, θα πρέπει να "σύρουμε" την κυβέρνηση όταν αυτή ολιγωρεί στη λήψη των σωστών και επιβεβλημένων αποφάσεων, ιδίως εν όψει των αναγκών τής μετά ΟΝΕ εποχής. Ενα είναι βέβαιο. Δεν θα μείνουμε απλοί θεατές, εφόσον η κυβέρνηση συνεχίσει την προηγούμενη βλαπτική για τον τόπο τακτική της 
