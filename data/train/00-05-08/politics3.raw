 Στην ατζέντα των προτεραιοτήτων του Κ. Σημίτη για την τρέχουσα εβδομάδα κυρίαρχη θέση έχει το κόμμα. Την Παρασκευή, στη συνεδρίαση της K.E. του ΠΑΣΟΚ, 
αναμένεται ν' ανοίξει, με πρωτοβουλία του ίδιου του πρωθυπουργού, μια συζήτηση-αναζήτηση για τη μελλοντική πορεία και φυσιογνωμία του κυβερνώντος κόμματος, που θα ολοκληρωθεί στο συνέδριο του 2002, το οποίο και θα αποφασίσει 
...ποιο ΠΑΣΟΚ, θα διεκδικήσει τη νίκη στις επόμενες εκλογές.
 Ενα άλλο θέμα που θα κλείσει την Τρίτη είναι το αν και ποιες αλλαγές θα γίνουν 
όσον αφορά την προετοιμασία για την Ολυμπιάδα του 2004, καθώς ο κ. Σημίτης θα κάνει γνωστά τα σχέδιά του στη συνεδρίαση της δυιπουργικής επιτροπής για τους Ολυμπιακούς Αγώνες. Aναλυτικά: 
 Πριν από τη συνεδρίαση της K.E., Παρασκευή και Σάββατο, θα συνεδριάσει την Πέμπτη το E.Γ. Θα προηγηθούν συναντήσεις του Κ. Σημίτη με το γραμματέα της Κ.Ε. Κ. Σκανδαλίδη την Τετάρτη, τον Ακη Τσοχατζόπουλο σήμερα, τον Απ. Κακλαμάνη και άλλους, ενώ ήδη έχει συναντηθεί με τον Κ. Λαλιώτη. Το θέμα της Κ.Ε. είναι η αποτίμηση του εκλογικού αποτελέσματος αλλά και η μελλοντική πορεία του ΠΑΣΟΚ, θέμα που συζητά στις συναντήσεις του με τα κομματικά στελέχη ο Κ. Σημίτης.*
Hδη ο Κ. Σκανδαλίδης έχει αναλάβει να συντάξει σχέδιο πολιτικής δράσης και αλλαγών, το οποίο θα του παραδώσει την Τετάρτη.
 Οι απόψεις που έχουν καταγραφεί μέχρι τώρα για τις αλλαγές στο ΠΑΣΟΚ, κάνουν λόγο για επανίδρυση, για μετεξέλιξη, για ανάθεση ενεργού ρόλου στα στελέχη που 
προέρχονται από τη διεύρυνση, για οργανωτικές αλλαγές, για αύξηση των μελών του Ε.Γ., για αντικατάσταση μελών του Ε.Γ., για τη σύσταση ομάδας ανασυγκρότησης που θα λειτουργεί παράλληλα με το Ε.Γ. και ό,τι άλλο μπορεί να φανταστεί κανείς.
 Ο πρωθυπουργός έχει δεχθεί ήδη πολλές εισηγήσεις, αλλά ο ίδιος σε κανέναν δεν έχει ανοίξει τα χαρτιά του και αυτό είναι το μόνο σίγουρο. Κυβερνητικό και κομματικό στέλεχος μάς έλεγε χθες ότι όλα όσα λέγονται και γράφονται ως σκέψεις και σχέδια του πρωθυπουργού δεν είναι τίποτε άλλο παρά σκέψεις και σχέδια των στελεχών που τα λένε. Tόνιζε δε ότι ο κ. Σημίτης δεν έχει καταλήξει 
ακόμα στις αλλαγές που θέλει να κάνει στο κόμμα και πάντως, οι όποιες αλλαγές θα αργήσουν να γίνουν.
 Ωστόσο και ο συνομιλητής μας και όλοι συμφωνούν ότι το συνέδριο του 2002 θα βάλει τις βάσεις για τη ριζική αλλαγή του κυβερνώντος κόμματος. Πρόγευση -ωστόσο- για τη μελλοντική πορεία του ΠΑΣΟΚ ίσως δώσει με την εισήγησή του προς την Κ.Ε. Η εισήγηση, μας έλεγαν χθες κυβερνητικές πηγές, θα είναι κυρίως ιδεολογικοπολιτική, ενώ αναμένεται να αναπτυχθεί και ένας προβληματισμός για την μελλοντική φυσιογνωμία του ΠΑΣΟΚ, τον οποίο θα λάβει υπόψη του ο κ. Σημίτης. Ολα όμως θα κινηθούν σε θεωρητικό επίπεδο και θα συνεχίσουν να είναι έτσι μέχρι και το τέλος του καλοκαιριού, οπότε αναμένονται και οι πρώτες συγκεκριμένες ενέργειες.
 Ο κ. Σημίτης αναμένεται να προδιαθέσει τα μέλη της Κ.Ε. και γι' αυτό που μέρες 
τώρα συνεργάτες του βγάζουν προς τα έξω και είδε το φως της δημοσιότητας, ότι δηλαδή θα είναι και στο συνέδριο του ΠΑΣΟΚ το 2002 υποψήφιος πρόεδρος, που σημαίνει ότι αυτός θα οδηγήσει το ΠΑΣΟΚ και στις επόμενες εκλογές, όποτε κι αν 
γίνουν. Η κίνηση αυτή του πρωθυπουργού, αν και αυτονόητη, κρίθηκε αναγκαίο να γίνει τώρα για να αποφευχθούν κόντρες και αντιπαραθέσεις μεταξύ των επίδοξων διαδόχων, που ενδεχομένως να δημιουργήσουν προβλήματα στη συνοχή του κόμματος και της κυβέρνησης.
 Για το θέμα των Ολυμπιακών Αγώνων αύριο αναμένεται να ανακοινώσει τις αποφάσεις του κατά τη διάρκεια της συνεδρίασης της διυπουργικής επιτροπής για το 2004. Σήμερα για το ίδιο θέμα συναντάται με τον υπουργό Πολιτισμού Θεόδωρο Πάγκαλο, ολοκληρώνοντας έτσι τις συναντήσεις του με τα κυβερνητικά στελέχη με τα οποία συζήτησε το θέμα. Η σημερινή συνάντηση είναι κρίσιμη και καθοριστική για τις αποφάσεις του, καθώς ο υπουργός Πολιτισμού αναμένεται να του καταθέσει 
συνολικό σχέδιο για τα επόμενα βήματα που πρέπει να γίνουν στον οργανωτικό τομέα, αλλά και για τις ενδεχόμενες αλλαγές προσώπων, καθώς ο κ. Πάγκαλος σε δηλώσεις του την περασμένη εβδομάδα άφησε να εννοηθεί ότι θα εισηγηθεί αλλαγές 
ορισμένων παραγόντων του υπάρχοντος οργανωτικού σχήματος. Ωστόσο, κυβερνητικά στελέχη χθες επέμεναν ότι δεν τίθεται θέμα αλλαγών στα πρόσωπα.
