Ενα χρόνο μετά τους NATΟϊκούς βομβαρδισμούς στη Γιουγκοσλαβία, η κρίση παραμένει ως εν δυνάμει απειλή για τη σταθερότητα στα Βαλκάνια.
H Δύση, διεθνείς παρατηρητές και οργανισμοί εκφράζουν ανησυχίες για την πιθανότητα μιας νέας έκρηξης.
 Aρχές της άνοιξης παρατηρήθηκε ήδη μια έντονη δραστηριότητα των Αλβανών στις πόλεις Πρέσεβο, Μπουγιάνοβατς και Μεντβέντια, στην νότια Σερβία, μια περιοχή που οι Αλβανοί αποκαλούν «ανατολικό Κοσσυφοπέδιο». Τη δραστηριότητα εκείνη ανέκοψε η Ουάσιγκτον.
 Η δραστηριότητα στη νότια Σερβία όμως συνεχίζεται, καθώς υπάρχουν ομάδες που επιμένουν ότι και αυτό το κομμάτι πρέπει να ενωθεί με το Κοσσυφοπέδιο.
Για άλλους αυτό αποτελεί αντιπερισπασμό σ' αυτό που γίνεται στα Σκόπια, τα οποία είναι πιθανό να αποτελέσουν το επόμενο θέατρο συγκρούσεων.
 Στις αρχές του μήνα σημειώθηκαν στα Σκόπια τρία συνεχόμενα επεισόδια στα σύνορα με το Κοσσυφοπέδιο -στο ένα τραυματίστηκαν δύο φρουροί από πυρά ελεύθερων σκοπευτών και στα άλλα δύο υπήρξε μόνο ανταλλαγή πυρών.
 Tαυτοχρόνως έγινε γνωστή έκθεση συμβούλου του υπουργείου Aμυνας που αναφερόταν σε κινήσεις των Αλβανών στα Σκόπια για τη δημιουργία ενός «αλβανικού εθνικού στρατού» με σκοπό την «απελευθέρωση όλων των αλβανικών εδαφών». Σύμφωνα με την έκθεση, οι κινήσεις αυτές γίνονται υπό την καθοδήγηση πρώην στελεχών του UCK. 
 Ο πρόεδρος της χώρας Μπόρις Τράικοφσκι αμέσως έθεσε τον στρατό σε κατάσταση «υψίστης πολεμικής ετοιμότητας» και διέταξε την ενίσχυση των φρουρών των συνόρων με το Κοσσυφοπέδιο, ενώ υποχρέωσε τις NATΟϊκές δυνάμεις να περιπολούν.
Ο ίδιος όπως και η κυβέρνηση του Λιούπτσο Γκεοργκίεφσκι προσπάθησαν να υποβαθμίσουν στην κοινή γνώμη την έκθεση και τα τρία μεθοριακά επεισόδια, τα οποία απέδωσαν σε «λαθρέμπορους».
Ηδη όμως ο UCK και άλλες ομάδες των Αλβανών έχουν συνδεθεί με το οργανωμένο έγκλημα. Eίναι γνωστό άλλωστε ότι τα σύνορα των Σκοπίων με το Κοσσυφοπέδιο και με την Αλβανία μοιάζουν με «ξέφραγο αμπέλι».
Mε αφορμή τα πρόσφατα γεγονότα, ο πρώην υπουργός Eσωτερικών Πάβλε Τραϊάνοφ, αναφερόμενος στο ρόλο των δυνάμεων του ΝΑΤΟ και του ΟΗΕ δήλωσε στην «K.E.» ότι δεν ασκούν κανέναν έλεγχο στα σύνορα, αντίθετα, επιδιώκουν την κατάργησή τους.
Ο ίδιος ο Γκεοργκίεφσκι δείχνει ότι προσπαθεί να αναπτύξει σχέσεις με Πρίστινα, και Τίρανα. 
Παράλληλα μεθοδεύει την επίλυση ορισμένων προβλημάτων των Αλβανών των Σκοπίων, ιδιαίτερα στο θέμα της εκπαίδευσης επιδιώκοντας έτσι να αμβλύνει τις αντιθέσεις.
Ομως αυτό δεν είναι απόλυτα εφικτό: Ο «αλυτρωτισμός» των Αλβανών εξακολουθεί να αποτελεί την κινητήρια δύναμη για μια μεγάλη μερίδα εθνικιστών, οι οποίοι πιστεύουν ότι οι ΗΠΑ παραμένουν στο πλευρό τους.
Αυτό φαίνεται και από τις δηλώσεις στελεχών των αλβανικών κομμάτων των Σκοπίων.
Tα κόμματα της αντιπολίτευσης πιστεύουν ότι ο Tζαφέρι έχει παγιδεύσει τον Γκεοργκίεφσκι και αξιώνει την ικανοποίηση όλο και περισσότερων αλβανικών αιτημάτων που «με μαθηματική ακρίβεια οδηγούν σε κάποια μορφή καντονοποίησης ή ομοσπονδοποίησης της χώρας». 
Aυτό όμως σε καμία περίπτωση δεν πρόκειται να δεχθούν «αμαχητί» οι σλαβικές κοινότητες των Σκοπίων.
