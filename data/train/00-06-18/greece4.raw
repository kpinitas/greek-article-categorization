Mία στις δύο ή τρεις γυναίκες και 1 στους 10 άντρες που εργάζονται στην E.E., έχουν υποστεί τουλάχιστον μία φορά στην «εργασιακή τους ζωή» κάποιου είδους σεξουαλική παρενόχληση. Αυτό δείχνουν 75 έρευνες που έγιναν την τελευταία δεκαετία σε 11 κράτη-μέλη της Ε.Ε. 
Παρ' ότι η Ελλάδα δεν είναι ανάμεσά τους, είναι από τις πρώτες χώρες που αναμένεται να επηρεαστούν από τη νέα ευρωπαϊκή νομοθεσία που πρότεινε την προπερασμένη εβδομάδα η επίτροπος για θέματα Κοινωνικών Υποθέσεων, Αννα Διαμαντοπούλου. Κι αυτό γιατί μαζί με την Πορτογαλία, είναι τα μόνα κράτη-μέλη που δεν έχουν ακόμη σχετικές νομοθετικές διατάξεις.
Η ελληνίδα επίτροπος είναι μία από τις ελάχιστες εργαζόμενες στη χώρα μας που παραδέχονται ότι έχουν δεχτεί σεξουαλική επίθεση από συνάδελφο ή από τον εργοδότη τους. 
Ενδεικτικό της νοοτροπίας που αποτρέπει την καταγγελία, είναι ότι στο αρμόδιο γυναικείο τμήμα της ΓΣΕΕ έχουν απευθυνθεί μέχρι σήμερα μόλις τέσσερις εργαζόμενες, που αναζητούσαν τρόπο να αντιμετωπίσουν την επίμονη παρενόχληση που δέχονταν και μάλιστα το έκαναν όταν η κατάσταση είχε γίνει πλέον ανυπόφορη.
Στις δύο περιπτώσεις που η καταγγελία αφορούσε ιδιωτικές επιχειρήσεις, έγινε προσφυγή στα δικαστήρια. 
Η πρώτη κρίθηκε στον Αρειο Πάγο υπέρ του εργοδότη, ενώ η δεύτερη θα εκδικαστεί στο τέλος του χρόνου (και ενώ η ενάγουσα έχει ήδη απολυθεί αφότου έκανε την καταγγελία). 
Σε μια τρίτη υπόθεση, που αφορούσε εργαζόμενη σε ΔΕΚΟ, η οποία δεχόταν επίμονα παρενόχληση από προϊστάμενό της, έγιναν ενδοϋπηρεσιακές συστάσεις στον καταγγελλόμενο να σταματήσει ώστε να αποφευχθεί η μήνυση (οι οποίες προσωρινά φαίνεται να αποδίδουν).
Η περίπτωση της τέταρτης καταγγελίας που έφτασε μέχρι τη ΓΣΕΕ, έληξε άδοξα, αφού η εργαζόμενη προτίμησε να μη δώσει συνέχεια. Οπως λέει η Ζωή Σώκου, προϊσταμένη του αρμόδιου γραφείου, που μίλησε με τη συγκεκριμένη εργαζόμενη, εκείνη της έδωσε την εντύπωση πως ίσως δεν είχε την απαραίτητη στήριξη από την οικογένειά της για να επισημοποιήσει την καταγγελία της. 
Η πλέον πρόσφατη υπόθεση που γνώρισε δημοσιότητα (δεν αναμείχθηκε η ΓΣΕΕ), αφορούσε μια υπάλληλο σουπερμάρκετ στην Πάτρα που μήνυσε τον προϊστάμενό της για σεξουαλική επίθεση. Η επιχείρηση απέλυσε όχι μόνο την ίδια αλλά και έναν συνάδελφό της που δέχτηκε να καταθέσει ως μάρτυρας κατηγορίας.
Σύμφωνα με τις προτάσεις της Kομισιόν, οι εργοδότες πρέπει να προλαμβάνουν τη σεξουαλική παρενόχληση στους χώρους εργασίας και αν όχι, να καταβάλουν ενδεχομένως αποζημιώσεις. Σε περίπτωση που συμβεί παρενόχληση, ο εργοδότης θα πρέπει να εξασφαλίσει ότι το θύμα δεν θα ζημιωθεί από αυτήν ή από την καταγγελία της.
Σημαντικός, ωστόσο, θεωρείται και ο σαφής ορισμός του τι συνιστά σεξουαλική παρενόχληση και που ορίζεται για πρώτη φορά ως διάκριση:
«Σεξουαλική παρενόχληση θεωρείται η διάκριση βάσει του φύλου στο χώρο εργασίας όταν εκδηλώνεται μια ανεπιθύμητη συμπεριφορά που σχετίζεται με το φύλο με σκοπό ή αποτέλεσμα να θίγεται η αξιοπρέπεια του ατόμου ή/ και να δημιουργείται ένα εκφοβιστικό, εχθρικό, προσβλητικό ή ενοχλητικό περιβάλλον, ιδίως εάν βάσει της άρνησης του ατόμου να αποδεχθεί τη συμπεριφορά αυτή, ή της υποταγής του σε αυτήν, λαμβάνονται αποφάσεις που επηρεάζουν το άτομο αυτό».
Οι 75 μελέτες που έλαβε υπόψη της η Ευρωπαϊκή Επιτροπή, δεν έχουν γίνει με τις ίδιες μεθόδους και τα αποτελέσματά τους μετρούν τα κρούσματα άλλοτε ποσοτικά (αριθμό παρενοχλήσεων) και άλλοτε ποιοτικά (είδος συμπεριφοράς). 
Κάποιες από αυτές έχουν γίνει σε εθνικό επίπεδο και άλλες αφορούν μεμονωμένους επαγγελματικούς κλάδους, ενώ σε άλλες την ευθύνη είχε το κράτος ή κάποιο υπουργείο, σε αντίθεση με όσες έγιναν από φορείς υπέρ της ισότητας ή από συνδικαλιστικές οργανώσεις. Παρ' όλα αυτά, τα συμπεράσματά τους συγκλίνουν στα εξής:
Οι πιο συνηθισμένες μορφές σεξουαλικής παρενόχλησης είναι λεκτικές (π.χ. ανέκδοτα με σεξουαλικό περιεχόμενο), μη λεκτικές (επίμονο βλέμμα, σφύριγμα κ.λπ.), ενώ μόλις 1-6% όσων απάντησαν στις έρευνες είχε δεχτεί σεξουαλική επίθεση ή βιασμό.
