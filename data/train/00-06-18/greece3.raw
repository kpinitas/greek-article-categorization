Ηεπιβολή θερινών αυξήσεων στα αεροπορικά ναύλα και η σύναψη νέου βραχυπρόθεσμου δανείου περιλαμβάνονται στις πρώτες κινήσεις που μελετά η νέα διοίκηση της Ολυμπιακής Αεροπορίας σε μία περίοδο έντονης οικονομικής ασφυξίας και γενικότερης αστάθειας.
Η καλοκαιρινή περίοδος βρίσκει τον εθνικό αερομεταφορέα στην αναζήτηση νέων ισορροπιών ύστερα από την απομάκρυνση των βρετανών μάνατζερ, που ήταν αποτέλεσμα έντονων διεργασιών στο εσωτερικό της κυβέρνησης. 
Το νέο διοικητικό σχήμα του ομίλου της Ο.A. ανακοινώθηκε την περασμένη εβδομάδα και πολλοί υποστηρίζουν ότι αντανακλά ακριβώς την οριακότητα της κατάστασης.
Ιδιαίτερη αίσθηση προκάλεσε η τοποθέτηση του Διονύση Καλόφωνου ταυτοχρόνως στη θέση του προέδρου και του διευθύνοντος συμβούλου της Ο.Α. Υπενθυμίζεται ότι ανάλογη ήταν η επιλογή του υπουργού Μεταφορών Χρ. Βερελή και για τον ΟΤΕ (στο πρόσωπο του Ν. Μανασή) και το γεγονός επιβεβαιώνει ότι επικρατεί σταδιακά στην κυβέρνηση η άποψη πως οι «δυαρχίες» (διαφορετικός πρόεδρος-διευθύνων σύμβουλος) δεν μπορούν να λειτουργήσουν.
Στην περίπτωση της Ολυμπιακής Αεροπορίας, αποτελεί κοινή διαπίστωση ότι οι φυγόκεντρες-διαλυτικές τάσεις είναι «ενδημική νόσος». Ο μέτοχος-Δημόσιο έχει τοποθετήσει 26 διαφορετικές διοικήσεις στα 25 χρόνια που διαχειρίζεται την Ο.Α., και τα πρόσωπα που ανελάμβαναν τα ηνία άρχιζαν να υποσκάπτουν ο ένας τον άλλον δύο-τρεις μήνες μετά την τοποθέτησή τους. Παράπλευρη συνέπεια αυτής της κατάστασης ήταν η διαρκής ενδυνάμωση του ρόλου των συνδικαλιστών της Ο.Α. που κατάφερναν να επιβάλλουν τις απόψεις τους ως οι μόνοι που είχαν διάρκεια στην εξουσία τους.
Σε διοικητικό επίπεδο, πάντως, η «φαγωμάρα» οδηγούσε σύντομα σε κρίση, κατάρρευση και αντικατάσταση προσώπων από την κυβέρνηση. Ειδικά τα τελευταία χρόνια, οι παρεμβάσεις της κυβέρνησης προκαλούσαν αντιδράσεις και σε επίπεδο Ευρωπαϊκής Επιτροπής, η οποία προχωρούσε στην επιβολή κυρώσεων όπως το «πάγωμα» των προγραμμάτων εξυγίανσης με τις αντίστοιχες οικονομικές ενισχύσεις.
Οι ψυχραιμότεροι αναλυτές είναι πλέον σε θέση, ύστερα από τόσες αλλαγές προσώπων και διοικητικές κρίσεις, να υποστηρίζουν με βεβαιότητα ότι τα φαινόμενα της αστάθειας οφείλονται σε έναν λόγο: Την έλλειψη σαφούς κυβερνητικής πολιτικής για τις αερομεταφορές, η οποία με τη σειρά της θα επέτρεπε στους αρμόδιους υπουργούς να θέτουν στόχους και να αξιώνουν την εφαρμογή δεσμευτικών προγραμμάτων από τις διοικήσεις. Η νέα διοίκηση της Ο.Α. έχει να αντιμετωπίσει πρόσθετες δυσκολίες, καθώς:
 Πρέπει να λειτουργήσει στο πλαίσιο αποφάσεων που είχαν δρομολογήσει οι βρετανοί μάνατζερ της Ο.Α. 
Υπάρχει, για παράδειγμα, υπογεγραμμένο προσύμφωνο για τη μακρόχρονη ενοικίαση 15 αεροσκαφών και την πώληση 17 παλαιών αεροσκαφών της Ο.Α. στην εταιρεία Gecas. 
Σε εξέλιξη βρίσκεται επίσης η διαδικασία για την πώληση των ακινήτων της Ο.Α. στη Νέα Υόρκη.
 Οφείλει επίσης να ασκήσει διοίκηση λαμβάνοντας υπόψη ότι η κυβέρνηση θέλει να φέρει στρατηγικό επενδυτή μέσα στην Ολυμπιακή Αεροπορία. 
Με αυτό το δεδομένο, θα δυσκολευθεί ιδιαίτερα να «περάσει» αποφάσεις που θα δεσμεύουν τον επόμενο ιδιοκτήτη ο οποίος θα θέλει να κάνει το δικό του «παιχνίδι».
 Βραχυπρόθεσμα, πρέπει να βρει λύσεις για μια αξιοπρεπή απόδοση στη διάρκεια του καλοκαιριού, καθώς το πρόγραμμα δρομολογίων κινείται οριακά από πλευράς διαθέσιμων αεροσκαφών και πληρωμάτων. 
Σύμφωνα με πληροφορίες, για το ταμιακό πρόβλημα που αντιμετωπίζει η Ο.Α. σχεδιάζονται δύο κινήσεις:
- Η λήψη νέου δανείου για να κλείσει η «τρύπα» που ξεπερνά σε ύψος τα 11 δισ. δραχμές.
