EURΟ 2000 δίχως χούλιγκανς δε γίνεται. Γι' αυτό και από τότε που ξεκίνησε το Πανευρωπαϊκό Πρωτάθλημα Ποδοσφαίρου, οι συνδιοργανώτριες χώρες (Βέλγιο - Ολλανδία) καθώς και οι αστυνομικές δυνάμεις των κυριότερων ευρωπαϊκών χωρών θα βρίσκονται σε επιφυλακή.
 Στην Ολλανδία έχουν ήδη επιστρατευθεί 4.000 αστυνομικοί, και δεν αποκλείεται να φτάσoυν στις 20.000.
 Στο Βέλγιο, 6.500 αστυνομικοί περιπολούν δρόμους και στάδια, ενώ άλλες 30.000 βρίσκονται σε επιφυλακή.
Οι αναμνήσεις από τα αιματηρά γεγονότα στο στάδιο Χέιζελ των Βρυξελλών πριν από 15 χρόνια που προκάλεσαν το θάνατο 39 ανθρώπων δεν επιτρέπουν εφησυχασμό απέναντι στους χούλιγκανς. 
Οι «φυλές» των χούλιγκανς διαφέρουν από χώρα σε χώρα, όπως και τα μέτρα που λαμβάνονται εναντίον τους.
ΓΕΡΜΑΝΙΑ: Εκεί οι χούλιγκανς αντιμετωπίζονται περίπου σαν τρομοκράτες. Οι γερμανικές αρχές, που τελούν ακόμα υπό την επήρεια του σοκ του Μουντιάλ του '98, όταν χούλιγκανς σκότωσαν χωροφύλακα στη Λενς, πήραν έκτακτα μέτρα. Η αστυνομία έχει φακελώσει τουλάχιστον 7.000.
Σε αυτούς που έχουν χαρακτηριστεί ως άκρως επικίνδυνοι, έχουν απαγορεύσει τα ταξίδια προς Βέλγιο και Ολλανδία για τις επόμενες εβδομάδες και τους υποχρεώνουν να δηλώνουν τακτικά παρουσία στο αστυνομικό τμήμα της περιοχής τους.
Η Γερμανία επιθυμεί να διαφυλάξει και την καλή της φήμη καθώς πρόκειται να διοργανώσει το Μουντιάλ του 2006.
ΟΛΛΑΝΔΙΑ: Οι οπαδοί του Αγιαξ και της Φέγενορντ συγκαταλέγονται στους πιο «άγριους». Κάθε χρόνο, η αστυνομία συλλαμβάνει συνολικά 600 με 700, ενώ παρατηρείται μείωση του μέσου όρου ηλικίας των χούλιγκανς, καθώς έχει αυξηθεί ο αριθμός των εφήβων από
Μια νέα τάση που παρατηρείται είναι ότι δεν συγκρούονται πια τόσο με τους οπαδούς των αντίπαλων ομάδων, όσο με την αστυνομία. Αντίθετα, οι οπαδοί της εθνικής ομάδας ποδοσφαίρου επιδεικνύουν άψογη συμπεριφορά.
ΒΕΛΓΙΟ:  Μετά τo Χέιζελ, τα σοβαρά επεισόδια έχουν ελαχιστοποιηθεί. Αν 
η βελγική αστυνομία συνελάμβανε χίλιους χούλιγκανς το χρόνο, σήμερα αυτοί που οδηγούνται στο κρατητήριο είναι μερικές δεκάδες. Οι «σεσημασμένοι» είναι περίπου 300 και στους πιο σκληρούς συγκαταλέγονται οι οπαδοί της Αντερλεχτ και της Μπριζ και κατά δεύτερο λόγο της Στάνταρντ και της Αντβερπ.
ΙΤΑΛΙΑ: Δεκαπέντε άνθρωποι, οι τέσσερις πέρυσι, έχουν χάσει τη ζωή τους τα τελευταία 20 χρόνια. 
Tο 1999 σημειώθηκαν 250 βίαια επεισόδια με 800 τραυματίες και 2.000 συλληφθέντες. Τα περισσότερα δεν σημειώνονται στα γήπεδα, αλλά στους σταθμούς των τρένων και των λεωφορείων.
Aυτό που ανησυχεί τις αρχές είναι ότι στα επεισόδια μετέχουν συχνά και διάφορες ακροδεξιές ομάδες. 
ΣΚΑΝΔΙΝΑΒΙΑ: Ο χουλιγκανισμός εδώ αποτελεί μάλλον περιθωριακό φαινόμενο.
Οι δανοί φίλαθλοι έχουν κερδίσει την προσωνυμία «ρόλιγκανς», λογοπαίγνιο που παράγεται από τη δανέζικη λέξη rolig (ήσυχος) και τη λέξη χούλιγκαν. Οι πιο επικίνδυνοι ανέρχονται στους 200.
Στη Σουηδία, οι περισσότεροι χούλιγκανς είναι οπαδοί της Στόκχολμ, της Γκέτεμποργκ και της Χέλσινμποργκ. 
Πιστεύεται ότι αρκετοί από αυτούς διατηρούν επαφές με τη βρετανική νεοναζιστική ομάδα Combat 18.
ΤΟΥΡΚΙΑ: Οι Τούρκοι αποποιούνται τον όρο «χούλιγκαν» για να διαφοροποιηθούν από τους Αγγλους και αυτοχαρακτηρίζονται ως «φανατικοί». 
Αυτό βέβαια δεν σημαίνει ότι είναι και λιγότερο επικίνδυνοι, όπως απέδειξαν τα γεγονότα του περασμένου Απριλίου στην Κωνσταντινούπολη με τη δολοφονία των δύο άγγλων φιλάθλων: «Ηρθαμε για να πεθάνουμε» είναι ένα από τα βασικά συνθήματά τους.
 ΜΑΪΟΣ 1985. Βρυξέλλες, αγώνας Λίβερπουλ - Γιουβέντους. Τριάντα εννέα νεκροί στο γήπεδο του Χέιζελ από αιματηρή σύγκρουση ανάμεσα στους οπαδούς των δύο ομάδων.
 EURΟ 1988. Για μια ολόκληρη εβδομάδα, άγγλοι χούλιγκανς προκαλούν βίαια επεισόδια στη Γερμανία.
 ΜΟΥΝΤΙΑΛ 1990: Αγρια επεισόδια σημειώνονται στην Ιταλία. Οι αρχές απελαύνουν 200 άγγλους χούλιγκανς.
 1993. Η ολλανδική αστυνομία συλλαμβάνει περισσότερους από χίλιους άγγλους φιλάθλους στο Αμστερνταμ και στο Ρότερνταμ, πριν από την έναρξη του αγώνα ανάμεσα στις εθνικές ποδοσφαιρικές ομάδες της Ολλανδίας και της Αγγλίας. 
 1997. Σαράντα βρετανοί φίλαθλοι συλλαμβάνονται στη Ρώμη, μετά τον αγώνα ανάμεσα στις εθνικές ομάδες Αγγλίας και Ιταλίας.
 ΜΟΥΝΤΙΑΛ 1998: Αγριες οδομαχίες σημειώνονται στη Μασσαλία, πριν από τον αγώνα μεταξύ Αγγλίας και Τυνησίας και στο Σεντ-Ετιέν μετά τη λήξη του αγώνα μεταξύ Αγγλίας και Αργεντινής.
ΝΟΕΜΒΡΙΟΣ 1999: 160 άτομα συλλαμβάνονται στη Γλασκόβη, μετά το ματς Αγγλία - Σκοτία.
 5 ΑΠΡΙΛΙΟΥ 2000. Λιντς Γιουνάιτεντ εναντίον Γαλατασαράι. Δυο άγγλοι φίλαθλοι νεκροί μετά τη λήξη του αγώνα.
