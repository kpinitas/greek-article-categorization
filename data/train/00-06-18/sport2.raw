Για εξήντα επτά λεπτά η Σλοβενία, αν υπήρχε γενική βαθμολογία 16 ομάδων στο EURΟ 2000, με το 3-0 επί της Γιουγκοσλαβίας την περασμένη Τρίτη στο Σαρλερουά, ήταν πρώτη (μαζί με τη Γαλλία) και είχε τον τοπ σκόρερ του τουρνουά (δύο γκολ ο Ζάχοβιτς). 
Πάρα πολύ, για να το αντέξει μια ομάδα που όλοι εκ των προτέρων τη λογάριαζαν δέκατη έκτη και καταϊδρωμένη. Κι όλοι, εκείνες τις στιγμές παραζάλης, την κοίταζαν σαν χάννοι. 
Από πού προσγειώθηκε τούτη δω η Σταχτοπούτα, το μικρότερο έθνος που εμφανίστηκε ποτέ σε τελικό γύρο Ευρωπαϊκού Πρωταθλήματος, στη Χώρα του (δικού της) Θαύματος;
Ελληνες και Νορβηγοί, αντίπαλοι των Σλοβένων στα προκριματικά, ήταν οι Ευρωπαίοι που εξεπλάγησαν πιο λίγο απ' όλους τους υπολοίπους. Γιατί το ήξεραν πως αυτή η ομάδα, πάνω-κάτω με τα ίδια πρόσωπα εννέα χρόνια (της ανεξαρτησίας) μαζί, διέπεται από ορισμένους αξιοπρόσεκτους κώδικες. Των οποίων η περίληψη θα μπορούσε να έχει τίτλο «η ηθική της εργασίας». 
Δίχως κόμπλεξ, μακράν η πλέον άνετη απ' τις δεκαέξι φιναλίστ με την έννοια πως καμιά ομάδα δεν (έχει λόγους να) φοβάται την ήττα λιγότερο απ' αυτήν, η Σλοβενία ήρθε ώς εδώ στις Κάτω Χώρες και την πραμάτεια της να επιδείξει (όχι μόνο τον Ζάχοβιτς, αλλά και τον Πάβλιν, τον Κάριτς, τον Κναβς που όμως έπεσε θύμα τραυματισμού) και, επιπλέον, ν' αποδείξει ό,τι για τους άλλους δεκαπέντε είναι δεδομένο και αυτονόητο. Δηλαδή;
Πρώτον, ότι είναι υπαρκτό κράτος, εξ ου και οι κατατοπιστικοί χάρτες που προσφέρονται στους επισκέπτες των πάγκων, στα διάφορα Fans House που στήνονται επί τη ευκαιρία των αγώνων. 
Δεύτερον, ότι ο πληθυσμός τους φτάνει δεν φτάνει τις 2.000.000 ψυχές.
Tρίτον, ξέρουν ποδόσφαιρο, δεν είναι μονάχα το μπάσκετ και τα σπορ στα χιόνια που τους συγκινούν. 
«Οτι φτάσαμε ώς τα τελικά, μόνον αυτό είναι καταπληκτική επιτυχία. Κι ήρθαμε στο EURΟ, όχι για να χτίσουμε κάστρα στα σύννεφα, αλλά πάντως όχι και για τουρισμό!» βεβαίωνε ο σέντερ-φορ Σάσο Ούντοβιτς. 
Οι Σέρβοι ήταν οι πρώτοι που ένιωσαν πώς το εννοούσε.
Ο δεξιός μπακ-χαφ Τζόνι Νόβακ, απ' τους πιονιέρους του '91 και σπουδασμένος μεταλλουργός, φυσικά υπήρξε Γιουγκοσλάβος και μάλιστα εκπροσώπησε την τότε πατρίδα του στο προολυμπιακό τουρνουά του '88, παρέα με Μιχάιλοβιτς, Μιγιάτοβιτς, Γιούγκοβιτς, Γιοκάνοβιτς: 
«Η ενωμένη Γιουγκοσλαβία ήταν πολύ καλύτερη ομάδα από τη σημερινή, από την Κροατία, από τη Σλοβενία, απ' όλες. Υπήρχε μεγαλύτερη ευχέρεια να επιλέξεις παίκτες και να προκριθεί στη διοργάνωση, κι εμείς μπορεί να προοδεύαμε περισσότερο μέσα απ' τον συναγωνισμό. 
Με τη Σλοβενία, και με την κάθε ξεχωριστή δημοκρατία, τώρα είναι δυσκολότερο, αλλά γι' αυτό τα επιτεύγματα έχουν πια και πιο σημαντική αξία. Ποιος τα πίστευε όλ' αυτά, για μας; Πριν, οι Σλοβένοι δεν έδιναν πολλή σημασία στο ποδόσφαιρο. Τώρα, άνθρωποι όλων των ηλικιών ήρθαν ακόμη και στις προπονήσεις να μας υποστηρίξουν, το έβλεπες στα πρόσωπά τους πόσο χαρούμενοι είναι».
Το 3-3 με τη Γιουγκοσλαβία, ξεχνώντας το πώς έγινε, είναι τεράστια επιτυχία για τη Σλοβενία. «Είναι» συμφωνεί ο Νόβακ, «αλλ' εμείς δεν έχουμε την εμπειρία τέτοιων τουρνουά. Να δίνεις τρεις αγώνες σε εννέα μέρες. Και δεν ξέρω πόσο προσέξαμε να κάνουμε οικονομία στην ενέργειά μας για ν' αντέξουμε ώς το τέλος. Αν την ξοδέψαμε όλη στο πρώτο παιγνίδι, τότε στο τρίτο που είναι με την πολύ σκληρή Νορβηγία (σ.σ. την Τετάρτη στο Αρνεμ) χαθήκαμε!» 
Το δεύτερο, απόψε στο Αμστερνταμ Αρένα με την αινιγματική έως απογοητευτική Ισπανία, θα δώσει χρήσιμες απαντήσεις επ' αυτού. «KΟMΠAKT». Εκείνοι που, προς το παρόν, έχουν να κάνουν με τους κόμπακτ Σκανδιναβούς (και τη στρατιά των 12.000 φαν που παρέταξαν, έναντι μόλις 3.000 Ισπανών, στην πρεμιέρα του Ρότερνταμ) σήμερα στη Λιέγη, είναι οι Γιουγκοσλάβοι. Η προσωποποίηση του ρεμαλισμού:
Δύο ακραίοι μπακ κι ένας τερματοφύλακας για τα θηρία, ο Μιχάιλοβιτς που τα έκανε όλα, ο Στάνκοβιτς που έφυγε έτοιμος να δείρει κόσμο όταν αντικαταστάθηκε στο 35'.
Ο Γιοκάνοβιτς κι ο Γιούγκοβιτς σε άτυπο διαγωνισμό ποιος θα μοιράσει τις περισσότερες κλοτσιές και ποιος θα τραβήξει τις πιο πολλές φανέλες.
Η πρώτη επιτυχία ήταν ότι δεν πλακώθηκαν στο ξύλο, μεταξύ τους. Η δεύτερη ότι, χάρη στην αξιοπιστία του σοβαρού Τζούκιτς πίσω και στην καλοσύνη του Ντρούλοβιτς και του Μιλόσεβιτς μπροστά, βρήκαν τη σωτήρια δίοδο για τη μεγάλη απόδραση.
Ο φαφλατάς Μπόσκοβ, τις προάλλες, έλεγε «η Νορβηγία, με 18 παίκτες στην Πρέμιερ Λιγκ, δεν είναι Νορβηγία, απλώς είναι ποδοσφαιριστές που φοράνε τη φανέλα της Νορβηγίας αλλά παίζουν αγγλικό φούτμπολ». 
Να δούμε, μόνο, στην πράξη αν και πώς οι πλάβι σήμερα θα τους αποσυντονίσουν, πώς θα τους διασπάσουν και θα χαλάσουν τις ισορροπίες τους, αλλά και πώς θα αμυνθούν όταν οι «Αγγλοι» του Βορρά ξεχυθούν στην κόντρα. 
Διότι, όπως σημείωσε κι ο Ερικ Μίκλαντ όταν βραβεύτηκε ως Παίκτης του Αγώνα (κατά των Ισπανών), «εμείς είμαστε αυτοί που είμαστε, έντεκα άνθρωποι σαν ένας, δεν τα παρατάμε ποτέ, και αγαπάμε ο ένας τον άλλον». 
