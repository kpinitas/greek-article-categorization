Eίκοσι μήνες «ζωής» μένουν ακόμη για τη δραχμή μέχρι να αποσυρθεί εντελώς από τα χέρια των κατοίκων αυτής της χώρας την άνοιξη του 2002.
Η ένταξη της δραχμής στη ζώνη του ευρώ με μια ισοτιμία μετατροπής 340,7 δρχ./ευρώ υπογράφεται αύριο από τους ένδεκα και συνομολογείται από τους δεκαπέντε εταίρους της Ευρωπαϊκής Ενωσης, έπειτα από μια διαδρομή που κράτησε στην τελευταία της φάση δύο χρόνια.
Η νομισματική κρίση στη ΝΑ Ασία και οι ισχυρότατοι κλυδωνισμοί που προκάλεσαν τα «απόνερά» της έπεισαν τον πρωθυπουργό κ. Σημίτη και τον υπουργό Εθνικής Οικονομίας κ. Παπαντωνίου στα τέλη του 1997 να επισπεύσουν την ένταξη με κάθε θυσία κάνοντας το πρώτο βήμα το Μάρτιο του 1998 (υποτίμηση και ένταξη στο Μηχανισμό Συναλλαγματικών Ισοτιμιών).
Η δραχμή, υποστηριζόμενη από μια οικονομία της οποίας το ΑΕΠ στηρίζεται σχεδόν κατ' αποκλειστικότητα στις δημόσιες επενδύσεις και το εμπόριο, δεν ήταν εύκολο να διατρέξει το διάστημα που τη χωρίζει μέχρι το κατώφλι του ευρώ χωρίς να υποστεί τις πιέσεις των διεθνών και των εγχώριων αγορών κεφαλαίου και συναλλάγματος.
Για να προσεγγίσει η δραχμή τη νέα κεντρική ισοτιμία, χωρίς παράλληλα να μειωθούν τα δραχμικά επιτόκια στο επίπεδο των επιτοκίων του ευρώ, έγιναν αρκετές παρεμβάσεις από την ΤτΕ στην αγορά συναλλάγματος
Η επικείμενη ανακοίνωση της Ευρωπαϊκής Κεντρικής Τράπεζας για την υποστήριξη της ισοτιμίας μετατροπής της δραχμής εφόσον χρειαστεί μέχρι την ένταξή της την 1/1/2001 αναμένεται να «ανακουφίσει» το οικονομικό επιτελείο της κυβέρνησης και την ΤτΕ από πρόσθετες ανησυχίες. 
Πάντως, η ΤτΕ εκτιμάται ότι θα προχωρήσει σε μια ενδεικτική περαιτέρω μείωση των επιτοκίων κατά 0,25% - 0,5% μετά την υπογραφή της συμφωνίας ένταξης. Η μείωση αυτή θα ήταν μεγαλύτερη, αν δεν είχε εν τω μεταξύ προηγηθεί η κατά 0,5% τελευταία αύξηση των επιτοκίων του ευρώ από την ΕΚΤ.
Παράλληλα πρίν από το τέλος του μήνα η T.τ.E. πρόκειται να ανακοινώσει το χρονοδιάγραμμα της σταδιακής μείωσης των υποχρεωτικών καταθέσεων των εμπορικών τραπεζών από το 12% στο 2% μέχρι το τέλος του 2000.
