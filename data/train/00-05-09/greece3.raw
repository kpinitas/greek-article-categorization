 ίτημα των σερβικών αρχών για να καταθέσουν και άλλοι μάρτυρες στην επικείμενη δίκη του ανθυπαστυνόμου Κυριάκου Βαντούλη, μελετά η Eισαγγελία Πρωτοδικών Θεσσαλονίκης.
Με την κατηγορία της ανθρωποκτονίας εξ αμελείας κάθεται τον Ιούνιο στο εδώλιο ο αστυνομικός που τον Οκτώβριο του '98 σκότωσε το 17χρονο Σέρβο μαθητή.* Ο κατάλογος προτεινόμενων μαρτύρων που δεν κλήθηκαν να καταθέσουν στη δίκη απεστάλη αρχικά στην Eισαγγελία Eφετών Θεσσαλονίκης κι από εκει διαβιβάστηκε στην Eισαγγελία Πρωτοδικών με την παραγγελία να μελετηθεί το αίτημα.
 Ο πατέρας του αδικοχαμένου Μάρκο Μπουλάτοβιτς, μάλιστα, είχε επισκεφθεί πριν από μερικούς μήνες τον προϊστάμενο της Εισαγγελίας Πρωτοδικών Ευάγγελο Ζαχαρή, 
προκειμένου να ζητήσει και επίσπευση της δίκης. Ημερομηνία εκδίκασης, πάντως, ορίστηκε η 27η Ιουνίου. Ο κ. Μπουλάτοβιτς έχει χαρακτηρίσει «γελοίο» το παραπεμπτικό βούλευμα του Συμβουλίου Πλημμελειοδικών που μετέτρεπε την αρχική κατηγορία της ανθρωποκτονίας εκ προθέσεως με ενδεχόμενο δόλο, σε ανθρωποκτονία 
εξ αμελείας και προσέφυγε στον Αρειο Πάγο. Ωστόσο, η προσφυγή του απορρίφθηκε.
 Το Συμβούλιο Πλημμελειοδικών δέχεται ότι ο αστυνομικός δεν είχε πρόθεση να σκοτώσει το Σέρβο μαθητή και επρόκειτο απλώς για ατύχημα που προκλήθηκε από αμέλεια. Πάντως, από την πρώτη στιγμή, η ηγεσία της ΕΛ.ΑΣ. στη Θεσσαλονίκη είχε ξεκαθαρίσει ότι «επρόκειτο για ένα τραγικό ατύχημα». Με την άποψη αυτή είχε συμφωνήσει και ο Σέρβος πρόξενος, ενώ και ο εισαγγελέας Πρωτοδικών Ευάγγελος Ζαχαρής που είχε διενεργήσει τότε την προανάκριση -σήμερα προϊστάμενος της Εισαγγελίας- είχε προτείνει εξ αρχής την άσκηση δίωξης για ανθρωποκτονία από αμέλεια.
 Ο κατηγορούμενος ανθυπαστυνόμος είχε αφεθεί ελεύθερος με χρηματική εγγύηση ενός εκατομμυρίου δραχμών και περιοριστικούς όρους. Μετά τη μετατροπή της δίωξης, όμως, σε πλημμεληματικού χαρακτήρα άρθηκαν όλοι οι όροι. Εδώ και μερικούς μήνες μάλιστα έχει επιστρέψει κανονικά στην υπηρεσία του. 
