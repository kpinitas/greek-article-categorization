 Η δημόσια εικόνα του προέδρου της Συρίας προωθήθηκε περισσότερο παρά η ειρήνευση στη Μέση Ανατολή, σύμφωνα με τις δηλώσεις που έγιναν κατά την επίσκεψη του Χαφέζ Αλ Ασαντ στην Αίγυπτο και τη συνάντησή του με τον Αιγύπτιο πρόεδρο, κατά την οποία λίγα ειπώθηκαν για την ειρήνη, ενώ δεν υπήρξε διέξοδο ούτε στην άλλη συνάντηση κορυφής, μεταξύ του πρωθυπουργού του Ισραήλ και του Παλαιστίνιου ηγέτη.
 Η επίσκεψη του Ασαντ στην Αίγυπτο ήταν το δεύτερο ταξίδι του σε διάστημα έξι εβδομάδων και η πρώτη του δημόσια εμφάνιση μετά τις 30 Απριλίου, όταν η βρετανική «Σάντεϊ Τέλεγκραφ» είχε γράψει πως ο Σύρος πρόεδρος υπέστη αποπληξία, με αποτέλεσμα να χάσει δυνάμεις και να μην μπορεί να κάνει δημόσιες 
εμφανίσεις. Ασαντ και Μουμπάρακ άφησαν τις δηλώσεις στους υπουργούς τους των Eξωτερικών. 
 Ο Σύρος Φαρούκ Αλ Σαρέχ δήλωσε ότι η υγεία του Ασαντ είναι «πολύ καλή». Πάντως, ο πρόεδρος κατέβηκε αργά από το αεροπλάνο στηριζόμενος στη σκάλα και περπάτησε το ίδιο αργά. Ο Σύρος υπουργός κατηγόρησε την κυβέρνηση του Ισραηλινού πρωθυπουργού Εχούντ Μπάρακ ότι δεν εργάζεται σοβαρά για την ειρήνη.
 «Η ειρηνευτική διαδικασία περνά δύσκολη περίοδο και ο λόγος δεν είναι οι Αραβες... Αν το Ισραήλ είναι σοβαρό, είμαστε κι εμείς. Μάλιστα εμείς είμαστε σοβαροί σε κάθε περίπτωση», είπε ο Σύρος υπουργός. 
 Τα δύο ταξίδια του Ασαντ και οι φήμες για την υγεία του οδηγούν στο συμπέρασμα *
ότι η Συρία θέλει να προωθηθεί η ειρηνευτική διαδικασία και να καταλήξει σε συμφωνία με το Ισραήλ. Η Δαμασκός έχει ταχθεί υπέρ της ειρήνης, δηλώνοντας ότι 
δεν βιάζεται προκειμένου να πετύχει τους στόχους της. Ο Αιγύπτιος υπουργός Αμρ 
Μουσά δήλωσε ότι οι δύο πρόεδροι συμφώνησαν να γίνει συνάντηση των υπουργών Eξωτερικών της Διακήρυξης της Δαμασκού, την πρώτη εβδομάδα του Ιουνίου, στο Κάιρο.
 Χθες, δύο ισλαμικές οργανώσεις ανέλαβαν την ευθύνη για ισάριθμες επιθέσεις στην κατεχόμενη ζώνη του Νότιου Λιβάνου και ισραηλινά μαχητικά αεροπλάνα απάντησαν με δύο επιδρομές, σε περιοχές κοντά στο χωριό Κιρμπίτ Σελμ. Το Ισραήλ ανακοίνωσε ότι ενδέχεται να τερματίσει την 22 ετών κατοχή της ζώνης πριν από την ήδη εξαγγελθείσα καταληκτική ημερομηνία του Ιουλίου. Ο επικεφαλής 
του φιλο-ισραηλινού Στρατού του Νοτίου Λιβάνου απείλησε με αδελφοκτόνο πόλεμο όταν το Ισραήλ αποσυρθεί και δήλωσε πως η εναλλακτική λύση είναι μια ευρεία αμνηστία για όλους όσοι συνεργάστηκαν με το Ισραήλ. Από την αμνηστία πάντως ζήτησε να εξαιρεθεί ο ίδιος.
 Ο Μπάρακ δεν απέκλεισε να καθυστερήσει η συμφωνία-πλαίσιο με τους Ισραηλινούς, 
μετά την άκαρπη συνάντηση που είχε με τον Γιάσερ Αραφάτ. Οι διαπραγματεύσεις των δύο πλευρών επαναλαμβάνονται αλλά σε χαμηλότερο επίπεδο. Ο Μπάρακ επιβεβαίωσε ότι έχει αντιρρήσεις και στον κυβερνητικό συνασπισμό για την παράδοση τριών προαστίων της Ιερουσαλήμ που βρίσκονται στη Δυτική Οχθη.
