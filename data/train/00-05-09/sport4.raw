Είχε, τουλάχιστον, διάθεση, έτρεξε, πάλεψε, έδειξε ότι τον ενδιέφερε αυτό το παιχνίδι κι έτσι έφερε το νικηφόρο αποτέλεσμα. Για τον ΠΑΟΚ ο λόγος, ο οποίος στην φιλοπαοκτσήδικη Ρόδο νίκησε 2-0 τον Πανιώνιο κι έπιασε τον Αρη στην πέμπτη προνομιούχο θέση του πρωταθλήματος. Κι ο Πανιώνιος; Εμεινε στις ευκαιρίες και στο παράπονο για μια φάση που μύριζε πέναλτι.
 Η αγωνιστικότητα ήταν το κυρίαρχο στοιχείο του παιχνιδιού του ΠΑΟΚ. Αγωνιστικό, εξάλλου, ήταν και το σχήμα που προτίμησε ο Μπάγεβιτς. Κι αυτή η αγωνιστικότητα είχε αποτέλεσμα να ασκηθεί μια πίεση στον Πανιώνιο, ιδιαίτερα στο α  ημίχρονο, που ο ΠΑΟΚ είχε ευνοϊκό τον αέρα. Ο Πανιώνιος «έκλεισε» και φρόντισε για τις αντεπιθέσεις του. Το αποτέλεσμα ήταν: 
 *στον αμυντικό τομέα να είναι, σχεδόν, μόνιμα εγκαταστημένος ο ΠΑΟΚ στην περιοχή του Πουρλιοτόπουλου και να αναμένεται το λάθος για το γκολ, και
 *επιθετικά να δημιουργηθούν δύο καλές προϋποθέσεις για γκολ, με του Ριμπέιρο πιο χαρακτηριστικό, ο οποίος σε άδεια, σχεδόν, εστία πλάσαρε άουτ.
 Με αυτή την πίεση, όμως, ο ΠΑΟΚ ευτύχησε να 'χει ένα γκολ στο 42  με εξαιρετικό χτύπημα φάουλ του Μπορμπόκη κι αφού προηγουμένως η μπάλα χτύπησε το κάθετο δοκάρι της εστίας του Πουρλιοτόπουλου, ο οποίος κινήθηκε προς την κατεύθυνση της μπάλας.
 Ο Πανιώνιος επιχείρησε να αλάξει το σκηνικό στο β  ημίχρονο και να εκμεταλλευτεί τον ευνοϊκό αέρα, που σε αυτό το διάστημα φυσούσε πιο δυνατά. Στο 52  όμως ο Φρούσος με κεφαλιά τού χάλασε τη διάθεση. Σημειώθηκε έπειτα από χτύπημα κόρνερ του Μπορμπόκη. Εκεί το παιχνίδι είχε κριθεί. Ο ΠΑΟΚ ήταν πιο ουσιώδης και πιο αποφασιστικός, και στις κόντρα επιθέσεις του έγινε πιο επικίνδυνος. Eυκαίρια για τον Πανιώνιο υπήρξε στο 67  με το δοκάρι- φάουλ του Κρίστενσεν, αλλά με την παρέμβαση του τερματοφύλακα του ΠΑΟΚ, ενώ η τελευταία πράξη για τον Πανιώνιο παίχτηκε στο 79', όταν ο Χασιώτης απέναντι στον Σαμοτούλσκι πλάσαρε άουτ. Υπήρχε χρόνος να ελπίζει η νεοσμυρνιώτικη ομάδα και σε κάτι καλύτερο από τη μείωση του σκορ.
 Μπορμπόκης, Κατσαμπής, Φρούσος ήταν οι καλύτεροι του ΠΑΟΚ, ενώ από τον Πανιώνιο προβλήματα μεγάλα δημιούργησε στην άμυνα της ομάδας της Θεσσαλονίκης ο Ριμπέιρο, αλλά όσο είχε δυνάμεις.
 Ο Βαλλιάνος [7] είχε καλή διαιτησία αν και υπήρχε η φάση Κρίστιανσεν- Tετράτζε, για την οποία φωνάζει ο Πανιώνιος ότι υπήρξε ανατροπή κι επομένως πέναλτι. Eδειξε κίτρινες κάρτες στους: Χασιώτη, Κλάεβιτς, Σαπουντζή, Γεωργιάδη, Κατσαμπή, Tετράτζε, Κουλακιώτη.
 * Πρόβλημα συγκρότησης ενδεκάδας αντιμετωπίζει για τον αγώνα με τον Απόλλωνα ο ΠΑΟΚ, καθώς Γεωργιάδης Κουλακιώτης, Κατσαμπής μαζί και ο Χασιώτης έχουν συμπληρώσει κάρτες και θα λείψουν.
 *Στον αγώνα κόπηκαν 1.288 εισιτήρια και εισπράχθηκαν 3.770.000 δραχμές.
 * Μεγάλη χαρακτήρισε τη νίκη της ομάδας του ο Μπάγεβιτς, αλλά όπως είπε η υπόθεση Ευρώπη περνά από τους 3 επόμενους αγώνες, τους οποίους πρέπει να κερδίσει ο ΠΑΟΚ, ενώ ο Εμβολιάδης τόνισε ότι οι τρεις χαμένες ευκαιρίες ήταν το κλειδί του αγώνα για τον Πανιώνιο.
