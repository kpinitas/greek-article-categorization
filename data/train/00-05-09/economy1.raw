Εκπλήξεις και ανατροπές στην τηλεπικοινωνιακή αγορά έφεραν τελικά οι αλλεπάλληλες «καραμπόλες», οι συγκρούσεις για τις αρμοδιότητες και οι έντονες διεργασίες ενόψει της πλήρους απελευθέρωσης γέννησαν την πέμπτη αλλαγή σκηνικού στη διοίκηση του ΟTE από το 1997.* Tου APH XATZHΓEΩPΓIΟY
 Στην πρώτη του συνέντευξη Τύπου ο νέος υπουργός Μεταφορών-Επικοινωνιών Χρήστος Βερελής ανέτρεψε πλήρως το θεσμικό πλαίσιο που είχε προετοιμάσει ο προκάτοχός του Τάσος Μαντέλης και απέλυσε τον διευθύνοντα σύμβουλο του ΟΤΕ Γεώργιο Συμεωνίδη, αν και αρχικά είχε αποφασίσει να τον τοποθετήσει πρόεδρο στην Εθνική Επιτροπή Τηλεπικοινωνιών-Ταχυδρομείων (ΕΕΤΤ). Tην άλλη θέση, του διευθύνοντος συμβούλου, αλλά και του προέδρου του ΟTE, αναλαμβάνει ο N. Mανασής προερχόμενος από την Cosmote.
 Ο Τ. Μαντέλης είχε ξεκινήσει διαδικασία για το νέο θεσμικό πλαίσιο στις τηλεπικοινωνίες. Στόχος, να ξεκαθαρισθεί ποιός φορέας θα δίνει άδειες λειτουργίας στις επιχειρήσεις που θα θελήσουν να δραστηριοποιηθούν στην ελληνική αγορά, καθώς αίρεται το μονοπώλιο του ΟΤΕ. Μέσα από το σχήμα που πρότεινε, ο κ. Μαντέλης επιχειρούσε να μοιράσει αρμοδιότητες ανάμεσα στο υπουργείο Μεταφορών και την ΕΕΤΤ -γεγονός που προκάλεσε πολύπλευρες αντιδράσεις. 
 Ο κ. Βερελής δήλωσε ότι αποφάσισε να εκχωρήσει όλες ουσιαστικά τις αρμοδιότητες (για την χορήγηση αδειών και τη διαχείριση φάσματος ραδιοσυχνοτήτων) στην ΕΕΤΤ. Μαζί με αρμοδιότητες όμως αποφάσισε να μεταφέρει στην Επιτροπή και τον γενικό γραμματέα του υπουργείου Μανώλη Γιακουμάκη, σε μια προσπάθεια να ξεπεράσει τις τριβές.
 Την απόφαση αυτή όμως φαίνεται ότι την έλαβε μόλις χθες το πρωί, δεδομένου ότι 
έως το βράδυ της Κυριακής προοριζόταν για τη θέση ο διευθύνων σύμβουλος του ΟΤΕ, Γεώργιος Συμεωνίδης. Σύμφωνα με πληροφορίες, ο κ. Συμεωνίδης είχε συμφωνήσει για τη μετακίνηση, αλλά ο κ. Βερελής άλλαξε την απόφαση, όταν ο αποχωρών διευθύνων σύμβουλος ζήτησε και την αποζημίωση που απέρρεε από το πενταετές συμβόλαιο που είχε υπογράψει (περίπου 250 εκατομμύρια δραχμές).
 Χαρακτηριστικό είναι το γεγονός ότι ο κ. Βερελής ευχαρίστησε για τις υπηρεσίες 
τους τον πρόεδρο του ΟΤΕ Β. Ράπανο και τον πρόεδρο της ΕΕΤΤ Αν. Λαμπρινόπουλο που αποχωρούν, ενώ για τον κ. Συμεωνίδη περιορίστηκε να πει ότι διοίκησε τον οργανισμό χωρίς να δημιουργήσει προβλήματα -παρ' όλ'αυτά όμως απομακρύνεται.
 Ο υπουργός δήλωσε ότι οι αλλαγές στο ρυθμιστικό πλαίσιο και η εκχώρηση αρμοδιοτήτων στην ΕΕΤΤ θα περάσουν μέσα από ειδική τροπολογία. Με ανάλογο τρόπο θα δοθεί δυνατότητα να στελεχωθεί επιτέλους η ΕΕΤΤ με εξειδικευμένο προσωπικό. Προανήγγειλε επίσης ανασύνθεση της ΕΕΤΤ και του Διοικητικού Συμβουλίου του ΟΤΕ, για τον οποίο μάλιστα ετοιμάζεται αλλαγή καταστατικού για να δημιουργηθούν θέσεις εκτελεστικών αντιπροέδρων.
 Ο Ν.Μανασής θα κληθεί σύντομα να φέρει εισηγήσεις για την είσοδο στη Σοφοκλέους της Cosmote, στην οποία θα πρέπει να τοποθετηθεί και νέα διοίκηση. Ο κ. Βερελής δήλωσε ότι η κυβέρνηση δεν αντιμετωπίζει προς το παρόν θέμα πώλησης μετοχών του ΟΤΕ από το 51% που διατηρεί το Δημόσιο και ότι σχεδιάζονται στρατηγικές συμμαχίες με ξένες επιχειρήσεις σε διάφορους τομείς (νέα προϊόντα, νέες αγορές, διεθνείς επενδύσεις).
