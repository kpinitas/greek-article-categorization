Το Δ.Σ. του Ελληνικού Φεστιβάλ Α.Ε. είχε ζητήσει «καλλιτεχνικές διευκρινίσεις» 
για την παραγωγή της, καθώς ορισμένα μέλη του είχαν αμφισβητήσει τον επαγγελματισμό της. Η Λίνα Βερτμίλερ όμως είναι τόσο καλή επαγγελματίας ώστε να αποσύρει τώρα την παραγωγή της «Μενάνδρειας» από το πρόγραμμα της Επιδαύρου.
 Γιατί; Διότι οι διάφορες κωλυσιεργίες και η αδυναμία του φεστιβάλ να συμμετέχει σε μια συμπαραγωγή, μόνο εγγυήσεις δεν της πρόσφεραν για την τύχη της παράστασής της. Κι είναι τόσο καλή επαγγελματίας η κ. Βερτμίλερ, ώστε η ίδια και ο θίασός της να γίνονται οι πρώτοι στην ιστορία του Eλληνικού Φεστιβάλ που προτιμούν να αποσυρθούν, παρ' ότι έχει ήδη εγκριθεί το κόστος της 
παραγωγής (200 εκατ. δρχ.), παρά να κάνουν «εκπτώσεις» στο καλλιτεχνικό αποτέλεσμα.
 Με δύο λόγια; Δεν βάζουν νερό στο κρασί τους και στέλνουν για μία ακόμα φορά το μήνυμα πώς όσο θα ισχύει η γραφειοκρατία και η αρχή «ανασκουμπωνόμαστε την τελευταία στιγμή», ξένα μεγάλα ονόματα (από αυτά με την ατζέντα μακροχρόνιου προγραμματισμού) δεν θα βλέπουμε. 
 «Σήμερα, 4 Μαΐου, είμαστε ακόμα χωρίς επίσημα συμβόλαια στα χέρια μας, με το σκηνικό και όλα τα τεχνικά ζητήματα να εκκρεμούν και χωρίς καμία πιθανότητα πραγματικής και σοβαρής εποπτείας. Αισθανόμαστε ότι είναι τόσο μικρό το χρονικό διάστημα που απομένει ώστε είναι αδύνατη η πραγματοποίηση μίας καλής, σοβαρής και επαγγελματικής παραγωγής και, το σημαντικότερο, μίας παραγωγής αντάξιας του καλλιτεχνικού και του τεχνικού επιπέδου που πάντοτε ευχόμαστε για 
την Επίδαυρο», αναφέρει η Ιταλίδα σκηνοθέτις στην επιστολή που, συνυπογεγραμμένη από τον Ενρίκο Γιομπ (το σύζυγό της συν-σκηνοθέτη και σκηνογράφο υπό κανονικές συνθήκες της «Μενάνδρειας»), εστάλη στην Ελένη Μουσταΐρα και στην συμπαραγωγό «Αττική Πολιτιστική Εταιρεία».
 Η απόφαση της Βερτμίλερ δεν ήταν καθόλου κεραυνός εν αιθρία. Η ίδια άλλωστε, που προετοίμαζε την παράσταση εδώ και έναν ολόκληρο χρόνο καθώς οι διαπραγματεύσεις με το φεστιβάλ και η προεργασία είχαν ξεκινήσει από το 2000, είχε από τις 15 Απριλίου (19 ημέρες πριν από την οριστική απόφαση του Δ.Σ. του Φεστιβάλ για την ένταξη της «Μενάνδρειας» στο πρόγραμμα της Επιδαύρου) εκφράσει με επιστολή της την ανησυχία της για την «ανεπίτρεπτη καθυστέρηση». * Εκρουε μάλιστα και τον κώδωνα του κινδύνου για το καλλιτεχνικό αποτέλεσμα της παραγωγής. 
 Φυσικά, ούτε και η απόφαση του Δ.Σ. ήταν πανάκεια, αφού ακόμα και τώρα εκκρεμεί: α) η έγκριση του Κεντρικού Αρχαιολογικού Συμβουλίου για την παραχώρηση του αρχαίου θεάτρου και β) η απάντηση στο αίτημα της παραγωγής για την παραχώρηση του θεάτρου δύο εβδομάδες πριν από την πρεμιέρα (30/6) λόγω των 
 Tη δική τους διαμαρτυρία καταθέτουν οι 15 Ελληνες ηθοποιοί που θα συμμετείχαν στην παράσταση. «Βαθύτατα απογοητευμένοι», γράφουν, «αλλά και θιγμένοι που το Ελληνικό Φεστιβάλ και ο ίδιος μας ο "χώρος", δεν σκέφτηκε ούτε στιγμή, γιατί 16 άνθρωποι πίστεψαν σε αυτό το εγχείρημα ώστε να βρεθούν όλοι μαζί στην ίδια παράσταση -κάτι οπωσδήποτε πρωτοφανές στα θεατρικά μας πράγματα, ή μήπως ήταν αυτό το "μοιραίο λάθος"». Την επιστολή συνυπογράφουν οι Θ. Βέγγος, Τ. Χαλκιάς, 
Δ. Γαλάνη, Δ. Στυλιανοπούλου, Μ. Χατζησάββας, Δ. Πιατάς, Δ. Οικονόμου, Τζ. Παπουτσή, Τζ. Μιχαηλίδου, Ν. Παζαρέντζου, Αλ. Παντελάκη, Ν. Ορφανού, Θ. Μαστρομηνά, Ν. Μανίσαλη, Μ. Αδαμάκη και φυσικά η Μάγια Λυμπεροπούλου, που θα ήταν βοηθός της Βερτμίλερ και του Γιομπ στην παραγωγή. 
 Διαμαρτύρεται φυσικά και η «Αττική Πολιτιστική Εταιρεία» που αισθάνεται «εκτεθειμένη ως ελληνική πλευρά απέναντι στην ιταλική πλευρά, εκτεθειμένη απέναντι στους συντελεστές, Ελληνες και Ιταλούς, που χωρίς τυπικές εγγυήσεις παρέμειναν και εργάστηκαν τόσο καιρό...».
 Υπάρχει άραγε άλλος που να αισθάνεται εκτεθειμένος και υπεύθυνος; Για να δούμε...
