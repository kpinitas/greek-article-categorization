Σήμερα ξεκαθαρίζει το τοπίο, ως προς το τι θα γίνει με την υπόθεση των Ολυμπιακών Αγώνων του 2004, από την πλευρά της κυβέρνησης. Ο Κώστας Σημίτης ολοκλήρωσε χθες τις επαφές του, με συνάντηση που είχε με τον Θεόδωρο Πάγκαλο και σήμερα αναμένεται να ανακοινώσει τις αποφάσεις του.
 Ωστόσο, κυβερνητικές πηγές εξέφραζαν την άποψη, ότι δεν θα πρέπει να αναμένονται θεαματικές αλλαγές, ούτε στο σχήμα, ούτε στα πρόσωπα που θα αναλάβουν να φέρουν σε πέρας το εγχείρημα! Ο πρωθυπουργός θα παρακολουθεί πλέον στενά την όλη υπόθεση, γιατί, όπως υπογράμμιζε αρμόδια κυβερνητική πηγή, «θέλει να πιάσει τον ταύρο από τα κέρατα». Ομως, επί της παρούσης, δεν θα πρέπει να αναμένονται εντυπωσιακές κινήσεις. Αν ο Κώστας Σημίτης διαπιστώσει στο μέλλον, ότι κάτι δεν πηγαίνει καλά στην υπόθεση των Ολυμπιακών Αγώνων, τότε θα προχωρήσει σε δραστικές αποφάσεις.
 Η μόνη καινοτομία, θα έχει να κάνει με τη συγκρότηση μιας ακόμη επιτροπής από τους γενικούς γραμματείς των συναρμοδίων υπουργείων, η οποία θα ασχολείται σε καθημερινή βάση, με τα τρέχοντα ζητήματα των Ολυμπιακών Αγώνων.
 Κατά την έξοδό του από το Μέγαρο Μαξίμου, ο Θεόδωρος Πάγκαλος έκανε λόγο για ξεκαθάρισμα ρόλων και σχέσεων ανάμεσα στους αρμόδιους φορείς, υπογράμμισε την αναγκαιότητα ενός καλού συντονισμού σε κυβερνητικό επίπεδο για να μην υπάρχουν διαφωνίες ή άνιση ταχύτητα μεταξύ υπουργείων και στάθηκε στην αυτονομία του «Αθήνα 2004».
 Για τον δήμαρχο Αθηναίων Δημήτρη Αβραμόπουλο, τόνισε ότι έχει ρόλο εξ αντικειμένου, ενώ για την πρόταση του αρχηγού της Νέας Δημοκρατίας Κ. Καραμανλή, ως προς τη Γιάννα Δασκαλάκη-Αγγελοπούλου, προσπάθησε να αποφύγει την ερώτηση: «Είναι -είπε- μέλος των συλλογικών οργάνων και πρόσωπο με σημαντική επίδραση στη διεξαγωγή. Θα μπορούσα να δω σε πρωταγωνιστικό ρόλο μια σειρά από διακεκριμένους Ελληνες και Ελληνίδες».
 Ο υπουργός Πολιτισμού επανέλαβε ότι δεν υφίσταται θέμα αρμοδιοτήτων του με τον Κ. Λαλιώτη, διευκρινίζοντας πως είναι άλλο το έργο του ΠΕΧΩΔΕ κι άλλο, του υπουργείου Πολιτισμού στην υπόθεση των Ολυμπιακών Αγώνων.
 Οπως επισήμαναν στην «Ε» κυβερνητικές πηγές, οι δύο υπουργοί είναι υποχρεωμένοι να συνυπάρξουν στην υπόθεση των Ολυμπιακών Αγώνων. Από την άλλη πλευρά, ο Κώστας Σημίτης αναμένεται να συναντηθεί (μαζί με τον Θεόδωρο Πάγκαλο) απόψε με τον πρόεδρο της Συντονιστικής Επιτροπής της ΔΟΕ, Ζακ Ρογκ. 
 * Το θέμα του μάρκεττινγκ συζητήθηκε στη χθεσινή συνεδρίαση της oργανωτικής επιτροπής. Ανακοινώθηκε ότι οι δέκα εθνικοί χορηγοί θα πρέπει να υποβάλουν προσφορές ύψους 7, 5 δισ. δραχμών η καθεμία, για να έχουν πιθανότητες να διαφημιστούν μέσω των Ολυμπιακών Αγώνων του 2004. Οι τομείς (σε πρώτη φάση) αφορούν την τηλεφωνία, τις τράπεζες, τις ασφάλειες, την ακτοπλοΐα, τη γαλακτοβιομηχανία, τις αεροπορικές εταιρείες, την αυτοκινητοβιομηχανία, τη ζυθοποιία και την ενέργεια.
 Με την καθιερωμένη αφή της ολυμπιακής φλόγας, αρχίζει αύριο στην Αρχαία Ολυμπία το τελετουργικό των Ολυμπιακών Αγώνων του Σίδνεϊ. Η τελετή θα πραγματοποιηθεί την Τετάρτη στις 12.20 το μεσημέρι, μπροστά από τον ναό της Ηρας, στην Ιερά Αλτη, με πρωθιέρεια την Θάλεια Προκοπίου, την οποία θα συνοδεύουν οι ιέρειες υπό το πρόσταγμα της χορογράφου Μαρίας Χορς.
 Η αφή της φλόγας θα γίνει παρουσία των πολιτικών και αθλητικών αρχών της Ελλάδας και της Αυστραλίας αλλά και μελών της Διεθνούς Ολυμπιακής Επιτροπής. 
 Η φλόγα θα γυρίσει ολόκληρη την Ελλάδα, για να παραδοθεί στους Αυστραλούς στις 20 Μαΐου, σε ειδική τελετή που θα γίνει στη Πνύκα, ενώ θ' ακολουθήσει τη διαδρομή: Ολυμπία, Πύργος, Αρχαία Hλιδα, Τρίπολη, Τεγέα, Καλάβρυτα, Αίγιο, Πάτρα, Μεσολόγγι, Αγρίνιο, Μενίδι, Αρτα, Γιάννινα, Βίγλα, Ανω Πογώνι, Κόνιτσα, Νεάπολη, Καστοριά, Φλώρινα, Εδεσσα, Σκύδρα, Γιαννιτσά, Αρχαία Πέλλα, Θεσσαλονίκη, Κιλκίς, Σιδηρόκαστρο, Σέρρες, Δράμα, Καβάλα, Ξάνθη, Κομοτηνή, Αλεξανδρούπολη, Σαμοθράκη (Καμαριώτισσα), Λήμνος (Μύρινα), Λέσβος (Μυτιλήνη), Χίος, Σάμος (Βαθύ), Τήνος (Χώρα), Σύρος (Ερμούπολη), Ανδρος (Χώρα), Ραφήνα, Αθήνα.
 Πρωτοβουλία για να συμπεριληφθεί και ο Πειραιάς, στη διαδρομή της ολυμπιακής λαμπαδηδοδρομίας ανέλαβε ο Παναγιώτης Φασούλας. Ο βουλευτής του ΠΑΣΟΚ με επιστολή του στον υπουργό Πολιτισμού Θ. Πάγκαλο και στον πρόεδρο της ΕΟΕ Λάμπη Νικολάου, ζητεί να περάσει η φλόγα και από το μεγαλύτερο λιμάνι της χώρας, καθώς, όπως επισημαίνει, «η ένταξη της πόλης στη διαδρομή δεν σημαίνει μόνο αναγνώριση του ρόλου του Πειραιά αλλά θα προσέθετε αίγλη στη λαμπαδηδοδρομία».
