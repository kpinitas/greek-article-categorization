 Eμφανή βελτίωση του επενδυτικού κλίματος στο ελληνικό χρηματιστήριο, αλλά και αντικειμενικές συνθήκες που θα μπορούσαν να εγκαθιδρύσουν συνθήκες σταθεροποίησης των τιμών, αρχικά, και σε επόμενη φάση ανοδικής κίνησής τους προς υψηλότερα επίπεδα, διακρίνουν πλέον οι αναλυτές της χρηματιστηριακής αγοράς.
 Οι επιφυλάξεις τους, ωστόσο, για τη βραχυπρόθεσμη πορεία της Σοφοκλέους, αν και έχουν περιοριστεί σημαντικά δίνοντας χώρο σε σαφώς πιο αισιόδοξες προβλέψεις, δεν έχουν εξαλειφθεί. Συνδέονται, όμως, περισσότερο πλέον με τις εξελίξεις στις διεθνείς αγορές χρήματος και εστιάζονται στις πιθανολογούμενες συνέπειες που μπορεί να επιφέρει στα ευρωπαϊκά χρηματιστήρια μια περαιτέρω απαξίωση του ευρώ απέναντι στο ισχυρό δολάριο.
 Σε κάθε περίπτωση, πάντως, οι εγχώριοι αναλυτές οικοδομούν -για την ώρα τουλάχιστον- τις επί το θετικότερον εκτιμήσεις τους, λαμβάνοντας υπόψη την ενίσχυση της αγοραστικής ψυχολογίας όπως αυτή αποτυπώνεται στο ταμπλό τις τελευταίες ημέρες και συνεκτιμώντας ταυτόχρονα μια σειρά από πραγματικά δεδομένα που χαρακτηρίζουν σήμερα την ελληνική αγορά.
* Δεδομένα, πρακτικού και όχι θεωρητικού περιεχομένου, όπως λ.χ. τα χαμηλά επίπεδα τιμών που έχουν διαμορφωθεί σε πλειάδα εισηγμένων εταιρειών απ' όλους τους επιχειρηματικούς κλάδους, την υψηλή ρευστότητα (ώς και 20%-25%) που διακρίνει τις περισσότερες Επενδυτικές Εταιρείες, εισηγμένες ή μη, αλλά και η αγοραστική ενεργοποίηση επιχειρηματιών και μεγαλοεπενδυτών που έχουν αρχίσει να σωρεύουν στα χαρτοφυλάκιά τους φθηνές μετοχές.
 «Οι επόμενες συνεδριάσεις θα μπορούσαν να θεωρηθούν ιδιαίτερα κρίσιμες για την 
πορεία της αγοράς, η οποία, πάντως, δείχνει ότι θα επιχειρήσει να δημιουργήσει 
βάση στα επίπεδα μεταξύ 4.300-4.600 μονάδων», εκτιμά ο αναλυτής της χρηματιστηριακής εταιρείας Aτταλος, Μάνος Μαυρογένης.
 «Οι επενδυτές, ιδίως οι θεσμικοί, έχουν αρχίσει να συνειδητοποιούν πια ότι τα όρια μιας περαιτέρω πτώσης της χρηματιστηριακής αγοράς έχουν πλέον εξαντληθεί, 
εκτίμηση η οποία είναι αρκετή να ενεργοποιήσει ευρύτερες τοποθετήσεις, ακόμη και από όσους λίγο καιρό πριν θεωρούσαν ότι μπορούσαν να αγοράσουν αρκετά φθηνότερα», επισημαίνει ο κ. Mαυρογένης.
 Το μόνο ίσως φαινομενικά αρνητικό στοιχείο του οποίου τις συνέπειες δεν είμαστε ακόμη σε θέση να γνωρίζουμε, ισχυρίζεται, «είναι η σημαντική πτώση του 
ευρώ απέναντι σε όλα τα υπόλοιπα ισχυρά νομίσματα διεθνώς, κάτι που όμως δεν μπορούμε να πούμε ότι επηρεάζει άμεσα τη Σοφοκλέους». 
 Αισιόδοξος στις προβλέψεις του εμφανίζεται και ο αναλυτής της Contalexis Financial Services, Θεόδωρος Συριόπουλος, θεωρώντας ότι τα παρόντα επίπεδα τιμών σε συνδυασμό με την εγκαθίδρυση κλίματος εμπιστοσύνης ως προς τις προοπτικές του χρηματιστηρίου μπορεί να ωθήσει τις τιμές υψηλότερα.
 «Η παρατεταμένη πίεση των τιμών των μετοχών έχει διαμορφώσει σαφώς πιο ρεαλιστικές αποτιμήσεις και, σε αρκετές περιπτώσεις, ελκυστικές επενδυτικές ευκαιρίες, πρόσφορες για σταδιακή και επιλεκτική αξιοποίηση», αναφέρει χαρακτηριστικά ο κ. Συριόπουλος, προσθέτοντας ότι «στη διάρκεια της πρόσφατης πτώσης του δείκτη έως και τις 3.950 μονάδες τοποθετήθηκαν αρκετοί θεσμικοί επενδυτές, βασικοί μέτοχοι εταιρειών και οργανωμένες επενδυτικές ομάδες, αυξάνοντας τις θέσεις τους. Η τακτική των τοποθετήσεων, που ακολουθείται εμφανέστερα αυτή την περίοδο, έχει άμεσο αντίκτυπο τόσο στην αξία των συναλλαγών που βαίνει καθημερινά αυξανόμενη όσο και στις τιμές πολλών μετοχών».
 Από την πλευρά της η υπεύθυνη του τμήματος ανάλυσης τής Guardian Trust ΑΧΕΠΕΥ, 
Αναστασία Βασκούδη, αν και θεωρεί ότι επιβεβαιώνεται η τάση που θέλει το δείκτη να κινείται ανοδικά προς τις 4.600 μονάδες, θεωρεί λογικότερο η αγορά να σταθεροποιηθεί λίγο χαμηλότερα (περί τις 4.300 μονάδες) στο προσεχές διάστημα, «καθώς ο σημερινός τζίρος δεν θεωρείται αρκετός ώστε να απορροφήσει άμεσα τις πιθανές ρευστοποιήσεις που θα ακολουθήσουν για τη διασφάλιση βραχυπρόθεσμων κερδών».
