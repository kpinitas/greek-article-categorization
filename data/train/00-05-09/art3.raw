Tον φιλόξενο, ωστόσο ανεμοδαρμένο για την εποχή, Αγιο Νικόλαο επέλεξε η Ομοσπονδία Κινηματογραφικών Λεσχών Ελλάδας (ΟΚΛΕ) για την πραγματοποίηση του 14ου συνεδρίου της, από την περασμένη Παρασκευή έως και την Κυριακή, με θέμα «Κινηματογράφος και μουσική», στο κινηματοθέατρο «Rex» και με τη μεγαλύτερη συμμετοχή συνέδρων στα χρονικά του θεσμού. * Μια διοργάνωση, σε συνεργασία με την Κινηματογραφική Λέσχη Αγίου Νικολάου και τη Δημοτική Πολιτιστική Επιχείρηση Δήμου Αγ. Νικολάου (ΔΗΠΕΔΑΝ), η οποία τέθηκε υπό την αιγίδα του Δήμου Αγίου Νικολάου.
 Η προτίμηση του τόπου ήλθε ως άτυπη μορφή αναγνώρισης των φιλότιμων προσπαθειών που καταβάλλει η Κινηματογραφική Λέσχη Αγίου Νικολάου (με ακάματη πρωτεργάτρια την πρόεδρό της Αννα Αρακαδάκη, κι όχι μόνο), ενώ συγχρόνως στάθηκε σαφής αφορμή για να τιμηθεί κι ένας -όχι τυχαίος- Αγιονικολιώτης: ο Νίκος Κούνδουρος.
 Η επίσημη, πάντως, έναρξη των εργασιών του Συνεδρίου (μιας και ήδη από τη Δευτέρα, στο πλαίσιό του πραγματοποιούνταν καθημερινώς πλήθος προβολών ελληνικών και ξένων ταινιών) ξεκίνησε το πρωί του Σαββάτου με τους θερμούς χαιρετισμούς του δημάρχου Αγίου Νικολάου Α. Ζερβού, του προέδρου του Πνευματικού Κέντρου του Δήμου Αγίου Νικολάου-ΔΗΠΕΔΑΝ, Π. Καρατσή, του βουλευτή 
Λασιθίου Φ. Ιωαννίδη και του προέδρου της ΟΚΛΕ, Μανώλη Σταυρακάκη. Στον δε χαιρετισμό που απέστειλε ο υπουργός Πολιτισμού Θεόδωρος Πάγκαλος, μεταξύ άλλων, εξήρε το ρόλο των κινηματογραφικών Λεσχών, οι οποίες, όπως σημείωσε, «σήκωσαν στις πλάτες τους την ευθύνη της διατήρησης ζωντανού του κινηματογραφικού λόγου στην περιφέρεια».
 Αμέσως μετά την προβολή ενός ενδιαφέροντος φιλμ-συρραφής μουσικών στιγμών από την παγκόσμια ιστορία του κινηματογράφου, που επιμελήθηκε η Λέσχη Αγίου Νικολάου, ο συνθέτης και συγγραφέας Κώστας Μυλωνάς αναφέρθηκε διεξοδικά στους τέσσερις τρόπους χρήσης της κινηματογραφικής μουσικής: δηλαδή, στην παράλληλη με τη δράση μουσική, την αντιστικτική με την εικόνα «σχολιαστική» μουσική, το διαρκώς (και με παραλλαγές) επανερχόμενο light motive και τη ρεαλιστική χρήση της μουσικής. Και, φυσικά, και στη «λειτουργική» σιωπή.
 Από πλευράς μουσικών κινηματογράφου, ο Δημήτρης Παπαδημητρίου τόνισε ότι η μουσική μιμείται το χρόνο, ενώ ο Νίκος Κυπουργός εστίασε στο πρακτικό επίπεδο της σύνθεσης μουσικής για το σινεμά. 
 Τέλος, ο πρόεδρος της Πανελλήνιας Ενωσης Κριτικών Κινηματογράφου, Δημήτρης Χαρίτος, στην ομιλία του δεν δίστασε να καταδικάσει την κατάχρηση της μουσικής 
επένδυσης σε βάρος της εκάστοτε ταινίας, που συντελείται «στο πλέγμα μιας υπερβάλλουσας εμπορευματοποίησης».
 Παρ' όλα αυτά, αισθητή υπήρξε η απουσία της τοποθέτησης επί του ζητήματος των σκηνοθετών, αφού την τελευταία στιγμή λόγω ανειλημμένων υποχρεώσεων οι προσκεκλημένοι Δ. Αβδελιώδης και Κ. Φέρρης δεν κατόρθωσαν να παραβρεθούν.
 Το βράδυ της ίδιας ημέρας στο τιμητικό αφιέρωμα για τον Νίκο Κούνδουρο, εκτός από το αδιαχώρητο που είχε να αντιμετωπίσει στην αίθουσα του Rex, ο τιμώμενος βρέθηκε στη δύσκολη, μολονότι ευχάριστη, θέση, να παραλαμβάνει την μία αναμνηστική πλακέτα μετά την άλλη. Τρεις τον αριθμό (την πρώτη από τον νομάρχη Λασιθίου Γ. Παπατσάκωνα, τη δεύτερη από τον Μ. Σταυρακάκη και την τελευταία από τον Α. Ζερβό).
 Στον «διαβολικό άγγελο, όμορφο άρχοντα, μακρονησιώτη πρίγκιπα κι αντάρτη, στον 
αριστοκράτη αναρχικό Κούνδουρο» και στον «μυθικό κινηματογραφικό αντικόσμο» του, που έλκεται από το θάνατο, αναφέρθηκε πρώτος ο συμπατριώτης του Κούνδουρου, Μίμης Ανδρουλάκης.
 Ενώ στην τριπλή υπόστασή του (άρχοντα, πατριώτη, διανοούμενου), ως «επίσημος βιογράφος» του, ο πρώην πρύτανης Γιώργος Γραμματικάκης. 
 Για τον άνθρωπο και δημιουργό Κούνδουρο μίλησε ο πρόεδρος του Ελληνικού Κέντρου Κινηματογράφου, Μάνος Ευστρατιάδης, τονίζοντας ότι «ο Κούνδουρος σκηνοθετεί τα πρόσωπα της ζωής του, όπως των ταινιών του». «Είναι ένα από τα θαύματα του Αγίου Νικολάου», κατέληξε.
 Η κοινωνιολόγος και ερευνήτρια σε θέματα κινηματογράφου, Χρυσάνθη Σωτηροπούλου, χαρακτήρισε το κινηματογραφικό έργο του «αιώνιου έφηβου» Κούνδουρου, εκτός από «πρωτοποριακό», «πιστό στα ιδιαίτερα οράματα του δημιουργού του».
 «Και τώρα, λέει ο ποιητής, τον τελευταίο λόγο έχει η σιωπή», ήταν ο λακωνικός χαιρετισμός-απάντηση, του Κούνδουρου σε όσα προηγήθηκαν, μιας και, όπως τόνισε 
 Τέλος, την Κυριακή, οι Κινηματογραφικές Λέσχες Κρήτης πραγματοποίησαν ανοιχτή συζήτηση για τα οικονομικά προβλήματα που αντιμετωπίζουν, τονίζοντας την αναγκαιότητα συνεργασίας τους και τη ζωτικότητα της υποστήριξής τους από την τοπική αυτοδιοίκηση.
 «Ο θεσμός των Λεσχών δεν μπορεί να προχωρήσει χωρίς τα πρόσωπα. Η Μελίνα είχε μεγάλη ευαισθησία, τη στιγμή που ο Μικρούτσικος μας κατέστρεψε. Ο Μπένος είχε γνώση, ενώ η Παπαζώη μας διέλυσε», υπογράμμισε, μεταξύ άλλων, με έκδηλη οργή ο 
