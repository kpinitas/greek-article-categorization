 Στο χάος βυθίστηκε χθες η πρωτεύουσα της Σιέρα Λεόνε, Φρι Τάουν, όπου τουλάχιστον πέντε άτομα σκοτώθηκαν σε διαδήλωση έξω από το σπίτι του ηγέτη του Ενωμένου Επαναστατικού Μετώπου (RUF) Φόντεϊ Σάνκοχ και όπου μπήκαν χθες οι πρώτοι Βρετανοί αλεξιπτωτιστές, από τους 250 στρατιώτες που έστειλε το Λονδίνο για την απομάκρυνση των τουριστών και ο ΟΗΕ ανακοίνωσε ότι θα αποσύρει το μεγαλύτερο τμήμα του πολιτικού του προσωπικού καθώς και ότι έχασε τα ίχνη του Σάνκοχ.
 Ενώ οι πρώτοι αλεξιπτωτιστές έπαιρναν θέση στο Φρι Τάουν, η Βρετανία ανακοίνωσε ότι θα στείλει αεροπλανοφόρο στα ανοιχτά της Σιέρα Λεόνε. Ο γενικός γραμματέας του ΟΗΕ Κόφι Ανάν επρόκειτο να έχει τη νύχτα συνάντηση με την Αμερικανίδα υπουργό Eξωτερικών για την κατάσταση στη χώρα. Οι εξελίξεις σημειώνονται ενώ 318 κυανόκρανοι και παρατηρητές βρίσκονται ακόμη στα χέρια ανταρτών του RUF, χωρίς να έχει αποκατασταθεί η επαφή με άλλους 226 στρατιώτες. Ο ΟΗΕ ανακοίνωσε χθες ότι από την περασμένη εβδομάδα έχει σκοτωθεί ένας κυανόκρανος, ενώ προηγούμενοι απολογισμοί ανέφεραν τουλάχιστον 4 νεκρούς. 
 Πέντε έως επτά άνθρωποι έχασαν τη ζωή τους και δεκάδες τραυματίστηκαν κατά τη διάρκεια επεισοδίων που ξέσπασαν έξω από το σπίτι του ηγέτη του RUF, Φοντέι Σάνκοχ, η τύχη του οποίου αγνοείται, κατά τον ΟΗΕ, μετά την αιματηρή διαδήλωση. 
 Περίπου 5.000 διαδηλωτές πραγματοποιούσαν πορεία διαμαρτυρίας εναντίον του RUF ζητώντας την αποκατάσταση της ειρήνης στη χώρα. Η κατάσταση παρεκτράπη όταν οι διαδηλωτές άρχισαν να πετάνε πέτρες στο σπίτι και οι αντάρτες του Σάνκοχ απάντησαν με πυροβολισμούς.*
Οι άντρες της αποστολή του ΟΗΕ που φρουρούν την οικία κατάφεραν λίγο αργότερα 
να επιβάλουν την τάξη. Εκπρόσωπος των «Γιατρών χωρίς σύνορα» δήλωσε ότι στο νοσοκομείο νοσηλεύονται πάνω από 30 τραυματίες, αρκετοί από τους οποίους βρίσκονται σε κρίσιμη κατάσταση. 
 Την Κυριακή, οι αντάρτες είχαν καταρρίψει ελικόπτερο της ειρηνευτικής αποστολή 
του ΟΗΕ, το οποίο είχε μεταβεί στο Μακενί για τον ανεφοδιασμό των κυανόκρανων. 
Η κλιμάκωση της βίας οδήγησε τη Βρετανία στην έκτακτη αποστολή στρατευμάτων στην περιοχή.
 Εκτός από τους 250 στρατιώτες που έφτασαν χθες στο Φρίταουν προκειμένου να εγγυηθούν «την ασφάλεια του αεροδρομίου» όπως αναφέρει σχετική ανακοίνωση, άλλοι 500 έχουν αναπτυχθεί στο Ντακάρ, ενώ ακόμη 800 θα μεταβούν στη Σενεγάλη. 
Επίσης, πέντε βρετανικά πλοία πλέουν ήδη προς τη Μεσόγειο με προορισμό τη Σιέρα Λεόνε.
 Επισήμως οι βρετανικές δυνάμεις αναπτύσσονται στην περιοχή για να διευκολύνουν 
τους Βρετανούς υπηκόους να εγκαταλείψουν τη χώρα κι όχι για να ενισχύσουν την αποστολή του ΟΗΕ, η κινητοποίηση όμως αυτή έχει προκαλέσει την ανησυχία του ηγέτη του RUF.
 Οι προσπάθειες που έχουν γίνει μέχρι στιγμής για την απελευθέρωση των κυανόκρανων έχουν αποδειχθεί μάταιες. Ο Λίβυος ειδικός απεσταλμένος, Αλι Τρίκι, είχε δηλώσει το βράδυ της Κυριακής αισιόδοξος ύστερα από μια μακρά συνομιλία με τον Φοντέι Σάνκοχ. Ωστόσο η «κοινή αποστολή» RUF-ΟΗΕ που επρόκειτο να μεταβεί στην περιοχή όπου κρατούνται οι όμηροι δεν είχε αναχωρήσει μέχρι χθες από το Φρίταουν. Λόγω της κρισιμότητας της κατάστασης, η 
Οικονομική Κοινότητα των Κρατών της Δυτικής Αφρικής πραγματοποιεί σήμερα έκτακτη διάσκεψη στην Αμπούτζα της Νιγηρίας αναζητώντας λύση στην κρίση.
