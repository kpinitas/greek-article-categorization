Από αύριο και μέχρι τις 24 Μαΐου λήγουν οι προθεσμίες υποβολής των δηλώσεων φορολογίας εισοδήματος των ανώνυμων εταιρειών, ενώ μέχρι αύριο πρέπει να υποβάλλουν και τη δήλωση Φόρου Μεγάλης Ακίνητης Περιουσίας.* Συγκεκριμένα, μέχρι αύριο υποβάλουν την ετήσια δήλωση τους οι ανώνυμες εταιρείες (λήξη διαχειριστικής περιόδου στις 31.12.2000), που υπάγονται στην αρμοδιότητα των εφόρων των ΦΑΒΕ Αθηνών, ΦΑΕΕ Αθηνών, ΦΑΕ Πειραιά και ΦΑΕ Θεσσαλονίκης, με λήγοντα Αριθμό Φορολογικού Μητρώου (ΑΦΜ) σε 1. Στις 11 Μαΐου όσοι έχουν λήγοντα ΑΦΜ σε 2, στις 12 Μαΐου σε 3, στις 15 Μαΐου σε 4, στις 16 σε 5, στις 17 σε 6, στις 18 σε 7, στις 19 σε 8, στις 22 σε 9, στις 23 σε 10, 20, 30, 40 και 50 και στις 24 σε 60, 70, 80, 90 και 00. 
 Οι ανώνυμες εταιρείες της υπόλοιπης επικράτειας υποβάλλουν την ετήσια δήλωσή τους μέχρι αύριο, ανεξάρτητα από το λήγοντα ΑΦΜ τους.
 Εξάλλου, μέχρι αύριο οι ανώνυμες εταιρείες, ΕΠΕ κ.λπ. (νομικά πρόσωπα) πρέπει να υποβάλουν τη δήλωση Φόρου Μεγάλης Ακίνητης Περιουσίας (ΦΜΑΠ), ενώ στις 19 Μαΐου λήγει η προθεσμία για τις λοιπές επιχειρήσεις (ομόρρυθμες, ετερόρρυθμες κ.λπ.).
 Τα νομικά πρόσωπα, που δεν έχουν ακίνητη περιουσία και έχουν υποβάλει μια τουλάχιστον φορά δήλωση ΦΜΑΠ, δεν έχουν υποχρέωση να υποβάλουν πάλι τη δήλωση αυτή. H δήλωση υποβάλλεται, χωρίς να περιμένετε να λάβετε σχετική πρόσκληση από τον έφορο, εφόσον ξεπερνάτε τα αφορολόγητα όρια (69 εκατ. δρχ. και για τα μη κερδοσκοπικά φθάνει 172, 5 εκατ. δρχ.).
 Τα νομικά πρόσωπα με το έντυπο ΦΜΑΠ συνυποβάλλουν και τα οικεία φύλλα υπολογισμού της αξίας για κάθε ακίνητο. Ο φόρος πληρώνεται σε τρεις ισόποσες διμηνιαίες άτοκες δόσεις και για εφάπαξ πληρωμή προβλέπεται έκπτωση 2, 5%.
 Για τυχόν πρόσθετες πληροφορίες σχετικά με τη δήλωση ΦΜΑΠ μπορείτε να απευθυνθείτε στον τετραψήφιο τηλεφωνικό αριθμό 1309 του υπουργείου Οικονομικών.
