Ενα έργο με τεράστια περιβαλλοντική και τουριστική σημασία για την Αιδηψό τέθηκε σε λειτουργία στην αρχή της εβδομάδας. Πρόκειται για το βιολογικό καθαρισμό των λυμάτων της πόλης, η κατασκευή του οποίου ξεκίνησε το 1993 και ολοκληρώθηκε τον περασμένο Δεκέμβριο. * Παρ' ότι όμως σχεδιάστηκε με τις πλέον σύγχρονες επιστημονικές προδιαγραφές δεν αρκεί για να απαλλάξει την περιοχή από την περιβαλλοντική της επιβάρυνση. Και τούτο διότι το αποχετευτικό σύστημα, το οποίο θα συνδέσει τα νοικοκυριά με 
το βιολογικό καθαρισμό, βρίσκεται ακόμα στο στάδιο της κατασκευής. Παρ' όλα αυτά η μονάδα επεξεργασίας λυμάτων ξεκίνησε πριν από τρεις μέρες να λειτουργεί 
με τα απόβλητα που μεταφέρουν εκεί τα βυτιοφόρα του δήμου. Με τον τρόπο αυτό θα συνεχίσει να λειτουργεί μέχρι να ολοκληρωθεί η κατασκευή του αποχετευτικού συστήματος.
 «Μέχρι το τέλος του 2000 θα είναι έτοιμο και θα τεθεί σε λειτουργία το υπό κατασκευή τμήμα του αποχετευτικού. Πρόκειται για το κομμάτι εκείνο που καλύπτει την παραλία καθώς και ένα μέρος της πόλης», επισημαίνει ο δήμαρχος της Αιδηψού, Πολυχρόνης Ματάκιας και συνεχίζει: «Το πρόβλημα όμως βρίσκεται στο υπόλοιπο τμήμα, το οποίο δεν έχει δημοπρατηθεί ακόμη. Οπως όμως μας διαβεβαίωσε ο γ.γ. της περιφέρειας, το έργο θα χρηματοδοτηθεί σύντομα από το τρίτο Κοινοτικό Πακέτο Στήριξης. Ελπίζουμε η Περιφέρεια και το υπουργείο Εσωτερικών να συνδράμουν για να τελειώσει κάποτε, γιατί η Αιδηψός είναι η μεγαλύτερη λουτρόπολη της Ελλάδας και δικαιούται να έχει ολοκληρωμένο σύστημα βιολογικού καθαρισμού. Αλλωστε, από τη στιγμή που θα δημοπρατηθεί δεν θα χρειαστούν περισσότερα από δύο έτη για την ολοκλήρωσή του».
 Στην έλλειψη οικονομικών πόρων αποδίδει ο πρώην δήμαρχος Αιδηψού, Γιάννης Καραντής, επί των ημερών του οποίου ξεκίνησε η κατασκευή του βιολογικού καθαρισμού, την καθυστέρηση ολοκλήρωσης του αποχετευτικού συστήματος. «Οι εργασίες για το βιολογικό καθαρισμό και την αποχέτευση θα είχαν ξεκινήσει ταυτόχρονα, όπως θα έπρεπε, αλλά δεν υπήρχαν οι πιστώσεις. Ακόμα και τώρα όμως 
υπάρχει η δυνατότητα καθαρισμού των λυμάτων, με τη μεταφορά τους στη μονάδα μέσω των οχημάτων του δήμου. Νομίζω ότι τόσο εμείς όσο και η νυν διοίκηση έχουμε κάνει το χρέος μας όσον αφορά το έργο». 
 Ο κ. Καραντής όμως μίλησε στην «Ε» και για τη σημασία του έργου για τον τόπο: «Δεν είναι μόνο ότι θα συμβάλει στην περιβαλλοντική ανάσα της θάλασσας και του 
υπεδάφους, αλλά και ότι θα αποκλείσει κάθε πιθανότητα να μολυνθεί ο υδροφόρος ορίζοντας των ιαματικών λουτρών. Αποτέλεσμα θα είναι να αυξηθεί και η τουριστική κίνηση στην περιοχή».
