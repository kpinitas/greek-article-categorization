 Κοντά στους υπευθύνους για τη διάδοση, αν όχι και απαραίτητα τη δημιουργία, του ιού «Σ' Αγαπώ» που μέχρι σήμερα έχει προκαλέσει βλάβες συνολικού κόστους 4, 7 δισεκατομμυρίων δολαρίων μέσα σε πέντε μέρες, βρίσκονται οι αρχές των Φιλιππίνων που συνέλαβαν χθες έναν 27χρονο άνδρα.* Η αστυνομία των Φιλιππίνων συνέλαβε τον Ρομέλ Λαμόρες μετά από επιδρομή στο σπίτι του. Αναζητεί επίσης την 23χρονη σύζυγό του, Ιρέν ντε Γκούζμαν, που εκείνη την ώρα δεν βρισκόταν στο σπίτι. Σύμφωνα με τον επικεφαλής του Εθνικού Γραφείου Ερευνών, Φεντερίκο Οπινιόν, η νεαρή γυναίκα διεμήνυσε ήδη μέσω νομικού συμβούλου ότι θα παραδοθεί.
 Συγγενείς των δύο συλληφθέντων δήλωσαν πάντως ότι ο υπεύθυνος για τον ιό ενδέχεται να είναι ένα τρίτο άτομο που έμενε στο ίδιο διαμέρισμα, μια γυναίκα που αποφοίτησε προσφάτως από το τμήμα ηλεκτρονικών υπολογιστών του Κολεγίου ΑΜΑ.
 Οπως παρατήρησαν Φιλιππινέζοι αξιωματούχοι, «εκείνο που εντοπίστηκε είναι απλώς ο υπολογιστής που χρησιμοποιήθηκε για να μεταδοθεί ο ιός και ο καθένας, μέσω του Ιντερνετ, θα μπορούσε να χρησιμοποιήσει αυτό τον υπολογιστή. Ο χρήστης μέσα στο Δίκτυο μπορεί να είναι αόρατος κι έτσι μπορεί να είναι ο καθένας. Η διαφορά είναι πως εκείνος που εμείς εντοπίσαμε είναι ο καταχωρισμένος ιδιοκτήτης του μηχανήματος», είπαν.
 Σύμφωνα με πληροφορίες, κατά την έρευνα που έγινε στο σπίτι του συλληφθέντος βρέθηκε ένας ηλεκτρονικός υπολογιστής, αλλά δεν βρέθηκε «μόντεμ» για τη σύνδεσή του με το Ιντερνετ.
 Ασχετα με την «πατρότητά» του, ο ιός «Σ' Αγαπώ» μαζί με τις παραλλαγές του υπολογίζεται ότι έχει ήδη προκαλέσει ζημιές 4, 7 δισ. δολαρίων. Σύμφωνα με τον διευθυντή της εταιρείας «Κομπιούτερ Εκονόμικς», το τελικό κόστος αναμένεται να 
 Χθες, πάνω από 70.000 ηλεκτρονικοί υπολογιστές επλήγησαν στην Ιαπωνία, παρά το 
γεγονός ότι επί πέντε μέρες ακούγονται παντού προειδοποιήσεις για τον ιό «Σ' Αγαπώ». Η εμφάνιση του ιού στη Ιαπωνία ήταν καθυστερημένη, καθώς, λόγω τοπικών 
αργιών, χθες ήταν η πρώτη μέρα που λειτούργησαν οι επιχειρήσεις.
 Στις ΗΠΑ, ο επικεφαλής ανακριτής του FBI για θέματα ηλεκτρονικών ιών, Μάικλ Βάτης, δήλωσε ότι αυτό που τον ανησυχεί είναι η ταχύτητα με την οποία διαδόθηκε ο ιός. «Διαδίδεται τόσο γρήγορα σ' ολόκληρο τον κόσμο μέσα σε μερικές ώρες, ώστε κάθε προειδοποίηση να έρχεται εκ των υστέρων. Ακόμα και σ' αυτή την περίπτωση, μετά από τέτοια ειδησεογραφική κάλυψη, άνθρωποι συνέχισαν να ανοίγουν τα συνημμένα του ηλεκτρονικού ταχυδρομείου τους», επισήμανε.
 Την ευκαιρία δεν άφησε ανεκμετάλλευτη ο ιδρυτής της «Μάικροσοφτ» Μπιλ Γκέιτς, που τόνισε ότι ενδεχόμενη διάσπαση της εταιρείας του στο πλαίσιο της δίκης για 
παραβίαση των νόμων περί μονοπωλίου θα δυσχεράνει την αντιμετώπιση των ιών.
 «Η ενημέρωση των νέων εκδόσεων των Windows και του Οutloook θα μπορούσαν, για παράδειγμα, να προστατεύσουν από επιθέσεις όπως αυτές του τύπου "Σ' Αγαπώ" και 
 (αν διασπαστεί η εταιρεία) θα είναι πιο δύσκολο για τους χρήστες να τις αποκτήσουν», είπε σε συνέντευξή του στο αμερικανικό περιοδικό «Τάιμ».
