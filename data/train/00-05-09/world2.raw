 Οι Τούρκοι πανηγυρίζουν για την ολοκλήρωση του φράγματος του Μπιρετζίκ, στη νότια χώρα, που θα εξασφαλίζει ηλεκτρική ενέργεια και νερό για άρδευση στα γειτονικά χωριά. Ο παγκόσμιος πολιτισμός όμως θρηνεί, καθώς κάτω από τα νερά του Ευφράτη θα θαφτούν πολύ σύντομα μοναδικής αξίας αρχαιολογικά ευρήματα, μεταξύ αυτών και τα ερείπια της πόλης Ζεύγμα, που ήκμασε πριν από 2.000 χρόνια. 
* Σε πρόσφατη εκπομπή της από την τουρκική επαρχία Γκαζίαντεπ, όπου φτιάχτηκε το 
φράγμα, η «Φωνή της Αμερικής» μετέδιδε ότι μια χούφτα αρχαιολόγων δίνουν μάχη με το χρόνο για να περισώσουν ό,τι προλάβουν από τους ανεκτίμητους θησαυρούς, πριν το νερό από το φράγμα του Μπιρετζίκ που βρίσκεται σε απόσταση μόλις πεντακοσίων μέτρων, πλημμυρίσει την περιοχή. «Τεράστιοι κίονες μετακινούνταν και λεπτά αγαλματίδια της θεάς Αφροδίτης επίσης, με μεγαλύτερη προσοχή», μετέδιδε το αμερικανικό δίκτυο. Σε πρωτοσέλιδη ανταπόκρισή της εξάλλου, η εφημερίδα «Τάιμς» ανέφερε ότι παρά τις εκκλήσεις των αρχαιολόγων, η τουρκική κυβέρνηση προχώρησε στην κατασκευή του φράγματος.
 Η αρχαιολογική σκαπάνη έχει εντοπίσει, μεταξύ άλλων, έναν εντυπωσιακό αριθμό μωσαϊκών ανεκτίμητης καλλιτεχνικής αξίας, που απεικονίζουν σκηνές από την ελληνική μυθολογία. Για την πόλη Ζεύγμα, που ήκμασε πριν από 2.000 χρόνια, λόγω της νευραλγικής της θέσης στον εμπορικό δρόμο του μεταξιού, δίπλα στις όχθες του Ευφράτη, η Κριστίν Κοντολέων, έφορος του Mουσείου Ουόρτσεστερ της Μασσαχουσέτης υπογράμμισε στους «Τάιμς» ότι θα είναι κρίμα να σταματήσουν οι ανασκαφές και να εξαφανιστεί αυτή «η δεύτερη Πομπηία». Με την Πομπηία και την Εφεσο συνέκρινε την πόλη Ζεύγμα και η Γαλλίδα αρχαιολόγος Αμπαντί Ρεϊνάλ, η οποία εδώ και χρόνια εργάζεται στις ανασκαφές της περιοχής. Η Ρεϊνάλ κάνει λόγο για «τραγωδία» που θα μπορούσε να είχε αποφευχθεί, αν το φράγμα κατασκευαζόταν μερικά μέτρα μακρύτερα.
 Την ύπαρξη της πόλης Ζεύγμα στο σημείο κατασκευής του φράγματος γνωρίζαμε εδώ και είκοσι χρόνια. Μόλις το 1992, όμως, ένας ντόπιος χωρικός ανακάλυψε τυχαίως 
τα ερείπια μιας βίλας με εκπληκτικά μωσαϊκά που αναπαριστούσαν το γάμο του Διονύσου με την Αριάδνη. Η αρχαιολογική σκαπάνη έφερε έκτοτε στο φως απίστευτου κάλλους ευρήματα. Την ίδια χρονιά όμως μαθεύτηκαν τα νέα για το φράγμα Μπιρετζίκ, που θα «κατάπινε» όχι μόνο τη Ζεύγμα αλλά και άλλες μικρότερες αρχαιολογικές τοποθεσίες. Το νερό θα βυθίσει επίσης οκτώ μικρά σύγχρονα χωριά και μία ολόκληρη κωμόπολη. Οι κάτοικοι των περιοχών αυτών, οι περισσότεροι Κούρδοι, διαμαρτύρονται ότι η τουρκική κυβέρνηση δεν τους ενημέρωσε εγκαίρως για την αναγκαστική μεταφορά τους, ενώ ισχνές ήταν και οι αποζημιώσεις που έλαβαν για τη γη και τα ακίνητά τους. 
 «Η ενεργειακή πολιτική κρίνεται πιο σημαντική από κάθε πολιτιστική και ιστορική πρωτοβουλία», διαπίστωσε με θλίψη και οργή ο διευθυντής του Mουσείου Γκαζίαντεπ, Χακί Αρκάν. Εξέφρασε επίσης αμφιβολία αν το κράτος θα εγκρίνει κονδύλι για τη δημιουργία πτέρυγας στέγασης των ευρημάτων της περιοχής που σήμερα βρίσκονται εκτεθειμένα στην αυλή του μουσείου. 
 Zεύγμα ήταν η ρωμαϊκή ονομασία της Σελεύκειας του Ευφράτη. Η θέση της πόλης στα σύνορα του ρωμαϊκού κράτους με το παρθικό (αργότερα σασσανιδικό) ήταν σπουδαία από εμπορική και στρατηγική άποψη. Σύμφωνα με την «Princeton Enc yclopedia of Classisal Sites», ο αρχαίος οικισμός κατελάμβανε την περιοχή του σημερινού χωριού Μπελκίς και εκτεινόταν στους λόφους δυτικά. Στην περιοχή έχουν ανακαλυφθεί νεκροπόλεις, καθώς και ψηφιδωτά δάπεδα με ποικίλες παραστάσεις. Βόρεια του Μπελκίς σώζονται τα λείψανα ρωμαϊκού δρόμου που ακολουθούν το ρου του Ευφράτη.
