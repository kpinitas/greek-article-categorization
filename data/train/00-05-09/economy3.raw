 Αισιόδοξοι δηλώνουν οι κεντρικοί τραπεζίτες των 10 πιο ισχυρών οικονομιών (G 10) και των άλλων οικονομιών-κλειδιών του πλανήτη για την πορεία της παγκόσμιας οικονομίας, κρούουν όμως τον κώδωνα του κινδύνου για τις επιπτώσεις 
που θα μπορούσε να έχει μια απότομη πτώση των μετοχών στις ΗΠΑ. * Από τη Βασιλεία, έδρα της Τράπεζας Διεθνών Διακανονισμών, οι κεντρικοί τραπεζίτες επανέλαβαν τις αισιόδοξες εκτιμήσεις τους για την παγκόσμια οικονομία, εστιάζοντας στην ισχυρή ανάπτυξη στην Ευρώπη και τις καλύτερες προοπτικές για την Ιαπωνία. 
 Αναμφισβήτητα, δήλωσε μετά τη χθεσινή συνάντηση της «τράπεζας των κεντρικών τραπεζών» στην ελβετική πόλη ο πρόεδρος της Τράπεζας Διεθνών Διακανονισμών και 
διοικητής της Τράπεζας της Αγγλίας, Εντι Τζορτζ, οι προοπτικές για την παγκόσμια οικονομία βελτιώνονται διαρκώς. Στην Ευρώπη, αν και παρατηρείται άνοδος των πληθωριστικών πιέσεων, οι οποίες έχουν φτάσει μάλλον στο υψηλότερό τους επίπεδο, η οικονομική ανάπτυξη προχωρεί με αμείωτο ρυθμό, ενώ η εξωτερική 
αξία του ευρώ δεν αντανακλά αυτή τη δυναμική.
 Από την άλλη πλευρά, και στην Ιαπωνία οι προοπτικές για διατηρήσιμη οικονομική 
ανάπτυξη βρίσκονται στο σωστό δρόμο. «Οι άνθρωποι περιμένουν το ιαπωνικό ΑΕΠ στο α' τρίμηνο να είναι αρκετά ισχυρό και νομίζω ότι πίσω από αυτή την προσδοκία υπάρχει μια αίσθηση ότι η κερδοφορία των επιχειρήσεων και οι επένδυσεις βελτιώνονται», δήλωσε ο Εντι Τζορτζ. Επιπλέον αξιοσημείωτη είναι και η βελτίωση της εμπιστοσύνης των καταναλωτών, παρά το γεγονός ότι η κατανάλωση δεν είναι ακόμη ισχυρή. Θετικές προσδοκίες ακόμη υπάρχουν στη Λατινική Αμερική, όπου Βραζιλία, Αργεντινή ή Χιλή παρουσιάζουν καλύτερες προοοπτικές για οικονομική επέκταση έναντι του 2000 και του 1998, αλλά και για 
την Κίνα, ο κεντρικός τραπεζίτης της οποίας παραβρέθηκε στη χθεσινή συνάντηση.
 Παρ' όλα αυτά, οι κεντρικοί τραπεζίτες εξέφρασαν την ανησυχία τους για κάποιες 
ανισορροπίες μεταξύ των μεγάλων βιομηχανικών χωρών και συγκεκριμένα για την ταχύτατα αναπτυσσόμενη αμερικανική οικονομία, η οποία θα μπορούσε να επιβραδύνει τους ρυθμούς της.
 Η κοινή πεποίθηση, είπε ο Τζορτζ, είναι ότι η αμερικανική οικονομία πιθανόν θα 
επιβραδύνει τους ρυθμούς της προκειμένου να διορθωθούν οι παραπάνω ανισορροπίες, αν και ακόμη δεν έχουμε δει αρκετές ενδείξεις αυτής της κατεύθυνσης στα θεμελιώδη οικονομικά στοιχεία. Το γεγονός ότι υπήρξε κάποια μέτρια πτώση στις τιμές των μετοχών στο αμερικανικό χρηματιστήριο και ιδιαίτερα αυτών της Νέας Οικονομίας είναι θετικό. Ομως ο κίνδυνος μιας απότομης πτώσης στις τιμές των μετοχών δεν έχει περάσει και θα μπορούσε να οδηγήσει σε απότομη προσγείωση της αμερικανικής οικονομίας.
