Τα ανώτατα στελέχη της Aστυνομίας, που το βράδυ της 23ης Σεπτεμβρίου του 1998 έσπευσαν στην οδό Νιόβης για να γλιτώσουν την οικογένεια Γκινάκη από την ομηρία του Σορίν Ματέι δεν φέρουν καμιά ευθύνη για την τραγική κατάληξη της επιχείρησής τους. Για την έκρηξη που κομμάτιασε τη ζωή της 25χρονης Αμαλίας Γκινάκη.
 Γιατί εκείνοι «έπραξαν όπως επέτασσε το υπηρεσιακό τους καθήκον».
 Η Δικαιοσύνη είναι κατηγορηματική: «Οι κατηγορούμενοι ανώτατοι αξιωματικοί της Ελληνικής Αστυνομίας ενήργησαν με σύνεση, προσοχή και υψηλό αίσθημα ευθύνης, διακινδυνεύοντας και την ίδια τους τη σωματική ακεραιότητα και ζωή».* Ο αρχηγός
 Σε σχετικό απαλλακτικό βούλευμα γίνεται μάλιστα ιδιαίτερη μνεία για το ρόλο του τότε αρχηγού της ΕΛ.ΑΣ., Α. Βασιλόπουλου, ο οποίος «είχε σπεύσει επί τόπου» κι αυτό όπως πιστεύουν οι δικαστές, που τον απαλλάσσουν από κάθε ευθύνη, «είναι δηλωτικό του υψηλού αισθήματος ευθύνης, με το οποίο αντιμετώπισε τη συγκεκριμένη κατάσταση και της πιστότητας του στο υπηρεσιακό του καθήκον που του υπαγόρευε να βρίσκεται δίπλα στους άνδρες του».
 Ούτε καν «αποχρώσες ενδείξεις ενοχής» είδε το δικαστικό συμβούλιο, το οποίο με 
βούλευμά του απαλλάσσει από κάθε κατηγορία την παρέα των υψηλόβαθμων της ΕΛ.ΑΣ. που «έστησαν» την επιχείρηση διάσωσης. 
 Αυτή είναι η αποτίμηση της Δικαιοσύνης, είκοσι μήνες μετά.
 _ Για τον τότε αρχηγό της Ελληνικής Αστυνομίας, Α. Βασιλόπουλο, ο οποίος είχε πάρει το ρίσκο γιατί «αν η επιχείρηση επιτύγχανε θα ήταν αρχηγός για ακόμη δύο 
χρόνια». Τον ανώτατο της ΕΛ.ΑΣ. που είχε ρίξει το «μπαλάκι» για την αποτυχία στον δήθεν ισχυρισμό αξιόπιστης μάρτυρα, ότι η χειροβομβίδα που είχε στην κατοχή του ο Σορίν Ματέι, ήταν... ψεύτικη («εγώ να τους πω για ψεύτικη χειροβομβίδα; Εγώ δεν ήξερα καν ότι είχε πάνω του χειροβομβίδα», τον είχε «αδειάσει» λίγες ημερες μετά η... μάρτυρας-κλειδί, η ίδια, δηλαδή, η κοπέλα).
_Για τον νυν αρχηγό της ΕΛ.ΑΣ., τότε α' υπαρχηγό, Ι. Γεωργακόπουλο, ο οποίος στην προανάκριση «ένιψε τας χείρας του» αναφορικά με το σχεδιασμό της επιχείρησης μια και «ούτε εισηγήθηκε ούτε συμφώνησε να γίνει η επέμβαση». Αλλωστε όπως είχε τονίσει «αν δεν ήταν ο αρχηγός ο αποκλειστικά υπαίτιος της λήψεως της αποφάσεως για την επέμβαση ίσως να μην υπέβαλλε παραίτηση».
 __Για τον πρώην αττικάρχη Π. Γεωργακόπουλο, που επίσης δεν φέρει καμία ευθύνη για την τραγωδία. Ο ίδιος είχε υποστηρίξει στην προανάκριση ότι ήταν «υπέρ της 
συνέχισης του διαλόγου και ουδέποτε έκανε σχέδιο βίαιης επέμβασης».
 _ Υπέρ του διαλόγου -φυσικά- ήταν και ο έτερος απαλλαγείς Θ. Παπαφίλης, τότε διοικητής Ασφαλείας, μια και «ουδεμία πεποίθηση είχε περί της μη γνησιότητας της χειροβομβίδας».
 _ Απαλλακτικό τέλος είναι το βούλευμα και για τον πρώην διοικητή της ΕΚΑΜ Π. Μαρίνη, ο οποίος από την αρχή είχε ξεκαθαρίσει τη θέση του, «εκφράζοντας τις πλέον έντονες αντιρρήσεις για την ορθότητα της επιχείρησης».
 Υπενθυμίζεται ότι εκ διαμέτρου αντίθετη ήταν η πρόταση για την ίδια ιστορία της εισαγγελέως Πρωτοδικών, Μαρίας Μαλούχου, που στην πολυσέλιδη (130 και πλέον σελίδες) εισήγησή της κατακεραύνωνε ως υπεύθυνους, της τραγωδίας, τα συγκεκριμένα στελέχη της Aστυνομίας.
 «Πρέπει να παραπεμφθούν στο εδώλιο για την ανθρωποκτονία από αμέλεια της 25χρονης Αμαλίας Γκινάκη και για σωματική βλάβη παρ' υποχρέω από αμέλεια», είχε προτείνει η εισαγγελική λειτουργός η οποία μάλιστα νουθετούσε τους υφισταμένους του αρχηγού, τονίζοντας: «Ο ισχυρισμός τους ότι ο αρχηγός τους και όχι εκείνοι είναι ο μοναδικός υπεύθυνος για τα γεγονότα, διότι αυτός έλαβε 
την απόφαση για την επέμβαση, ενώ οι ίδιοι εξετέλεσαν, όπως εκ του νομου ήταν υποχρεωμένοι να πράξουν την εντολή του είναι μια θέση που δεν αρμόζει σε ανώτερους αξιωματικούς με ανάλογη εμπειρία».
 Το Τριμελές όμως Συμβούλιο Πλημμελειοδικών, με επικεφαλής το σημερινό προϊστάμενο του Πρωτοδικείου, Νεκτάριο Βαζαίο, έκρινε ότι «μόνη ενεργός αιτία των επελθόντων τραγικών αποτελεσμάτων είναι η δόλια και αποκρουστική συμπεριφορά του Σορίν Ματέι, ο οποίος αποσκοπούσε στο θάνατο οπωσδήποτε της Αμαλίας Γκινάκη και πιθανότατα και άλλων».
 Η Δικαιοσύνη «απαλλάσσει» και τους μηνυτές Σουλτάνα Γκινάκη (μάνα) και Ιωάννη Γκινάκη (αδελφό) από την καταβολή δικαστικών εξόδων...! 
 Ποιο είναι λοιπόν το συμπέρασμα των τριών δικαστών (Ν. Βαζαίος, πρόεδρος, Α. Παπαδημητρίου και Τριανταφυλλή Δρακοπούλου, μέλη) που εξέτασαν τα πραγματικά περιστατικά τα οποία οδήγησαν στην τραγωδία της οδού Νιόβης; 
 Σύμφωνα με τους δικαστές, «προκύπτει ότι οι κατηγορούμενοι ανώτατοι αξιωματικοί της Ελληνικής Αστυνομίας ενήργησαν με σύνεση, προσοχή και υψηλό αίσθημα ευθύνης, διακινδυνεύοντας και την ίδια τους τη σωματική ακεραιότητα και ζωή, μπροστά στην κατάλυση της έννομης τάξης που είχε επιφέρει με τον προαναφερόμενο τρόπο ο αδίστακτος κακοποιός Σορίν Ματέι, με μοναδικό σκοπό τη διαφύλαξη της σωματικής ακεραιότητας και της ίδιας της ζωής των ομήρων, όπως επιτάσσει και το ίδιο το υπηρεσιακό τους καθήκον και ουδεμία αμέλεια επέδειξαν 
πριν και κατά τη διάρκεια της δύσκολης επιχείρησης που είχαν αναλάβει, ήταν δε 
αδύνατο με βάσει τις προσωπικές τους ιδιότητες, γνώσεις και ικανότητες ώς και τις συνθήκες που είχαν δημιουργηθεί μέσα στο διαμέρισμα της οικογένειας Γκινάκη κατά τη στιγμή της απελευθέρωσης της όμηρου Αμαλίας Γκινάκη, να προβλέψουν ότι ο αδίστακτος κακοποιός θα είχε αφήσει τη χειροβομβίδα μέσα στα ενδύματα της άτυχης Αμαλίας Γκινάκη, ώστε να προβούν στην αφαίρεση και εξουδετέρωση της χειροβομβίδας, εν όψει μάλιστα και του σατανικού σχεδίου που επινόησε ο κακοποιός να υποδυθεί ότι κρατούσε αυτός τη χειροβομβίδα και να επικεντρώσει έτσι το ενδιαφέρον και την προσοχή των αστυνομικών στο να ελέγξουν αυτόν για να του αφαιρέσουν τη χειροβομβίδα και να μην υπάρξουν θύματα, αφού μέσα στο διαμέρισμα εκείνη τη στιγμή ευρίσκοντο αρκετά άτομα».
 «Η μόνη ενεργός αιτία των επελθόντων τραγικών αποτελεσμάτων είναι η δόλια και αποκρουστική συμπεριφορά του Σορίν Ματέι, ο οποίος αποσκοπούσε στο θάνατο οπωσδήποτε της Αμαλίας Γκινάκη και πιθανότατα και άλλων. Στη διαδρομή των γεγονότων δεν διαπιστώθηκαν στοιχεία εγκληματικής αμέλειας των κατηγορούμενων αστυνομικών όσον αφορά τα επελθόντα τραγικά αποτελέσματα».
 Η εξέλιξη που είχε η υπόθεση ως προς το ποινικό της σκέλος θέτει σε κίνδυνο και την αίσια, για τους συγγενείς της Αμαλίας, έκβαση της αγωγής που έχουν καταθέσει στα Διοικητικά Δικαστήρια διεκδικώντας από το Eλληνικό Δημόσιο αποζημίωση επτακοσίων εκατομμυρίων δραχμών για ηθική βλάβη και ψυχική οδύνη.
 Κι αυτό γιατί αν και τα Διοικητικά Δικαστήρια δεν δεσμεύονται από την κρίση της ποινικής Δικαιοσύνης, εντούτοις αναμένεται να δοθεί από τους δικαστές μεγάλο βάρος στο απαλλακτικό βούλευμα του Συμβουλίου Πρωτοδικών. Το απαλλακτικό αυτό βούλευμα θα είναι άλλωστε και το μεγάλο όπλο στα χέρια του Eλληνικού Δημοσίου για να γλιτώσει την αποζημίωση για τα «λάθη και τις παραλείψεις των οργάνων του». Eκτός κι αν οι δικαστές του Διοικητικού Πρωτοδικείου, που θα κρίνουν την υπόθεση, εκτιμήσουν διαφορετικά τα πραγματικά 
περιστατικά και «δουν» ευθύνες των αστυνομικών οργάνων συνεκτιμώντας και την ηθική απαξία απίστευτων γεγονότων τα οποία οδήγησαν σε μία από τις συγκλονιστικότερες τραγωδίες που διαδραματίστηκαν ποτέ στον τόπο μας, και μάλιστα σε απ' ευθείας σύνδεση με την τηλεόραση. 
