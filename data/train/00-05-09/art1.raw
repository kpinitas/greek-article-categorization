Mε Zεράρ Nτεπαρντιέ και Ούμα Θέρμαν στην ταινία «Bατέλ» του Pόλαντ Tζόφι ξεκινάει το φεστιβάλ στη γαλλική πόλη. Του απεσταλμένου μας ΝΙΝΟΥ ΦΕΝΕΚ ΜΙΚΕΛΙΔΗ
Δανός Λαρς φον Τρίερ, ο Αμερικανός Τζέιμς Αϊβορι, ο Γουόνγκ Καρ-Γουάι, η Σουηδή Λιβ Ούλμαν και ο Ρώσος Πάβελ Λουγκίν, είναι ανάμεσα στους σκηνοθέτες που εκπροσωπούνται φέτος στο 53ο -τελευταίο του 20ού αιώνα- κινηματογραφικό φεστιβάλ των Κανών με ταινίες τους. Περίπου εξακόσιες συνολικά ταινίες αναμένονται φέτος να προβληθούν στα διάφορα τμήματα του φεστιβάλ στη διάρκεια των 12 ημερών του και που κάνει επίσημη έναρξη αύριο το βράδυ στην παραθαλάσσια αυτή γαλλική πόλη.
 Ηδη στην Κρουαζέτ άρχισαν να καταφτάνουν οι επαγγελματίες του κινηματογραφικού 
χώρου (παραγωγοί, διανομείς, δημοσιογράφοι και βέβαια οι καλλιτέχνες) που θα παρακολουθήσουν φέτος το φεστιβάλ και που αναμένεται να ξεπεράσουν τις 15 χιλιάδες.
 Η έναρξη γίνεται αύριο με την εκτός συναγωνισμού γαλλική περιπέτεια εποχής «Βατέλ» του Ρόλαντ Τζόφι, αγγλόφωνη ταινία με πρωταγωνιστές τον Ζεράρ Ντεπαρντιέ και την Ούμα Θέρμαν, στην οποία ο Ντεπαρντιέ ερμηνεύει τον θρυλικό μάγειρα Βατέλ, που αυτοκτόνησε επειδή το ψάρι που θα ετοίμαζε για τον Λουδοβίκο τον 14ο δεν είχε φτάσει. Ενώ, η λήξη του φεστιβάλ θα γίνει με την επίσης εκτός συναγωνισμού ταινία «Stardom» του Καναδού Ντενίς Αρκάν.
 Ενδιάμεσα θα προβληθούν 23 συνολικά ταινίες, που διαγωνίζονται για τον περιβόητο Χρυσό Φοίνικα του φεστιβάλ. Από το διαγωνιστικό τμήμα λείπουν φέτος τόσο η Ελλάδα όσο και η Ιταλία. Ιδιαίτερα πικραμένοι ήταν οι Ιταλοί, που κάθε χρόνο, από την έναρξη του φεστιβάλ μέχρι και πέρυσι, συμμετείχαν με κάποια ταινία τους στο διαγνωστικό τμήμα του φεστιβάλ. «Φταίμε, επειδή δεν βρήκαμε καμιά ταινία που να μας άρεσε; », απάντησε ο διευθυντής του φεστιβάλ, Ζιλ Ζακόμπ, σχολιάζοντας την απουσία της Ιταλίας. «Υποστηρίζω πάντως ότι όσες ταινίες είχαν κάποια αξία στον ιταλικό κινηματογράφο τα τελευταία είκοσι χρόνια, πέρασαν από τις Κάνες».
 Οπως ήδη έχουμε αναφέρει στο παρελθόν, δυνατό είναι φέτος το πρόγραμμα των ταινιών από Ασία και Ευρώπη, αντίθετα με την Αμερική που οι συμμετοχές της είναι περιορισμένες. Ανάμεσα στις ταινίες που όλοι αναμένουμε είναι και το «Ω! 
αδελφέ, πού είσαι; » των Ιθαν και Τζόελ Κοέν, βραβευμένων ήδη με το Χρυσό Φοίνικα των Κανών για την ταινία τους «Μπάρτον Φινκ». Τη φορά αυτή πρόκειται για μια κωμωδία-αναφορά σε μια παλιότερη αμερικανική κωμωδία («Τα ταξίδια του Σάλιβαν» του Πρέστον Στέρτζες), στο στιλ της παλιότερης κωμωδίας των αδελφών Κοέν, «Αριζόνα Τζούνιορ».
 Με το ίδιο ενδιαφέρον αναμένεται και η νέα ταινία του Ιάπωνα Ναγκίσμα Οσίμα, «Ταμπού», που, ύστερα από μια πρόσφατη σοβαρή αρρώστια και 13 χρόνων απουσία από την οθόνη, επιστρέφει με μια ταινία εποχής, με ήρωα ένα γκέι σαμουράι. Οσο 
για τον Αμερικανό Τζέιμς Αϊβορι, ο σκηνοθέτης των έργω «Ευρωπαίοι» και «Οι Βοστωνέζοι», επιστρέφει με την ταινία «Τhe Golden Bowl», ένα ακόμη έργο βασισμένο σε βιβλίο του Χένρι Τζέιμς.
 Το φετινό διαγωνιστικό τμήμα θα κρίνει επιτροπή μ' επικεφαλής τον Γάλλο σκηνοθέτη Λικ Μπεσόν (δημιουργό των ταινιών «Ατλαντίς», «Ζαν Ντ' Αρκ» κ.ά.), που ο Ζακόμπ διάλεξε, επειδή «είναι νέος, δημοφιλής και συμβολίζει τις επιτεύξεις του μέλλοντος, τόσο από πλευράς τεχνικής του κινηματογράφου όσο κι από πλευράς των τρόπων παραγωγής». Δίπλα του, μια «πολυεθνική» ομάδα καλλιτεχνών, ανάμεσά τους οι σκηνοθέτες Τζόναθαν Ντέμι και Νικόλ Γκαρσία, οι ηθοποιοί Τζέρεμι Αϊρονς, Κριστίν Σκοτ-Τόμας, Αϊτάνα Σάντσεζ-Γκιγιόν και Μπάρμπαρα Σούκοβα, και δύο γνωστοί συγγραφείς: ο Πατρίκ Μοντιάνο και ο Αρουντάτι Ρόι.
