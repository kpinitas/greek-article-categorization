 Ο επίλογος μιας χρονιάς χαμένης για την ΑΕΚ γράφεται αύριο το βράδυ στο Ολυμπιακό Στάδιο (8.00, «Alpha»), όπου διεκδικεί το 11ο Κύπελλο στην ιστορία της με αντίπαλο τον πρωτάρη Ιωνικό. Χαμένη χρονιά ως προς τους τρεις μεγάλους και βασικούς στόχους: πρόκριση σε όμιλο του Τσάμπιονς Λιγκ, Πρωτάθλημα, εισιτήριο για το νέο Τσάμπιονς Λιγκ.
 Το μη χείρον βέλτιστον για μια ΑΕΚ που ξεκίνησε με όνειρα και μεγαλεπήβολα σχέδια πέρυσι τέτοια εποχή περίπου (με την πρόσληψη τον Τουμπάκοβιτς) για το χτίσιμο μιας νέας ομάδας και περιορίζεται τελικά σε εισιτήριο για το UEFA. Το σφραγίζει σίγουρα με κατάκτηση του τροπαίου, το έχει ουσιαστικά στην τσέπη της 
και μέσω πρωταθλήματος, αν δεν καταφέρει σε 90 ή 120 λεπτά να κάμψει την αντίσταση του Ιωνικού.
 Ο Γιάννης Παθιακάκης έχει ξαναπάει (ως προπονητής) σε τελικό. Το 1996 είδε την 
ΑΕΚ να παραβιάζει 7 φορές την εστία της ομάδας του, του Απόλλωνα. Την έκβαση του αυριανού αγώνα δεν τη συνδέει με το δικό του μέλλον στην ΑΕΚ, όπως τόνισε στη χθεσινή συνέντευξη Τύπου. «Δεν σημαίνει ότι αν πάρουμε το Κύπελλο, θα υπογράψω συμβόλαιο για 5 χρόνια και αν χάσουμε, θα φύγω. Εγώ αγαπάω τη δουλειά 
του προπονητή και δεν με ενδιαφέρει αν αύριο θα δουλέψω στην Γ' ή Δ' Εθνική. Είμαι άνθρωπος που δεν κάνει συμβιβασμούς και γι' αυτό λέω ότι, ανεξάρτητα από 
το αποτέλεσμα του τελικού του Κυπέλλου, πρέπει να προγραμματίσουμε τη νέα χρονιά. Απλά, θέλω το Κύπελλο, την 3η θέση και την ΑΕΚ πρωταγωνίστρια του χρόνου. Πάντως, για μένα προσωπικά, η Πέμπτη θα είναι η ίδια μέρα είτε πάρουμε 
το Κύπελλο είτε όχι. Σε 3 μήνες ξεκινάει το νέο πρωτάθλημα και είμαστε υποχρεωμένοι να το σκεφτόμαστε».
 Από υπερβάλλοντα ζήλο περισσότερο ο Παθιακάκης υποστήριξε ότι κατάκτηση Κυπέλλου ισοδυναμεί με...πρωτάθλημα. Τόνισε ότι οι ποδοσφαιριστές του έχουν να αποδείξουν πολλά αν πάρουν την κούπα και κάλεσε τον κόσμο να πάει στο ΟΑΚΑ, 
όταν ρωτήθηκε για τις...μεταγραφικές κινήσεις των τελευταίων ημερών. «Θα σας μιλήσω για τις τελευταίες μας μεταγραφές. Θέλω όλους τους ΑΕΚτζήδες όλης της Ελλάδας την Τετάρτη στο γήπεδο. Εχουν αποδείξει πως ξέρουν να βοηθούν την ομάδα. Δεν έχω προσωπικό λόγο και το λέω απλά για να έρθουν να βοηθήσουν την ΑΕΚ, την αγαπημένη τους ομάδα».
 Οσο για το ματς, ζητά απόλυτη πειθαρχία, αυτοσυγκέντρωση και έλεγχο του αγώνα σ' όλη τη διάρκεια.
 «Ολοι λένε για φαβορί και άνετη επικράτηση, όμως αυτά τα δεδομένα μπορεί να αλλάξουν μέσα στο γήπεδο. Αισθάνομαι μεγάλη ευθύνη, γιατί πρέπει να κατακτήσουμε τον τίτλο, ώστε να σβήσουμε τα κακώς κείμενα στο ξεκίνημα της φετινής χρονιάς. Δεν έχω άγχος, απλά είμαι πολύ σκεφτικός, ώστε να προετοιμαστούμε όσο το δυνατό καλύτερα για την αναμέτρηση. Ο Ιωνικός χρειάζεται μεγάλη προσοχή. Εχει καλούς και φιλόδοξους παίκτες».
 Θεαματικές αλλαγές στην ενδεκάδα δεν αναμένονται. Ο Δέλλας γυρίζει σε θέση λίμπερο (σε σχέση με το προχθεσινό παιχνίδι αντί του Σαβέβσκι), ο Καλιτζάκης θα αναλάβει την επιτήρηση του Μπρούστερ, ο Λάκης θα παίξει από την αρχή στη δεξιά πλευρά αντί του Κοπιτσή, ο Κωνσταντινίδης έχει περισσότερες πιθανότητες (αντί του Μαλαδένη, να είναι ο παρτενέρ του Νικολαΐδη στην επίθεση.
 Η πιθανή ενδεκάδα: Ατματσίδης, Δέλλας, Καψής, Καλιτζάκης, Λάκης, Κασάπης, Ζήκος, Πέτκοφ, Τσίριτς, Κωνσταντινίδης (Μαλαδένης), Νικολαΐδης.
 Με συγκρατημένη αισιοδοξία αντιμετωπίζουν στον Iωνικό το αυριανό παιχνίδι κόντρα στην AEK. Ομως για τους Nικαιώτες, αυτό που μετράει περισσότερο είναι η παρουσία για πρώτη φορά στην ιστορία τους στον τελικό του Kυπέλλου Eλλάδας. Aπό κει και πέρα στον αγωνιστικό τομέα θα προσπαθήσουν με όλες τους τις δυνάμεις και ό,τι ήθελε προκύψει.
 Aλλωστε, στο στρατόπεδο του Iωνικού όλοι θεωρούν την AEK φαβορί, αλλά προσθέτουν ότι ο θεσμός του Kυπέλλου συχνά επιφυλάσσει εκπλήξεις και όλα μπορεί να συμβούν.
 Ο Ολεγκ Mπλαχίν και οι παίκτες του δίνουν προβάδισμα στην AEK, κάτι που επισήμαναν στη χθεσινή συνέντευξη Tύπου.
 Ο Ουκρανός τεχνικός αναφέρθηκε στις ιδιαιτερότητες του αγώνα και υποστήριξε: «Ο τελικός του Kυπέλλου είναι γιορτή του ποδοσφαίρου. Γνωρίζουμε ότι η αποστολή μας θα 'ναι δύσκολη. H AEK παραμένει πάντα μεγάλη ομάδα και τελευταία βρίσκεται σε άνοδο. Πολλά θα εξαρτηθούν από τη δική μας απόδοση. Οι παίκτες μου διψάνε για μια μεγάλη διάκριση και πιστεύω ότι θα παλέψουν και στα 90'. Tο ευχάριστο είναι ότι δεν υπάρχουν αγωνιστικά προβλήματα και όλοι οι παίκτες είναι στη διάθεσή μου».
 Οταν του ζητήθηκε να κάνει προγνωστικά για το αυριανό παιχνίδι, ο Ουκρανός τεχνικός δεν δίστασε να παραδεχτεί την ανωτερότητα της AEK: «Δεν το κρύβω -είπε- ότι η AEK είναι το φαβορί. Δίνω 70% πιθανότητες στην AEK να πάρει το Kύπελλο και 30% στη δική μου ομάδα. Eμείς θα προσπαθήσουμε να προσφέρουμε θέαμα και να γίνει ένα καλό παιχνίδι».
 Πιο ρεαλιστής ο αρχηγός της ομάδας Θόδωρος Παχατουρίδης υποστήριξε: «H AEK έχει το πάνω χέρι. Δίνω 80% πιθανότητες να πάρει το Kύπελλο η AEK και 20% στην ομάδα μου. Για μας αποτελεί σημαντική επιτυχία που φτάσαμε στον τελικό. Θα παίξουμε χωρίς άγχος και ό,τι βγει. Aν χάσουμε, δεν πρόκειται να... χαθούμε. Στην περίπτωση όμως που νικήσουμε και πάρουμε το Kύπελλο, τότε όλοι θα μιλάνε για μας. Στο ποδόσφαιρο όλα μπορεί να γίνουν. Eίμαστε καλά προετοιμασμένοι και δεν μας φοβίζει το όνομα της αντιπάλου μας».
 Οι παίκτες του Iωνικού, που στο τελευταίο παιχνίδι πρωταθλήματος, προχθές στην Kαλαμάτα, κράτησαν δυνάμεις, εν όψει του αυριανού τελικού, σήμερα στις 6.30 μ.μ. θα ολοκληρώσουν την προετοιμασία τους και στη συνέχεια θα αποσυρθούν στο ξενοδοχείο. Ο Ολεγκ Mπλαχίν χθες απέφυγε να πει κάτι σχετικό με την αρχική ενδεκάδα. Στις προθέσεις του όμως είναι να παίξουν από την αρχή οι Nταρακλίτσας, Pοντρίγκεζ που προχθές έμειναν στον πάγκο για να 'ναι ξεκούραστοι. Tο πιο πιθανό είναι ν' αρχίσουν οι Στρακόσια, Tροντ, Ξανθόπουλος, Παχατουρίδης, Aφάς, Mπρούστερ, Kαμπαγιάσε, Οφρυδόπουλος, Nταρακλίτσας, Pόμπερτς, Pοντρίγκεζ, ενώ τη 18άδα θα συμπληρώσουν οι Γκίτκος, Λεντέσμα, Γυριχίδης, Σταμπουλής, Δεληγιάννης, Tσόπτσης, Mουτσοντρίγκο.
 Ο Iωνικός στο αυριανό παιχνίδι θα 'χει την υποστήριξη των οπαδών του, μιας και τα εισιτήρια που πήρε παρουσιάζουν μεγάλη ζήτηση, ενώ ο πρόεδρος Nίκος Kανελλάκης άφησε να εννοηθεί ότι θα «χρυσώσει» τους παίκτες σε περίπτωση που πάρουν το Kύπελλο.
 * Διαιτητής του τελικού θα είναι ο Κορίνθιος Γιώργος Δούρος.
