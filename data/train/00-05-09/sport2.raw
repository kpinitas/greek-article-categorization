4 από τον Παναθηναϊκό», έλεγαν οι ποδοσφαιριστές του Ολυμπιακού στα αποδυτήρια του γηπέδου της Μυτιλήνης πριν ξεκινήσει το παιχνίδι και ο σκοπός επετεύχθη, έστω κι από τα έντεκα βήματα.
 Ο Πρέντραγκ Τζόρτζεβιτς έστησε την μπάλα στην άσπρη βούλα (στο σημείο του πέναλτι) στο 63', πήρε φόρα, πέτυχε το γκολ (1-0 τον Αρη) και έφερε τους Πειραιώτες μία ανάσα από τον τέταρτο συνεχόμενο τίτλο.
 «Αυτόν τον τίτλο θα τον χαρούμε περισσότερο γιατί θα είναι δικός μας, των παικτών», δήλωσε ο Δημήτρης Ελευθερόπουλος στο τέλος του αγώνα και έσπευσε να συμφωνήσει ο Γιάννης Μαντζουράκης, ο οποίος όμως αποφεύγει τη λέξη τίτλος. «Δεν έχει τελειώσει τίποτα. Δεν θέλω να ακούω για πρωτάθλημα. Εχουμε ακόμα τρεις μάχες να δώσουμε, τρεις ακόμα τελικούς».
 Η αλήθεια είναι βέβαια ότι ο Ολυμπιακός με νίκη την Κυριακή επί του ΟΦΗ και την επόμενη εβδομάδα στην Ξάνθη είναι και μαθηματικά πρωταθλητής, αλλά ο Μαντζουράκης είναι σίγουρο ότι θέλει να πάει ήρεμος στο ΟΑΚΑ στο τελευταίο ματς με την Παναχαϊκή. Με το «Ρουμάνο» τεχνικό στον πάγκο του ο Ολυμπιακός έχει πέντε νίκες, χωρίς μάλιστα να δεχθεί τέρμα (ο Ελευθερόπουλος κρατάει το μηδέν για 474 λεπτά) και αυτό συνέβη και χθες στη Μυτιλήνη.
 Η πειραϊκή ομάδα είχε την πρωτοβουλία των κινήσεων και στα δύο ημίχρονα, είχε τρία δοκάρια (σε σουτ του Αλεξανδρή στο 37', σε κεφαλιά του Αμανατίδη στο 45' και σε κεφαλιά του Γιαννακόπουλου στο 48') και σωρεία χαμένων ευκαιριών για να φθάσει σε ένα μεγάλο σκορ, αλλά αντί αυτού κέρδισε με ένα αμφισβητούμενο πέναλτι στο 62', όταν ο Αλεξανδρής έπεσε στο έδαφος χωρίς να φαίνεται να τον ακουμπάει ο Σάβιτς. 
 Η Λέσβος αποδείχθηκε αρκετά φιλόξενη και... ζεστή για τον Ολυμπιακό, που αγωνίστηκε στο Εθνικό Στάδιο της Μυτιλήνης λες και βρισκόταν στο... ΟΑΚΑ, καθώς περίπου 6.000 «ερυθρόλευκοι» οπαδοί έκαναν τους παίκτες του Γιάννη Μαντζουράκη να νιώσουν σαν στο σπίτι τους και τον τυπικά γηπεδούχο Αρη (είχε μόνο 200 «κιτρινόμαυρους» οπαδούς κοντά του) να συμπεριφέρεται αγωνιστικά ως φιλοξενούμενος. 
 Η ομάδα της Θεσσαλονίκης είχε όλες κι όλες τρεις επισκέψεις στην εστία του Ελευθερόπουλου. Η πρώτη στο 23' όταν το σουτ του Κούτση πέρασε άουτ, η δεύτερη στο 39' όταν το σουτ του Γκλούσεβιτς απόκρουσε ο γκολκίπερ του Ολυμπιακού και η τρίτη στο 65' όταν ο Καραλιόπουλος είχε διαγώνιο σουτ άουτ.
 «Θα μπορούσαμε να έχουμε καλύτερη τύχη, αλλά παρ' όλα αυτά είναι δίκαιο αποτέλεσμα», δήλωσε στο τέλος ο προπονητής του Αρη Γιάννης Μιχαλίτσιος, ενώ ο Γιώργος Κούτσης υποστήριξε: «Είχα πει ότι ο Παναθηναϊκός παίζει το καλύτερο ποδόσφαιρο, αλλά από σήμερα έχω άλλη άποψη. Ο Ολυμπιακός είναι εκείνος που παίζει το καλύτερο ποδόσφαιρο και δίκαια θα πάρει το πρωτάθλημα». 
 Ο Ολυμπιακός έχασε ευκαιρίες για γκολ με τους Λουτσιάνο 18', 26', 36', 50', Πουρσανίδη 53', Χούτο 75', ενώ για πρώτη φορά αγωνίστηκαν μαζί στην επίθεση, έστω και για 25' λεπτά το δίδυμο Τζιοβάνι-Χούτος. 
 Κορυφαίοι από την πειραϊκή ομάδα ήταν οι Πουρσανίδης, Λουτσιάνο, Αμανατίδης, Τζόρτζεβιτς, ενώ από τον Αρη πήγαν καλά οι Κατεργιαννάκης, Ναγκόλι και Γκλούσεβιτς.
 «Χαιρόμαστε το παιχνίδι, γιατί παίζουμε επιθετικά, έχει αλλάξει η ψυχολογία μας και είμαστε πιο ήρεμοι», δήλωσε ο Ελευθερόπουλος, ενώ ο Τζόρτζεβιτς υποστήριξε: «Δεν μπορούμε να μιλάμε για πρωτάθλημα, αλλά αυτός ο τίτλος δεν χάνεται. Είμαστε πλέον πολύ κοντά». 
 Ο Γιώργος Καζναφέρης «κιτρίνισε» τους Καραλιόπουλο, Σάβιτς, Λουτσιάνο (ήταν η τρίτη, δεν παίζει με ΟΦH).
 ΑΡΗΣ: Κατεργιαννάκης, Καραλιόπουλος, Λουμπούτης, Σάβιτς, Κατσιαρός, Μαλλούς, Ναγκόλι, Κούτσης (72' Αγαθοκλέους), Γκλούσεβιτς, Χριστοδούλου, Χαριστέας.
 ΟΛΥΜΠΙΑΚΟΣ: Ελευθερόπουλος, Καραταΐδης, Αμανατίδης, Ανατολάκης, Πουρσανίδης, Μαυρογενίδης, Τζόρτζεβιτς, Γιαννακόπουλος (82' Αντζας), Λουτσιάνο, Νινιάδης (64' Τζιοβάνι), Αλεξανδρής (68' Χούτος).
 *Την αποθέωση γνώρισαν οι ποδοσφαιριστές του Ολυμπιακού από τους «ερυθρόλευκους» οπαδούς στη Μυτιλήνη, τόσο κατά την έξοδό τους από τα αποδυτήρια όσο και την ώρα που το πούλμαν κατευθυνόταν στο αεροδρόμιο.
 *Το παρών στις εξέδρες του Εθνικού Σταδίου της Μυτιλήνης έδωσε ο πρόεδρος του Ολυμπιακού Σωκράτης Κόκκαλης, ο Γιώργος Λούβαρης, ο Πέτρος Κόκκαλης, ο υπουργός Αιγαίου Νίκος Σηφουνάκης και ο νομάρχης Λέσβου Δημήτρης Βουνάτσος.
 *Τη Μονή του Αγίου Ραφαήλ επισκέφθηκε χθες το πρωί η αποστολή του Ολυμπιακού.
 *Κόπηκαν 4.047 εισιτήρια και οι εισπράξεις ήταν 15.444.000 δρχ.
