 «Βραδυφλεγείς βόμβες» έχει χαρακτηρήσει -σε ανύποπτο χρόνο- ο Κώστας Λαλιώτης τις παράνομες και ανεξέλεγκτες χωματερές, που λειτουργούν με την ανοχή των αρχών σε όλη την Ελλάδα και ειδικά στην Aνατολική Αττική. Και δεν είναι υπερβολή. Η χθεσινή πυρκαγιά στο Κορωπί ήρθε να τον επιβεβαιώσει γι' άλλη μια φορά και με τον πιο θλιβερό τρόπο.
 Τα στοιχεία του υπουργείου αναφέρουν ότι μόνον στην περιοχή της Αττικής από το 
1985 έως τώρα (δεν περιλαμβάνουν τη χθεσινή πυρκαγιά) έχουν γίνει στάχτη 83.429 στρέμματα δάσους. Σε όλες τις περιπτώσεις οι πυρκαγιές ξεκίνησαν από ανεξέλεγκτες χωματερές! Το γεγονός είναι κάθε άλλο παρά τυχαίο.
 Στην Ανατολική Αττική λειτουργούν 22 τριτοκοσμικές χωματερές, που αποτελούν εστίες ρύπανσης των επιφανειακών και των υπογείων υδάτων, πηγές δυσοσμίας και τοξικών ουσιών, αλλά κυρίως της οικολογικής ισορροπίας. Εχουν επίσης εντοπιστεί άλλα 60 σημεία που χρησιμοποιούνται ουσιαστικά ως σκουπιδότοποι. Ακόμα και μεγάλοι δήμοι, όπως το Λαύριο, το Κορωπί, η Παιανία, το Μαρκόπουλο, η Κερατέα, ο Αυλώνας, το Γραμματικό, το Καπανδρίτι και ο Ωρωπός, καλύπτουν -τρόπος του λέγειν- τις ανάγκες εναπόθεσης των απορριμμάτων τους σε παράνομους 
 Μελέτη που έγινε από το Δημοκρίτειο Πανεπιστήμιο Θράκης έδειξε ότι ο όγκος των 
σκουπιδιών αυξάνεται κατά 2% το χρόνο. Πάνω από 600 τόνοι σκουπιδιών κάθε χρόνο καταλήγουν σε αυτές τις παράνομες χωματερές, που καταλαμβάνουν έκταση 650 στρεμμάτων. «Είναι οι εικόνες της υποβάθμισης», όπως εύστοχα έχει επισημάνει ο υπουργός ΠΕΧΩΔΕ, σημειώνοντας ότι το πρόγραμμα ανακύκλωσης και υγειονομικής ταφής που έχει εκπονήσει το υπουργείο απαιτεί τη δέσμευση μόλις 300 στρεμμάτων.
 Στο σύνολο της χώρας οι παράνομες χωματερές και τα σημεία ανεξέλεγκτης απόρριψης σκουπιδιών και μπάζων υπολογίζεται ότι ξεπερνούν τις 3.500! Το πιο ανησυχητικό είναι ότι έχουν καταλάβει όχι μόνον δάση, αλλά και ακτές, μνημεία, 
ακόμα και αρχαιολογικούς χώρους! Η Δασική Yπηρεσία υπολογίζει ότι από το 2% από τις 12.000 πυρκαγιές που έχουν καταγραφεί την τελευταία 15ετία έχουν αφετηρία τις χωματερές. Τα αυτοαναφλεγόμενα σκουπίδια, αλλά και ένα απλό γυαλί 
ή ένα κομμάτι καθρέπτη μπορεί να μετατραπεί σε ένα είδος κάτοπτρου και να αποτελέσει το «μπουρλότο» για μια μεγάλη πυρκαγιά. 
 Το πρόγραμμα οικολογικής διαχείρισης, που έχει εξαγγείλει από το 1996 ο υπουργός ΠΕΧΩΔΕ, ανέρχεται σε 100 δισ. δραχμές και αφορά όλες τις περιοχές της 
χώρας. Δεν είναι όμως λίγες οι περιπτώσεις που κάτοικοι, ακόμα και τοπικές αρχές, παρεμβάλλουν εμπόδια στην εξεύρεση χώρων, με αποτέλεσμα τα προγράμματα να καθυστερούν.
