 «Είναι μέρα μνήμης» δήλωσε ο K. Σημίτης στο τέλος της σεμνής τελετής, προσθέτοντας ότι «ο Ανδρέας Παπανδρέου είναι πάντα μαζί μας. Με τις ιδέες του, 
έβαλε τις βάσεις για κοινωνική συνοχή και με τις θέσεις του, για την οικονομική σταθερότητα της χώρας. Και αυτές οι βάσεις οδήγησαν στην ένταξή μας 
στην ΟΝΕ. Τα συνθήματα "Η Ελλάδα ανήκει στους Ελληνες" και "Κοινωνική Δικαιοσύνη" έχουν υλοποιηθεί. Θα συνεχίσουμε τον αγώνα του με τη βεβαιότητα ότι θα πετύχουμε».
 Mπροστά στο μνημείο, στάθηκε η Δήμητρα. Και πίσω της, τα παιδιά του: Ο Γιώργος, ο Νίκος, ο Aντρίκος. Ακριβώς πίσω, ο πρωθυπουργός Κ. Σημίτης και ο πρόεδρος της Bουλής Απ. Κακλαμάνης. Στην επόμενη σειρά ο γ.γ. του ΠΑΣΟΚ Κ. Σκανδαλίδης, η Βάσω Παπανδρέου, ο Aκης Τσοχατζόπουλος και ο Γιάννος Παπαντωνίου.
 «Η ιστορία του ΠΑΣΟΚ δεν πρέπει να προδοθεί. Να συνεχίσουμε με οδηγό την πολιτική του Ανδρέα», φώναξε κάποιος από περίπου 500 άτομα που είχαν σχηματίσει έναν ασφυκτικό κλοιό γύρω από υπουργούς και στενούς συνεργάτες του Aνδρέα, όπως ο Αντώνης Λιβάνης και ο Γιώργος Κατσιφάρας.
 Πάνω στο μνημείο έγραψαν με κόκκινα τριαντάφυλλα το σύνθημα «Για την Ελλάδα δεν ξεχνώ». Δίπλα, ακουμπισμένη η ανθοδέσμη της Δήμητρας Λιάνη-Παπανδρέου με τα λευκά άνθη.
 Πρώτος, αρκετά νωρίς εμφανίσθηκε ο Ν. Σηφουνάκης. Τον ακολούθησαν ο Τηλ. Χυτήρης, ο Ν. Αθανασάκης, η Αγγέλα Κοκόλα και ο Αντ. Λιβάνης. Μερικά δευτερόλεπτα μετά την εμφάνιση του πρωθυπουργού, έφθασε και η Δήμητρα. Απουσίαζαν η Μαργαρίτα, η κόρη του Ανδρέα Σοφία, ο Θ. Κατσανέβας και ο Θ. Πάγκαλος. 
 «Χάσαμε τον πατέρα μας. Είναι μία προσωπική στιγμή που τιμούμε τη μνήμη του μεγάλου πολιτικού ηγέτη Ανδρέα Παπανδρέου», δήλωσε ο Γιώργος Παπανδρέου. Ο αδελφός του, Νίκος, θύμισε ότι «το βράδυ στο Ιδρυμα Παπανδρέου θα τιμήσουμε τη 
μνήμη του παρουσιάζοντας μία σπάνια συνέντευξή του από το 1968. Ο αγώνας του δικαιώνεται. Αλλά θέλουμε μερικά χρόνια ακόμα για να ολοκληρωθεί».
 Η Δήμητρα δήλωνε στις τηλεοπτικές κάμερες: «Είναι μεγάλο το κενό. Και η θλίψη είναι μεγάλη. Δεν θα ξεχάσω ποτέ στη ζωή μου αυτή την ημέρα που σπάστηκε η καρδιά μου σε χιλιάδες κομμάτια».
 Ο παπα-Γιώργης, που τέλεσε το μνημόσυνο, θέλησε να πει ότι «είναι η πρώτη φορά 
που έρχονται οι πολιτικοί του ΠΑΣΟΚ να τιμήσουν τη μνήμη του. Ηρθαν ενωμένοι, είτε υποκριτικά, από τύψεις είτε ευσυνείδητα...».
 Η μοναδική αρνητική δήλωση για την εκδήλωση προέρχεται από το στενό συνεργάτη του Aνδρέα και οργανωτή των συγκεντρώσεων του ΠAΣΟK Γιώργο Παναγιωτακόπουλο: «Ο τρόπος που διοργανώθηκε από την ηγετική ομάδα του ΠΑΣΟΚ το μνημόσυνο, αν μη 
τι άλλο, δείχνει την έλλειψη σεβασμού στον ιδρυτή της μεγάλης δημοκρατικής παράταξης. Θα ήταν φρόνιμο, λοιπόν, για τους φετινούς διοργανωτές να μην επιχειρήσουν στο μέλλον άλλη καπηλεία και να αφήσουν το λαό, στον οποίο ανήκει 
ο Ανδρέας Παπανδρέου, να τιμά τη μνήμη του μεγάλου πολιτικού ηγέτη μακριά από μικροκομματικές σκοπιμότητες και υποκριτικές εκδηλώσεις σαν τη σημερινή».
