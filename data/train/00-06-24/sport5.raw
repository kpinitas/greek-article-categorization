 Αυτή καθεαυτή η παρουσία της Ρουμανίας απόψε στις Βρυξέλλες, ότι οι έντεκα θα βγουν να πατήσουν το χορτάρι του τέως Χέιζελ και ν' ακούσουν ακόμη μία φορά τον εθνικό ύμνο της πατρίδας τους, είναι το δώρο των υπολοίπων στον ένα και μοναδικό Γκεόργκε Χάτζι, στην πηγή της έμπνευσής τους. Στον κύριό τους με αγάπη, για την 125η εμφάνισή του με την Εθνική.
 Πότε; Πάνω που όλοι συζητούσαν για το άδοξο φινάλε του Τζίκα, κι οι συμπατριώτες του είχαν βγει στους δρόμους να φωνάξουν συνθήματα που θα τον παραινούσαν να συνεχίσει στο αντιπροσωπευτικό συγκρότημα, με το οποίο μετράει και 35 γκολ. «Εκτός εάν». Ο Χάτζι ζούσε με την ελπίδα, άλλωστε το έλεγε πριν από το παιχνίδι με την Αγγλία στο Σαρλερουά («μπορεί να μου κάνουν καμιά έκπληξη σήμερα»), κι αυτό το «εκτός εάν» το μετέτρεψε σε χειροπιαστή πραγματικότητα ο Γκάνεα με το πέναλτι στο 89 . 
 Οι Λατίνοι της Ανατολικής Ευρώπης μπήκαν, τότε, στην τελευταία αγωνιστική του ομίλου τελευταίοι στη βαθμολογία, στην ανάπαυλα ήταν επίσης τελευταίοι, αλλά στη λήξη δεύτεροι και με το εισιτήριο στα χέρια. Ο Χάτζι, απ' την εξέδρα: «Πόσες φορές σας έχω πει ότι η Ρουμανία, και δίχως εμένα, παραμένει ισχυρή ομάδα; Το 'δειξε για ακόμη μία φορά σήμερα. Το κλειδί είναι η φιλοδοξία που τους κάνει, όλους να πιστεύουν ώς και το τελευταίο δευτερόλεπτο». Δεν ήταν ένας που τον αντικατέστησε, κι ας επωμίστηκε τις περισσότερες ευθύνες ο Ντορινέλ Μουντεάνου, που τα κατάφερε τόσο καλά όσο χρειαζόταν για ν' αναδειχθεί παίκτης του αγώνα εναντίον της Αγγλίας. Ηταν η συνολική προσπάθεια που έκανε όλη τη δουλειά, και που ελπίζουν πως θα λειτουργήσει και σήμερα για την κάλυψη του κενού των τεσσάρων βασικών απόντων.
 «Παίζουμε λάτιν ποδόσφαιρο, κυκλοφορούμε την μπάλα, γι' αυτό ομάδες όπως η Αγγλία ή η Γερμανία δυσκολεύονται μαζί μας. Υποχρεώνονται να μας κυνηγάνε και χάνουν τους χώρους στη μεσαία γραμμή» είπε ο θρασύς νεαρός Μούτου, στέλεχος της Ιντερ και αντίπαλος των Ιταλών σήμερα. «Ελπίζουμε ξανά σε νίκη, αλλά φυσικά ξέρουμε πως η Ιταλία είναι άλλη ομάδα. Θα 'ναι τελείως διαφορετικός αγώνας». Το ό,τι καλύτερο της Ρουμανίας, πριν από το φετινό, ήταν η συμμετοχή στους μακρινούς προημιτελικούς του '60 και του '72. Το '96 στην Αγγλία έπαθε τρεις ήττες σε τρία ματς. Με δέκα, στους είκοσι δύο, ίδιους παίκτες τώρα (παίκτες κορμού), άλλη τύχη. Η αντίστροφη της Τσεχίας, που επίσης διατήρησε τον κορμό της, αλλάέπεσε απ' το ζενίθ στο ναδίρ. Μικρές λεπτομερειούλες που προξενούν μεγάλες διαφορές.
 Δεν ήταν όλα ζάχαρη και μέλι στο στρατόπεδο της Ρουμανίας πριν από το 3-2 επί της Αγγλίας. Ο Γένεϊ είχε κατηγορήσει δημοσίως τον Γκίλκα ότι ευθυνόταν για το 
γκολ του Πορτογάλου Κοστίνια στις καθυστερήσεις, κι ο μικρός Μούτου δεν είχε ακούσει λιγότερα. Ολα, όμως, ξεχάστηκαν στο 89 . Ολα; Οχι, ακριβώς. Ο εκλέκτορας γύρισε αλλού την κουβέντα: «Πιστεύω πως οι μεγάλες δυνάμεις του ευρωπαϊκού ποδοσφαίρου, όταν παίζουν με τις μικρές, τα θέλουν όλα στο πιάτο απ' τους διαιτητές. Και η Ιταλία, όπως κι η Αγγλία, είναι μεγάλη δύναμη». 
