Ο ΣHMITHΣ, με τον Πρόντι στο πλευρό του, έδωσε έμμεση απάντηση στον Xριστόδουλο
 Ρομάνο Πρόντι και Κώστας Σημίτης απάντησαν, χθες, από το βήμα του Πανεπιστημίου 
Αθηνών, στις φωνές της συντήρησης και της εσωστρέφειας που βλέπουν την Eυρωπαϊκή Eνωση σαν απειλή της εθνικής υπόστασης (βλέπε Χριστόδουλος και άλλοι).
 «Η Ευρώπη των 500 εκατομμυρίων με την ποικιλομορφία των εθνών, αλλά και με τις 
δυνατότητες μιας μεγάλης ένωσης, είναι η τελευταία μας ευκαιρία, αλλιώς θα εξαφανιστούμε», είπε ο πρόεδρος της Ευρωπαϊκής Επιτροπής. «Ολα αλλάζουν, είναι 
πολύ σημαντικό να το συνειδητοποιήσετε αυτό», ήταν η συμβουλή του.
 Στο ίδιο μήκος κύματος ήταν και η ομιλία του πρωθυπουργού Κώστα Σημίτη. «Θα ήθελα να πάρω θέση στο ερώτημα αν οι υπερεθνικές λύσεις, όπως είναι και η Ευρωπαϊκή Ενωση, η διεθνής συνεργασία, η ενοποίηση της Ευρώπης σε όλο και περισσότερους τομείς σημαίνουν απώλεια της εθνικής μας υπόστασης», είπε. «Η άποψη αυτή λησμονεί ότι το έθνος έχει υπάρξει και χωρίς το κράτος-έθνος, αυτό δημιουργήθηκε πριν από ενάμισι αιώνα».
 «Η απώλεια της εθνικής μας υπόστασης θα είναι με μαθηματική ακρίβεια συνέπεια μιας πολιτικής φόβου και απομονωτισμού», τόνισε. «Μια χώρα που φθίνει, που δεν 
είναι σε θέση ν' αντιμετωπίσει τις πιέσεις του περιβάλλοντός της, δεν είναι σε 
θέση να υπερασπίσει ούτε την ιδιαιτερότητα της, την παρουσία της στον κόσμο. Τα κλειστά σύνορα, η εσωστρέφεια, η παρελθοντολογία, η οικονομική και κοινωνική στασιμότητα οδηγούν σε μια Ελλάδα υποβαθμισμένη, αδιάφορη και για τους πολίτες της, αδιάφορη και για τον κόσμο. Οι συντηρητικές φωνές εμποδίζουν 
τους Ελληνες να συνειδητοποιήσουν τις πραγματικές τους δυνατότητες».
 Η πανηγυρική εκδήλωση του Πανεπιστημίου Αθηνών είχε θέμα της την ένταξη της Ελλάδας στην ΟΝΕ και την Ευρώπη μπροστά στην πρόκληση του 21ου αιώνα. Ο απερχόμενος πρύτανης Κ. Δημόπουλος, απευθυνόμενος στον Κώστα Σημίτη, είπε «κυρίως χάρη στις δικές σας επιλογές έγινε πραγματικότητα η ένταξη» και τόνισε 
ότι «όλοι οι Ευρωπαίοι πολίτες δικαιούνται ισότιμη και άμεση δημόσια -το τονίζω αυτό- υγεία και παιδεία».
 Ο πρόεδρος της Kομισιόν Ρομάνο Πρόντι είπε ότι «οι θυσίες άξιζαν τον κόπο, τώρα οι Ελληνες μπορούν ν' αλλάξουν σελίδα». Και αναφέρθηκε στην αξιοπιστία της χώρας μας. «Η Ευρωπαϊκή Ενωση είναι και μια κουλτούρα σταθερότητας και αξιοπιστίας, την οποία έχει ανάγκη η κάθε χώρα», είπε. «Η αξιοπιστία σας συνέβαλε σημαντικά στην είσοδό σας στο ευρώ».
 Παράλληλα επισήμανε ότι «πρέπει όλοι μας να επιμείνουμε σε μια ανοδική τάση και για το μέλλον. Πρέπει να συνεχιστούν οι προσπάθειες για να παραμείνουμε στην ευρωζώνη».
 Ο ίδιος βλέπει για την Ελλάδα ένα περιφερειακό ρόλο που θ' αφορά τα Βαλκάνια: «Δεν νομίζω ότι υπάρχει άλλη χώρα της Ευρώπης με τη δική σας εμπειρία και τις γνώσεις που μπορεί να έχει παίξει αυτόν τον τόσο σημαντικό ρόλο. Μπορείτε ν' ασκήσετε αυτήν την επιρροή σας και να φέρετε όλ' αυτά τα κράτη πιο κοντά στην Ενωση, να βοηθήσετε στην πρόοδό τους».
 Στην εκδήλωση παραβρέθηκαν σχεδόν όλοι οι υπουργοί, καθηγητές, φοιτητές και επιχειρηματίες.
