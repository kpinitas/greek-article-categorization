 «Aποπροσανατολιστικό» χαρακτήρισαν το θόρυβο γύρω από την αναγραφή ή όχι του θρησκεύματος στις νέες υπό έκδοση ταυτότητες τα μέλη της Επιτροπής Αγώνα Κατά της Συμφωνίας Σένγκεν*, σύμφωνα με τα οποία εκείνο που δεν αποκαλύπτεται είναι το ηλεκτρονικό φακέλωμα που προωθείται με τις νέες ταυτότητες ή Δελτία Αναγνώρισης Σένγκεν.
 Θέλοντας να καλύψουν, όπως ισχυρίστηκαν, την απουσία νηφάλιου λόγου ανάμεσα στο τεταμένο κλίμα των κραυγών από τη μια και της ένοχης σιωπής από την άλλη, έδωσαν συνέντευξη Tύπου στην οποία τόνισαν μεταξύ άλλων: 
 *Οι νέες ταυτότητες είναι ενταγμένες στο πλαίσιο του νόμου 2472/97 «για την προστασία των προσωπικών δεδομένων», ο οποίος ψηφίστηκε για την κατακύρωση της 
συνθήκης Σένγκεν. Με αυτόν επιχειρείται να νομιμοποιηθεί και να επεκταθεί το φακέλωμα καθώς προβλέπει την κατ' εξαίρεση συλλογή «ευαίσθητων δεδομένων» -όπως είναι οι πεποιθήσεις, φιλοσοφικές, πολιτικές, θρησκευτικές ακόμη και οι σεξουαλικές προτιμήσεις- για λόγους που περιλαμβάνουν μέχρι και την «εθνική ασφαλεια».
 *Ακόμη και η «Αρχή Προστασίας» που προβλέπει ο νόμος είναι στην ουσία διορισμένη από την κυβέρνηση, ενώ και στην ίδια τη συνθήκη περιγράφονται τα στοιχεία των ατόμων που καταχωρίζονται στο σύστημα παρακολούθησης Σένγκεν, στα 
οποία δεν περιλαμβάνεται το θρήσκευμα, αλλά υποκειμενικές «ενδείξεις» (άρθρο 94) κι ακόμη στο άρθρο 99 περιγράφεται ως στόχος «η διακριτική παρακολούθηση και ο έλεγχος των πολιτών».
 «Δεν υπάρχει νόμιμος και θεμιτός τρόπος για τη συλλογή στοιχείων γύρω από τα πολιτικά φρονήματα ή τις σεξουαλικές προτιμήσεις των πολιτών. Τη συλλογή τους όμως προβλέπει αυτός ο νόμος. Το ελάχιστο είναι τι θα περιέχει μια ταυτότητα. Το μέγιστο είναι το ηλεκτρονικό φακέλωμα. Ακούσαμε αυτόν τον καιρό από κυβερνητικά χείλη πως οι νέες ταυτότητες γίνονται για να τηρηθεί το Σύνταγμα και να προστατευθούν τα ανθρώπινα δικαιώματα. Οταν η κύρωση της Σένγκεν και του νόμου για τα προσωπικά δεδομένα κατεδάφιζαν το Σύνταγμα, πούυ ήταν οι επικλήσεις των νόμων για τα ανθρώπινα δικαιώματα; », είπε η νομικός Τ. Χριστοδουλοπούλου.
 «Ειδικές συμφωνίες "δικαστικής αρωγής" με τις ΗΠΑ, επικείμενη υπογραφή "αντιτρομοκρατικής συμφωνίας". Στόχος είναι η περιστολή των λαϊκών δικαιωμάτων 
και ελευθεριών», τόνισε το μέλος της Επιτροπής Ν. Τσιούνης, καλώντας σε εγρήγορση και αντίδραση σε αυτά τα σχέδια. 
 Τον κίνδυνο να χρησιμοποιηθούν αυτά τα μέσα από αυταρχικές κυβερνήσεις σε βάρος του πολίτη, δεδομένου ότι είναι επαρκές το νομοθετικό πλαίσιο για την αντιμετώπιση της τρομοκρατίας επισήμανε ο τέως εφέτης Αγ. Ρεμπης.
 Tις αντισυνταγματικές διατάξεις τής Σένγκεν και του Ν.2742 ανέδειξε ο δικηγόρος, μέλος της Κομμουνιστικής Ανανέωσης Λ. Βλάχος, ενώ το στέλεχος του ΚΚΕ Κ. Βουλγαρόπουλος μίλησε για αύξηση του αυταρχισμού και της τρομοκράτησης της κοινωνίας, καθώς μέσα σε δύο χρόνια οι αστυνομικοί από 42.000 έφτασαν τις 60.000 με τη Δημοτική Aστυνομία.
 Στην εκδήλωση συμμετείχαν συνδικαλιστές και εκπρόσωποι οργανώσεων της εξωκοινοβουλευτικής αριστεράς.
