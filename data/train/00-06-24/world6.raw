 Διαστάσεις παίρνει στα Σκόπια το θέμα του λαθρεμπορίου, έπειτα από μία έκθεση της αρμόδιας επιτροπής της Ευρωπαϊκής Ενωσης, στην οποία μεταξύ άλλων αναφέρεται ότι η πρώην αυτή γιουγκοσλαβική Δημοκρατία αποτελεί το σταυροδρόμι διαφόρων κυκλωμάτων του οργανωμένου εγκλήματος, αλλά και ότι προσφέρεται για τη διάβρωση ανώτερων κλιμακίων του κρατικού και κυβερνητικού μηχανισμού της χώρας.
 Βάση της έκθεσης αυτής υπήρξε μία έρευνα για το λαθρεμπόριο τσιγάρων, το οποίο 
ανθεί στα Σκόπια, ακολουθώντας το λαθρεμπόριο ναρκωτικών, όπλων και λευκής σάρκας, που αποτελούν τη σύγχρονη μάστιγα για τη Δύση.
 Η έκθεση έγινε γνωστή μέσω ανταποκρίσεων από τις Βρυξέλλες της εφημερίδας «Ντνέβνικ» και του ιδιωτικού τηλεοπτικού καναλιού Α1, στις οποίες εκπρόσωπος της επιτροπής της Ευρωπαϊκής Ενωσης Αλεσάντρο Μπουτίτσε διευκρίνισε ότι σε κάθε φορτίο λαθραίων τσιγάρων υπάρχει φοροδιαφυγή ενός εκ. ευρώ και εξέφρασε την απογοήτευση της Ενωσης από την έλλειψη συνεργασίας των αρχών των Σκοπίων.
 Ο υπουργός Οικονομικών της χώρας Νίκολα Γκρούεφσκι δήλωσε προχθές ότι η κυβέρνηση δεν γνωρίζει τίποτε σχετικά με την έκθεση και ότι θα ζητήσει πληροφορίες, ωστόσο ο ίδιος ανακοίνωσε ότι έλαβε πρόσθετα μέτρα ελέγχου, στο πλαίσιο των οποίων τα φορτηγά αυτοκίνητα που θα διέρχονται «τράνζιτ» από τα Σκόπια, με τσιγάρα για χώρες της δυτικής Ευρώπης, θα συνοδεύονται σε όλη τη διαδρομή τους στο έδαφος της χώρας από ειδικούς ελεγκτές.
 Από τα Σκόπια περνούν επίσης νόμιμα αλλά και παράνομα φορτία από την Ελλάδα, τη Βουλγαρία, την Τουρκία και αλλού, με προορισμό χώρες της δυτικής Ευρώπης, ενώ πολλά κατευθύνονται στο Κοσσυφοπέδιο όπου βρίσκεται η πολυεθνική ειρηνευτική δύναμη KFΟR.
 Εδώ και πάνω από ένα χρόνο ο ηγέτης της Δημοκρατικής Αλτερνατίβας και εταίρος στην κυβέρνηση Βασίλι Τουπούρκοφσκι είχε δηλώσει ότι κάθε χρόνο το κράτος χάνει περίπου 250 εκ. δολάρια από το λαθρεμπόριο τσιγάρων. Από τις αρχές του 2000 μάλιστα ο τότε υπουργός Eσωτερικών Πάβλε Τραϊάνοφ είχε απαγορεύσει τη διέλευση φορτίων «τράνζιτ», με αποτέλεσμα το λαθρεμπόριο να περιοριστεί σημαντικά.
 Οπως λέει ο ίδιος όμως, το περασμένο καλοκαίρι υποχρεώθηκε «έπειτα από πιέσεις 
υψηλών αξιωματούχων του κράτους» να αποσύρει την απαγόρευση αυτή, οπότε το λαθρεμπόριο ξαναφούντωσε.
 Σύμφωνα με δημοσιογραφικές πληροφορίες, σε ένα χρόνο τα κέρδη του λαθρεμπορίου 
τσιγάρων ξεπέρασαν τα 120 εκ. γερμανικά μάρκα, ενώ σ' αυτό φέρονται άμεσα ή έμμεσα ανακατεμένα και στελέχη κυβερνητικών κομμάτων, όπως του VMRΟ, που παίρνουν μίζες για τα τσιγάρα της τοπικής βιομηχανίας, και του αλβανικού DPA, που ελέγχουν τα φορτία που προέρχονται από άλλες χώρες.
