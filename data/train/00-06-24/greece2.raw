 Μια γραφική πολιτεία παραθαλάσσια με 3.000 κατοίκους και πολιτιστική κίνηση που έχουν να ζηλέψουν μεγάλες πόλεις της Ελλάδας είναι η Νέα Κίος, στο νομό Αργολίδας. Πρόσφυγες από τη Μικρά Ασία οι πρώτοι κάτοικοί της, βασανισμένοι ήρθαν και ρίζωσαν εδώ. Εφτιαξαν τα σπιτικά τους, αναπτύχθηκαν. Πρόκοψαν.
 Δεκαέξι άντρες (ρεκόρ όλων των εποχών) της Aστυνομικής Διεύθυνσης Ναυπλίου κάνουν το τελευταίο διάστημα βάρδιες όλο το 24ωρο στην περιοχή. 
 Τόσους έκρινε η υπηρεσία πως χρειάζονται για να τελειώσουν (;) τα δεινά μεταξύ 
ντόπιων και Tσιγγάνων που δημιούργησαν, άκουσον-άκουσον, δυο-τρία ψημένα κοτόπουλα. 
 Tα έτρωγαν ένα μεσημέρι του περασμένου μήνα στην κεντρική πλατεία της Νέα Κίου 
μια παρέα νεαρών Tσιγγάνων πάνω στην καρότσα του αγροτικού τους, που είχαν προηγουμένως παρκάρει, σύμφωνα με τη δημοτική αρχή, παράνομα. Οταν τους έγινε παρατήρηση, απάντησαν προκλητικά. Και κουβέντα στην κουβέντα τα πνεύματα οξύνθηκαν και οι δύο κοινότητες έλαβαν θέσεις μάχης. 
 Η Νέα Κίος του πολιτισμού, διεγράφη. Και το όνομα της πόλης δημιουργεί τώρα συνειρμούς ρατσιστικής βίας, διχασμού. 
 Ενα «κολατσιό», λοιπόν, ήταν η αφορμή για να κλονιστεί συθέμελα η συμβίωση ντόπιων και Tσιγγάνων, που έμοιαζε με γάμο στον οποίο οι σύζυγοι αν και έχουν χωρίσει από «τραπέζης και κλίνης» εξακολουθούν να ζουν κάτω από την ίδια στέγη.
 Διότι αν και δεν υπήρχαν συγκρούσεις, η κάθε πλευρά είχε μάθει να (συ) ζει με το «αναγκαίο κακό» και έστρεφε όσο μπορούσε αλλού το βλέμμα για να αποφύγει την κακή στιγμή. 
 Ο δήμαρχος και το δημοτικό συμβούλιο αντέδρασαν από την πρώτη στιγμή και κατάφεραν με τις ενέργειές τους το... ανεπιθύμητο. Να δυναμιτίσουν την κατάσταση. 
 Αρκούσε ένα ψήφισμα στις 18 Μαΐου και μια απόφαση δύο ημέρες αργότερα για να πάρουν (όχι άδικα) ανθρωπιστικές οργανώσεις και κόμματα της Aριστεράς το μέρος 
των Tσιγγάνων και να χαρακτηρίσουν το δημοτικό άρχοντα απροκάλυπτα ρατσιστή. 
 Περιληπτικά τα δύο έγγραφα, αφού ανέφεραν ότι οι Tσιγγάνοι είναι υπεύθυνοι για 
εμπόριο και διακίνηση ναρκωτικών, αιθαίρετες κατασκευές, διαρρήξεις σπιτιών, ζωοκλοπές, απειλές κατά της ζωής των κατοίκων, καλούσαν τους αρμόδιους φορείς να αναλάβουν τις ευθύνες τους αλλιώς... 
 - Είμαστε αναγκασμένοι να προστατεύσουμε αυτοδύναμα τους εαυτούς μας, με ό,τι αυτό συνεπάγεται και γι' αυτό δεν θα ευθυνόμαστε εμείς, αλλά αυτοί οι οποίοι σιωπούν ή αδρανούν να ενεργήσουν σύμφωνα με την αποστολή τους. 
 - Δηλώνουμε ότι δεν επιθυμούμε την παρουσία, διέλευση και παραμονή Tσιγγάνων στο δήμο μας μέχρι την κατ' αρχήν διευθέτηση του ζητήματος.
 - Καταγγέλλουμε όλους όσοι μέχρι σήμερα πούλησαν χωράφια σε Tσιγγάνους και τους θεωρούμε ηθικούς αυτουργούς για την κατάσταση που έχει δημιουργηθεί. Οσοι 
στο εξής κάνουν το ίδιο, θα βρούν αντιμέτωπο σύσσωμο το Δήμο Ν. Κίου και ολόκληρη την κοινωνία. Η πόλη μας δεν χωράει άλλους Tσιγγάνους.
 - Συγκροτούμε ομάδα περιφρούρησης με σκοπό την προστασία των κατοίκων του δήμου μας. 
 Θέσεις που καταδίκασε με επιστολή του ο «Συνήγορος του Πολίτη».
 Το σκηνικό της σύγκρουσης είχε ήδη στηθεί. Προπηλακισμοί, διαξιφισμοί σε ημερήσια βάση. Ελεγχοι το βράδυ από πολίτες που με τη συγκατάθεση του δήμου πήραν το νόμο στα χέρια τους. Αποκορύφωμα το κάψιμο μιας παράγκας και ο πυροβολισμός ενός νεαρού Tσιγγάνου, με τις δύο πλευρές πλέον καχύποπτες *ανίκανες όχι μόνο να υπερασπιστούν τη συμβίωσή τους, αλλά και τη σωματική τους ακεραιότητα να ρίχνουν ευθύνες η μία στην άλλη. 
 Κι όμως, οι Tσιγγάνοι που τόσο παρανομούσαν (κατά δημοτική αρχή και κατοίκους), ελάχιστα είχαν ενοχλήσει τις αρχές. Εκτός από το σχηματισμό 27 δικογραφιών σε βάρος τους επειδή έπαιρναν παράνομα ρεύμα από στύλους της ΔΕΗ και την παραπομπή ορισμένων στο Aυτόφωρο για τον ίδιο λόγο, αξιωματικοί της Aστυνομικής Διεύθυνσης Ναυπλίου δηλώνουν πως η παραβατικότητα συνολικά στη Νέα 
 Ετσι, την τελευταία χρονιά στο βιβλίο αστυνομικών συμβάντων έχουν καταγραφεί: Μια απόπειρα ανθρωποκτονίας. Κλοπές, 39. Παραβιάσεις Γενικού Οικοδομικού Kανονισμού, 95. Παραβιάσεις περί όπλων, 3. Παραβιάσεις περί ναρκωτικών, 3. Οι περισσότερες αναφορές (ξεπερνούν τις 100) έχουν σχέση με μετανάστες οι οποίοι δεν έφεραν τα απαραίτητα νομιμοποιητικά έγγραφα. 
 Και πώς γίνεται τελικά ο Γιώργος Κατριλιώτης, δήμαρχος της Νέας Κίου, αλλά και 
το δημοτικό συμβούλιο να καταδικάζει συλλήβδην τους Tσιγγάνους με επίσημα έγγραφα (υπερβολικά) που σίγουρα δεν το τιμούν; 
 Να τι απαντά. «Ηταν ο μοναδικός τρόπος που είχαμε για να πάρει επιτέλους η πολιτεία μέτρα. Τα τελευταία χρόνια έχουμε απευθυνθεί επανειλημμένα σε ΥΠΕΧΩΔΕ, Νομαρχία, Αστυνομία για να πάρουν μέτρα. Εκείνοι όμως μας αγνοούν. Οπως συμβαίνει σε τέτοιες περιπτώσεις. Σχεδόν ποτέ δεν θέλησε η κεντρική εξουσία να ασχοληθεί με τους Tσιγγάνους. Απέφευγε. Αφηνε σ' εμάς το πρόβλημα. Και είναι εύκολο να μας καταδικάζουν αφού κατοικούν και ζουν χιλιόμετρα μακριά. Τώρα, μετά τις ενέργειές μας αυτές το θέμα δημοσιοποιήθηκε, πήρε διαστάσεις και όλοι ανέλαβαν να πάρουν μέτρα, να δώσουν λύσεις. Ακόμη και σύμβουλος του πρωθυπουργού ήρθε». 
 Δεν ήταν πάντα έτσι η κατάσταση. Τουλάχιστον, έτσι λέει ο δήμαρχος, κάτοικοι, αλλά και Tσιγγάνοι. «Είμαστε από τις λίγες τοπικές κοινωνίες που τους αποδεκχήκαμε από την πρώτη στιγμή που ήρθαν εδώ τα τελευταία δέκα χρόνια. Τους 
γράψαμε στα δημοτολόγια. Τους δώσαμε νερό, χωρίς αυτοί ποτέ να το πληρώσουν. Προσπαθήσαμε να τους εντάξουμε στην κοινωνία μας».
 Βέβαια, στον «Απολογισμό Πεπραγμένων έτους 2000» του δήμου Νέας Κίου δεν υπάρχει ούτε αράδα που να αναφέρεται στους Tσιγγάνους, αν και οι δραστηριότητες του δήμου σε όλους τους τομείς είναι μεγάλη. 
 «Δεν τους αντιμετωπίζουμε ως ειδική κατηγορία πληθυσμού, γι' αυτό και ό,τι ισχύει για τους ντόπιους, ισχύει και γι' αυτούς. Αλλωστε, συμμετέχουν σε πολλές εκδηλώσεις, πηγαίνουν σχολείο. Μόνο φέτος είχαμε 34 εγγραφές στην αρχή του έτους, αν και δυστυχώς αργότερα αρκετοί εγκατέλειψαν», ισχυρίζεται ο πρόεδρος του δημοτικού συμβουλίου Γιώργος Μανινής. 
 Τα προβλήματα ξεκίνησαν πριν από τρία χρόνια. Ο Γιώργος Κατριλιώτης σημειώνει: 
«Από τα 150 άτομα, έγιναν 500. Είναι αλήθεια πως με τους μόνιμους κατοίκους δεν είχαμε προβλήματα. Μπορούν να το διαβεβαιώσουν και οι ίδιοι. Δυσκολίες μας 
δημιουργούσαν εκείνοι που δεν είχαν σταθερή κατοικία. Αρχισαν να γίνονται κλοπές, προκλήσεις. Ετρεχαν με τα αυτοκίνητα μέσα στην πόλη, έβριζαν, τρομοκρατούσαν, πουλούσαν ναρκωτικά, όπλα. 
 Επανέρχεται: «Οι αναφορές (ψήφισμα, απόφαση δημοτικού συμβουλίου) σκοπό είχαν να ταρακουνήσουν τους υπευθύνους. Οσο για την απαγόρευση κυκλοφορίας, σκοπό είχαμε να προστατέψουμε τους ίδιους».
 Ομάδες περιφρούρησης: «Τώρα δεν υπάρχουν. Ηταν άοπλοι συμπολίτες μας που μέλημα είχαν να ειδοποιούν το δήμο σε περίπτωση που κάτι συνέβαινε».
 Συναντάμε τον Βασίλη Ζαφειρόπουλο. Τριάντα ετών. Μένει στον οικισμό «Καρακάξα». Ο ίδιος συστήνεται ως εκπρόσωπος του οικισμού. Αντιπροσωπεύει γύρω 
στα 150 άτομα. «Ναι, άλλα είστε 500 εδώ γύρω. Οι υπόλοιποι; », ρωτάμε. «Θα εκλέξουν και αυτοί με τη σειρά τους». 
 Βρίσκονται τα τελευταία 8 χρόνια στη Νέα Κίο. 
 «Ο δήμαρχος μας καλοδέχτηκε. Αν και τα τελευταία χρόνια η κατάσταση δεν ήταν καλή. Ηρθαν Tσιγγάνοι από πολλά μέρη της Ελλάδος. Αυτοί δεν έμειναν μόνιμα εδώ. Οταν έφευγαν, χρεωνόμασταν εμείς τα λάθη τους. Ναι, και ναρκωτικά υπάρχουν και όπλα. Εμείς όμως δεν μπορούμε να δώσουμε ονόματα. Γιατί τότε θα μιλήσουν τα όπλα. Η Aστυνομία όμως γνωρίζει, αλλά δεν κάνει τίποτα. Ξέρει ποιος πουλά ναρκωτικά. Ποιος δουλεύει και ποιος κάθεται αλλά η τσέπη του είναι 
πάντα γεμάτη. Ηδη μετά τα επεισόδια και τη μεγάλη αστυνόμευση οι παράνομοι άρχισαν να φεύγουν. Βέβαια, είχαμε ειδοποιήσει από καιρό το δήμαρχο ότι θα ξεσπούσαν προβλήματα επειδή ήρθε "άσχημος" κόσμος, αλλά δεν μας έδωσε σημασία. 
Οταν τελικά το κακό έγινε, μας έβαλε όλους στο ίδιο τσουβάλι». 
 Ο Κώστας Δημητρόπουλος, θείος του νεαρού που πυροβολήθηκε, δεν δέχεται καμία καταγγελία για ναρκωτικά και όπλα. Είναι απόλυτος. «Αν δεν έχουν αποδείξεις, μη μας κατηγορούν». Διευκρινίζει επίσης ότι παλιότερα δεν υπήρχαν προβλήματα. 
