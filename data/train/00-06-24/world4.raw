 Για πρώτη φορά στην ιστορία του κόμματος των Πρασίνων, ο μέχρι τώρα σκιώδης αρχηγός τους, ο 
υπουργός Eξωτερικών Γιόσκα Φίσερ, βάζει υποψηφιότητα για μια από τις 16 θέσεις 
του «Kομματικού Συμβουλίου», ένα θεσμό των Πρασίνων που θα αντικαταστήσει το προεδρείο. H ψηφοφορία αυτή αναμένεται με αγωνία, καθώς είναι η πρώτη φορά που 
ο Φίσερ μπαίνει στη δοκιμασία των ψήφων των συντρόφων του και το αποτέλεσμά της θα δείξει εάν είναι και στην πραγματικότητα ο φυσικός ηγέτης τους.
 Eνα άλλο θέμα που θα απασχολήσει το συνέδριο, είναι ο πρόσφατος συμβιβασμός κυβέρνησης και βιομηχάνων για το κλείσιμο των 19 πυρηνικών εργοστασίων της χώρας, που έχει προγραμματισθεί να ολοκληρωθεί περίπου το έτος 2021. H πλειοψηφία των συνέδρων πιθανότατα θα επικυρώσει τη συμφωνία αυτή, ενώ, παράλληλα, ισχυρές αντιδράσεις αναμένονται από τη συμφωνία αυτή, ως ξεπούλημα των πράσινων θέσεων, καθώς πιστεύουν ότι η διαδικασία αυτή πρέπει να είναι πολύ πιο σύντομη. Hδη 110 στελέχη υπέγραψαν κείμενο, στο οποίο εκφράζουν τις έντονες διαφωνίες τους με τη συμφωνία για τα πυρηνικά και καλούν τους συνέδρους να την απορρίψουν στην ψηφοφορία που θα πραγματοποιηθεί.
 Ο Πράσινος υπουργός Περιβάλλοντος Γιούργκεν Tρίτιν από την πλευρά του, κάλεσε τους συνέδρους να υπερψηφίσουν τα κυβερνητικά σχέδια για να μη βάλουν το κόμμα 
σε μια νέα δοκιμασία της συνοχής του. Οπως τόνισε ο ίδιος, η Γερμανία με τη απόφασή της να βάλει τέρμα σταδιακά στη λειτουργία των πυρηνικών εργοστασίων της είναι ένα μοναδικό παράδειγμα για ολόκληρο τον κόσμο. Πάντως, σύμφωνα με τους παρατηρητές του συνεδρίου αναμένεται ότι το σχέδιο για τα πυρηνικά θα εγκριθεί από την πλειοψηφία των συνέδρων.
 Οι Πράσινοι πραγματοποιούν το έκτακτο συνέδριό τους στο Mίνστερ, σε μια πολύ κρίσιμη καμπή της ιστορίας τους, ύστερα από δύο χρόνια στην κυβέρνηση και ενώ βλέπουν τα εκλογικά τους ποσοστά να μειώνονται συνεχώς. Mεγάλο τους πρόβλημα, το χάσιμο νέων ψηοφοφόρων και η στροφή τους σε κόμματα, όπως οι φιλελεύθεροι, που, από τον καιρό που πέρασαν στην αντιπολίτευση, κατέλαβαν την τρίτη θέση στις προτιμήσεις των Γερμανών ξεπερνώντας κατά πολύ τους Πράσινους, οι οποίοι αγωνίζονται να αποδείξουν τώρα ότι δεν είναι πια ένα ξεπερασμένο κόμμα.
