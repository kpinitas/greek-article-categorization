Tο θέμα του νέου  βιβλίου «Bροχή στο μνήμα» του  Tηλέμαχου Kώτσια
 «Ενα καλό της ψυχής μου ήθελα να κάνω». Η μικρή Οδύσσεια ενός 70χρονου αγρότη από τη Βόρεια Ηπειρο, την εποχή που ανοίγουν τα σύνορα Ελλάδας-Αλβανίας. Πηγαίνει στην Aστυνομία Ιωαννίνων για να αποκαλύψει ένα μυστικό 46 ολόκληρων χρόνων που τον βαραίνει: Στην εποχή του Εμφύλιου, ένας Ελληνας στρατιώτης είχε 
σκοτωθεί από Αλβανούς γιατί είχε περάσει τα σύνορα. Εκείνος, νεαρός βοσκός τότε, τον βρήκε και τον έθαψε στο δάσος. Και τώρα, ύστερα από τόσα χρόνια προσπαθεί να βρει μια άκρη για να γυρίσει ο νεκρός στην πατρίδα του, στους δικούς του.
 Μια ελεγειακή και συγκινητική νουβέλα, βασισμένη σ' ένα πραγματικό γεγονός, είναι το καινούργιο βιβλίο του Τηλέμαχου Κώτσια «Βροχή στο μνήμα» που κυκλοφόρησε αυτό τον καιρό από τις εκδόσεις «Κέδρος». 
 Το εύθραυστο νήμα της ζωής, ο σεβασμός στους νεκρούς, η δύναμη της φύσης, οι μυλόπετρες του χρόνου, έθιμα λυτρωτικά, ο αμυδρός απόηχος του ολοκληρωτικού καθεστώτος του Χότζα, το ελληνικό στοιχείο που προσπαθεί να επιβιώσει. Μέσα από μια γλώσσα βιωματική, απλή και λιτή.
 Ο Βορειοηπειρώτης αυτός συγγραφέας που ζει στην Αθήνα εδώ και μερικά χρόνια κάνοντας μεταφράσεις για το υπουργείο Εξωτερικών, έχει δώσει άλλα τρία ενδιαφέροντα βιβλία στο παρελθόν («Περιστατικό τα μεσάνυχτα», «Το τελευταίο καναρίνι», «Το τραγούδι εκείνης της νύχτας»). 
 - Ο ήρωάς σας προσπαθεί «να κάνει το χρέος του, το πρέπος του». Αυτές οι λέξεις ηχούν κάπως εξωπραγματικά σήμερα; 
 «Για το γέρο-Ζήσο, το να θαφτεί ο στρατιώτης στον τόπο του, στο χωριό του, ήταν ένα καθήκον που δεν θα μπορούσε να το παραμελήσει. Εχει μπει στα γονίδιά του ότι έτσι πρέπει να γίνεται. Ενα χρέος σχεδόν βιολογικό. Είναι η συνέχεια μιας αιώνιας καλλιέργειας στις παραδόσεις. Προσπάθησα να περιγράψω την άχαρη ζωή ενός ανθρώπου. To χρέος που ένιωθε του έδινε δύναμη. Διότι στην Αλβανία, όπως σ' όλες τις ολοκληρωτικές κοινωνίες, δεν υπάρχουν όνειρα».
 - Πώς γεννήθηκε η ιστορία σας; Η «Αντιγόνη» του Σοφοκλή πέρασε από το νου σας; 
 «Καθόλου. Οχι επειδή δεν μου αρέσουν οι αρχαίες τραγωδίες, αλλά επειδή αυτό συνέβη από μόνο του, ήταν πηγαίο. Το ερέθισμα ήταν πραγματικό γεγονός. Σχεδόν έτσι έγινε. Συνέβη στον πεθερό μου που ζει στην Αλβανία κι έχει θάψει από τον Εμφύλιο κοντά στα σύνορα έναν Ελληνα στρατιώτη. Κι εκείνος πήγε στην Aστυνομία 
Ιωαννίνων, πήρε κάποιες πληροφορίες (ο στρατιώτης ήταν από την Κέρκυρα), αλλά 
δεν βρέθηκε άκρη. Ο νεκρός είναι ακόμα εκεί. Ενα καλό χτένισμα και τίναγμα από 
τις σκόνες, μια εσώτερη λογοτεχνική ματιά και έτοιμη η ιστορία».
 - «Ποτέ δεν τους είχε καταλάβει αυτούς τους γραμματισμένους σε οποιαδήποτε γλώσσα κι αν μιλούσαν», λέει κάπου ο γερο-ήρωας. Η ουσιαστική καλλιέργεια δεν έχει σχέση με τη μόρφωση, υπαινίσσεσθε.
 «Στην ελληνική μειονότητα πικράθηκαν πολλοί φίλοι μ' αυτό το χαρακτηρισμό. Μα να, που ήταν και τέτοιοι και σε κάνανε να τους σιχαθείς πολλές φορές. Αυτοί απαγόρευαν στα παιδιά να μιλάνε ελληνικά, διότι έτσι υπαγόρευε το κατεστημένο, 
το καθεστώς. Θυμάμαι τον πατέρα μου που μου έλεγε "καλύτερα να γίνεις εργάτης, 
παρά να γίνεις δάσκαλος και να μιλάς αλβανικά". Δεν ήταν ένας, ήταν αρκετοί μορφωμένοι αυτού του είδους».
 - Η γλώσσα σας είναι απλή και λιτή. Μια δημοτική με ιδιωματισμούς και φράσεις, 
που χάνεται στην πρωτεύουσα του μεταμοντέρνου και ξύλινου λόγου περιοδικών, πολιτικών, τηλεόρασης. Είναι θέμα επιλογής; 
 «Είναι θέμα επιλογής και βιωμάτων. Προσπάθησα να δώσω χρώμα στη φωνή του ήρωά μου. Δεν θα μπορούσα να του βάλω άλλες λέξεις στο στόμα. Είμαι κι από κει, μου 
αρέσει αυτή η ντοπιολαλιά. Οταν ακούω δημοτικά τραγούδια ή μοιρολόγια συγκινούμαι. Μια γλώσσα τόσο ζεστή θα είναι άδικο να χαθεί. Δεν απέχει και πολύ από τη σημερινή γλώσσα. Δεν είναι κάποια διάλεκτος. Εβαλα απλώς λίγο χρώμα. Προσδοκώ με τα απλότερα λόγια να πω τα πιο περίπλοκα πράγματα κι όχι το 
 - Δεν φοβάστε στην Αθήνα μήπως αρχίσετε να φέρεστε σαν γραμματισμένος; Οταν κάποιος ξεριζώνεται από τον τόπο του δεν κινδυνεύει να αλλοτριωθεί; 
 «Δεν νομίζω σε αυτή την ηλικία να αλλάξω, θα ήταν γελοίο. Να βελτιωθώ ναι, είναι άλλο. Αλλωστε δεν είμαι γραμματισμένος, από το πανεπιστήμιο μ' έδιωξαν και έτσι έχω άλλοθι ότι δεν είμαι διανοούμενος. Ενώ τελείωσα αριστούχος, γράφτηκα λαθραία στο πανεπιστήμιο και μ' έδιωξαν όταν το αντιλήφθηκαν. Ο πατέρας μου έκανε οχτώ χρόνια στη φυλακή ως πολιτικά αντιφρονών. Μου είχαν κλείσει έτσι όλες τις πόρτες. Για να μπεις στο πανεπιστήμιο ήταν προϋπόθεση να 
μην έχει η οικογένειά σου αντικαθεστωτική στάση. Οχι μόνο η οικογένειά σου, αλλά και οι συγγενείς».
 - Νιώθετε να ταλαιπωρείται η ελληνική γλώσσα από τους ξένους μιμητισμούς και το λάιφ στάιλ που συνηθίζεται στην Αθήνα; 
 «Η γλώσσα ήταν πάντα σε αλλαγή. Ελπίζω αυτή η γενιά να εμπλουτίσει τη γλώσσα και ορισμένα παράσιτα να τα πετάξει. Στα 4.000 χρόνια της, άλλες λέξεις έχει πετάξει, άλλες έχει κρατήσει. Εξελίσσεται από μέσα της. Αν είναι να συγκρίνουμε όλη την ελληνική γλώσσα με τη μεγαλούπολη της Αθήνας, το ιδίωμα των Βορειοηπειρωτών ίσως μοιάζει μ' ένα εγκαταλειμμένο παρκάκι σε μια γωνία. Αξίζει όμως μια στιγμή να καθίσει κανείς και να ξεκουραστεί σ' αυτό».
 - Το βιβλίο σας μοσχοβολάει γη, ύπαιθρο, βουνό. Τα στοιχεία της φύσεως είναι κυρίαρχα.
 «Αν το κατάφερα αυτό αισθάνομαι ευτυχισμένος. Συνήθως το άρωμα είναι κλεισμένο 
σε καλλυντικά, σε μπουκαλάκια και βαζάκια. Ηθελα να υπάρχει αυτή η μυρουδιά στις σελίδες του. Ο άνθρωπος είναι από μόνος του γένννημα της φύσης και την ομορφιά της την αισθάνεται όταν του λείπει. Είναι σαν την υγεία, που τη συνειδητοποιείς όταν αρωσταίνεις και λες "να 'χα την υγειά μου". Ο άνθρωπος πρέπει να ζει στη φύση».
 - Η χαμοζωή του Βορειοηπειρώτη από τη μία, η τόσο σύντομη του Ελληνα φαντάρου από την άλλη. Δεν μπορεί να ξεφύγει κανείς από το πεπρωμένο του; 
 «Δεν πιστεύω ιδιαίτερα στη μοίρα. Ολη η ζωή είναι διαδοχικές πιθανότητες. Κάθε 
μέρα μάς ανοίγουν δύο πόρτες, ανοίγουμε τη μία και περνάμε. Δεν ξέρουμε τι θα είχε συμβεί αν ανοίγαμε την άλλη πόρτα. Η τύχη είναι τυφλή. Ο άνθρωπος κάνει τις επιλογές του. Κάποιος αν δεν έπαιρνε εκείνο το δρόμο δεν θα τον χτυπούσε το αμάξι. Ο παππούς μου αν είχε αγοράσει ένα χιλιόμετρο παραπέρα το κτήμα του θα ήταν σήμερα στην ελληνική επικράτεια κι όχι στην αλβανική. Αλλά πήρε το άλλο επειδή ήταν πιο φτηνό».
