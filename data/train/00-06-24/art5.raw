 Στον αντίποδα του Τελ Αβίβ, που για πολλούς αποτελεί τον ορισμό του σύγχρονου αστικού κέντρου (με όλα τα θετικά κι αρνητικά του), η Ιερουσαλήμ παραμένει μια 
πόλη που η ταυτότητά της προσδιορίζεται από τις ίδιες τις αντιθέσεις της: την τεχνολογική-τεχνοκρατική και μιλιταριστική, δηλαδή, έξαρση, από τη μία πλευρά, 
 Δύο κόσμοι αγεφύρωτοι, υπό την ίδια σκέπη (στους οποίους έρχεται να προστεθεί και η αντίθεση αραβικού και εβραϊκού στοιχείου, που δείχνουν πως επιβιώνουν κάτω από ένα ιδιόμορφο «πάντρεμα»), σε μια πόλη στην οποία ο πολιτισμός αποτελεί μια υπόθεση, ως επί το πλείστον, ιδιωτική. 
 Παρ' όλα αυτά, οι πολιτιστικές- εκπαιδευτικές ανταλλαγές μας με το Ισραήλ (Ιερουσαλήμ και Τελ Αβίβ), τα τελευταία χρόνια, ολοένα κερδίζουν έδαφος. Ενδεικτικό προς την κατεύθυνση αυτή είναι, εξάλλου, το γεγονός ότι στο πανεπιστήμιο των Ιεροσολύμων (το οποίο τον περασμένο μήνα αναγόρευσε τον Πρόεδρο της Ελληνικής Δημοκρατίας, Κωστή Στεφανόπουλο, επίτιμο διδάκτορά του) 200 φοιτητές θεωρητικής κατεύθυνσης διδάσκονται υποχρεωτικά αρχαία ελληνικά, ενώ περίπου οι μισοί (προαιρετικά) νέα ελληνικά.
 Οπως μας τόνισε ο Ελληνας πρέσβης στο Ισραήλ, Αναστάσιος Μητσιάλης, «έχουν ανοίξει οι δρόμοι των ανταλλαγών μέσω υποτροφιών και επισκέψεων καθηγητών κι από τις δύο χώρες». Επίσης, το Ισραήλ έχει εισηγηθεί την ίδρυση Κέντρου Ελληνικών Σπουδών, μέσω χορηγιών κι από τις δύο πλευρές.
 Στο πλαίσιο των ευρύτερων πολιτιστικών ανταλλαγών, ο πρέσβης επισήμανε τον αμοιβαίο σχεδιασμό εκθέσεων έργων τέχνης -ενδεχομένως και αρχαιοτήτων- εμμένοντας πάντοτε στις καλές πολιτιστικές, πολιτικές, εμπορικές αλλά και σε επίπεδο αμυντικό, σχέσεις που έχουν αναπτυχθεί μεταξύ των δύο χωρών.
 Στη γραμμή αυτή, στο Φεστιβάλ της Ιερουσαλήμ, που είναι αντίστοιχο του Φεστιβάλ Αθηνών και ξεκινά αυτό το μήνα, θα συμμετάσχει η «Ομάδα Εδάφους» με τη «Μήδεια», ενώ στο Εθνικό μας Θέατρο εμφανίστηκε ήδη το ισραηλινό θέατρο Κάμερι, με το «Ρέκβιεμ» του σημαντικού Ισραηλινού συγγραφέα Χανόχ Λεβίν και με 
πρωταγωνιστή το γνωστότερο εν ζωή ηθοποιό της χώρας (Γιόζεφ Καρμόν).
 Αναζητώντας, πάντως, από ισραηλινής πλευράς έναν επίσημο εκπρόσωπο για τον πολιτισμό, έκπληξη μάς προκάλεσε το γεγονός ότι αμιγές υπουργείο Πολιτισμού δεν υφίσταται στο Ισραήλ, μιας και ο πολιτισμός εντάσσεται σε κοινό υπουργείο με τον αθλητισμό. Κάτι που ο Ελληνας πρέσβης Α. Μητσιάλης αποδίδει κατ' αρχάς στην ύπαρξη λιγότερων υπουργείων στο Ισραήλ απ' ό,τι στην Ελλάδα.
 Κατ' ουσίαν ο κρατικός προϋπολογισμός δεν προβλέπει κονδύλια για τον πολιτισμό. Στοιχειώδης οικονομική υποστήριξη δίδεται μόνο στα κρατικά σχήματα και δη στον κλάδο της μουσικής (στη γνωστή Συμφωνική Ορχήστρα της Ιερουσαλήμ, η οποία ας σημειωθεί ότι σχεδόν μία φορά την εβδομάδα πραγματοποιεί από ένα κοντσέρτο στην πόλη).
 Σ' αυτή τη δυσμενή για τον πολιτισμό γραμμή, ο κινηματογράφος δεν αναγνωρίζεται επισήμως, ούτε δέχεται κάποια χρηματοδότηση. Σε συζητήσεις με ντόπιους, κοινή διαπίστωση ήταν ότι η παραγωγή ισραηλινού κινηματογράφου είναι 
μια πολύ προσωπική, σχεδόν «δονκιχωτική» υπόθεση για τους κινηματογραφιστές, της οποίας οι καρποί, ακριβώς λόγω συνθηκών, είναι «από ελάχιστοι έως ανύπαρκτοι».
 Ετσι, στις κινηματογραφικές αίθουσες της Ιερουσαλήμ (και του Τελ Αβίβ) το κοινό παρακολουθεί όλες τις τρέχουσες αμερικανικές παραγωγές -ένα μονοπώλιο χωρίς ουσιαστικό ανταγωνισμό- και, κατ' εξαίρεση, κάποιες ευρωπαϊκές ταινίες. Μόνον στην Κινηματοθήκη της Ιερουσαλήμ, οι νεαροί (πιο «υποψιασμένοι») φοιτητές μπορούν να γνωρίσουν, στα αφιερώματα Ευρωπαίων δημιουργών, κάποιες ταινίες λιγότερο εμπορικές.
 Σαφώς τα δεδομένα για το ισραηλινό θέατρο είναι καλύτερα απ' ό,τι για τον κινηματογράφο, αφού εκτός από το Εθνικό Θέατρο επιδοτούνται μερικώς δυο-τρία ιδιωτικά, ωστόσο ευρέως αναγνωρισμένα σχήματα.
 Παρ' όλα αυτά, τα περίπου 45 δολάρια του εισιτηρίου λειτουργούν μάλλον αποτρεπτικά -αν όχι απαγορευτικά- για την πλειονότητα του κοινού. Οι νεότεροι, 
σε γενικές γραμμές, δεν μπορούν να απολαύσουν τις παραστάσεις των 7 με 10 σκηνών της πόλης, με το διεθνές ρεπερτόριο (κυρίως στο Εθνικό θέατρο της Ιερουσαλήμ και στο Θέατρο Χαν). Για τους νέους υπάρχει, πάντως, ένα ιδιαίτερο θεατρικό στέκι, το Θέατρο -Τρένο που, παρά τ' όνομά του, πρόκειται για θεατρική σκηνή (αληθινή σπηλιά) εξτρίμ παραστάσεων για τους περιθωριακούς της πόλης.
 Στην περίπτωση, ωστόσο, του σύγχρονου ισραηλινού χορού, έχουμε να κάνουμε με «μια υπόθεση που έχει ξεπεράσει τα σύνορα της χώρας», σύμφωνα με την υπεύθυνη των πολιτιστικών της πρεσβείας του Ισραήλ στην Ελλάδα, Λένα Λιάσκα (για του λόγου το αληθές, πέρσι στο πλαίσιο του Φεστιβάλ Αθηνών είχαμε την ευκαιρία να παρακολουθήσουμε τη σημαντικότερη χορευτική ομάδα του Ισραήλ «Μπατσέβα» -χωρίς 
να ξεχνάμε ότι στο μεγαλύτερο κέντρο χορού του Ισραήλ, το «Σούζαν Ντελάλ» στο Τελ Αβίβ, συγκεντρώνονται συχνά οι σημαντικότερες διεθνώς χορευτικές ομάδες). Τα πράγματα εξίσου ενθαρρυντικά δείχνουν να είναι και στο χώρο των εικαστικών, 
αφού οι αίθουσες σύγχρονης τέχνης -τόσο στα Ιεροσόλυμα όσο και στο Τελ Αβίβ- γνωρίζουν ιδιαίτερη άνθηση.
 Μια βόλτα έπειτα στα μαγαζιά της Ιερουσαλήμ είναι αρκετή για να μας πείσει για 
τα όσα γράφονται κατά καιρούς στον ελληνικό Tύπο. Στα δισκοπωλεία, cd του Γιώργου Νταλάρα, της Γλυκερίας, της Αλεξίου, του Σφακιανάκη και άλλων Ελλήνων τραγουδιστών βρίσκονται πράγματι μεταξύ των πρώτων κυκλοφοριών. Ακόμη και ο ταξιτζής (μάλλον αραβικής προέλευσης), που μας μεταβίβασε στο ξενοδοχείο μας, άκουγε πανευτυχής σουξέ του Σφακιανάκη...
 Η νεαρή, πάντως, κοπέλα στη ρεσεψιόν του ξενοδοχείου διαμονής μας στα Ιεροσόλυμα δεν μας έκρυψε ότι ο πολιτισμός στη χώρα της είναι μια πολύ δύσκολη 
υπόθεση, για την οποία πρέπει κανείς να είναι διατεθειμένος «να πεινάσει». Η ίδια, αν και πραγματοποίησε θεατρικές σπουδές, για το σίγουρο μεροκάματο, τα όνειρα και τις φιλοδοξίες της τα «έπνιξε» στη ρεσεψιόν του «Νταν Πανοράμα».
 Εμφανή, εξάλλου, είναι στους πανεπιστημιακούς και καλλιτεχνικούς -και όχι μόνο- κύκλους των Ιεροσολύμων τα σημάδια κόπωσης σε σχέση με το μιλιταριστικό προσανατολισμό της χώρας τους. Σε κάθε δρόμο της πόλης, ομάδες νεαρών οπλισμένων σαν αστακούς στρατιωτών, αμφοτέρων των φύλων, όπως και να το κάνουμε, δεν είναι ευχάριστο θεάμα ούτε για τον επισκέπτη ούτε καν για τον ντόπιο, όπως μας εξομολογήθηκαν φοιτητές του πανεπιστημίου της Ιερουσαλήμ.
 Ο Ισραηλίτης Αριελ και ο Μουσουλμάνος Αζάρ είναι συμφοιτητές στο πανεπιστήμιο της πόλης και αχώριστοι φίλοι. Τα βράδια δουλεύουν για το χαρτζιλίκι τους σε ένα καφέ-εστιατόριο στο κέντρο της πόλης. Οι εχθροπραξίες μεταξύ ισραηλινού και παλαιστινιακού στρατού είναι κάτι που τους στενοχωρεί. Για τους νεαρούς οι 
δύο λαοί δεν έχουν κατ' ουσίαν τίποτα να χωρίσουν, μπορούν να συμβιώσουν ειρηνικά, ενώ τα προβλήματα απορρέουν «από τις ακραίες πολιτικές πτέρυγες των δύο πλευρών και τα συμφέροντα των "ισχυρών"». Τις θέσεις τους συμμερίζονται οι 
 Εξάλλου, κατά την επίσκεψη του Ελληνα Προέδρου στο Ισραήλ, η Ορχήστρα Σύγχρονης Μουσικής της Ελληνικής Ραδιοφωνίας, υπό τη διεύθυνση του Γιώργου Τσαγκάρη, πραγματοποίησε, με σολίστ την υψίφωνο Μάρθα Αράπη και τον Δημήτρη Γιάκα (πιάνο), συναυλία ελληνικού ρεπερτορίου (Σαμάρας, Σπάθης, Σκαλκώτας, Λαμπελέτ και Γ. Τσαγκάρης), στο θέατρο του ΥΜCA των Ιεροσολύμων. Στην εκδήλωση 
παραβρέθηκαν, μεταξύ άλλων, ο Ελληνας πρόεδρος, ο Πρόεδρος του Ισραήλ, Βάισμαν, Ελληνες και Ισραηλινοί διπλωμάτες.
 Την τελευταία μέρα της ελληνικής αποστολής στο Ισραήλ προβλεπόταν, μετά την επίσκεψη του Ελληνα Προέδρου στον Παλαιστίνιο πρόεδρο Γιάσερ Αραφάτ, συναυλία της ορχήστρας της ΕΡΑ στην πλατεία της Βηθλεέμ. Εκεί, όπου εκτός από τις φαντασμαγορικές εκδηλώσεις για το millennium και ο Πάπας προ καιρού πραγματοποίησε το χαιρετισμό του έπειτα από επίσκεψη στο ναό της γεννήσεως -το 
μοναστήρι του οποίου προτιμούσε πάντοτε ο Αραφάτ για διαμονή, όποτε βρισκόταν στη Βηθλεέμ, προτού φτιάξει το παλάτι του στην πόλη.
 Ωστόσο, λόγω των γεγονότων στη Ραμάλα, για λόγους ασφαλείας, τελικώς προτιμήθηκε ο μοντέρνος (και προσφάτως εγκαινιασμένος) πολιτιστικός χώρος επί της πλατείας, όπου η Ορχήστρα παρουσίασε με επιτυχία το ίδιο ακριβώς μουσικό πρόγραμμα με αυτό των Ιεροσολύμων (σε διαφορετική περίπτωση, σύμφωνα με διπλωματικούς κύκλους, θα δημιουργούνταν διπλωματικό επεισόδιο). Για το εμπλουτισμένο, πάντως, με τέσσερις παλαιστινιακές μελωδίες πρόγραμμα της ορχήστρας τόσο οι σολίστ όσο και ο μαέστρος καταχειροκροτήθηκαν απ' το κοινό (ανάμεσά του ο Ελληνας πρόεδρος, η αναπληρώτρια υπουργός Εξωτερικών Ελ. Παπαζώη και ο υφυπουργός Εθνικής Οικονομίας Ι. Ζαφειρόπουλος -ο πρόεδρος Αραφάτ, μολονότι προβλεπόταν, τελικώς δεν παραβρέθηκε, παρ' ότι η φωτογραφία του δέσποζε στην αίθουσα, στο σημείο όπου στη χώρα μας συνήθως τοποθετείται η εικόνα του Χριστού!).
 Αμέσως μετά τη συναυλία στη φιλόξενη Βηθλεέμ, που δεν διαφέρει και πολύ από τα 
ελληνικά χωριουδάκια (οι ντόπιοι μάς καλούσαν σπίτι τους για να μας τρατάρουν αραβικά εδέσματα), η ελληνική αποστολή επέστρεψε στην Αθήνα αφήνοντας πίσω της 
έναν τόπο γοητευτικό, γεμάτο αντιθέσεις, που επιτέλους έχει ανάγκη από ειρήνη και ηρεμία.
