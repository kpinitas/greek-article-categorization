Kατασπατάλησαν  το χρόνο τους τζάμπα,   λέει για τους  ευρωηγέτες  η «Xέραλντ Tρίμπιουν»
 Η σύνοδος κορυφής του Οπόρτο ήταν, ίσως, η πιο βαρετή και ανούσια των τελευταίων ετών, αφού το μόνο που συζητήθηκε ήταν ουσιαστικά η επιβράδυνση των ρυθμών της διεύρυνσης. Τώρα, πλέον, το 2003 φαντάζει πραγματικά μακρινό όνειρο για την Ουγγαρία, την Πολωνία, την Τσεχία, τη Σλοβενία, την Εσθονία και την Κύπρο, που αποτελούν τις χώρες του «πρώτου κύματος». Η πρόθεση των Ευρωπαίων ηγετών προκύπτει από τη σύνοδο κορυφής ανάγλυφα και αποτυπώνεται στο προχθεσινό πρωτοσέλιδο της «Χέραλντ Τρίμπιουν», η οποία δεν διστάζει να γράψει ότι οι Ευρωπαίοι κατασπατάλησαν το χρόνο τους στη Σάντα Μαρία ντα Φέιρα σε θέματα ήσσονος σημασίας, ενώ θα έπρεπε να φιλοτεχνήσουν την Ευρώπη του 21ου αιώνα. 
 Τα θεσμικά ζητήματα αναμένουν επίλυση από τους αρχηγούς των κρατών-μελών, η Διακυβερνητική δεν προχωρεί ουσιαστικά, ενώ ο χρόνος περνάει, η διεύρυνση παραπέμπεται στις ελληνικές καλένδες, στερώντας από τις προς ένταξη χώρες το σημαντικότερο στοιχείο της προσπάθειας για οικονομική ανάπτυξη, το κίνητρο, και την ίδια ώρα οι ηγέτες των ευρωπαϊκών κρατών-μελών περί άλλα τυρβάζουν. Ο Βρετανός πρωθυπουργός Τόνι Μπλερ έσπευσε να εκφράσει τη λύπη του στο Βέλγο ομόλογό του Γκι Βερχόφσταντ για τους χουλιγκανισμούς των Aγγλων οπαδών στο Euro 2000, ο Γάλλος πρόεδρος Ζακ Σιράκ παραπονιόταν ότι η θέση που προοριζόταν 
γι' αυτόν δεν ήταν η σωστή, αφού -εκτός των άλλων- τον τοποθετούσε πολύ κοντά στην αντιπροσωπεία της Αυστρίας, ο δε προεδρεύων πρωθυπουργός της Πορτογαλίας Αντόνιο Γκουτιέρες διαρρήγνυε τα ιμάτιά του ότι η ατζέντα της Συνόδου δεν επρόκειτο να καθυστερήσει για να προταχθούν οι συνομιλίες περί της συμφωνίας της Αυστρίας για άρση του βέτο, για τη φορολογία των διασυνοριακών επενδύσεων, 
πράγμα που τελικά έγινε το κύριο ζήτημα συζήτησης.
 Το ζήτημα της κοινής φορολογικής πολιτικής ήταν το πρώτο που η Αυστρία συνέδεσε με το δικό της «πόνο», την άρση δηλαδή των κυρώσεων από την Ευρωπαϊκή 
Ενωση, λόγω της συμμετοχής των ακροδεξιών του Χάιντερ στην κυβέρνηση της Βιέννης. Η κυβέρνηση Σιούσελ θεωρεί ότι οι κυρώσεις πλήττουν την εθνική αξιοπρέπεια των Αυστριακών, πέραν των αναμφίβολων οικονομικών συνεπειών που έχουν. Ο εκβιασμός ήταν προφανής: Αίρετε τις κυρώσεις κι εμείς συμφωνούμε στην 
κοινή φορολογία των διασυνοριακών επενδύσεων. Τελικά, κι αφού ο εκβιασμός στηλιτεύτηκε από τους υπόλοιπους Ευρωπαίους -κυρίως τους Γερμανούς- η Αυστρία συμφώνησε την τελευταία στιγμή σε μια δεκαετή διαδικασία εναρμονισμού της φορολογικής πολιτικής των μη μόνιμων κατοίκων. Ουσιαστικά το Συμβούλιο ECΟFIN αποφάσισε ότι τα κράτη-μέλη μπορούν να διαλέξουν ανάμεσα στο να επιβάλουν φόρους στις αποδόσεις των καταθέσεων των πολιτών που διαμένουν σε ένα κράτος-μέλος και είναι υπήκοοι ενός άλλου ή να ανταλλάσσουν πληροφορίες για την επαλήθευση των στοιχείων βάσει των οποίων φορολογούνται οι πολίτες αυτοί. Το «επίτευγμα» αυτό, καθώς και η τυπική ένταξη της Ελλάδας στη ζώνη του ευρώ, ήταν όλα όσα είχε να επιδείξει η σύνοδος κορυφής του Οπόρτο. 
 Μέσα σε αυτό το κλίμα κεκαλυμμένης απογοήτευσης για τις προοπτικές της Ευρώπης 
 (τουλάχιστον όσο στις ηγεσίες των περισσοτέρων κρατών της βρίσκονται ηγέτες μικρού βεληνεκούς) ακούστηκε μάλλον παράφωνα η ομιλία του «κυρίου ΚΕΠΠΑ» Χαβιέ 
Σολάνα, ο οποίος, απευθυνόμενος στους «15», είπε, μεταξύ άλλων: «Θα ήθελα να παροτρύνω τα κράτη-μέλη να αποφεύγουν να σπαταλούν τόσο πολύ χρόνο σε διαδικαστικές συζητήσεις και να επικεντρώσουν τις προσπάθειές τους σε αυτά που 
θέλουμε να επιτύχουμε, διότι βρισκόμαστε ενώπιον πολύ μεγάλων προκλήσεων». Σε επίρρωση των απόψεων Σολάνα, κορυφαίος Γερμανός αξιωματούχος έλεγε ότι «αυτή την ώρα, που η Ευρώπη έχει ανάγκη από ηγεσίες που να οραματίζονται και να πραγματοποιούν άλματα, βρισκόμαστε μπροστά σε πολιτικούς που αναζητούν δικαιολογίες για το ότι δεν συμφωνούν μεταξύ τους».
 Μετά τη βαρετή αυτή σύνοδο κορυφής, ο Ελληνας υπουργός Εθνικής Οικονομίας Γιάννος Παπαντωνίου τόνισε ότι, με προσδοκώμενο ρυθμό ετήσιας ανάπτυξης 5%, η χώρα μας θα καταφέρει να συγκλίνει σε μία δεκαετία με τις άλλες αναπτυγμένες οικονομίες της ευρωζώνης, υπό την προϋπόθεση ότι η ανάπτυξη για αυτές θα είναι 
το πολύ 3% ετησίως. Η Ουγγαρία, που φέτος είχε υπερδιπλάσια ανάπτυξη από τις αναπτυγμένες οικονομίες της ζώνης του ευρώ, βάσει ποιας δικαιολογίας δεν λαμβάνει τη διαβεβαίωση ότι σε δύο, τρία ή πέντε χρόνια θα είναι πλήρες μέλος της Ευρωπαϊκής Ενωσης; Σε τέτοια ερωτήματα, ποιος υπουργός ή επίτροπος μπορεί να δώσει ικανοποιητική απάντηση; 
 Το αλιεύουμε από τον «Economist» και ειλικρινά δεν θυμόμαστε πόσες φορές το έχουμε διαβάσει ή ακούσει: Η Τουρκία είναι γέφυρα μεταξύ Ευρώπης και Ασίας, μεταξύ Μαύρης Θάλασσας και Μεσογείου, μεταξύ Ισλάμ και Χριστιανοσύνης κ.λπ. Παράλληλα, διαβάζουμε και πρωτότυπες διατυπώσεις ήδη γνωστών αντιλήψεων: «Η Τουρκία είναι το καλύτερο αεροπλανοφόρο του ΝΑΤΟ από καταβολής συμμαχίας». Μετά, όμως, την απόφαση του Ελσίνκι, κανένας ευρωπαϊκός μηχανισμός ελέγχου δεν 
κινητοποιήθηκε (ούτε προγραμματίστηκε να κινητοποιηθεί) προκειμένου τα κράτη-μέλη της Ενωμένης Ευρώπης να πληροφορηθούν τα βήματα που έκανε (ή δεν έκανε...) η Aγκυρα για την εκπλήρωση των πολιτικών, θεσμικών και οικονομικών κριτηρίων για μελλοντική ένταξη στην Ε.Ε. Αντ' αυτού, ο ευρωβουλευτής Γιάννης Σουλαδάκης κατέθεσε ερώτηση, με την οποία ζητεί να μάθει αν η Ευρωπαϊκή Ενωση γνωρίζει πού ακριβώς διοχετεύονται τα κονδύλια που εστάλησαν από τις Βρυξέλλες 
για τους σεισμοπαθείς της γείτονος. Γιατί το έργο της αποκατάστασης των ζημιών 
εκεί το έχει αναλάβει (κι αυτό...) ο στρατός κι όταν ακούμε στρατός στην Τουρκία...
 Μπορεί ο Σάβο Μιλόσεβιτς να μαγεύει όσους παρακολουθούν την Eθνική Γιουγκοσλαβίας στα γήπεδα του Βελγίου και της Ολλανδίας, ο συνονόματός του, όμως, ηγέτης της Σερβίας, Σλόμπονταν Μιλόσεβιτς, δεν πρέπει να αισθάνεται καλά 
με τα σχέδια της γαλλικής προεδρίας (που αναλαμβάνει την 1η Ιουλίου). Η σύνοδος κορυφής της Πορτογαλίας ενθάρρυνε τις οργανώσεις της αντιπολίτευσης να 
συνεχίσουν τον αγώνα τους για δημοκρατία και ανθρώπινα δικαιώματα στη χώρα, ενώ αποφάσισε να πραγματοποιηθεί ειδική σύνοδος κορυφής με τη συμμετοχή των χωρών της πρώην (μεγάλης) Γιουγκοσλαβίας. Αυτό είναι «βούτυρο στο ψωμί» της γαλλικής προεδρίας, που φιλοδοξεί να αποδείξει, εκτός των άλλων, ότι αναζητεί ζωτικό χώρο για να ασκήσει την επιρροή της, όπως αρμόζει σε κάθε υπερδύναμη, ευρωπαϊκή ή όχι. Πιθανότερος χρόνος γι' αυτή τη σύνοδο κορυφής είναι το φθινόπωρο και πιθανότερος τόπος το Ζάγκρεμπ. Μην εκπλαγείτε καθόλου αν δείτε εκεί και το νέο ηγέτη της Ρωσίας, Βλαντιμίρ Πούτιν. Το παιχνίδι ανοίγει για τα 
