H τουρκική κυβέρνηση έθαψε κάτω από τα νερά μια ιστορική πόλη
ΜΑΛΑΤΙΑ (ΤΟΥΡΚΙΑ) Αψηφώντας προκλητικά τις εκκλήσεις, η τουρκική κυβέρνηση έθαψε προχθές για πάντα κάτω από το νερό την αρχαία πόλη Ζεύγμα και αμέτρητα κομμάτια ανυπολόγιστης αρχαιολογικής αξίας. Μαζί τους και τις ελπίδες χιλιάδων κατοίκων της περιοχής να περάσουν τα υπόλοιπα χρόνια της ζωής τους στα πατρογονικά τους και να πεθάνουν εκεί.
* «Λυπούμαστε. Δεν μπορούμε πια να κάνουμε τίποτε», ήταν η ανακοίνωση του τουρκικού υπουργείου Πολιτισμού, η οποία εκδόθηκε μετά το άνοιγμα της στρόφιγγας, που επέτρεψε στο νερό από το φράγμα Μπιρετζίκ να κυλήσει και να καλύψει την πόλη Ζεύγμα και αρκετά σύγχρονα χωριά της περιοχής αυτής της Νότιας Τουρκίας.
 «Αντίο Ζεύγμα, τουρκική Πομπηία... η Αγκυρα κώφευσε παρά τις εκκλήσεις που ήρθαν από όλον τον κόσμο... δέχτηκε μόνον μια γελοία αναβολή», μετέδιδε από την περιοχή χθες ο απεσταλμένος της «Ρεπούμπλικα», Μάρκο Ανσάλντο. Οι αρχαιολόγοι δούλευαν νυχθημερόν στην προσπάθειά τους να διασώσουν ό,τι ήταν δυνατόν από τα ευρήματα που κείτονταν εκεί όπου από προχθές απλώνεται νερό. Σε 
ορισμένα σημεία της επίμαχης έκτασης οι αρχαιολογικές ανασκαφές δεν πρόλαβαν καν να ξεκινήσουν. «Χάθηκε -σχολίαζαν εξουθενωμένοι οι εργαζόμενοι στις ανασκαφές- ένα κομμάτι του ρωμαϊκού πολιτισμού, συντελέστηκε όμως και μια ανθρώπινη και οικολογική τραγωδία, μια τραγωδία που ο κόσμος δεν κατάφερε να προλάβει». 
 Ο εκ των επικεφαλής της ομάδας αρχαιολόγων Γιουσούφ Γιαβάς κάνει λόγο για «σκάνδαλο» και αναρωτιέται τι θα γινόταν αν το φράγμα αυτό (το φράγμα Μπιρετζίκ) κατασκευαζόταν σε οποιοδήποτε μέρος της Ευρώπης και είχε αυτές τις συνέπειες. Και ο συνάδελφός του Μεμέτ Ονάλ συμπληρώνει: «Aκόμα και η απώλεια μιας και μόνης ρωμαϊκής έπαυλης μας κάνει απαρηγόρητους». 
 Η τουρκική κυβέρνηση δεν θέλησε να συμμορφωθεί και να αναβάλει την υλοποίηση του μεγαλεπήβολου σχεδίου που προέβλεπε την κατασκευή 22 φραγμάτων στον Τίγρη και τον Ευφράτη για την παραγωγή υδροηλεκτρικής ενέργειας «η οποία θα διασφαλίσει την εξουσία της κεντρικής κυβέρνησης» κατά την εκτίμηση της «Ρεπούμπλικα». Η Ζεϊνέπ Φιράτ, Κούρδισσα, στα εβδομήντα της χρόνια σήμερα, συμφωνεί. «Το σχέδιο έχει μοναδικό στόχο να μας ξεριζώσει από τη γη μας». Συνολικά υπολογίζεται ότι περίπου 30.000 άνθρωποι αναγκάστηκαν να μετακινηθούν. 
 Στην πόλη Ζεύγμα, που ιδρύθηκε τον 3ο αιώνα π.Χ. και βρίσκεται 30 χιλιόμετρα βόρεια της Συρίας, έχουν βρεθεί μωσαϊκά, μοναδικού κάλλους, τα οποία αν απλωθούν καλύπτουν ένα ποδοσφαιρικό γήπεδο! Ακόμα ένα μπρούντζινο άγαλμα του θεού Αρη, ύψους 1.55 παρόμοιο του οποίου δεν έχει βρεθεί πουθενά στον κόσμο. Επίσης 60.000 πήλινες σφραγίδες, περίτεχνες ρωμαϊκές στήλες και 3.700 ασημένια 
και χάλκινα νομίσματα. Τα περισσότερα έχουν μεταφερθεί στο Mουσείο του Γκαζίαντεπ (Εδεσσα), όπου θα συντηρηθούν και θα εκτεθούν στο μέλλον. Στην περιοχή ανακαλύφθηκαν επίσης νεκροπόλεις.
 Ζεύγμα ήταν η ρωμαϊκή ονομασία της Σελεύκειας του Ευφράτη. Η θέση της πόλης στα σύνορα του ρωμαϊκού κράτους με το παρθικό (αργότερα σασσανιδικό) ήταν σπουδαία από εμπορική και στρατηγική άποψη. Σύμφωνα με την «Princeton Enc yclopedia of Classical Sites», ο αρχαίος οικισμός κατελάμβανε την περιοχή του σημερινού χωριού Μπελκίς και εκτεινόταν στους λόφους δυτικά.
