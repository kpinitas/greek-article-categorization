 Το θερμόμετρο της αγωνίας ανεβαίνει στα ύψη το Σαββατοκύριακο, στα γήπεδα της Ολλανδίας και του Βελγίου, καθώς το Eυρωπαϊκό Πρωτάθλημα Ποδοσφαίρου εισέρχεται στη δεύτερη φάση, με τα ματς για τα προημιτελικά.
 Η αρχή γίνεται απόψε, στις 7, στο Αμστερνταμ. Δύο από τις εκπλήξεις του τουρνουά τίθενται αντιμέτωπες για το εισιτήριο στην ημιτελική φάση. Η αήττητη Πορτογαλία (τρία στα τρία και με μεγάλα σκορ, στον γύρο των ομίλων) αντιμετωπίζει την Τουρκία, που πέταξε έξω το Βέλγιο. Λίγο αργότερα (στις 9.45), στις Βρυξέλλες, θα γίνει ο δεύτερος προημιτελικός. Η σταθερή σε απόδοση 
και πάντα σοβαρή στο γήπεδο Ιταλία θα αντιμετωπίσει τη Ρουμανία, που προκρίθηκε την τελευταία αγωνιστική, όταν πέταξε έξω από τον θεσμό την Αγγλία.
 Αύριο, το πρόγραμμα ολοκληρώνεται με άλλους δύο προημιτελικούς. Η διοργανώτρια 
Ολλανδία υποδέχεται (στις 7 το απόγευμα) στο Ρότερνταμ την (ικανή για το καλύτερο, αλλά και το χειρότερο) Γιουγκοσλαβία, ενώ ο κύκλος θα ολοκληρωθεί την Κυριακή το βράδυ (9.45), στο Μπριζ, με την αναμέτρηση των Ισπανών (πέρασαν 
στις καθυστερήσεις του αγώνα με τη Γιουγκοσλαβία) κόντρα σε ένα από τα φαβορί της διοργάνωσης, τη Γαλλία.
 Ολοι οι αγώνες θα καλυφθούν με απευθείας μεταδόσεις της κρατικής τηλεόρασης.
