 Εντονες αντιδράσεις προκάλεσαν στη Γερμανία δηλώσεις του πρώην καγκελλάριου, Χέλμουτ Κολ, ο οποίος συνέκρινε την πολιτική του απομόνωση με τον αποκλεισμό τον Εβραίων υπό το ναζιστικό καθεστώς.
 Αναφερόμενος στην έκκληση των πολιτικών του αντιπάλων για μποϊκοτάζ της εταιρείας Νεστλέ, ο πρόεδρος της οποίας συνέβαλε στην οικονομική ενίσχυση του κόμματός του (CDU), ο Χ. Κολ δήλωσε στο κρατικό κανάλι ZDF τα εξής: «αυτό μου θυμίζει την εποχή που ήμουν παιδί και η μητέρα μου με πήγαινε σε μαγαζιά όπου οι άλλοι δεν ψώνιζαν, γιατί μια ταμπέλα έγραφε "εδώ δεν ψωνίζουν Γερμανοί" (...) Αυτό το έχω ήδη ζήσει ως παιδί στη δεκαετία του '30». 
 Η αγανακτισμένη αντίδραση του πολιτικού κόσμου ήταν άμεση. «Τέτοιου είδους ατυχείς συγκρίσεις δεν εξυπηρετούν ούτε τον ίδιο ούτε τη Γερμανία», επισημαίνει στην εφημερίδα «Μπερλίνερ Τσαϊτούνγκ» ο Φρανκ Χόφμαν, εκπρόσωπος του σοσιαλδημοκρατικού κόμματος (SPD) στην κοινοβουλευτική επιτροπή που διεξάγει την έρευνα για τις χρηματοδοτήσεις της Χριστιανοδημοκρατικής Ενωσης (CDU). «Είναι παρατραβηγμένο (...). Πρέπει να είναι κανείς πάρα πολύ προσεκτικός με τέτοιες συγκρίσεις», τόνισε ο πρόεδρος της ανακριτικής επιτροπής, Φόλκερ Νόιμαν, σε ραδιοφωνική εκπομπή. Ο σοσιαλδημοκράτης πρωθυπουργός της τοπικής κυβέρνησης του κρατιδίου Σλέσβιγκ-Χολστάιν, Χάιντε Σιμόνις, ο οποίος είχε ζητήσει και το μποϊκοτάζ της Νεστλέ, εκτιμά ότι «ο Χ. Κολ θέλει να αποσπάσει την προσοχή από τον ρόλο του στο μεγαλύτερο σκάνδαλο κομματικής χρηματοδότησης που γνώρισε ποτέ η χώρα». Τις δηλώσεις Κολ σχολίασε και ο αντιπρόεδρος του κεντρικού συμβουλίου των Εβραίων στη Γερμανία, Μίχελ Φρίντμαν, κάνοντας λόγο στην εφημερίδα «Ντι Βελτ» για «απαράδεκτη παρεκτροπή», 
που είναι συγχρόνως «ανεύθυνη» και «ιστορικά αναληθής». Το θέμα απασχόλησε και 
τα κύρια άρθρα των γερμανικών εφημερίδων που τήρησαν μια ιδιαίτερα επικριτική στάση.
