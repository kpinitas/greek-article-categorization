Οι Radiohead χρησιμοποιούν τα πάντα. Aπό Mπιτλς και επιστημονική φαντασία, ναρκωτικά και Mάιλς Nτέιβις, μέχρι τον έρωτα και τις εξεγέρσεις στις μητροπόλεις
 Το 1997, ο μουσικός Tύπος ανεκάλυπτε ξαφνικά ένα άλμπουμ με τον περίεργο τίτλο 
«ΟK Computer»- φανερά επηρεασμένο από το «1984» του Οργουελ- μιας μπάντας από την Οξφόρδη με το όνομα Radiohead. Μέχρι τότε, οι Radiohead αντιμετωπίζονταν υποτιμητικά, ως το συγκρότημα με ένα μόνο καλο τραγούδι, το «Creep». Από τη μία στιγμή στην άλλη, οι Radiohead ανέβηκαν στην κορυφή, ψηφίσθηκαν ως το καλύτερο βρετανικό συγκρότημα, γράφτηκαν διθύραμβοι γι' αυτούς, τους συνέκριναν με τους Pink Flo yd και τους U2 και τους αποκάλεσαν και αυτούς την ελπίδα της βρετανικής ποπ.
 Μόνο που οι Radiohead δεν επηρεάστηκαν από τα πρωτοσέλιδα. Εχοντας δηλώσει από 
την αρχή της παράνοιας του Tύπου ότι το επόμενο άλμπουμ θα κυκλοφορήσει τον Σεπτέμβριο του 2001, μένουν ακλόνητοι στις αρχές τους και είναι το μόνο συγκρότημα που έχει κερδίσει τόση φήμη με τρία μόνο άλμπουμ. Aύριο Κυριακή, στο Θέατρο Γης στη Θεσσαλονίκη, και τη Δευτέρα και την Τρίτη στο θέατρο του Λυκαβηττού, οι Radiohead σκοπεύουν να αποδείξουν ότι η επιτυχία δεν ήρθε τυχαία.
 Η ιστορία τους ξεκινά από το 1982, όταν ακόμη ο τραγουδιστής και κιθαρίστας τους Θομ Γιορκ έφτιαξε μια πανκ μπάντα, τους ΤΝΤ, για να παίζουν στη διπλανή παμπ. Το συγκρότημα μετονομάσθηκε σε Οn A Frida y, παράτησαν τον θόρυβο, έπαιζαν σαν ένα μίγμα Jam και Pixies και υπέγραψαν στην ΕΜΙ. Επαγγελματίες πλέον τους άλλαξαν το όνομά τους σε Radiohead, από ένα κομμάτι των Talking Heads, και κυκλοφόρησαν ένα άλμπουμ, το «Pablo Hone y», όπου οργάνωναν μια απίστευτη κακοφωνία. Κανείς δεν έδωσε σημασία, ο Tύπος είχε εστιάσει στο εξαγώγιμο προϊόν της βρετανικής ποπ, τους Οasis και τους Blur ή ακόμη χειρότερα τις Spice Girls. Το «Bends», που ακολούθησε, απλά τους έβαλε στο κίνημα του ανεξάρτητου ροκ. Και ξαφνικά ήρθε το άλμπουμ «ΟK Computer», που τους εκτόξευσε στην κορυφή.
 Το «ΟK Computer» στάθηκε το αριστούργημά τους, όπου τα μεγάλης διάρκειας κομμάτια του ήταν εμπνευσμένα από το αρτ ροκ του '70, που πίσω τους όμως κρύβονταν η απλότητα και η ταχύτητα του πανκ. Οσο για τους στίχους, οι Radiohead έπαιξαν με τόσο διφορούμενες έννοιες, ώστε κανείς δεν ξέρει αν είναι 
ένα τεχνοφοβικό άλμπουμ που προειδοποιεί για την έλευση ενός ψηφιακού ολοκληρωτισμού ή αν είναι η αισιόδοξη ματιά σε ένα ενωμένο πλανητικό χωριό. Σ' 
αυτή τη δουλειά, οι Radiohead έβαλαν τα πάντα, τους Μπιτλς και την επιστημονική φαντασία, τα ναρκωτικά και τον Μάιλς Ντέιβις, τον έρωτα και τις εξεγέρσεις στις μητροπόλεις. Γι' αυτό και χαρακτηρίστηκε ως ένα από τα πιο επιδραστικά άλμπουμ της τελευταίας δεκαετίας.
 Και οι Radiohead δεν είναι ένα απλό συγκρότημα. Μετά την επιτυχία τους, κυκλοφόρησαν μερικά παλιά κομμάτια τους σε ένα άλμπουμ, τα χρήματα του οποίου πήγαν στους πρόσφυγες της Βοσνίας, ενώ ο αλλόκοτος συνθέτης τους, Θομ Γιορκ, ανακατεύεται στο πλήθος που διοργανώνει τις πορείες για να ακυρωθεί το χρέος των χωρών του Τρίτου Κόσμου στην ανεπτυγμένη Δύση. Και ενώ είναι φειδωλός στις 
συνεντεύξεις του για τη μουσική, για την πολιτική είναι καταιγιστικός. «Αν η Δύση, στο τέλος του Ψυχρού Πολέμου, έχει νικήσει, όπως επαίρεται, την πάλη των 
ιδεολογιών, αν αυτό είναι το αποτέλεσμα, είναι καλύτερα να είσαι κομμουνιστής. 
Εκατομμύρια άνθρωποι πεθαίνουν και θα πεθάνουν κάτω από το όνομα του καπιταλισμού. Σύμφωνα με τους απάνθρωπους υπολογισμούς των οικονομολόγων, δεν υπάρχει τρόπος να αποφευχθεί κάτι τέτοιο, ενώ στην πραγματικότητα θα κοστίσει σε όλους τους πολίτες της Δύσης 12 δολάρια τον χρόνο, όσα πληρώνουν για την καλωδιακή τηλεόραση».
