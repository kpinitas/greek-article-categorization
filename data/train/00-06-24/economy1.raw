 Η νέα πτώση του γενικού δείκτη κατά 1, 13%, που τον οδήγησε στα ακόμη χαμηλότερα επίπεδα των 4.145, 76 μονάδων, με τις τράπεζες να υφίστανται τις μεγαλύτερες πιέσεις και να υποχωρούν κατά 1, 93%, διόγκωσε απλώς την απογοήτευση μεταξύ των επενδυτών και πύκνωσε τα ερωτήματα για τις αιτίες της χρηματιστηριακής καχεξίας. 
 Η αιφνίδια κίνηση από τη μεγαλύτερη ιδιωτική τράπεζα της χώρας μάλλον κατέλαβε 
εξ απήνης όχι μόνο τους άλλους τραπεζίτες, αλλά και τους ίδιους τους παράγοντες της χρηματιστηριακής αγοράς, που χθες ανάλωσαν ολόκληρη σχεδόν τη μέρα τους προσπαθώντας να εκτιμήσουν εάν η ενέργεια Κωστόπουλου θα λειτουργήσει στη φάση αυτή υπέρ της κεφαλαιαγοράς.
 Βεβαίως, οποιαδήποτε παρέμβαση για την αποκλιμάκωση των επιτοκίων -και μάλιστα 
τέτοιου βεληνεκούς- δεν μπορεί παρά να ευνοήσει το Xρηματιστήριο, δεδομένου ότι η πτώση των επιτοκίων χορηγήσεων (καταναλωτικά τώρα, στεγαστικά, επιχειρηματικά δάνεια λίγο αργότερα), όχι μόνο καθιστά το χρήμα φθηνότερο για τους καταναλωτές, αλλά και λειτουργεί συνολικά υπέρ της τόνωσης της αγοραστικής κίνησης και της ρευστότητας γενικότερα.
 Επιπλέον η αποκλιμάκωση των επιτοκίων χορηγήσεων θα συνοδευτεί, ούτως ή άλλως, 
μέσα στους επόμενους μήνες και από την πτώση των επιτοκίων καταθέσεων, με αποτέλεσμα να διευκολυνθεί η ροή κεφαλαίων προς τη χρηματιστηριακή αγορά. Οποιεσδήποτε αιτιάσεις που έχουν σχέση με την επίπτωση των μειωμένων επιτοκιών 
στα μελλοντικά κέρδη των τραπεζών, έστω και αν έχουν μια δικαιολογητική βάση, σε καμία περίπτωση δεν μπορούν να εκληφθούν ως μείζων ανασχετικός παράγοντας, γιατί οι τράπεζες έχουν όλες τις δυνατότητες να αναπτύξουν νέους μηχανισμούς αναπλήρωσης των αυξημένων κερδών τους μέσα στο νέο περιβάλλον, στρεφόμενες προς ένα πλήθος νέων δραστηριοτήτων.
 Ούτε ακόμη μπορεί να γίνει λόγος για ένταση των πληθωριστικών πιέσεων από το ενδεχόμενο υπερκατανάλωσης εξαιτίας των φθηνότερων καταναλωτικών δανείων, αφού 
οι ελληνικές οικογένειες είναι ήδη, σε μεγάλο βαθμό, χρεωμένες στις τράπεζες, ενώ ο συνεχώς αυξανόμενος επιχειρηματικός ανταγωνισμός με τις «σούπερ» προσφορές και εκπτώσεις στα είδη λαϊκής κατανάλωσης (ξεκινούν, άλλωστε, και οι 
επίσημες θερινές εκπτώσεις) μάλλον προς την αποθέρμανση του πληθωρισμού λειτουργούν και όχι προς την κατεύθυνση της αναθέρμανσης.
 Κατά συνέπεια, εφόσον εκλείψουν οι βαθύτεροι λόγοι που έχουν οδηγήσει σε τέλμα 
τη χρηματιστηριακή αγορά, η Σοφοκλέους θα επικροτήσει, αργά ή γρήγορα, τα τεκταινόμενα στο χώρο των τραπεζών -κλάδου που θεωρείται στυλοβάτης του χρηματιστηριακού θεσμού- και θα δώσει την απαιτούμενη ώθηση στις ισχυρές μετοχικές αξίες. Ας μην παραβλέπουμε το γεγονός ότι τα blue chips του ελληνικού Xρηματιστηρίου έχουν υποστεί δυσανάλογες πιέσεις σε σχέση με τα πραγματικά οικονομικά δεδομένα των εταιρειών και τις προοπτικές που διανοίγονται στο νέο περιβάλλον, έχοντας ήδη διαμορφώσει άκρως ελκυστικές τιμές στην αγορά. 
 Τα καθημερινά παιχνίδια στη Σοφοκλέους, με τις περιφερειακές μετοχές να συγκεντρώνουν σχεδόν το σύνολο της συναλλακτικής δραστηριότητας και τις ισχυρότερες αξίες να μένουν στα «αζήτητα», μάλλον θα περιοριστούν συν τω χρόνω 
-όπως δείχνει, άλλωστε, και ο τζίρος, που έχει συρρικνωθεί σε επίπεδα κάτω των 
100 δισ.δρχ -για να παραχωρήσουν τη θέση τους σε άλλου τύπου τοποθετήσεις, με προεξάρχουσες αυτές στις ισχυρές αξίες της μεσαίας και μεγάλης κεφαλαιοποίησης. Ολοι, πλέον, δείχνουν να αντιλαμβάνονται ότι η στασιμότητα και η «ασφυξία» που επικρατεί εδώ και μήνες στη Σοφοκλέους δεν μπορεί να παραταθεί επί πολύ, αφού κάτι τέτοιο θα μπορούσε να αποβεί εξαιρετικά επικίνδυνο για το σύνολο της ελληνικής οικονομίας.
