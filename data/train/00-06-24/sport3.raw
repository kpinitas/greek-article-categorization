 Περίμεναν την πλήρη Αγγλία (και τους χούλιγκαν που, σαν αναγκαίο κακό, τη συνοδεύουν) και τους έρχεται η ελλιπής Ρουμανία (απ' την οποία δεν χάνουν, με τίποτα, τη μάχη της εξέδρας) απόψε στο «Βασιλιάς Μποντουέν», αυτό το γήπεδο που, ανακαινισμένο, εγκαινιάστηκε το '97 με συναυλία της Σελίν Ντιόν. 
 Η Ρουμανία δίχως τους τιμωρημένους Πετρέσκου, Ιλίε, Κόντρα και τον τραυματία Ποπέσκου. Αυτοί πάλι, πέρα από κάθε αισιόδοξη προσδοκία, έφτασαν στο μάξιμουμ των εννέα πόντων (μόνο μία ομάδα, στο παρελθόν του θεσμού, το είχε καταφέρει αυτό, η Γαλλία το '84 στην έδρα της), έγιναν οι πρώτοι που εξασφάλισαν το εισιτήριο για τους «8», μοιάζουν να βρίσκονται πολύ κοντά σε ημιτελικό με την Ολλανδία στο Αμστερνταμ Αρένα.
 Αλλά, σαν γνήσιοι Ιταλοί που σέβονται τις παραδοσιακές συνήθειες-ψυχώσεις, μπορεί να κατακτήσουν το τρόπαιο, μετά να πάνε το 2002 στο Μουντιάλ, κι εκεί (στην Κορέα και στην Ιαπωνία) ακόμη να συζητάνε αν ο Τζοφ έκανε καλά που στο EURΟ 2000, τότε στις Κάτω Χώρες, ξεκινούσε με τον Ντελ Πιέρο στον πάγκο. Μια μέρα, σε προπόνηση της Σκουάντρα Ατζούρα στο Χέιλ, καμιά πεντακοσαριά τιφόζι σήκωσαν πανό λατρείας για το απόν είδωλό τους. «Μόνον ο Ρόμπι Μπάτζο μας λείπει». Πού να 'ταν κι εκείνος εδώ, δηλαδή.
 Ο στωικός Τζοφ, πέρα απ' το ν' αντιπαρέρχεται τις επικρίσεις του Αρίγκο Σάκι ότι η Ιταλία παίζει παλιομοδίτικο ποδόσφαιρο, στο καθημερινό μπρίφινγκ είναι υποχρεωμένος ν' ακούει τις ίδιες ερωτήσεις: 
 Πώς είν' η φυσική κατάσταση του Ντελ Πιέρο; Θα παίξει; Απαντάει άλλ' αντ' άλλων («προέχει να κρατήσουμε τα πόδια στη γη, ξέρω πως ήδη κάναμε πολλά για τους Ιταλούς που ζουν στο Βέλγιο, κατανοώ τι σημασία έχει γι' αυτούς να πηγαίνουμε καλά εμείς, αλλά υπάρχει ακόμη πολύς δρόμος μπροστά μας») και με διάφορες τέτοιες, διόλου ευνοϊκές για βροντερά πρωτοσέλιδα, κοινοτοπίες. Κι από πάνω βάζει τον Ντελ Πιέρο βασικό μόνον όταν παρατάσσει τα δεύτερα (με τη Σουηδία), μάλιστα τον επαινεί για την «πολύ θετική εμφάνιση», απολαμβάνει ότι είναι ο προσωπικός θρίαμβός του: Κοτζάμ Αλεξ να σκίζεται, σαν πρωτοεμφανιζόμενος, να κερδίσει θέση στην ενδεκάδα. Κι επιπλέον να ορκίζεται στην ομαδικότητα και στο συμφέρον του συνόλου. «Δεν δίνω εξετάσεις. Απλώς χαίρομαι να έχει ο μίστερ πολλές επιλογές». Σαν σε διαγωνισμό υπομονής, ποιος (ο Ντίνο ή ο Τύπος) θα σπάσει τα νεύρα τ' αλλουνού. Απτόητες, αμφότερες οι πλευρές.
 Μήπως, μίστερ, σκέπτεσαι να παίξουν μαζί ο Τότι κι ο Ντελ Πιέρο; «Θα ήταν ωραίο για το θέαμα, αλλά για μένα το ποδόσφαιρο είναι θέμα ισορροπίας της ομάδας». Εσύ, Τότι, ποιον προτιμάς δίπλα σου, τον Ντελ Πιέρο ή τον Ιντσάγκι; «Αισθάνομαι καλά να παίζω με τον Ντελ Πιέρο, αλλά ο Ιντσάγκι συνεισφέρει πολλά 
στην ομάδα. Δημιουργεί χώρους για τους άλλους παίκτες, μαρκάρεται στενά, αλλά τρέχει, δίνει την μπάλα, ανοίγει διαδρόμους, θυμηθείτε μόνο πώς έβαλε ο Φιόρε το δεύτερο γκολ στο Βέλγιο». Τζίφος! Και πάλι απ' την αρχή.
 Τώρα που ο Ντελ Πιέρο σκόραρε κατά της Σουηδίας (είχε να το κάνει για την Εθνική, αν βγάλουμε απ' τη μέση τα πέναλτι, απ' τον Οκτώβριο του '98), μήπως αλλάζουν οι πιθανότητες, μίστερ; «Σ' αυτό τον αγώνα η μεσαία γραμμή μας ήταν ανύπαρκτη επί ενενήντα λεπτά. Μπράβο στο Ντι Μπιάτζο που συνέχισε να παίζει με 
τραυματισμό, επειδή είχαμε κάνει τρεις αλλαγές και δεν υπήρχε άλλη λύση, όμως έπρεπε να χρησιμοποιήσουμε πιο πολύ τα άκρα. Ο Ντελ Πιέρο; Μου δημιούργησε μερικές θετικές αμφιβολίες, χαίρομαι, αλλ' αφήστε με προς το παρόν μ' αυτές. Θα δούμε».
 Ναι, αλλά ο Ντελ Πιέρο είν' η απάντηση της Ιταλίας στον Μπέκαμ, γίνεται να μην 
παίζει; «Θα δούμε, θα δούμε. Εμένα μ' ενδιαφέρει η καρδιά και το ταμπεραμέντο της ομάδας, και προς το παρόν αυτά τα βαθμολογώ, με άριστα δέκα, με εφτά. Πάνω 
 Απηυδισμένοι, οι δημοσιογράφοι ξεπέφτουν στην απρέπεια. «Ο Φιόρε είναι παιδί του Τζοφ, γι' αυτό παίζει και μένει έξω ο Ντελ Πιέρο». Η «Γκατζέτα Ντέλο Σπορτ», την επομένη του 2-1 επί της Σουηδίας, βγαίνει με τεράστια πρωτοσέλιδη φωτογραφία του Ντελ Πιέρο να πανηγυρίζει το γκολ του, κι ο διευθυντής της «Κάντιντο Καναβό» στο άρθρο του ικετεύει: 
 «Αγαπητέ Τζοφ, βρες μια θέση γι' αυτό το δωδέκατο παίκτη που με το άγγιγμα της 
ποιότητας και της φαντασίας του μπορεί να ωθήσει την Ιταλία ώς τον τελικό». Και να πει κανείς ότι ο Φιόρε δεν παίζει καλά σ'αυτό το EURΟ, ίσα-ίσα αποκάλυψη είναι. Ο ίδιος μίλησε για τη δική του «πίκολα ριβιντσιτά», τη μικρή ρεβάνς, όταν έγραψε το 2-0 εις βάρος του Βελγίου. Αλλά φαίνεται να καταλαβαίνει, κιόλας: «Σύμφωνοι, εγώ παίζω στην Ουντινέζε που είναι ένας τελείως διαφορετικός κόσμος απ' τις μεγάλες ομάδες. Εμείς εκεί δεν ταξιδεύουμε 
με ιδιωτικά τζετ, είμαστε μια μικρή και πολύ δεμένη οικογένεια που, όμως, ξέρει να εκτιμά καλύτερα την επιτυχία. Γιατί, απλούστατα, σε μας η επιτυχία σημαίνει πιο πολλά και δίνει μεγαλύτερη χαρά».
 Αρκετά. Η Εθνική Ιταλίας διαθέτει κι άλλους παίκτες. Τον λίρα-εκατό στην άμυνα 
Καναβάρο, επί παραδείγματι: «Βρισκόμαστε στο σωστό μονοπάτι. Θέλαμε να φτάσουμε ώς εδώ δίχως πολύ άγχος και το πετύχαμε. Κάποιο κλικ έγινε μέσα μας, με το που ξεκινούσε το τουρνουά. Μας έδωσε πίστη ότι θα πάμε καλά. Μα τα περιθώρια να πάμε ακόμη καλύτερα είναι μεγάλα. Δεν πρόκειται τώρα να τραβήξουμε το πόδι απ' το γκάζι». 
 Ο ιταλικός Τύπος, αν κάτι αναγνωρίζει, είναι ότι στην ομάδα βασιλεύει πια το χαμόγελο και η φιλικότητα. Οτι δεν υπάρχουν παρεούλες, κλίκες, γκρουπάκια, από 
δω οι της Γιουβέντους, από κει οι της Λάτσιο, τέτοιες ιστοριούλες. Την επομένη 
του 2-0 επί του Βελγίου ο Τζοφ έδωσε γενικό ρεπό. Σύζυγοι, κοπελιές, φίλοι, συγγενείς ήταν όλοι εκεί, κι οι παίκτες ελεύθεροι να πάνε όπου ήθελαν, αλλά αντί να σπάσουν αριστερά και δεξιά, πήγαν όλοι μαζί κι έφαγαν στο ίδιο εστιατόριο. Οι δημοσιογράφοι είδαν με τα μάτια τους, έκπληκτοι, να καταρρέουν όλα τα προηγούμενα σενάρια για έριδες και διχόνοια.
 «Παίζουμε καλά, αλλά κανείς δεν ξεχωρίζει το δικό του κεφάλι πάνω απ' του διπλανού, η μόνη που ξεχωρίζει είναι η ίδια η ομάδα», ερμηνεύει ο Τότι. «Στα φιλικά δεν ήμασταν καλοί, αλλά η Ιταλία δεν τα μπορεί τα φιλικά, πάντοτε ήταν ομάδα που προτιμάει τα μεγάλα τουρνουά και τον ανταγωνισμό στο πιο υψηλό επίπεδο. Τι κάναμε ώς τώρα; Μισογεμίσαμε το ποτήρι που φαινόταν μισοάδειο. Είναι, ωστόσο, φανερό πως ακόμη υπάρχει πολύς χώρος και γι' άλλο νερό». 
