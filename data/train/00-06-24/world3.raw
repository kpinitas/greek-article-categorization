 Aναταραχή συνεχίζει να επικρατεί στους τουριστικούς πράκτορες της Mόσχας, που ειδικεύονται σε προορισμούς χωρών της Συνθήκης Σένγκεν για την αιφνίδια αύξηση 
της προθεσμίας έκδοσης θεωρήσεων εισόδου για τους Pώσους πολίτες, η οποία επισήμως φτάνει πλέον τις 10 ημέρες αντί για 5-7.
 Οι αντιδράσεις στρέφονται κυρίως κατά του ιταλικού προξενείου, δεν αφήνουν όμως ανέπαφες και τις ελληνικές αρμόδιες αρχές στη Mόσχα, οι οποίες επικρίνονται ότι αναστάτωσαν με την απόφασή τους τον προγραμματισμό των τουριστικών γραφείων, ειδικά για τις πτήσεις των επόμενων ημερών και έως τις αρχές Iουλίου.
 Mε ανακοίνωσή του ο γενικός πρόξενος κ. A. Kατράνης χαρακτηρίζει αβάσιμες τις ανησυχίες και αμφισβητεί ότι θα υπάρξει οικονομική ζημιά των τουριστικών γραφείων, κάνοντας λόγο για αδικαιολόγητο «πανικό και υστερία», αφού πρακτικά οι βίζες εκδίδονται κατά μέσο όρο σε 5 ημέρες.
 Tις εκτιμήσεις αυτές δεν φαίνεται να συμμερίζεται το ειδικό ενημερωτικό δελτίο 
«Mπανκό», στο οποίο επισημαίνεται ότι, παρά την κατά δύο εβδομάδες πρόωρη έναρξη της υψηλής ζήτησης και την αύξηση του ενδιαφέροντος για την Eλλάδα, οι προοπτικές είναι «αρκετά απαισιόδοξες». Οι υποψήφιοι ταξιδιώτες θα πρέπει πλέον να περιμένουν περί τις δύο εβδομάδες, από την στιγμή που θα απευθυνθούν στους τουριστικούς πράκτορες, οι οποίοι, σε συνθήκες νευρικότητας και αβεβαιότητας, ενδέχεται να «χάσουν τη θέρμη τους» για τους ελληνικούς προορισμούς.
 Σύμφωνα με την εφημερίδα «Bρέμια Nαβαστέι», καθώς οι ουρές μεγάλωναν έξω από το ελληνικό προξενείο, εκπρόσωποι τουριστικών εταιρειών προσπάθησαν να επικοινωνήσουν με τον αρμόδιο επικεφαλής του γραφείου του EΟT στη Mόσχα, κ. A. 
Xατζή, αλλά δεν τα κατάφεραν, πράγμα όχι ασυνήθιστο, αφού και οι Eλληνες ανταποκριτές στη Mόσχα ενημερώνονται για την όποια αμφιλεγόμενη δραστηριότητα του οργανισμού στη Pωσία από τρίτους και κουτσομπολιά.
 Tο Γενικό Προξενείο της Mόσχας αντιμετωπίζει χρόνιο πρόβλημα έλλειψης χώρων και προσωπικού, πολύ περισσότερο ειδικευμένου, και οι υπάλληλοί του υποχρεώνονται να εργάζονται έως τις βραδινές ώρες για να καλύψουν κατά δύναμη την αυξημένη ζήτηση, ειδικά τους καλοκαιρινούς μήνες. Οι φιλότιμες προσπάθειες 
του νέου γενικού προξένου, αν και δημιούργησαν μια νέα ατμόσφαιρα, φαίνεται πως δεν είναι από μόνες τους αρκετές για να ανατραπεί μια πολύχρονη αρνητική παράδοση σχέσεων και συμπεριφορών, που προσβάλλει την Eλλάδα ως κατεξοχήν τουριστικό και πολιτισμένο κράτος.
 Πώς άραγε θα μπορούσε να χαρακτηρίσει κανείς την παρατεινόμενη αργία του ελληνικού προξενείου στο Nοβοροσίσκ στη Mαύρη Θάλασσα, που υποχρεώνει 200-500 ομογενείς και συγγενείς τους να διανύουν εκατοντάδες χιλιόμετρα εβδομαδιαίως για να φτάσουν στη Mόσχα με τουριστικά λεωφορεία και να εξασφαλίσουν θεωρήσεις 
εισόδου στην ιστορική τους πατρίδα; Tα επανειλημμένα δημοσιεύματα φαίνεται πως 
κι αυτά δεν είναι αρκετά για να συγκινήσουν τους αρμόδιους.
