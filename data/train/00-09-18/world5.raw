 Ακόμη ένα βήμα προς την προσέγγιση ΗΠΑ-Ιράν σημειώθηκε την Παρασκευή, με την παρουσία των υπουργών Eξωτερικών από τις δύο χώρες στη συνάντηση της ομάδας των οκτώ χωρών για την προώθηση της ειρήνης στο Αφτγανιστάν, στο πλαίσιο της οποίας Ουάσιγκτον και τεχεράνη υιοθέτησαν τις ίδιες απόψεις.
 «Νομίζω ότι ήταν μια χρήσιμη συνάντηση... όταν υπάρχουν προβλήματα που μπορούν
να λυθούν από κοινού όπως αυτό, είναι ενθαρρυντικό, είπε η αρχηγός της αμερικανικής διπλωματίας, μετά τη συνάντηση». Οπως εξήγησε, κάθησε στην άλλη άκρη του τραπεζιού από τον Ιρανό ομόλογό της, Καμάλ Χαράτζι, και δεν είχε απ' ευθείας συνομιλία μαζί του. Ωστόσο, εξέφρασε την ικανοποίησή της για το γεγονός ότι ΗΠΑ και Ιράν υιοθέτησαν την ίδια στάση καταδικάζοντας τη διακίνηση
ναρκωτικών μέσω Αφγανιστάν, την κατάσταση των ανθρωπίνων δικαιωμάτων στη χώρα και την εκεί υπόθαλψη τρομοκρατών. 
 Η Ολμπράιτ εξέφρασε ζωηρές ανησυχίες για τις επιπτώσεις στο Ιράν από το λαθρεμπόριο ναρκωτικών στην κεντρική Ασία και ζήτησε «στενότερες επαφές μεταξύ
μας» για να φέρουμε ειρήνη στο Αφγανιστάν. Πάντως την περασμένη εβδομάδα, ο φιλομεταρρυθμιστής πρόεδρος του Ιράν Μαχάματ Χαταμί δήλωσε ότι πρέπει να λυθούν «σοβαρά θέματα» μεταξύ των δύο χωρών (ΗΠΑ-Ιράν) πριν υπάρξει διάλογος. Το Ιράν ζητεί να αρθούν οι κυρώσεις που του έχουν επιβάλει οι ΗΠΑ. Η συνάντηση
ερμηνεύεται και ως ακόμα μία προσπάθεια των ΗΠΑ για προσέγιση με το Iράν. Στη διάρκεια της Συνόδου του ΟΗΕ για τη Xιλιετία ο πρόεδρος των ΗΠΑ Μπιλ Κλίντον ήταν παρών στην ομιλία του Χαταμί. Η Ολμπράιτ ήταν επίσης παρούσα σε ομιλία του Χατάμι κατά την οποία είπε για «διάλογο μεταξύ των πολιτισμών». Το Ιράν χαρακτήρισε εξέλιξη τη συμμετοχή της Ολμπράιτ στη συνάντηση των οκτώ, γατί η Αμερικανίδα υπουργός είχε αρχικώς επικαλεστεί φόρτο εργασίας.
 Μία εβδομάδα πριν από τη διάσκεψη του ΟΗΕ, Αμερικανοί βουλευτές συναντήθηκαν με τον πρόεδρο της ιρανικής Bουλής στη Νέα Υόρκη. Ηταν η πρώτη τέτοιου επιπέδου συνάντηση από το 1979, όταν έγινε η επανάσταση στο Ιράν. Στην ομάδα των οκτώ για το Αφγανιστάν είναι οι έξι γειτονικές του χώρες (Κίνα, Ιράν, Πακιστάν, Τατζικιστάν, Τουρκμενία, Ουζμπεκιστάν), οι ΗΠΑ και η Ρωσία. Οι οκτώ στο ανακοινωθέν τους εκφράζουν σοβαρές ανησυχίες για την ενίσχυση των συγκρούσεων στο Αφγανιστάν και τις σοβαρές ανθρωπιστικές επιπτώσεις στον πληθυσμό και κάλεσαν τους αντιμαχόμενους σε πολιτική λύση.
