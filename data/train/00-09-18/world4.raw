 Με κομμένη την ανάσα περιμένουν οι Ευρωπαίοι το δημοψήφισμα στη Δανία για την ένταξη ή μη στη ζώνη του ευρώ, καθώς η έκβασή του, σε συνδυασμό με άλλους παράγοντες, θα κρίνει την πορεία της Ευρωπαϊκής Ενωσης. Η αναμονή είναι αγωνιώδης εξαιτίας των τελευταίων δημοσκοπήσεων που δίνουν σταθερά προβάδισμα στο «όχι».
 Για πρώτη φορά, ο Δανός πρωθυπουργός, Πουλ Νίρουπ, Ρασμούσεν, εξέφρασε χθες φόβους για την πιθανότητα απόρριψης της ένταξης στη ζώνη του ευρώ κατά το δημοψήφισμα της 28ης Σεπτεμβρίου. Ο Ρασμούσεν κατήγγειλε την «παραπληροφόρηση»
που εκπορεύεται από τους οπαδούς του «όχι», οι οποίοι εκμεταλλεύτηκαν για προπαγάνδα κινδυνολογίας, την παρατεταμένη κρίση που διέρχεται το ευρώ εξαιτίας του ισχυρού δολαρίου. Ο Δανός πρωθυπουργός όμως εξέφρασε την ελπίδα οι πολίτες «να αναγνωρίσουν τη διαφορά ανάμεσα στο δημοψήφισμα και τις διακυμάνσεις του ευρώ», πληροφορώντας τους ότι η κορόνα θα ακολουθήσει την πορεία του ευρωπαϊκού νομίσματος ακόμα και αν το αποτέλεσμα στο δημοψήφισμα είναι αρνητικό. Είπε πάντως ο Ρασμούσεν ότι «η απειλή για την κοινωνία της Δανίας έρχεται εκ των έσω -από κόμματα και οργανώσεις κατά του ευρώ- και όχι από την Ευρωπαϊκή Ενωση». Τόνισε επίσης ότι το ευρώ αποτελεί για τη Δανία «προστασία, ασφάλεια κατά των ατυχημάτων και των καταστροφών. Δεν κάνουμε ασφάλεια πυρός όταν βλέπουμε το σπίτι μας να καίγεται! », είπε χαρακτηριστικά. Βλέποντας ότι η διαφορά υπέρ των οπαδών του «όχι» στο δημοψήφισμα, φθάνει μέχρι και εννέα ποσοστιαίες μονάδες, ο Ρασμούσεν παραδέχτηκε ότι ο χρόνος για την ανατροπή των δημοσκοπήσεων είναι ελάχιστος, αλλά «η μάχη του ναι" μπορεί να κερδηθεί». 
 Η αβέβαιη έκβαση του δημοψηφίσματος στη Δανία, η εμπλοκή σε ό,τι αφορά τις θεσμικές μεταρρυθμίσεις, η πτώση του ευρώ και η κάθε άλλο παρά εναρμονισμένη αντιμετώπιση της κρίσης με αφορμή την τιμή των καυσίμων, είναι μερικά από τα συστατικά της παρούσας φάσης στην Ευρωπαϊκή Ενωση, μια φάση εξαιρετικά δύσκολη. «Η Ευρώπη βρίσκεται για μια ακόμη φορά σε ένα σταυροδρόμι. Ή θα κινηθεί δίχως προβλήματα με μια ισχυρή οικονομική ανάπτυξη και μια ικανοποιητική συμφωνία για τις θεσμικές μεταρρυθμίσεις στη Νις, ή θα βυθιστεί με μια μείζονα κρίση», εκτίμησε Ευρωπαίος αναλυτής στις Βρυξέλλες. Σχολιαστής του Γαλλικού Πρακτορείου Eιδήσεων επισημαίνει ότι οι ευρωπαϊκές κυβερνήσεις εμφανίζονται ανίκανες να αντιμετωπίσουν τη συνεχή πτώση του ευρώ, ότι η υπόθεση του εμπάργκο κατά της Αυστρίας κατέδειξε τη διαφοροποίηση στη στάση των «14» και «θα αφήσει ίχνη» και ότι «υπήρξε κακοφωνία» στον τρόπο που οι Ευρωπαίοι αντέδρασαν στην κρίση των καυσίμων. Η Διακυβερνητική καλείται τώρα, μέσα σε διάστημα τριών μηνών, να βρει «φιλόδοξες λύσεις σε κεφαλαιώδη ζητήματα» όπως η διεύρυνση των θεμάτων που θα απαιτούν ενισχυμένη πλειοψηφία στο πλαίσιο του Συμβουλίου Yπουργών, η στάθμιση των ψήφων μεταξύ μικρών και μεγάλων χωρών, το μέγεθος της Επιτροπής και η εφαρμογή της αντίληψης για τις αναγκαστικές συνεργασίες. 
