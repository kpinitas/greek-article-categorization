 Ετοιμες να αντιμετωπίσουν ενδεχόμενη ιρακινή επίθεση κατά του Κουβέιτ δηλώνουν
οι ΗΠΑ, ενώ η Βαγδάτη επαναλαμβάνει τις κατηγορίες κατά της γειτονικής της χώρας για κλοπή πετρελαίου από τα ιρακινά κοιτάσματα.
«Οι δυνάμεις μας είναι έτοιμες και πιστεύω ότι (ο Iρακινός πρόεδρος Σαντάμ Χουσεΐν) αντιλαμβάνεται πολύ καλά ότι οι ΗΠΑ και οι Βρετανοί φίλοι μας είναι έτοιμοι να αναλάβουν οποιαδήποτε αναγκαία δράση για να τον εμποδίσουν να επαναλάβει αυτό που είχε κάνει στο παρελθόν», δήλωσε χθες ο Αμερικανός υπουργός Αμύνης, Ουίλιαμ Κοέν. Δήλωσε πάντως, ότι δεν υπάρχει λόγος ενίσχυσης των αμερικανικών δυνάμεων στη περιοχή καθώς «είναι επαρκείς. Είμαστε έτοιμοι να σταματήσουμε τον Σαντάμ Χουσεΐν όποια επίθεση και αν εξαπολύσει», πρόσθεσε.
 Επαναλαμβάνοντας για δεύτερη φορά μέσα σε μερικές ημέρες τις κατηγορίες που είχαν χρησιμοποιηθεί ως πρόσχημα για την εισβολή στο Κουβέιτ, το 1990, η Βαγδάτη κατήγγειλε χθες το Κουβέιτ ότι του κλέβει πετρέλαιο με ρυθμό 300.000 βαρελιών την ημέρα.
 «Η κλοπή του ιρακινού πετρελαίου από το Κουβέιτ δεν είναι κάτι νέο. Είναι ένα γεγονός που πιστοποιείται στα ιρακινά επίσημα έγγραφα και τις εκθέσεις από το 1990», δήλωσε χθες ο ανώτατος αξιωματούχος του κυβερνώντος κόμματος «Μπάαθ», Σαάντ Κασέμ Χαμούντι. Ισχυρίσθηκε ακόμα ότι ο διάδοχος του θρόνου του Κουβέιτ,
πρίγκιπας Σαάντ αλ Αμντάλα αλ Σαμπάχ, «παραδέχθηκε την κλοπή αυτή το 1990 κατά
τις ιρακινο-κουβετιανές διαπραγματεύσεις στη Σαουδική Αραβία», λίγες εβδομάδες
πριν από την ιρακινή εισβολή στη χώρα του. 
 Ο υπουργός Αμύνης του Κουβέιτ, σεΐχης Σαλέμ αλ Σαμπά, προειδοποίησε ότι «η ιρακινή ηγεσία θα πληρώσει αυτή τη φορά ακριβά αν κάνει μια στρατιωτική τρέλα κατά του Κουβέιτ. Οι συνθήκες σήμερα είναι διαφορετικές από εκείνες του 1990...».
 Στη Βαγδάτη, η ιρακινή εφημερίδα «Βαβέλ» επιτίθεται εναντίον της Αμερικανίδας υπουργού Εξωτερικών, Μάντλεν Ολμπράιτ, η οποία την περασμένη Πέμπτη είχε δηλώσει ότι οι ΗΠΑ «είναι έτοιμες να κάνουν χρήση βίας κατά του Ιράκ αν αυτό απειλήσει το Κουβέιτ».
 «Δεν εκπλαγήκαμε από τις δηλώσεις της γριάς μέγαιρας Ολμπράιτ όταν έστρεψε τη βρώμικη γλώσσα της κατά του Ιράκ», γράφει η εφημερίδα προσθέτοντας ότι «αυτή που κατά λάθος υπολογίζεται ανάμεσα στις γυναίκες απειλεί και πάλι το Ιράκ».
 Το Ιράκ κατήγγειλε χθες ότι το Ιράν εξαπέλυσε επίθεση με ρουκέτες εναντίον κατοικημένων περιοχών της Βαγδάτης. «Ομάδα δολοφόνων, πρακτόρων του ιρανικού καθεστώτος, εξαπέλυσαν τρεις ρουκέτες των 122 χιλιοστών εναντίον κατοικημένων περιοχών της Βαγδάτης», δήλωσε Iρακινός αξιωματούχος προσθέτοντας ότι «το έγκλημα αυτό δεν θα μείνει χωρίς εκδίκηση».
