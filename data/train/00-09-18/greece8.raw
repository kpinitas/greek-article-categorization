 Λίγες ώρες μετά την απόλυσή του επέστρεψε στο στρατόπεδο και με τη βοήθεια φίλου του λήστεψε στρατιώτη. Η αναφορά του θύματος, όμως, στάθηκε αρκετή για να συλληφθεί και να οδηγηθεί μαζί με το φίλο του στον εισαγγελέα Πατρών. Αύριο
 Ο 22χρονος Σπ. Αβραμίδης υπηρετούσε στο στρατόπεδο «Μανουσογιαννάκη» έξω από την Πάτρα. Την περασμένη Παρασκευή απολύθηκε και την επομένη τα ξημερώματα επέστρεψε στο στρατόπεδο για να ληστέψει με τη βοήθεια του 19χρονου Χρ. Δερβιτσάνου το στρατιώτη φρουρό της αποθήκης υλικών, Δημήτρη Αναστασόπουλο. 
 Οι δύο δράστες, ο ένας εκ των οποίων είχε καλυμμένο το πρόσωπό του με κουκούλα, επιτέθηκαν ξαφνικά στο σκοπό του στρατοπέδου. Ο φαντάρος προσπάθησε να προχωρήσει σε αναγνώριση, ωστόσο δεν πυροβόλησε εναντίον τους κι έτσι, με την απειλή μαχαιριού, τον υποχρέωσαν να τους ακολουθήσει σε ερημικό σημείο. Εκεί τον ακινητοποίησαν και του απέσπασαν το υπηρεσιακό του τυφέκιο τύπου G3, τα πυρομαχικά που έφερε καθώς και τα προσωπικά του αντικείμενα.
 Ο στρατιώτης επέστρεψε στη μονάδα του, ενημέρωσε τον αξιωματικό υπηρεσίας και άρχισαν εκτεταμένες έρευνες στην ευρύτερη περιοχή, με βάση την αναφορά του στρατιώτη, ο οποίος κατά τη ληστεία είχε ακούσει το όνομα του ενός εκ των δύο αντρών ενώ είχε «κρατήσει» και τον αριθμό κυκλοφορίας του αυτοκινήτου των δραστών.
 Σύμφωνα με τον επιθεωρητή Δυτικής Ελλάδος της ΕΛ.ΑΣ. υποστράτηγο Νίκο Τσάκο, που έκανε τις σχετικές ανακοινώσεις, όλα τα κλοπιμαία εκτός από το πορτοφόλι του στρατιώτη Δημήτρη Αναστασόπουλου βρέθηκαν στα σπίτια των συλληφθέντων και σε άλλα σημεία. Ανακρινόμενοι υποστήριξαν πως ήθελαν μόνο να ληστέψουν το στρατιώτη και να του πάρουν χρήματα, κάτι το οποίο άλλωστε υποστήριξαν και οι συνήγοροί τους, χθες κατά την προσαγωγή τους στο Δικαστικό Μέγαρο της Πάτρας.
 Ο 19χρονος ωστόσο «ζήτησε συγγνώμη» από το στρατιώτη-σκοπό, για την ταλαιπωρία
που του δημιούργησαν. Ο ισχυρισμός των δραστών, σύμφωνα με πληροφορίες, δεν πείθει την Aστυνομία, που συνεχίζει να ερευνά την υπόθεση σε βάθος. Στη συνεχιζόμενη προανάκριση συμμετέχουν και αξιωματικοί από το Γενικό Επιτελείο Στρατού, που ήρθαν στην Πάτρα.
