 Μούριελ Σπαρκ έφτασε τα 82 χρόνια και τα 22 μυθιστορήματα. Καθόλου ευκαταφρόνητη συγκομιδή, αν συνυπολογίσουμε ότι η λαίδη Σπαρκ (από το 1993) έχει γράψει και ποίηση και διηγήματα. 
 Η Σκωτσέζα συγγραφέας, που εδώ και μερικά χρόνια έχει αποσυρθεί σε ένα γραφικό
πρεσβυτέριο της Τοσκάνης, παρέα με τη στενή της φίλη και βοηθό Πενέλοπι Τζαρντίν, δεν έχει χάσει ίχνος από τη δύναμη και την αυτοπεποίθηση που πάντοτε
τη διέκριναν. Το αντίθετο. Οσο περνούν τα χρόνια και αυξάνονται τα μυθιστορήματα (το τελευταίο της, με τίτλο «Aiding and Abetting», μόλις κυκλοφόρησε από τις εκδόσεις Viking), η Μούριελ Σπαρκ συμπεριφέρεται σαν να έχει μπροστά όλη της τη ζωή.
 «Οι αδύναμοι άντρες δεν μπορούν να τα βγάλουν πέρα με τις γυναίκες που είναι πετυχημένες», δήλωσε πρόσφατα σε συνέντευξή της στην εφημερίδα «Ομπσέρβερ» η 82χρονη συγγραφέας, που σύμφωνα με την Aγγλίδα δημοσιογράφο, φορούσε κατακόκκινο κραγιόν, ταιριαστό με την απόχρωση των μαλλιών της. 
 Αν η Μούριελ Σπαρκ μείνει για ένα έργο της στην ιστορία της λογοτεχνίας, αυτό θα είναι σίγουρα το πασίγνωστο «The Prime of Miss Jean Brodie» («Η μις Τζιν Μπρόντι», εκδόσεις Γράμματα). Ενα μυθιστόρημα που θεωρήθηκε αυτοβιογραφικό, διασκευάστηκε για το θέατρο, αλλά έγινε και ταινία το 1969. Στο ρόλο της αντισυμβατικής μις Μπρόντι, καθηγήτριας σε κολέγιο θηλέων της Σκωτίας, η Μάγκι
Σμιθ, που κέρδισε, μάλιστα, για την ερμηνεία της κι ένα Οσκαρ.
 Αντισυμβατική υπήρξε και η ζωή της Μούριελ Σπαρκ. Γεννήθηκε το 1918 στο Εδιμβούργο. Στα 19 της χρόνια παντρεύτηκε τον Σίντνεϊ Οσβαλντ και μετανάστευσε
στη Ροδεσία για να ζήσει μαζί του. Εκεί άρχισε να γράφει ποίηση. Ο σύζυγός της, όμως, αμέσως μετά το γάμο εκδήλωσε ψυχική νόσο και κλείστηκε σε ίδρυμα. Η
Μούριελ έκανε αίτηση διαζυγίου κι αφού εμπιστεύτηκε το μικρό τους γιο Ρόμπιν σε ένα μοναστήρι, έσπευσε να επιστρέψει στην Ευρώπη για να ζήσει τον πόλεμο από πρώτο χέρι! 
 Και τον έζησε. Εργάστηκε στο Foreign Οffice, μεταδίδοντας από το ραδιόφωνο προπαγανδιστικά κείμενα. Η λογοτεχνική της καριέρα εκτοξεύτηκε το 1951, όταν πήρε μέρος, μαζί με άλλες 7 χιλιάδες Εγγλέζους, σε έναν λογοτεχνικό διαγωνισμό
της εφημερίδας «Ομπσέρβερ» και κέρδισε το πρώτο βραβείο. Είχε διαλέξει ανδρικό
ψευδώνυμο. Θυμάται ακόμα ότι το φάκελο με το πραγματικό της όνομα τον άνοιξε ο
Φίλιπ Τόινμπι, που τα είχε χάσει βλέποντας ότι ο νικητής ήταν γυναίκα. «Δεν ξέρω αν το είπε ως κοπλιμέντο ή το αντίθετό του», λέει η Μούριελ Σπαρκ σήμερα.
 Θεωρείται, πάντως, μια σκληρή γυναίκα. Στο τελευταίο της μυθιστόρημα υπάρχει η
φράση: «Είχε καταλάβει εδώ και καιρό ότι ο συναισθηματισμός ήταν μια πολυτέλεια, που δεν μπορούσε να αντέξει». Μήπως η Μούριελ Σπαρκ ζωγραφίζει τον
εαυτό της; Δεν πάει πολύς καιρός που ξέσπασε μια δημόσια διαμάχη μεταξύ της συγγραφέως και του μοναχογιού της γύρω από το αν η Σπαρκ είναι ή δεν είναι Εβραία. Ο γιος της, που είναι Ορδόθοξος Εβραίος και ζει στο Εδιμβούργο, επέμενε ότι η μητέρα του είναι Εβραία και ότι έχει κατασκευάσει μια ψεύτικη ταυτότητα. Η Μούριελ Σπαρκ, που το 1954 ασπάστηκε το ρωμαιοκαθολικό δόγμα και αρνείται ότι οι γονείς της υπήρξαν Eβραίοι, δεν διστάζει να αποδώσει τη συμπεριφορά τού γιου της σε ταπεινά κίνητρα.
 «Το έκανε απλώς από ζήλια -είναι χολωμένος από την επιτυχία μου», δηλώνει στον
«Ομπσέρβερ». Γενικά, πάντως, η Μούριελ Σπαρκ αντιμετωπίζει την επιτυχία της ως
το κλειδί ερμηνείας των προσωπικών της περιπετειών. Εκτός από το γιο της, τη ζήλευαν και όλοι οι άνδρες της ζωής της, που ήταν πολλοί, αν και παντρεύτηκε μόνο μία φορά.
 «Δεν ήμουν ποτέ καλή στο να διαλέγω άνδρες. Το γιο μου προφανώς δεν τον διάλεξα. Αλλά οι αδύναμοι άνδρες δεν μπορούν να τα βγάλουν πέρα με τις γυναίκες που είναι επιτυχημένες, κυρίως αυτές που είναι συγγραφείς, γιατί επειδή η καρδιά τους ανήκει στο γράψιμο, τους αφήνουν απ' έξω. Εκανα τρία τρομερά λάθη -ο ένας, βέβαια, ήταν ο σύζυγός μου, που ήταν παλαβός και δεν μετράει. Αλλα οι άλλοι δύο ήταν συγγραφείς και δεν άντεχαν που τα κατάφερνα καλύτερα από αυτούς. Αν δεν θέλεις να έχεις τέτοια τύχη, πρέπει απλούστατα να βρίσκεις άνδρες που να είναι πιο φιλόδοξοι». 
 Στα ελληνικά έχουν κυκλοφορήσει τα εξής βιβλία της Μούριελ Σπαρκ: «Μια εχέμυθη
γραμματέας» (Ψυχογιός), «Η μις Τζιν Μπρόντι» (Γράμματα), «Ετοιμάσου να πεθάνεις» και «Η πύλη της ευτυχίας» (Ζαχαρόπουλος).
