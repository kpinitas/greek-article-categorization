 Δεν άρχισε καλά η προσπάθεια του Νίκου Κακλαμανάκη εδώ στο Σίδνεϊ. Εικοστός στην πρώτη ιστιοδρομία, δωδέκατος στη δεύτερη, στη δέκατη πέμπτη θέση συνολικά στα Μιστράλ και σίγουρα έχει πολύ δρόμο να καλύψει μέχρι την επόμενη Κυριακή για να καταφέρει να ανεβεί στο βάθρο.
 «Σας το είχα πει -δήλωσε. Το 2000 δεν είναι 1996. Τα πράγματα είναι πολύ δύσκολα τώρα. Τότε δεν με ήξερε κανείς. Δεν είναι καθόλου εύκολο να νιώθεις την ανάσα δέκα εκατομμυρίων ανθρώπων που προσδοκούν ένα μετάλλιο.
 Η άπνοια που επικρατούσε χθες ανοιχτά του Σίδνεϊ καθυστέρησε την έναρξη της πρώτης ιστιοδρομίας για μιάμιση ώρα και στη συνέχεια ταλαιπώρησε όλους τους ιστιοπλόους και κυρίως αυτούς που αποδίδουν καλύτερα με αέρα, όπως ο Κακλαμανάκης. Ετσι, αν και άρχισε καλά φεύγοντας πρώτος στην εκκίνηση, χρειάστηκε στην πορεία να δουλέψει πολύ το πανί με τα χέρια, με αποτέλεσμα να πρηστούν και να πάθει ένα μικρό τράβηγμα. Το αποτέλεσμα ήταν να τερματίσει μόλις εικοστός και να μπει με πολλά προβλήματα στη δεύτερη κούρσα. Εκεί πάντως τα κατάφερε καλύτερα, πήρε τη 12η θέση και ανέβηκε στη 15η στο σύνολο. 
 Δικαιολογίες όμως ο ίδιος δεν έψαχνε να βρει: «Ας μη λέμε για τον αέρα. Ηταν άλλωστε ο ίδιος για όλους. Ολα εξαρτώνται από εμένα. Να ξέρετε πάντως ότι θα δώσω τον καλυτερό εαυτό μου».
 Επίσης στα Μιστράλ η Αγγελική Σκαρλάτου υπό αυτές τις συνθήκες έκανε ό,τι καλύτερο μπορούσε. Ηταν 23η στην πρώτη κούρσα και 20ή στη δεύτερη, και έτσι μετά την πρώτη ημέρα βρίσκεται στην 23η θέση της κατάταξης.
 Τα νέα ήταν άσχημα και για ακόμη έναν ιστιοπλόο μας, πριν καν αρχίσουν οι αγώνες. Ο Αιμίλιος Παπαθανασίου κανονικά αγωνίζεται από το ερχόμενο Σάββατο στα Φιν, αλλά αυτός και άλλοι πέντε ιστιοπλόοι της κατηγορίας δεν ξέρουν καν αν θα μπουν στον αγώνα, γιατί στα κατάρτια τους βρέθηκε παράνομα μολύβι. Αν δεν έλθει μέχρι σήμερα και στην Αθήνα το κατάρτι που θέλει ο Αιμίλιος, θα πρέπει να αγωνιστεί με το εφεδρικό που έχει μαζί του και το οποίο σε καμία περίπτωση δεν μπορεί να τον βοηθήσει όσο το κανονικό.
 Το πόσο σοβαρή είναι η κατάσταση φαίνεται και από τη δήλωση που έκανε ο ίδιος: «Ηρθα εδώ ως φαβορί και ως ο πιο γρήγορος απ' όλους και τώρα είμαι ο πιο αργός με αυτό που έγινε. Και η ευθύνη ανήκει όλη στον κατασκευαστή...».
 Το δρόμο για το δεύτερο γύρο έχει πάρει ο Καλίν Κρεάνκα στο απλό του πινγκ πονγκ. Χθες νίκησε με 3-0 (21-10, 21-10, 21-15) τον Αντον Σουσένο από την Ινδονησία και αύριο (ξημερώματα Τρίτης, 03.00 π.μ.) θα αντιμετωπίσει τον Αιγύπτιο Ελ Σασίν. Με νίκη παίρνει την πρώτη θέση του ομίλου του και συνεχίζει αντιμετωπίζοντας στις 21 του μήνα, μετά από κλήρωση, έναν από τους 16 αθλητές που έχουν περάσει χωρίς αγώνα στην επόμενη φάση.
 Το καλύτερο έκανε και η Ευαγγελία Ψαρρά στην τοξοβολία. Το Σάββατο με 618 επιτυχίες έκανε νέο πανελλήνιο ρεκόρ (παλιό 607) και προκρίθηκε στην επόμενη φάση, όπου χθες έχασε με 161 έναντι 154 προσπαθειών από τη Ρωσίδα Νταλία Μπολότοβα.
 Στη σκοποβολή η Αγη Κασούμη ήταν 32η στις 44 στα προκριματικά με αεροβόλο πιστόλι, έχοντας 373 επιτυχίες, ενώ στο τρίαθλο ο Βασίλης Κρομμύδας ήρθε 33ος στην επίπονη προσπάθειά του, όπου την πρώτη θέση πήρε (προς μεγάλη απογοήτευση των Αυστραλών που είδαν τον Στιούαρτ στην 6η θέση) ο Καναδός Σίμον Ουίτφιλντ.
 Στην κολύμβηση για ακόμη μία ημέρα οι εκπρόσωποί μας δεν κατάφεραν να προχωρήσουν πέρα από τα προκριματικά. Ο Δημήτρης Μαγγανάς στα 200μ. ελεύθερο ήταν 36ος στους 52 με 1.54.36, η Αρτεμις Δάφνη στα 400μ. ελεύθερο έκανε 4.16.94 και ήταν 22η στις 39, η Κατερίνα Μπλιάμου με 1.05.09 πήρε την 32η θέση στις 46 στα 100μ. ύπτιο, ενώ την καλύτερη εμφάνιση έκανε στα 400μ. μικτή ατομική ο Γιάννης Κοκκώδης, παίρνοντας με 4.23.19 την 20ή θέση στους 45 αθλητές που πήραν μέρος στον αγώνα.
