 Αποζημίωση ύψους ενός δισεκατομμυρίου δραχμών για ψυχική οδύνη ζητάει από το Δημόσιο, με αγωγή που κατέθεσε στο διοικητικό πρωτοδικείο Θεσσαλονίκης, η οικογένεια του Γιώργου Κουλούρη, αθώου θύματος της πειρατίας λεωφορείου του ΚΤΕΛ Θεσσαλονίκης το Μάιο του 1999.
 Με την -με ημερομηνία κατάθεσης 12 Σεπτεμβρίου 2000- αγωγή η οικογένεια ζητάει
να επιδικαστεί η αποζημίωση -από 300 εκατομμύρια δραχμές για τη μητέρα και τον
πατέρα και από 200 εκατομμύρια δραχμές για την αδελφή και τη γιαγιά- για τις πράξεις, παραλείψεις οργάνων του Κράτους κατά τη διάρκεια της επιχείρησης της Αστυνομίας στο εσωτερικό της χώρας.
«Στηριζόμαστε στη δεύτερη παράγραφο του πέμπτου άρθρου του Συντάγματος που αναφέρει ότι όλοι οι Eλληνες πολίτες εντός της επικράτειας απολαμβάνουν προστασία της ζωής και της τιμής τους, και σε συνδυασμό με άλλες διατάξεις προβλέπεται αποζημίωση σε περίπτωση που υποστεί σωματικές βλάβες ένα πρόσωπο. Οταν επέλθει ο θάνατος όμως δικαιούνται αποζημίωση οι οικείοι του για ψυχική οδύνη. Στην περίπτωσή μας είχαμε θάνατο από αμέλεια οργάνων της Πολιτείας που έχει υποχρέωση να προστατέψει όλους τους πολίτες εντός των συνόρων» σημείωσε κάνοντας γνωστό το σκεπτικό της αγωγής ο δικηγόρος της οικογένειας Κουλούρη, Αντώνης Αρκούδης.
 Πάντως, μέχρι στιγμής, περίπου ένα χρόνο μετά τη λήξη της ομηρίας των επιβατών
του λεωφορείου με το φόνο του 25χρονου παλικαριού και του Αλβανού απαγωγέα Αντον ή Φλαμούρ Πίσλι από Αλβανούς αστυνομικούς έξω από το Ελμπασάν, δεν έχουν
αποδοθεί ευθύνες. Ή τουλάχιστον δεν έχουν δει το φως της δημοσιότητας. Το χρονικό των ερευνών των εισαγγελικών αρχών που έλαβαν χώρα από τότε, έχει ως εξής: 
 - Tον Ιούνιο του 1999 είχε παραγγελθεί κατεπείγουσα προκαταρκτική εξέταση, που
ανατέθηκε σε δύο εισαγγελείς Πρωτοδικών της Θεσσαλονίκης. Το πόρισμα της έρευνας που είχε ολοκληρωθεί μέσα σε λίγες ημέρες δεν είχε καταδείξει «ευθύνες
εντός του ελληνικού εδάφους» και η υπόθεση κατέληξε στο αρχείο.
 - Μηνυτήρια αναφορά που υπέβαλε κατά «των υπαιτίων, συνυπαιτίων, αυτουργών και
συναυτουργών» η οικογένεια του θύματος τον Αύγουστο της ίδιας χρονιάς προκάλεσε την παρέμβαση της Εισαγγελίας Εφετών Θεσσαλονίκης και την ανάσυρση της δικογραφίας από το αρχείο. Παραγγέλθηκε νέα προκαταρκτική έρευνα που ανατέθηκε σε πταισματοδίκη και «αυτές τις ημέρες ολοκληρώνεται και αναμένεται να χρεωθεί σε εισαγγελέα ο οποίος θα ασκήσει ή όχι ποινική δίωξη».
 - Σε εξέλιξη βρίσκεται και έρευνα της Εισαγγελίας Αθηνών «για την πράξη της δολοφονίας εντός των αλβανικών συνόρων» που ανατέθηκε σε τακτικό Ανακριτή και τις επόμενες ημέρες αναμένεται να ολοκληρωθεί. Σε αυτήν περιλαμβάνεται και η κατάθεση φωτογραφιών που ελήφθησαν από πρωτότυπο βίντεο και επιμελήθηκε το τμήμα Εγκληματολογικών Ερευνών της Γενικής Αστυνομικής Διεύθυνσης Αττικής. Εκεί απεικονίζονται οι δύο Aλβανοί αστυνομικοί που εκτέλεσαν τον Κουλούρη. Ο ένας μάλιστα τον πυροβολούσε «ενώ ήταν πεσμένος στο έδαφος και ήδη νεκρός», όπως προέκυψε και από την ιατροδικαστική πραγματογνωμοσύνη.
 - Από εκεί και πέρα αναμένεται η παρέμβαση και η συνδρομή του υπουργείου Δημόσιας Τάξης και προσωπικά του υπουργού Μιχάλη Χρυσοχοΐδη που «οφείλει να απευθυνθεί στις αλβανικές αρχές για να γίνει γνωστό ποιοι είναι οι Aλβανοί αστυνομικοί που σκότωσαν τον Γιώργο». Αυτό ζητάει ο χαροκαμένος πατέρας Δημήτρης Κουλούρης ο οποίος πικραίνεται ακόμη περισσότερο επειδή «κανείς μέχρι
τώρα δεν βγήκε να ζητήσει συγγνώμη» ούτε από το αλβανικό κράτος αλλά ούτε και από την ελληνική πολιτεία και την Eλληνική Αστυνομία.
 Μάλιστα, οι αξιωματικοί της ΕΛ.ΑΣ. που είχαν αναλάβει το χειρισμό της πειρατίας και επέτρεψαν τη μετάβαση του λεωφορείου στη γειτονική χώρα -δεν έγινε γνωστό ακόμη ποιος έδωσε την εντολή- «επιβραβεύθηκαν με προαγωγές» και μετακόμισαν σε ακόμη πιο νευραλγικές θέσεις στην Αθήνα.
