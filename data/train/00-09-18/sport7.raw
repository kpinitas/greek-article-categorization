 Τα εγκαίνια της νέας Λεωφόρου έγιναν με νίκη του Παναθηναϊκού, αλλά το 2-1 κόντρα στον ΠΑΣ Γιάννινα δεν έστειλε στα ουράνια τους 9-10 χιλιάδες «βάζελους», που πήγαν το Σάββατο στο καινούργιο τους σπίτι.
 Κατά βάθος όλοι περίμεναν μια μεγάλη εμφάνιση με πολλά πολλά γκολ, για να ξεχαστεί λιγάκι και η Ευρώπη, αλλά ο ενθουσιασμός γρήγορα μετατράπηκε σε ξενέρωμα.
 Κάτι πήγε να γίνει από την ώρα που ο Νίκος Λυμπερόπουλος άνοιξε το σκορ στο 30 , αλλά μετά χάθηκαν πολλές ευκαιρίες, οπότε ο καλός, αλλά... λίγος Παναθηναϊκός, που έδειξε για μια ακόμη φορά ότι είναι ανέτοιμος, δεν μπόρεσε να κερδίσει το από καρδιάς χειροκρότημα του κόσμου του. Οπως και να το κάνουμε άλλο είναι ένα άνετο 3-0, (να μην πούμε... 6-0 που ήταν το ξεκίνημα του Ολυμπιακού λίγη ώρα νωρίτερα με αντίπαλο τον Εθνικό Αστέρα) κι άλλο το φτωχό και μελαγχολικό 2-1.
 Αλλωστε, είναι χαρακτηριστικό ότι στο τέλος, καθώς οι παίκτες πήγαιναν στα αποδυτήρια, ο ποδοσφαιριστής που κέρδισε το περισσότερο χειροκρότημα ήταν ο Πάουλο Σόουζα, ο τραυματισμένος Πορτογάλος άσος, που είδε το παιχνίδι από την πρώτη γραμμή των επισήμων, με την κρυφή (αλλά μάλλον μάταιη...) ελπίδα ότι θα μπορέσει να παίξει την Τρίτη στο ματς του Champions League, με αντίπαλο την παλιά του αγάπη, τη Γιουβέντους.
 Ολοι οι άλλοι αντιμετωπίστηκαν από χλιαρά έως αδιάφορα, αφού το μυαλό των περισσότερων οπαδών έχει κολλήσει στο παιχνίδι της περασμένης Τετάρτης και στο 1-1 με την ισπανική Λα Kορούνια, που έχει χαλάσει και το κέφι των περισσοτέρων.
 Δεν πέρασαν, άλλωστε, απαρατήρητες και κάποιες γκρίνιες εναντίον του προπονητή, του Αγγελου Αναστασιάδη, σε διαστήματα που η ομάδα έκανε κοιλιά.
 Οι αλλαγές, σε σχέση με αυτό που θεωρείται βασική ενδεκάδα, ήταν λίγο ώς πολύ αναμενόμενες. Κάποιοι πρέπει να αναπαύονται, καθώς το πρόγρααμμα είναι βαρύ και τα πόδια, όπως έδειξαν, δεν αντέχουν. Ο Ντανιέλ Σάριτς έπαιξε (επιτέλους) δεξί μπακ χαφ αντί του Πέρσι Ολιβάρες, ο Γιάννης Γκούμας αντί του Βόκολου, ο Ιγκόρ Σιπνιέφσκι στη θέση του Μπλένταρ Κόλα, ο Καρλ Xάινς Πφλίπσεν αντί του Πάουλο Σόουζα. Και για πρώτη φορά εφέτος κάθησε στον πάγκο ο ξεχασμένος Αργεντίνος, ο Γκαλέτο.
 Δύο από εκείνους που υποτίθεται ότι ήθελαν ξεκούραση δεν ξεκουράστηκαν. Ο ένας ήταν ο Κριστόφ Βαζέχα, ο οποίος όχι μόνο ξεκίνησε (στην επίθεση δεν υπάρχει κλασικός φορ και ο Αγγελος Αναστασιάδης φοβήθηκε μη τυχόν και γίνει καμιά στραβή), αλλά έμεινε ακλόνητος, τρέχοντας ώς το 92  και δημιουργώντας πρόσθετα ερωτήματα για την αλλαγή του πριν από το 60  του αγώνα με τη Λα Κορούνια. Οταν ο προπονητής του τον αλλάζει επειδή κουράστηκε και γυρνάει πίσω όλη η ομάδα και γίνεται το 1-1, τότε πώς έπαιξε προχθές για να ξαναπαίξει την Τρίτη, με μόνο δύο μέρες ξεκούραση, εναντίον της Γιουβέντους; 
 Ο άλλος... κουρασμένος ήταν ο Ρενέ Χένρικσεν. Ενενήντα λεπτά κι αυτός, αφού προτιμήθηκε να μείνει έξω ο Βόκολος.
 Οσο για τον πολυσυζητημένο και χρυσοπληρωμένο Γκόραν Βλάοβιτς, αυτός έμεινε και πάλι στον πάγκο ώς το 66 . Ξεκίνησε, δηλαδή, ο Βαζέχα, μπήκε μετά και ο Νασιόπουλος (46 ) για να φρεσκάρει και να ενισχύσει την επίθεση και τελικά ο Κροάτης ήταν η... τρίτη επιλογή του κόουτς Αγγελου Αναστασιάδη (βγήκε ο Πφλίπσεν), όταν η ομάδα είχε καθήσει πλέον στη... σιγουριά τού 2-0.
 Ο Βλάοβιτς, πάντως, κινήθηκε αρκετά καλά σε σχέση με προηγούμενους αγώνες και πήρε λίγο από το χειροκρότημα του κόσμου, που έτσι κι αλλιώς ήταν φειδωλός σε εκδηλώσεις, αφού δεν συγχωρεί το άσχημο ευρωπαϊκό ξεκίνημα.
 Ο ΠΑΣ Γιάννινα κατέβηκε με ένα μωσαϊκό παικτών, που έχουν παίξει οι περισσότεροι κατά καιρούς σε πολλές μικρομεσαίες ομάδες στην Α  Εθνική. Τον Ράντο, τον Τζανετή, τον Σέμο, τον Οφρυδόπουλο, τον Μπελάι, τέτοιους, μαζί με κάποιους ξένους περίεργους, όπως τους Κεμπάτζε και Φουτσίνι.
 Αφού γλίτωσε χάρη στον τερματοφύλακά του, τον Ράντο, κατάφερε να μειώσει σε 2-1, στο 71 , και παρά λίγο με τη λήξη να χαλάσει τη φιέστα.
