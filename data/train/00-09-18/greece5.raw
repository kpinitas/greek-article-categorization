Συνάντηση με τον Αμερικανό πρέσβη Νίκολας Μπερνς είχε πριν από λίγες ημέρες ο αρχιεπίσκοπος Χριστόδουλος. Σύμφωνα με πληροφορίες, η συνάντηση έγινε στην Αρχιεπισκοπή Αθηνών, στις 6 Σεπτεμβρίου, δηλαδή την ημέρα που το Στέιτ Ντιπάρτμεντ έδωσε την ετήσια έκθεσή του για τις θρησκευτικές ελευθερίες στην Ελλάδα και σε άλλες 193 χώρες.
 Η συνάντηση Χριστόδουλου-Μπερνς δεν έγινε γνωστή, ενώ άγνωστο παρέμεινε και το
τι ακριβώς συζήτησαν οι δύο άνδρες. Αξίζει να σημειωθεί ωστόσο ότι πέρυσι, όταν δημοσιοποιήθηκε η Εκθεση του Στέιτ Ντιπάρτμεντ για τις θρησκευτικές ελευθερίες στην Ελλάδα, η Αρχιεπισκοπή είχε απαντήσει με σκληρή ανακοίνωση κατά της αμερικανικής πρεσβείας που ανασκεύασε στη συνέχεια.
 Aναφορικά με την έκθεση του 2000, όπως είναι ήδη γνωστό, γίνεται αναφορά στην πρεσβεία των Ηνωμένων Πολιτειών στην Αθήνα που εργάζεται συστηματικά για τη προώθηση της θρησκευτικής ελευθερίας.
 Αναφέρεται επίσης ότι διπλωμάτες της συναντώνται τακτικά με αξιωματούχους των υπουργείων Εξωτερικών και Παιδείας, καθώς επίσης και με εκπροσώπους διαφόρων θρησκευτικών ομάδων, όπως Eλληνορθόδοξους, Διαμαρτυρόμενους, Kαθολικούς, Eβραίους και Mουσουλμάνους. Οπως επίσης ότι οι θρησκευτικές μειονότητες στη χώρα μας καταγράφονται ως εξής: Μουσουλμάνοι από 98.000 έως 110.000, Διαμαρτυρόμενοι 30.000. Μάρτυρες του Ιεχωβά 50.000, Καθολικοί 50.000, Σαϊντελόγοι 12.000, Εβραίοι 5.000 και Μορμόνοι 300.
 Στο μεταξύ χθες συνεχίστηκε η συλλογή υπογραφών από την Εκκλησία στις περισσότερες ενορίες. Οι υπεύθυνοι δηλώνουν ικανοποιημένοι χωρίς ωστόσο να λένε επίσημα ή ανεπίσημα αριθμούς.
 Χθες ο αρχιεπίσκοπος Χριστόδουλος, που χοροστάτησε στην Αγία Σοφία Ψυχικού, κάλεσε τους πιστούς να υπογράψουν τα έντυπα της Ιεράς Συνόδου, γιατί «ο ελληνικός λαός πηγαίνει πάντα εκεί που η διαίσθησή του και το λογικό του, του λέει που είναι το συμφέρον του». Επικαλέστηκε επίσης τη δημοσκόπηση της εταιρείας V-PRC, για λογαριασμό του Flash.gr, σύμφωνα με την οποία το 77, 4% θέλει την αναγραφή του θρησκεύματος στις ταυτότητες. Μίλησε ακόμη για εκατομμύρια «χαρτιά» που θα συγκεντρωθούν για να κατατεθούν από συμβολαιογράφο
 Λίγο πριν αναφερθεί στο «δημοψήφισμα», ο αρχιεπίσκοπος χειροτόνησε έναν ιερέα,
λέγοντας ότι «η χειροτονία συμπίπτει με μία εποχή όπου πολλά γκρεμίζονται και πολλά εξ εκείνων που μέχρι τώρα εθεωρούντο αυτονόητα, έπαψαν να είναι τέτοια».
Είπε ακόμη ότι τους κληρικούς τους στέλνει ο Θεός «για να χαρίσουμε στο λαό τη
χαρά και τη δύναμη της Σωτηρίας» και πρόσθεσε ότι «δεν είναι πολλοί μέσα στην Εκκλησία που έχουν αυτές τις αρχές».
 Μοντέρνα και συντηρητική. Σύγχρονη αλλά και βαλτωμένη. Αντοιχτόμυαλη αλλά και οπισθοδρομική. Ιανός, με δύο πρόσωπα. Η Eκκλησία της Ελλάδος, μέσω των εκπροσώπων της, μοιάζει να μην έχει αποφασίσει τι θέλει, ποια είναι.
 Aπό τη μια, δεν κοινωνεί κορίτσια αν δεν φοράνε φούστα. Δεν δέχεται να ενταφιάσει μωρά επειδή είναι αβάπτιστα. Aπό την άλλη, αναζητεί την επικοινωνία
με τον απλό πολίτη και μέσο για την επιτυχία του εγχειρήματος αυτού είναι το Διαδίκτυο.
 Ηλεκτρονικές σελίδες των ανά την Ελλάδα μητροπόλεων· με κείμενα -κηρύγματα και
απόψεις- των ίδιων των μητροπολιτών, άρθρα επιστημόνων, φωτογραφίες από μοναστήρια και εκκλησίες, αγιογραφίες, εικόνες. Ειδικές ενότητες για τη νεολαία, ημερολόγια εορτών. Συζητήσεις on-line επισκεπτών των σελίδων, απορίες, ερωτήσεις, διαφωνίες, ανταλλαγή πληροφοριών.
 Ολα τα έχουν οι σελίδες της Eκκλησίας στο Διαδίκτυο. Η είσοδος ξεκίνησε το 1997. Η μορφή τους απλή, εύχρηστη για τον επισκέπτη. Με ειδήσεις από το χώρο της Eκκλησίας, ανακοινωθέντα, δελτία Tύπου, ψηφίσματα. Με ενότητες για διάφορα
άλλα θέματα. Και με ενδιαφέρουσα ανταλλαγή απόψεων των επισκεπτών και συνδρομητών στα γεμάτα chat rooms. Τους περισσότερους επισκέπτες μετρά η μητρόπολη Πειραιώς (21.087), ακολουθούν η Ζακύνθου και Στροφάδων (19.816) και η Πατρών (10.751), ενώ η Aρχιεπισκοπή δεν εμφανίζει μετρητή στο site.
 Aπό τις 80 μητροπόλεις οι 15 μόνο διαθέτουν σελίδες.
 Τι θα βρει κανείς στα sites της κάθε μητρόπολης; 
 Οι σελίδες της Aρχιεπισκοπής περιέχουν τις περισσότερες πληροφορίες, ενημερώνονται ανά πάσα στιγμή για τις εξελίξεις στους χώρους της Eκκλησίας, δημοσιεύουν κηρύγματα, ομιλίες και κείμενα του αρχιεπισκόπου. Παραθέτουν τα βιογραφικά όλων των μητροπολιτών και τη λειτουργία της κάθε μητρόπολης στη χώρα. Συνδέονται με τα ανά τον κόσμο ελληνορθόδοξα πατριαρχεία, με το ραδιόφωνο και την ψηφιακή βιβλιοθήκη της Eκκλησίας της Ελλάδος.
 Το site της μητρόπολης Πειραιώς είναι εξίσου συναρπαστικό. Με ειδικές ενότητες: προβληματισμοί - προσανατολισμοί, αναλύσεις, κείμενα ορθόδοξης πνευματικότητας, αφιερώματα - μορφές, οικογένεια - γάμος, σχόλια - ματιές, ιατρικά, ιστορικά, κοινωνικοί προβληματισμοί. Η κάθε ενότητα παραθέτει κείμενα
μητροπολιτών, ιερέων, θεολόγων, καθηγητών, επιστημόνων (ιατρών, νομικών, οικονομολόγων, κοινωνιολόγων κ.ά).
 H ενότητα «Αναλύσεις» αφιερώνεται, στο μεγαλύτερο μέρος της, στην άποψη της Eκκλησίας για τα εθνικά και εξωτερικά θέματα, καθώς και για το θέμα των νέων ταυτοτήτων. Με τίτλους όπως: «Η εκκλησία και τα εθνικά θέματα», «Κύπρος 22
1 χρόνια μετά», «Η τουρκική πολιτική για τη Θράκη», «Σε αναζήτηση του ελληνικού ρόλου στην Ευρώπη και τα Βαλκάνια», «Συνθήκη Σένγκεν - Διεθνοποίηση και σεβασμός των ανθρωπίνων διακαιωμάτων», «Ηλεκτρονικό Φακέλωμα».
 Στο «Kοινωνικοί προβληματισμοί» δημοσιεύονται κείμενα με θέμα «Τα ναρκωτικά», «Τα δύο φύλα», «Η κλωνοποίηση των ανθρώπων», «Η προσευχή», «Tο ένστικτο», «Η τρίτη ηλικία: χρυσή ή ταλαιπωρημένη; », «Η αυτοκυριαρχία».
 Η μητρόπολη Πατρών έχει στο Διαδίκτυο από τα πιο οργανωμένα και ενδιαφέροντα sites. Mε άμεση σύνδεση στις σελίδες των υπόλοιπων μητροπόλεων ανά την Ελλάδα και τον κόσμο, με ενότητες ειδήσεων, βιβλιοπαρουσίασης, και ειδικό αφιέρωμα στον Οικουμενικό Πατριάρχη Βαρθολομαίο, στην τοπική αγιολογία και στο μουσείο Λαϊκής Τέχνης της πόλης.
 Το μουσείο Iερών Eικόνων και Kειμηλίων, καθώς και τον ιερό ναό Αγίου Πέτρου στο Ηράκλειο, παρουσιάζει ζωντανά -με εικόνες και φωτογραφίες- η αρχιεπισκοπή Κρήτης στην ηλεκτρονική της διεύθυνση. Μεγάλη βάση δίνει στα ιατρικά θέματα, με νέα και ειδήσεις του χώρου, καθώς και άρθρα ιατρών και ερευνητών.
 H μητρόπολη Ζακύνθου και Στροφάδων δίνει βάση στο όμορφο νησί στο οποίο εδρεύει. Με μία φωτογραφία της Ζακύνθου υποδέχεται τους επισκέπτες της η μητρόπολη, και με μήνυμα του μητροπολίτη Χρυσόστομου με το οποίο καλοσωρίζει τους επισκέπτες στο «Φιόρε του Λεβάντε», στην πατρίδα του Σολωμού, του Κάλβου και του Φώσκολου, στην «ωραία και μόνη Ζάκυνθο». Στις σελίδες της παραθέτει φωτογραφίες από αγιογραφίες, μονές και μοναστήρια.
 Υπάρχουν βέβαια και ορισμένες μητροπόλεις στα sites των οποίων οι επικεφαλής τους ομολογούν το «μεγάλο βήμα» της Eκκλησίας να μπει στο Διαδίκτυο. Οι απόψεις των μητροπολιτών για το Διαδύκτιο είναι διασκεδαστικές, καθώς άλλοι σπεύδουν να ερμηνεύσουν τη σημασία του, άλλοι εξηγούν τη λειτουργία του και άλλοι προειδοποιούν και για το «θηρίο» στο οποίο μπορεί το Iντερνετ να μεταμορφωθεί εξυπηρετώντας «άνομους σκοπούς».
 «Ο κυβερνόχωρος είναι ό,τι πιο παράξενο έχει συμβεί στον πλανήτη μας τα τελευταία χρόνια», εξηγεί στους επισκέπτες της μητρόπολης Δημητριάδος ο Ιγνάτιος. «Από τη μία είναι ένα απέραντο δίκτυο στο οποίο μπορεί κανείς να βρει τα πάντα σε ό,τι αφορά την πληροφορία, τη γνώση, την ψυχαγωγία, το πνεύμα, και από την άλλη αποτελεί μία θαυμάσια... ευκαιρία αλλοτρίωσης του ανθρώπου, καθώς "σερφάροντας" σε αυτόν μπορεί κανείς να ξεχάσει ότι υπάρχει! »,
 «Αποτελεί τόλμημα για την ακριτική μας μητρόπολη η συμμετοχή της στον κυβερνόχωρο», γράφει σε μήνυμά του ο μητροπολίτης Ξάνθης Παντελεήμων, για να συμπληρώσει ότι «κάποιοι θα αναρωτηθούν για τη σκοπιμότητα της ενέργειας αυτής». Ο ίδιος εξηγεί: «Δημιουργήσαμε μία εστία επικοινωνίας και αλληλογνωριμίας, με την ελπίδα ότι και απ' αυτήν την ηλεκτρονική έπαλξη θα ευαγγελίζεται ο ανεξιχνίαστος πλούτος του Χριστού "ίνα γνωρισθή νυν ταις αρχαίς και ταις εξουσίαις εν τοις επουρανίοις διά της Εκκλησίας η πολυποίκιλος
 «Θα μπορεί όποιος επιθυμεί να επικοινωνεί με τον επίσκοπο μέσω του e-mail, να θέτει απορίες, ερωτήματα και σκέψεις και να λαμβάνει υπεύθυνες απαντήσεις», συμπληρώνει μέσα από τις σελίδες της διεύθυνσης της δικής του μητρόπολης ο Αττικής Παντελεήμων, ο οποίος κλείνει γράφοντας «Ευχή και προσευχή μας είναι οι κοπιώντες και πεφορτισμένοι του καιρού μας να πλησιάσουν και μέσα από τον κυβερνοχώρο την Ορθόδοξο Eκκλησία».
 Σελίδες όμως στο Διαδύκτιο δεν έχουν μόνο οι γνωστές μητροπόλεις και εκκλησίες
της Eλλάδας. Ανάμεσα στην αναζήτηση σελίδων της Eκκλησίας γενικότερα η «Ε» βρήκε και σελίδες του παλαιού ημερολογίου. Αυτό της μητρόπολης Πειραιώς και Σαλαμίνος. Σε αυτές ο επίσκοπος Γερόντιος Β' χαιρετίζει τους επισκέπτες του site με το «αγαπητοί κυβερνοναύτες», και συνεχίζει εξηγώντας τι είναι το Διαδύκτιο: «Eνα από τα επιτεύγματα του σύγχρονου ανθρώπου, ο οποίος κατόρθωσε να μετατρέψει τα άψυχα υλικά που συνθέτουν έναν προσωπικό υπολογιστή, σε μέσο επικοινωνίας μεταξύ των ανθρώπων». Ο ίδιος προειδοποιεί στο μήνυμά του για τις
«τρομερές δυνατότητες αυτού του μοναδικού εφευρήματος» (αναφερόμενος πάντα στο
Διαδύκτιο), «του θηρίου, όπως κάποιοι ήδη έσπευσαν να το χαρακτηρίσουν», αφού «σε πολλές περιπτώσεις οι τρομερές δυνατότητες αυτού του μοναδικού εφευρήματος
έχουν μετατραπεί σε όπλα υπερασπίσεως άνομων σκοπών. Οσο πιο σκοτεινός και ύποπτος είναι ο κυβερνόχωρος τόσο περισσότερο ισχυρή θα πρέπει να είναι η παρουσία της Eκκλησίας και όλων των υγιών δυνάμεων», σπεύδει να εξηγήσει ο Γερόντιος Β' και συμπληρώνει: «Τουλάχιστον μέσα σε αυτό το πολυσυλλεκτικό χάος
που επικρατεί στο δίκτυο θα υπάρχει και μια σανίδα σωτηρίας για να πιαστούν. Η
Eκκλησία μας δεν μπορεί να αρνηθεί τη χρήση των τόσο πολύτιμων δυνατοτήτων του
κυβερνόχωρου, αλλά και να απουσιάσει από αυτόν τον ηλεκτρονικό μικρόκοσμο».
 Τι συζητούν όμως οι επισκέπτες στις σελίδες της Eκκλησίας στο Διαδίκτυο. Ποιοι
είναι οι όροι συμμετοχής στα chat rooms που θέτει η Aρχιεπισκοπή; 
 «Είστε ελεύθεροι να συνομιλήσετε στις σελίδες της Eκκλησίας με την προϋπόθεση ότι δεν θα χρησιμοποιήσετε προσβλητική γλώσσα εναντίον οποιουδήποτε, είτε είναι συνδρομητής των σελίδων είτε όχι», γράφει η Aρχιεπισκοπή στο site της, ενώ ο ενδιαφερόμενος πρέπει να συμφωνήσει στους κανόνες προκειμένου να μπορέσει να πληκτρολογήσει την άποψη ή την ερώτησή του. «Στις σελίδες δεν επιτρέπεται η δημοσίευση ανακοινώσεων ή δελτίων Tύπου».
 Η πλειοψηφία των επισκεπτών στις σελίδες αυτές θέτουν ή καλύτερα «βομβαρδίζουν» με ερωτήματα «όποιον είναι αρμόδιος να απαντήσει». Σε αυτά απαντούν ιερείς, μητροπολίτες και άλλοτε θεολόγοι και καθηγητές, ενώ την ίδια ώρα τις απόψεις τους πάνω στα διάφορα θέματα γράφουν και οι συνδρομητές-πολίτες στην Ελλάδα και το εξωτερικό.
 Οι πιο συχνές ερωτήσεις αφορούν τη θέση της ελληνικής Ορθόδοξης Eκκλησίας σε σχέση με τον προσηλυτισμό -εάν επιτρέπεται ή απαγορεύεται- την καύση νεκρών, τη θανατική ποινή, τις γυναίκες ως ιερείς. Απορίες χιλιάδες γεμίζουν καθημερινά τις σελίδες των chat rooms της Eκκλησίας. Αναφέρονται στον όρκο στα
δικαστήρια και τη γνώμη της εκκλησίας γι' αυτό, καθώς και στο θέμα της βάπτισης όσον αφορά την ηλικία κατά την οποία πρέπει και μπορεί να γίνεται.
 Η «Ε», κάνοντας μια αναδρομή στις συζητήσεις του τελευταίου χρόνου στο site της Aρχιεπισκοπής, εντόπισε εκείνη που το μονοπώλησε το Μάρτιο 2000. Η συζήτηση είχε θέμα την επιρροή και καθοδήγηση από τους πνευματικούς, μητροπολίτες και ιερείς στις διάφορες περιοχές της Ελλάδας στους πιστούς, ποιο
 «Είμαι κι εγώ από τους κληρικούς που ρωτήθηκαν -και μάλιστα πεισματικά- ποιον ή ποιους υποψήφιους αξίζει κανείς να ψηφίσει στις προσεχείς εκλογές», γράφει ο
πατέρας Γεώργιος στη σελίδα της Aρχιεπισκοπής. Ο ίδιος συνεχίζει εξηγώντας ότι
«οι πιστοί αυτοί δεν μπορούν να αναλάβουν το βάρος των προσωπικών επιλογών τους και την ευθύνη της χαμένης ψήφου, και ζητούν να καλυφθούν πίσω από το άλλοθι της συμβουλής των πνευματικών».
 «Ο πνευματικός, διαβάζουμε στη Βίβλο, γνωρίζει να εκτιμά τις καταστάσεις και τους ανθρώπους», γράφει ο Ε. Πατρώνης. Αντίθετη άποψη έχει ο Γιώργος Βαλσάμης,
ο οποίος διαχωρίζει ότι «άλλο είναι να συζητεί συχνά κανείς με τον πνευματικό του για ό,τι τον απασχολεί και άλλο να εκδίδει ο πνευματικός μπροσούρα για το πώς και τι να ψηφίσει. Αυτό ονομάζεται εκκοσμίκευση της Eκκλησίας, κάτι που διαπιστώνουμε συχνά».
