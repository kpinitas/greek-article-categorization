 Μόλις είχε ολοκληρώσει την πρώτη (επαναλαμβάνουμε: την πρώτη) προσπάθειά του στο ζετέ, ο Λεωνίδας Σαμπάνης είδε έντρομος ένα σίφουνα από μαύρα μαλλιά, μπεζ τούλια και κόκκινα νύχια να τρέχει καταπάνω του. Ο «κυκλώνας Γιάννα» είχε μόλις χτυπήσει... 
 Αμήχανος και εκνευρισμένος, ο Ολυμπιονίκης μας προσπάθησε να τραβηχτεί. Αλλά ήταν πολύ αργά. Η αδίστακτη «κυρία 2004» όρμησε στην αγκαλιά του και τον έλουσε με «Σανέλ νούμερο 5», λες και ο πρωταθλητής ήταν κάποια από τις κυρίες των σαλονιών με τις οποίες συναναστρέφεται. Ματς, μουτς! Ευτυχώς, το κραγιόν που φορούσε δεν άφησε σημάδια. Στην Ολυμπιάδα του φιλιού, ο άτυχος Λεωνίδας θα γινόταν ο πρώτος αθλητής που θ' ανέβαινε στο ταπί με κοκκινάδια στο μάγουλο. 
 Αλλά αυτά, τα σημάδια δηλαδή, τα κουβαλάει πια στο κορμί του ο ταλαίπωρος ελληνικός αθλητισμός, μαζί του και η «επιχείρηση 2004». Ωρες ώρες σκεφτόμαστε ότι καλύτερα να μην την παίρναμε ποτέ τη ρημάδα την Ολυμπιάδα...
 Ακόμη και τους φωτογράφους αιφνιδίασε η Γιάννα. Και έχασαν, οι δύστυχοι, το ενσταντανέ της χρονιάς. Χάθηκε να τους είχε ειδοποιήσει από πριν; Θα ήταν πρωτοσέλιδη σε όλες τις ελληνικές εφημερίδες σήμερα, ολοσέλιδη σε όλα τα μελλοντικά άλμπουμ της ΔΟΕ αύριο: «Ακκιζόμενη, πολυπράγμων κυρία που για λίγο έλαμψε ως διάττων αθλητικός παράγων, στο απόγειο της δόξας της». Κάποιος να τη συγκρατήσει στο εξής, γιατί αν πάει στο πόλο είναι ικανή να βουτήξει στην πισίνα για να αγκαλιάσει τον σκόρερ! 
 Με την εισβολή της στο άβατο των αθλητών -διότι εκεί συνέβη το αδιανόητο, στο διάδρομο όπου έστεκε ανύποπτος και έδινε τις οδηγίες του ο Χρήστος Ιακώβου- η ετερόφωτη «mrs.Angelopoulos-Daskalakis» (αντιγράφουμε από την κάρτα διαπίστευσής της) απέδειξε αυτό που όλη η Ελλάδα υποψιαζόταν, αλλά ουδείς τολμούσε να πιστέψει: ότι έχει σχέση με τον αθλητισμό όση και ο φάντης με το ρετσινόλαδο. Και ταυτόχρονα, ότι πασχίζει να επιπλεύσει στην ανελέητη μάχη της λεζάντας, με συμβουλάτορα προφανώς το σταρ του είδους, «επίδοξο Ολυμπιονίκη» στο Σίδνεϊ μετά τους θριάμβους της Σεβίλης- και πιστό φίλο της Ανδρέα Φούρα. Οι καγχασμοί των ξένων δημοσιογράφων, όταν έγινε σχετική ερώτηση σε συνέντευξη Τύπου, ήταν καρφί στο μάτι (όχι βέβαια της μακάριας στην άγνοιά της Γιάννας, αλλά) της αθλητικής Ελλάδας. Και μιλάμε για χαχανητά από Βούλγαρους και Κροάτες, ανθρώπους που έχουν δει και χειρότερα. 
 Το απίστευτο είναι ότι μέσα σ' αυτήν την ιλαροτραγωδία φαινόταν σχεδόν σεμνός ο Γλίξμπουργκ. Το πουκάμισο-σημαία που φορούσε ο κανακάρης του, καλύτερα ας το προσπεράσουμε.
 «Μάλλον η κυρία Αγγελοπούλου νόμιζε ότι είχα ολοκληρώσει τον αγώνα», είπε ο σεμνός Σαμπάνης. «Δεν με επηρέασε, είναι άλλωστε αδύνατο να με επηρεάσει ένας ξένος που εμφανίζεται ξαφνικά μπροστά μου». Ο Ιακώβου, που προσπέρασε τη Γιάννα σαν να έβλεπε κάποιο ύπουλο ξωτικό και τράβηξε μακριά τον αθλητή του, προτίμησε να μη σχολιάσει. Ισως επειδή η κυρία πρόεδρος έσπευσε να του ζητήσει συγγνώμη αμέσως μετά την απονομή. Και να είχε φέρει και γούρι, πάει κι έρχεται. Από τότε που τον βρήκε το κακό, ο Σαμπάνης δεν μπόρεσε να κάνει σεφτέ. Δύο φορές δοκίμασε να σηκώσει τα 175 κιλά, αλλά απέτυχε παταγωδώς. Και τραυματίστηκε κι από πάνω... 
