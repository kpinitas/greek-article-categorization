 Ως «ένα από τα σημαντικότερα» πλήγματα των τελευταίων ετών στο μηχανισμό της βασκικής οργάνωσης ΕΤΑ, χαρακτήρισε η ισπανική κυβέρνηση τη σύλληψη 13 μελών της οργάνωσης στη νοτιοδυτική Γαλλία.
 Κατά τη διάρκεια της επιχείρησης της γαλλικής αστυνομίας στη γαλλική πόλη Μιντάρ συνελήφθη το βράδυ της Παρασκευής και ο πλέον καταζητούμενος στην Ισπανία, τέταρτος στην ιεραρχία της ΕΤΑ, Ιγνάθιο Μιγκέλ Γκαρθία Αρέγκουϊ, μαζί
με τη σύντροφό του. Ο 44χρονος Βάσκος θεωρείται πρωτεργάτης της απόπειρας δολοφονίας του Iσπανού βασιλιά Χουάν Κάρλος, το 1995.
 Το βράδυ του Σαββάτου, η γαλλική αστυνομία συνέλαβε άλλα 6 στελέχη της ΕΤΑ καθώς και πέντε άτομα που κατηγορούνται ότι τους παρείχαν άσυλο.
 Οπως δήλωσε ο Ισπανός υπουργός Εσωτερικών, Χαϊμέ Μαγιόρ Ορέχα, οι συλλήψεις προκάλεσαν «σχεδόν ανεπανόρθωτη ζημιά» στην ΕΤΑ καθώς οι συλληφθέντες έπαιζαν κεντρικό ρόλο στο σύστημα διοικητικής μέριμνας και πλαστογραφίας εγγράφων της οργάνωσης.
 «Πρόκειται για την τεχνογνωσία που τους επιτρέπει να τοποθετούν βόμβες σε οχήματα. Θα είναι δύσκολο να αντικαταστήσουν αυτούς τους ανθρώπους με τόση πείρα στον τομέα της διοικητικής μέριμνας και της ηλεκτρονικής», είπε.
 Η γαλλική αστυνομία ανακάλυψε επίσης δύο κρύπτες με όπλα και ένα μικρό εργαστήριο κατασκευής όπλων.
 Ο πρωθυπουργός της Γαλλίας, Λιονέλ Ζοσπέν, συνεχάρη τον Γάλλο υπουργό Εσωτερικών, Ντανιέλ Βαγιάν, για την επιτυχή επιχείρηση και τόνισε ότι «η κυβέρνηση επαναβεβαίωσε την αποφασιστικότητά της να καταπολεμήσει κάθε μορφή τρομοκρατίας και να συνεργαστεί πλήρως με τις ισπανικές αρχές».
 Στη Βαρκελώνη, ο Ισπανός πρωθυπουργός, Χοσέ Μαρία Αθνάρ, δήλωσε ότι ο αγώνας κατά της τρομοκρατίας «θα κερδηθεί και μάλιστα όχι πολύ αργά».
 «Να μην έχετε καμιά αμφιβολία ότι θα κερδηθεί και μάλιστα όχι πολύ αργά ακόμα και αν (τα μέλη της ΕΤΑ) συνεχίσουν να μας κάνουν να υποφέρουμε», είπε.
