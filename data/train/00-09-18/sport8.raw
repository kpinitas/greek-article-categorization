 Με το σύνθημα «Bάλε πιο φθηνό το εισιτήριο» υποδέχτηκε η «πράσινη» κερκίδα τον πρόεδρο του Παναθηναϊκού Αγγελο Φιλιππίδη στην πρεμιέρα της Λεωφόρου Αλεξάνδρας, το Σάββατο.
 Το... στιχάκι ακούστηκε και στην αρχή και λίγο πριν από τη λήξη του αγώνα, αλλά και στο τέλος καθώς ο πρόεδρος κατέβαινε χαμογελαστός στα αποδυτήρια.
 Αλλά και μετά, την ώρα που ο κόσμος έφευγε, όλοι συζητούσαν το θέμα με τα εισιτήρια.
 * Τι θα κάνεις εσύ; Εγώ δεν μπορώ να πληρώνω. Δεν αντέχω με τόσα ματς.
 * Και να 'ταν και το θέαμα καλό, κάτι θα γινόταν. Ετσι όμως όπως παίζουν, μας κόβουν και την όρεξη.
 Στο νέο πρες ρούμ, που βρίσκεται στην παλιά αίθουσα του βόλεϊ κι απ' ό,τι φάνηκε χρησιμοποιείται ακόμη για τις ανάγκες του αθλήματος, αφού τα φιλέ είναι
απλά διπλωμένα σε μια άκρη για να ξαναχρησιμοποιηθούν από σήμερα, οι δύο προπονητές πήραν θέση για τις καθιερωμένες δηλώσεις μέσα σε συνωστισμό που τον
δημιουργούσαν οι πολλές παρουσίες, αλλά και ο χώρος που είναι στενός, παρά τα όσα εκσυγχρονιστικά έγιναν εκεί μέσα. 
 Ο Αγγελος Αναστασιάδης ξεκίνησε με τα βασικά: «Είμαι ευχαριστημένος από τα παιδιά»! Την ίδια ατάκα λέει σαν σε κασέτα χάσει-κερδίσει. Kαι συνέχισε: «Ηταν
ένα δύσκολο παιχνίδι λόγω του ότι ήταν πρεμιέρα, ενώ υπήρχαν και τα γεγονότα που προηγήθηκαν στο παιχνίδι με τη Λα Κορούνια».
 Και κατέληξε, για να δώσει το σύνθημα για τις καλύτερες μέρες που περιμένει να
 Από την άλλη πλευρά ο Γιώργος Παράσχος παρουσίασε με τον αντικειμενικότερο τρόπο τον αγώνα: «Ο Παναθηναϊκός εδικαιούτο κάτι παραπάνω στο παιχνίδι. Εμείς όμως ρισκάραμε στο τέλος και θα φεύγαμε με ισοπαλία, αν ο Φουτσίνι ήταν πιο τυχερός».
 Και κατέληξε, σαν να 'ξερε τι ακριβώς συμβαίνει στον αντίπαλο: «Εύχομαι στον Παναθηναϊκό να βρει τη χαμένη ηρεμία του». 
 Μια και μιλήσαμε για την καινούργια Λεωφόρο και είπαμε τόσα καλά, να πούμε και
τα κακά. Τα τηλέφωνα που δεν λειτουργούσαν και ειδικά εμείς οι δημοισιογράφοι δεν μπορούσαμε να κάνουμε τη δουλειά μας, τους στενούς διαδρόμους που είναι οι
ίδιοι οι παλιοί και σε πιθανό μποτιλιάρισμα μπορεί κάποιοι να κινδυνέψουν με τραυματισμό...
 Ο χώρος δεν αναπνέει και κάτι πρέπει να γίνει. Αν γίνεται...
 Οι «πράσινοι» γιόρτασαν με πυροτεχνήματα την επάνοδο στη Λεωφόρο
 "Επιστροφή με τίτλο» ευχήθηκε ο πρόεδρος του Παναθηναϊκού Αγγελος Φιλιππίδης λίγη ώρα πριν ανοίξει το νέο γήπεδο της Λεωφόρου Αλεξάνδρας στους παλιούς και τους νέους οπαδούς, που έτρεξαν να το γνωρίσουν, να... χαϊδέψουν τα ολοκαίνουργια πράσινα καθίσματα και να φτιάξουν από την πρώτη αγωνιστική του πρωταθλήματος τη μεγάλη ατμόσφαιρα που ελπίζουν να έχουν σε όλα τα παιχνίδια από δω και πέρα στη μεγάλη προσπάθεια να αποκτήσει έπειτα από τόσα χρόνια ο Παναθηναϊκός πραγματική έδρα.
 Πανηγυρικό και το σκηνικό, με εντυπωσικά πυροτεχνήματα, που έφευγαν από τις κλειστές θύρες, την ιστορική 13 και τη 14, για τις οποίες δεν δόθηκε ακόμη άδεια πλήρους λειτουργίας, και ζωγράφιζαν τον ουρανό, για 8 λεπτά περίπου κάτω από εκδηλώσεις ενθουσιασμού.
 Το σύνθημα που κυριάρχησε ήταν, φυσικά, το «ΠΑΟ - Θρησκεία - Θύρα 13» από τους περίπου 11 χιλιάδες θεατές, που πήγαν από νωρίς περισσότερο για να χαζέψουν και να εγκλιματιστούν στην καινούργια πραγματικότητα. Παρακολούθησαν με... ευλάβεια τον αγιασμό και άκουσαν το καλωσόρισμα από μια παλιά γνώριμη φωνή, τον παραδοσιακό εκφωνητή του γηπέδου, τον Γιώργο Σούρλο, ο οποίος, αφού σημάδεψε με τα συνθήματά του την εποχή του Γουέμπλεϊ, άφησε το μικρόφωνο, όταν έκλεισε η Λεωφόρος, αλλά ξαναπιάνει τώρα δουλειά... κανονικά.
 Ειδική εκδήλωση έγινε και εκτός γηπέδου, στο μπαρ που βρίσκεται απέναντι, με παρόντες τους παλαίμαχους άσους της ομάδας, αλλά και τον Κώστα Μπακούρη, τον πρώην μίστερ 2004, που έδειξε για πρώτη φορά τα... βαζελικά του αισθήματα.
 Ο Αγγελος Φιλιπίδης μίλησε για «ιστορική στιγμή» και ευχαρίστησε τον κόσμο για τη θαυμάσια συμπεριφορά του, στο 1-1 της περασμένης Τετάρτης με τη Λα Κορούνια, όπου παρ' ότι η ομάδα δεν πήρε το αποτέλεσμα που ήθελε, δεν σημειώθηκε το παραμικρό επεισόδιο και ο παρατηρητής της ΟΥΕΦΑ δεν έκανε για πρώτη φορά στην έκθεσή του την παραμικρή παρατήρηση.
 Πάντως τα περισσότερα κενά στις εξέδρες του γηπέδου παρατηρήθηκαν στο χώρο των επισήμων, απ' όπου απουσίαζαν αρκετοί. Πρώτη σειρά ο Πάουλο Σόουζα, ο τραυματίας της μάχης της περασμένης Τετάρτης, που είδε το ματς μαζί με τη σύζυγό του.
 Και βέβαια το νέο γήπεδο προσφέρει... τζάμπα θέαμα από τα γύρω κτίρια. Τα νοσοκομεία ή τη Γενική Ασφάλεια...
