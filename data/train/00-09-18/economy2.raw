 Με τη φωτιά... στις τιμές του πετρελαίου να αναζωπυρώνεται ελέω Σαντάμ, οι καταναλώτριες χώρες εντείνουν τις πιέσεις προς τον ΟΠΕΚ, να αυξήσει κι άλλο την παραγωγή. Παράλληλα υπό την πίεση των πρόσφατων κινητοποιήσεων κατά της υψηλής φορολόγησης των καυσίμων, πολλές ευρωπαϊκές κυβερνήσεις εξαγγέλλουν μέτρα, προκειμένου να εκτονωθεί η κρίση.
 Ο Γερμανός καγκελάριος Γκέρχαρντ Σρέντερ κατά τη διάρκεια της επίσκεψής του στην Ισπανία το Σαββατοκύριακο, τόνισε ότι η Ομάδα των Επτά Πλουσιότερων Κρατών (G7), θα ασχοληθεί με το θέμα των τιμών του πετρελαίου στη σύνοδο κορυφής στην Πράγα στα τέλη της εβδομάδας.
 Οι ευρωπαϊκές κυβερνήσεις φαίνεται να πιάστηκαν στον ύπνο, τόσο όσον αφορά το επίπεδο της ανόδου των διεθνών τιμών του πετρελαίου, όσο και της φορολογικής εξέγερσης, που προκάλεσε χάος σε πολλές ευρωπαϊκές χώρες και η οποία, όπως δείχνουν οι δημοσκοπήσεις, τυγχάνει ευρύτερης αποδοχής.
 «Θα προσπαθήσουμε, ίσως και μέσω του Ecofin, αλλά και μέσω της G7, να βρούμε ιδέες που θα οδηγήσουν σε μία διαδικασία, κατά την οποία η παραγωγή πετρελαίου
θα προσαρμοστεί στις ανάγκες της παγκόσμιας οικονομίας», τόνισε ο Γερμανός καγκελάριος στους δημοσιογράφους. Η γερμανική κυβέρνηση δήλωσε, χθες ότι θα ανακοινώσει μέτρα μέσα στην εβδομάδα για την ελάφρυνση του βάρους από το κόστος στην αύξηση των καυσίμων, για κοινωνικές ομάδες, όπως οι συνταξιούχοι και χαμηλόμισθοι.
 Η κυβέρνηση της Ισπανίας ανακοίνωσε και αυτή ότι έχει έτοιμο πακέτο οικονομικής βοήθειας 40 δισ. πεσετών προς τους αγρότες και τους ψαράδες, που θα δοθούν ως αποζημίωση για τις υψηλές τιμές. Ανάλογα μέτρα ανακοινώνονται και
 Οι διαδηλώσεις στην Ευρώπη κατά των υψηλών τιμών φθίνουν, μετά τη καλή διάθεση... που έδειξαν οι διάφορες κυβερνήσεις που υπόσχονται μέτρα, προκειμένου να αποφύγουν την επιδείνωση της κατάστασης.
 Ο Γερμανός υπουργός Μεταφορών Ρέινχαρτ Κλιμτ, δεν δίστασε μάλιστα να επιτεθεί κατά των πολυεθνικών του πετρελαίου. «Κατανοώ το θυμό για τις υψηλές τιμές του
πετρελαίου. Ο οικολογικός φόρος δεν είναι η αιτία», υποστήριξε σε συνέντευξή του στην εφημερίδα «Μπιλντ». Ο Κλιμτ τόνισε ακόμη ότι οι πολυεθνικές έχουν αυξήσει τα κέρδη τους κατά 250% σε ορισμένες περιπτώσεις τα τελευταία χρόνια και προειδοποίησε ότι «αν υπάρξουν ενδείξεις για συμφωνίες τιμών, θα παρέμβει η Ομοσπονδιακή Υπηρεσία Καρτέλ».
Οι διεθνείς τιμές, πάντως, εκτινάχθηκαν ξανά στα ύψη, μετά την ελαφρά υποχώρηση στις αρχές της εβδομάδας, καθώς η αγορά εκμεταλλεύεται τη νέα ένταση
στις σχέσεις Ιράκ-Κουβέιτ και τις απειλές Σαντάμ προς το γειτονικό εμιράτο. Ο Iρακινός ηγέτης εκτόξευσε και χθες απειλές κατά του Κουβέιτ, το οποίο το κατηγορεί ότι κλέβει πετρέλαιο από τη χώρα του.
 Την Παρασκευή, η τιμή του μπρεντ στην προθεσμιακή αγορά του Λονδίνου, έκλεισε με άνοδο σχεδόν δύο δολαρίων (1, 61 δολ.), στα 33, 90 δολ. το βαρέλι, ενώ το αμερικανικό αργό, έκλεισε στη Νέα Υόρκη υψηλότερα κατά 1, 78 δολ. το βαρέλι στα
35, 85 δολ., επίπεδο που είναι το υψηλότερο από την περίοδο του πολέμου στον Περσικό το 1990-91.
 Ο πρόεδρος της γνωστής πετρελαιοβιομηχανίας Ro yal Dutch Ζερόεν βαν ντε Βερ, δήλωσε την Παρασκευή ότι οι καταναλωτές δεν θα πρέπει να περιμένουν πτώση τιμών σύντομα.
 «Θα έμενα κατάπληκτος αν έβλεπα μείωση τιμών το πρώτο εξάμηνο του χειμώνα, αλλά μετά από αυτό (σ.σ. την άνοδο των τιμών), όλα μπορεί να συμβούν», υποστήριξε ο Ζερόεν βαν ντε Βερ.
