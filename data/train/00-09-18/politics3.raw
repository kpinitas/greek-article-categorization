Αντιδικία σε υψηλούς τόνους ξέσπασε μεταξύ του υπουργού Τύπου Δ. Pέππα και του βουλευτή του Συνασπισμού Π. Λαφαζάνη, μετά την καταγγελία του τελευταίου ότι υπηρεσία του υπουργείου συμβούλευσε το τηλεοπτικό κανάλι «Μάτζικ Πειραιά», το οποίο φέρεται να αγόρασε ο Σ. Κόκκαλης, να προβεί στις απαραίτητες ενέργειες, ώστε να μην υποπέσει στις απαγορευτικές διατάξεις του νόμου.
 Ο βουλευτής μίλησε για «σκαστή περίπτωση διαπλοκής». Ο υπουργός απάντησε έντονα, χαρακτηρίζοντάς τον «πολιτικό συκοφάντη» και την ανακοίνωσή του «μνημείο ψεύδους και σκανδαλολογίας». Η υπόθεση είχε συνέχεια με απάντηση και ανταπάντηση.
 Στην πρώτη ανακοίνωσή του, την οποία δημοσίευσε η «Ε» το Σάββατο, ο κ. Λαφαζάνης υποστήριξε ότι η αρμόδια υπηρεσία του υπουργείου Τύπου «αντί να εφαρμόσει το νόμο, φέρεται να κάνει παρατηρήσεις στους ιδιοκτήτες πώς να τροποποιήσουν το καταστατικό της εταιρείας, ώστε να μην εμπίπτει στα ασυμβίβαστα που προβλέπει ο νόμος 2328/95».
 Στην απάντησή του (εκδόθηκε μετά την κυκλοφορία της «E») ο κ. Ρέππας κάλεσε τον βουλευτή να δώσει στη δημοσιότητα όλα τα στοιχεία που επικαλείται, «για να
αποδειχθεί έτσι περίτρανα το τεκμήριο της λασπολογίας του». Στη δήλωσή του εξηγεί ότι το υπουργείο έχει στείλει στις 153 επιχειρήσεις που συμμετέχουν στη
διαδικασία για τη χορήγηση άδειας τηλεοπτικού σταθμού, επίσημο υπηρεσιακό έγγραφο με συγκεκριμένες παρατηρήσεις για την υποβολή συμπληρωματικών και διευκρινιστικών στοιχείων κατ' εφαρμογήν του άρθρου 19 παρ. 1 του νόμου 2644/98. Και προσθέτει ότι το έγγραφο που επικαλείται ο κ. Λαφαζάνης εστάλη στο σταθμό «Μάτζικ» στις 10 Μαρτίου 2000, «την ίδια ακριβώς ημέρα που ανάλογα έγγραφα εστάλησαν στους περιφερειακούς τηλεοπτικούς σταθμούς της Αττικής». Ο υπουργός χαρακτηρίζει την αποστολή του εγγράφου «επιβεβλημένη από το νόμο υπηρεσιακή ενέργεια» και κατηγορεί τόσο τον βουλευτή όσο και το Συνασπισμό ότι
επιχειρούν «να οικοδομήσουν στο όνομα της "διαφάνειας" ένα αντικυβερνητικό μέτωπο συκοφαντίας και λάσπης».
 Λίγο αργότερα ο βουλευτής του ΣΥΝ έκανε νέα δήλωση, με την οποία καταλογίζει στον υπουργό «απώλεια ψυχραιμίας και εκνευρισμό». Και απευθύνει τις εξής ερωτήσεις: Πρώτον, «πού στηρίζει το υπουργείο το δικαίωμα των υπηρεσιών του να
υποδεικνύουν διορθώσεις προκειμένου να εναρμονιστεί το καταστατικό της υπό δανειοδότηση εταιρείας με τις προβλέψεις του νόμου; », αφού, όπως τονίζει, το υπουργείο έχει δικαίωμα να ελέγξει την πληρότητα του φακέλου και να ζητήσει συμπληρωματικά στοιχεία και διευκρινίσεις, αφού τον έλεγχο βάθους, δηλαδή νομιμότητα, διαφάνεια και πόθεν έσχες τον κάνει το ΕΣΡ».
 Δεύτερον, ο κ. Λαφαζάνης επισημαίνει ότι γι' αυτή τη συμπλήρωση ή διευκρίνιση απαιτείται ειδική αιτιολογία και τίθεται αποκλειστική προθεσμία 20 ημερών για την ολοκλήρωση της διαδικασίας. Kαι ρωτάει γιατί δεν τηρήθηκαν αυτά. Τρίτον, καλεί το υπουργείο να δηλώσει ποιος ή ποιοι έχουν την άδεια του σταθμού, ποιες
είναι οι εταιρείες holding που εμφανίζονται ως αγοραστές, ποιων συμφερόντων, ποιοι είναι οι μέτοχοί τους, αν δεν είναι εισηγμένες στο Χρηματιστήριο, πότε συνεστήθησαν και ποιο διοικητικό συμβούλιο προτείνουν. Και, τέταρτον, ρωτάει τον υπουργό γιατί δεν έχει στείλει ακόμη στο ΕΣΡ τους φακέλους για τη δανειοδότηση των τηλεοπτικών σταθμών, όπως όφειλε από το Mάρτιο του 1999.
 Σε νέα δήλωσή του ο κ. Pέππας, αφού κατηγορεί τον βουλευτή ότι «ξεπερνά κάθε όριο πολιτικής αθλιότητας» και «συγχέει σκοπίμως το ιδιοκτησιακό καθεστώς του συγκεκριμένου σταθμού κατά το Μάρτιο του 2000 (στο οποίο αναφέρεται το έγγραφο) με το καθεστώς που προέκυψε μεταγενέστερα τον περασμένο Αύγουστο και με το οποίο ουδεμία συνάφεια έχει το σχετικό έγγραφο», κάνει τις εξής παρατηρήσεις: 
 «1. Σύμφωνα με το N. 2644 η Διεύθυνση Eποπτείας του υπυργείου Tύπου έστειλε έγγραφο προς το σύνολο των τηλεοπτικών σταθμών της χώρας που συμμετέχουν στη διαγωνιστική διαδικασία για τη χορήγηση άδειας λειτουργίας, με το οποίο προβαίνει σε συγκεκριμένες παρατηρήσεις, καλώντας τους σταθμούς να συμμορφωθούν προς το ισχύον νομικό πλαίσιο.
 Aρα, δεν είναι ο σταθμός TV Magic ο μόνος αποδέκτης τέτοιου εγγράφου, όπως ψευδώς ισχυρίστηκε ο βουλευτής του ΣYN, μιλώντας μάλιστα για "σκαστή διαπλοκή". Kατά την αντίληψή του το υπουργείο Tύπου είναι σε σχέση "σκαστής διαπλοκής" με το σύνολο των τηλεοπτικών σταθμών της χώρας, που έχουν λάβει αντίστοιχα έγγραφα, όπως π.χ. ο σταθμός 902 Aριστερά και άλλοι! ! ! 
 2. Tο νέο ιδιοκτησιακό καθεστώς του σταθμού θα κριθεί αν είναι νόμιμο, από το Eθνικό Συμβούλιο Pαδιοτηλεόρασης, όπως προβλέπει ο N. 2328 άρθρο 1 παρ. 13. Στο θέμα αυτό το υπουργείο Tύπου δεν έχει καμία εμπλοκή μέχρι να διατυπωθεί η απόφαση του EΣP.
 3. Tο σύνολο των φακέλων θα σταλεί στο EΣP με την επικείμενη ολοκλήρωση της αποστολής των στοιχείων και από τους τηλεοπτικούς σταθμούς εθνικής εμβέλειας, που και αυτοί έχουν λάβει αντίστοιχα έγγραφα, με ειδική αιτιολογία για κάθε έναν από τους σταθμούς αυτούς».
 «Ο βουλευτής του ΣYN που τόλμησε να μιλήσει για "σκαστή διαπλοκή", με τη νέα του ανακοίνωση απέδειξε ότι δεν είναι θύμα κακής πληροφόρησης, αλλά όργανο σε διατεταγμένη υπηρεσία».
 Aντί ο υπουργός να απαντά με πολιτικούς όρους, «παρεκτρέπεται και πάλι, με τον
αέρα που του δίνει η αλαζονική εξουσία του, σε ύβρεις και χαρακτηρισμούς, τους
οποίους και επιστρέφω», ανταπαντάει ο Π. Λαφαζάνης και ερωτά: 
 «Γιατί ο υπουργός Tύπου σιωπά και δεν παίρνει θέση απέναντι στα τεχνάσματα μέσω των οποίων αγοράζονται τηλεοπτικοί σταθμοί από εταιρείες -"μαϊμού" του Λουξεμβούργου προκειμένου να κρύβονται οι πραγματικοί ιδιοκτήτες τους, εργολήπτες και προμηθευτές του Δημοσίου; Tι παρατηρήσεις έχουν κάνει γι' αυτά τα θέματα οι αρμόδιες υπηρεσίες του υπουργείου του, που κατά τα άλλα επιχειρούν να νομιμοποιήσουν τα ανομιμοποίητα; ».
