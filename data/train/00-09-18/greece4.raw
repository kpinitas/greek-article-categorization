 Τον σχεδιασμό και τη στρατηγική της έρευνας για τα επόμενα χρόνια, που θα οδηγεί στην πρώιμη διάγνωση των γενετικών βλαβών του εμβρύου με στόχο τη διακοπή της εγκυμοσύνης από τη μέλλουσα μητέρα, εξέτασε το διεθνές συμπόσιο, που πραγματοποιήθηκε την περασμένη Παρασκευή και το Σάββατο στη Χερσόνησο Ηρακλείου.
 Ακόμα, παρουσιάστηκε η ανάπτυξη των νέων φαρμακολογικών θεραπευτικών τεχνολογιών για την διόρθωση των γενετικών βλαβών. Οργανωτής του συνεδρίου ήταν αναπληρωτής καθηγητής της Ιατρικής Σχολής του Πανεπιστημίου Κρήτης Αχιλλέας Γραβάνης και ο καθηγητής της Ιατρικής Σχολής του Πανεπιστημίου του Παρισιού ΧΙ Edwin Milgrom.
 Οπως μας είπε ο κ. Γραβάνης, το συνέδριο συζήτησε τις τελευταίες εξελίξεις, που έχουν να κάνουν με τη μελέτη εκείνων των γονιδίων που καθορίζουν το φύλο του εμβρύου τόσο στα ζώα όσο και στον άνθρωπο στα πρώτα στάδια της ανάπτυξής του.
 Η διαδικασία του προσδιορισμού του φύλου, τονίζει ο καθηγητής του Πανεπιστημίου Κρήτης, έχει δύο στάδια, στο πρώτο συμμετέχει μία ομάδα γονιδίων
που φέρει την ονομασία (SRY), σε ρόλο συντονιστή. Σε αυτό το στάδιο θα ληφθεί η πρώτη απόφαση, αν το έμβρυο δηλαδή είναι θήλυ ή άρρεν.
 Στο δεύτερο στάδιο καθορίζεται το ορμονικό περιβάλλον, το οποίο θα εκφράσει την προηγούμενη απόφαση. Δηλαδή αν είναι άρρεν θα αναπτυχθούν οι ανδρικές ορμόνες, τεστοστερόνη, η οποία θα οδηγήσει στον σχηματισμό των αρσενικών μονάδων (όρχεις).
 Ολη αυτή η ενορχηστρωμένη αλληλεπίδραση μεταξύ των γονιδίων, που κωδικοποιούν τη βιοσύνθεση και τη δράση των ορμονών του φύλου, ανδρογόνα, οιστρογόνα κ.λ.π., οδηγεί στη φυσιολογική ανάπτυξη τω γονάδων (ωοθήκες, όρχεις).
 Σε ορισμένες περιπτώσεις στα πρώτα στάδια της εμβρυικής ανάπτυξης, δηλώνει ο κ. Γραβάνης, τα γονίδια αυτά εκφράζονται λανθασμένα, είτε λόγω μεταλλάξεων, είτε διότι περιέχονται από ένα αντίγραφα τους στο γενετικό υλικό του εμβρύου.
 Τότε παρουσιάζεται ανώμαλος σχηματισμός των γονάδων (όρχεις ή ωοθήκες) με αποτέλεσμα τα εξωτερικά γενετικά όργανα (φαινότυπος) να μην αντιστοιχούν στο γενετικά καθορισμένο φύλο του ανθρώπου (γονότυπος).
 Το συνέδριο συζητήθηκαν τα τελευταία ευρήματα όσον αφορά τα γονίδια που συμμετέχουν σε αυτές τις διαδικασίες, καθώς επίσης και τις γενετικές ανωμαλίες
 Απώτερος στόχος είναι η πολύ πρώιμη διάγνωση των γενετικών αυτών βλαβών στο έμβρυο, ώστε να δοθεί η δυνατότητα στη μέλλουσα μητέρα για τη διακοπή της εγκυμοσύνης για λόγους ιατρικούς (διάφοροι τύποι ερμαφρόδιτων ατόμων). Πολύ απώτερος στόχος, καταλήγει, είναι η ανάπτυξη νέων φαρμακολογικών -θεραπευτικών
τεχνολογιών για την επιδιόρθωση in utero των γενετικών βλαβών.
