 Η απόσταση που χώρισε την τριάδα μας του ολυμπιακού σπριντ της ποδηλασίας από ένα μετάλλιο χθες στο Σίδνεϊ ήταν μόλις 131 χιλιοστά του δευτερολέπτου. Ακριβώς τόσο μπροστά βρέθηκαν, από τον Δημήτρη Γεωργαλή, τον Λάμπρο Βασιλόπουλο και τον Κλεάνθη Μπάργκα, οι Αυστραλοί (Εϊντι, Χιλ, Νιούαντ) στον αγώνα που έκρινε το χάλκινο μετάλλιο.
 Οσοι έλεγαν πως με την απουσία του Χειμωνέτου αυτή η ομάδα έχασε όλες τις ελπίδες της για μετάλλιο διαψεύστηκαν. Και το εκπληκτικό είναι πως ο καλύτερος όλων σε αυτή την προσπάθεια ήταν ο καινούργιος της παρέας. Ο 22χρονος Κλεάνθης Μπάργκας, που επιστρατεύτηκε τον τελευταίο μήνα για να καλύψει το κενό του Χειμωνέτου, ήταν πρώτος σε καθέναν από τους τρεις γύρους που έκανε. Στον πρώτο προκριματικό μάλιστα με 17.748 ήταν ο καλύτερος από τους δώδεκα αθλητές που έτρεξαν για να γίνει η κατάταξη, στην οποία η ομάδα μας πήρε τελικά την 4η θέση. Στον επόμενο γύρο η ομάδα μας βρέθηκε απέναντι στην Ιαπωνία, με τον Μπάργκα και τον Γεωργαλή να κερδίζουν το γύρο τους και την τριάδα μας να κάνει 45.079 έναντι 45.264 των αντιπάλων. Αυτός ο χρόνος ήταν ο τέταρτος καλύτερος στους οχτώ των προημιτελικών και έτσι η ομάδα μας απέκτησε το δικαίωμα να διεκδικήσει το χάλκινο μετάλλιο κόντρα στην Αυστραλία.
 Εκεί πια όλα παίχθηκαν στα χιλιοστά. Ο Βασιλόπουλος, που έτρεξε πρώτος, έκανε 17.922 με τον Χιλ να μένει στο 18.269. Ο Γεωργαλής έτρεξε δεύτερος, αλλά κουρασμένος από τις συνεχόμενες κούρσες δύο ημερών, έκανε 13.710 και βρέθηκε πολύ πίσω από τον Νιούαντ (13.081). Αυτή ήταν μια διαφορά που ο Μπάργκας προσπάθησε σκληρά να καλύψει. Κατάφερε μεν να νικήσει τον Εϊντι με 13.700, έναντι 13.811, αλλά δεν μπόρεσε να φέρει την ομάδα στο βάθρο.
 Παρ' όλα αυτά οι αθλητές μας πετούσαν από τη χαρά τους μετά το τέλος του αγώνα. Πανηγύριζαν, σήκωσαν ψηλά στον αέρα τον προπονητή τους Γιάννη Καρυπίδη, ο οποίος λίγο μετά έλεγε: «Δεν περίμενα τέτοια εμφάνιση. Εχω μείνει συγκλονισμένος από την προσπάθεια των παιδιών. Αξιζαν αυτό το θρίαμβο και ξέρω ότι μπορούν να πάνε ακόμα ψηλότερα...».
 Ο Μπάργκας δεν θέλησε να πάρει μεγάλο μερίδιο από την επιτυχία και είπε απλά: «Εγώ στο τέλος δεν τερμάτισα, πετούσα. Δεν ήξερα πού βρισκόμουν! », ενώ ο Γεωργαλής, που πανηγύρισε σε δύο ημέρες δύο μεγάλες επιτυχίες, είπε: «Αυτές είναι δύο από τις καλύτερες ημέρες της ζωής μου. Χάσαμε για λίγο το μετάλλιο, αλλά αυτή η τέταρτη θέση έχει πολύ μεγάλη σημασία».
 Το χρυσό πάντως κέρδισε η Γαλλία με 44.233 έναντι 44.680 της Βρετανίας.
