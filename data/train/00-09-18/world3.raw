 Ο πρόεδρος του Περού, Αλμπέρτο Φουτζιμόρι, εν μέσω σκανδάλου διαφθοράς στο οποίο εμπλέκεται ο επικεφαλής των μυστικών υπηρεσιών της χώρας, προκήρυξε χθες
νέες γενικές εκλογές, ανακοινώνοντας ότι ο ίδιος δεν θα είναι υποψήφιος.
 Σε τηλεοπτικό του διάγγελμα ο Αλμπέρτο Φουτζιμόρι ανέφερε: «Eπειτα από πολλή σκέψη αποφάσισα, πρώτον να απενεργοποιήσω την Εθνική Υπηρεσία Πληροφοριών και δεύτερον να προκηρύξω αμέσως εκλογές, στις οποίες δεν θα συμμετάσχω». 
 Αμέσως μετά την εμφάνιση του προέδρου Φουτζιμόρι στην τηλεόραση, χιλιάδες άνθρωποι συγκεντρώθηκαν έξω από το προεδρικό μέγαρο στη Λίμα, φωνάζοντας συνθήματα εναντίον του Φουτζιμόρι και ζητώντας την παραίτησή του.
 Ο 62χρονος Περουβιανός πρόεδρος εμφανίστηκε στο διάγγελμά του χαμογελαστός και
ήρεμος, δεν ανακοίνωσε την ημερομηνία διεξαγωγής των εκλογών αλλά τόνισε ότι τις έκρινε αναγκαίες μετά την πολιτική αναταραχή που ξέσπασε στη χώρα. Πρόσφατα αποκαλύφθηκε βιντεοκασέτα που δείχνει τον επικεφαλής των μυστικών του
υπηρεσιών, Βλαντιμίρο Μοντεσίνος, να δωροδοκεί γερουσιαστή της αντιπολίτευσης για να αλλάξει στρατόπεδο. Ο γερουσιαστής Λουίς Αλμπέρτο Κουρί αρνήθηκε να λάβει το ποσό των 15 χιλιάδων δολαρίων, προκειμένου να αποστατήσει. Σημειώνεται ότι πολλοί άλλοι βουλευτές εντάχθηκαν τους τελευταίους μήνες στο κυβερνών κόμμα, δίνοντας έτσι την πλειοψηφία στον Φουτζιμόρι.
 «Σε αυτές τις γενικές εκλογές», είπε ο πρόεδρος Φουτζιμόρι στο οκτάλεπτο μήνυμά του, σταματώντας για να πάρει μια βαθιά ανάσα, «είναι προφανές ότι ο ομιλών δεν θα πάρει μέρος».
 Ο γερουσιαστής της αντιπολίτευσης, Κάρλος Φερέρο, δήλωσε ότι ο Αλμπέρτο Φουτζιμόρι υποχρεώθηκε να λάβει αυτά τα μέτρα επειδή οι ένοπλες δυνάμεις απέσυραν την υποστήριξή τους προς αυτόν. «Αν ο Φουτζιμόρι εξακολουθούσε να έχει την υποστήριξη των ενόπλων δυνάμεων, δεν θα έλεγε ποτέ όσα είπε απόψε», τόνισε.
 Ο Αλμπέρτο Φουτζιμόρι εξελέγη αναπάντεχα σε μια τρίτη πενταετή θητεία, μετά το
δεύτερο γύρο των εκλογών, που ολοκληρώθηκε το Μάιο.
 Οι Ηνωμένες Πολιτείες, που είχαν αμφισβητήσει τη νομιμότητα της εκλογής Φουτζιμόρι, διά στόματος εκπροσώπου του Λευκού Οίκου, απηύθυναν έκκληση για ειρηνική μετάβαση στην «πλήρη δημοκρατία» μετά την απόφαση του προέδρου να προκηρύξει νέες εκλογές.
 Λίγες ώρες πριν το διάγγελμα του Περουβιανού προέδρου, ο Οργανισμός Αμερικανικών Κρατών απηύθυνε αυστηρή προειδοποίηση στον Φουτζιμόρι να παύσει από τα καθήκοντά του τον Μοντεσίνος και όσους άλλους αξιωματούχους είχαν κάποια σχέση με το σκάνδαλο.
 Ο πρώην υποψήφιος για την προεδρία του Περού, Αλεσάντρο Τολέδο, εξέφρασε την ελπίδα ότι θα είναι ο μοναδικός υποψήφιος της αντιπολίτευσης.
