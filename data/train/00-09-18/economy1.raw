Σταθεροποίηση της τιμής του πετρελαίου στα 20 δολάρια, σε μεσοπρόθεσμη όμως βάση, προβλέπει ο επικεφαλής της Shell, σερ Μαρκ Μούντι Στιούαρτ.
 Οσο για το τι θα γίνει στο άμεσο μέλλον, δηλαδή τον ερχόμενο χειμώνα, «σηκώνει ψηλά τα χέρια» εκφράζοντας απαισιοδοξία και επισημαίνοντας ότι η τιμή του πετρελαίου ντίζελ θα αυξάνεται ακόμη και αν πέφτει η τιμή του αργού.
 Παρ' όλα αυτά και ενώ οι κινητοποιήσεις των αυτοκινητιστών στην Ευρώπη συνεχίζονται, ο πρόεδρος της επιτροπής γενικών διευθυντών της Shell, όπως είναι ο ακριβής του τίτλος, εκτιμά ότι ο παροξυσμός των τιμών δεν συνιστά πετρελαϊκή κρίση. Δεν υπάρχουν ενδείξεις για κάτι τέτοιο, τονίζει, ενώ τις αντιδράσεις στη Δύση τις χαρακτηρίζει ξέσπασμα οργής των καταναλωτών, που οφείλεται στη φυσιολογική τους απαίτηση να έχουν φθηνά καύσιμα αλλά και σε ελλιπή ενημέρωση.
 Από τα συμφραζόμενα των όσων είπε ο επικεφαλής της Shell κατά τη διάρκεια συζήτησης με ομάδα δημοσιογράφων την περασμένη Πέμπτη στο Παρίσι, έγινε σαφές ότι αυτή τη στιγμή βρίσκεται σε πλήρη εξέλιξη μια διελκυστίνδα μεταξύ παραγωγών και καταναλωτών πετρελαίου με αντικείμενο τη φορολόγηση ή υπερφορολόγηση των καυσίμων στις αναπτυγμένες χώρες, από την οποία θα βγει κερδισμένος όποιος αντέξει περισσότερο.
 Ο Μούντι Στιούαρτ δεν θέλησε να πάρει θέση στο θέμα. Ωστόσο κατέστησε σαφές ότι οι χώρες που παράγουν πετρέλαιο θεωρούν ότι τα καύσιμα στις αναπτυγμένες χώρες υπερφορολογούνται από τις κυβερνήσεις που τα χρησιμοποιούν ως μέσο βελτίωσης των δημοσιονομικών τους. Δεν μπορώ να πω ποιο θα πρέπει να είναι το ύψος της φορολόγησης στη βενζίνη ή το ντίζελ, επισήμανε ο ίδιος, καθώς κάθε κυβέρνηση έχει τα δικά της κριτήρια. Ωστόσο ο ίδιος εμμέσως έδειξε ότι θεωρεί ισχυρό το επιχείρημα των παραγωγών πετρελαίου ότι στις αναπτυγμένες χώρες τα καύσιμα υπερφορολογούνται, με αποτέλεσμα οι παραγωγοί να χάνουν πόρους από ένα
προϊόν που πουλούν φθηνά και οι καταναλωτές αγοράζουν πολύ ακριβά.
 Παρά την απαισιοδοξία του για την εξέλιξη των τιμών κατά τους επόμενους μήνες,
ο πρόεδρος της Shell κατέστησε σαφές ότι η κατάσταση αυτή δεν πρόκειται να συνεχιστεί επί μακρόν. Εκτιμά, δηλαδή, ότι σύντομα και άσχετα από τα πρόσκαιρα
προβλήματα στις ΗΠΑ λόγω της αδυναμίας των διυλιστηρίων να ανταποκριθούν στην αυξημένη ζήτηση ντίζελ, το πετρέλαιο θα «περισσέψει» στην αγορά. 
 Αυτό θα συμβεί επειδή υψηλές τιμές στο πετρέλαιο σημαίνουν αναπόφευκτα μείωση της κατανάλωσης αφ' ενός, ενώ αφ' ετέρου η υψηλή μέση τιμή που διαμορφώνεται σε ετήσιο επίπεδο θα επιτρέψει την εκμετάλλευση κοιτασμάτων που μέχρι πρόσφατα
 Στην ίδια κατεύθυνση τόνισε ο Μούντι Στιούαρτ, κινείται και η ανάπτυξη της τεχνολογίας που επιτρέπει την αξιοποίηση κοιτασμάτων που βρίσκονται σε μεγάλα βάθη και τύπων βαρέος πετρελαίου που μέχρι πρόσφατα δεν τους πλησίαζε κανείς. Επί πλέον δε είναι και τα νέα κοιτάσματα της Κασπίας, η αξιοποίηση των οποίων δεν έχει προχωρήσει ακόμη.
 Ολα αυτά, σύμφωνα με τον ίδιο, σημαίνουν ότι όλο και μεγαλύτερες ποσότητες θα προσφέρονται στην αγορά, πιέζοντας την τιμή. Οσο για τη διαμόρφωση των τιμών σε μεσοπρόθεσμη βάση, τη διαμόρφωση μιας μέσης τιμής 20 δολαρίων το βαρέλι τη χαρακτήρισε μια ρεαλιστική εξέλιξη, χωρίς όμως να αποκλείει και τις περιόδους κατά τις οποίες η τιμή θα φτάνει και τα 26 δολάρια το βαρέλι.
