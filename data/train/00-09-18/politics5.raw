Τη δική του χροιά στο πολιτικό σκηνικό της χώρας έδωσε χθες από την Καρδίτσα ο υπουργός Εθνικής Aμυνας, Aκης Τσοχατζόπουλος. Χωρίς πολιτικές κορόνες, έντονες
διαφωνίες ή απόλυτες συμφωνίες, ο κ. Τσοχατζόπουλος στάθηκε ιδιαίτερα σε τρία θέματα, το ασφαλιστικό, την ανάπτυξη της ελληνικής περιφέρειας και τις σχέσεις
 Για την ανάπτυξη της οικονομίας ο κ. Τσοχατζοπουλος είπε ότι «δεν είναι ίσα κατανεμημένη περιφερειακά και κοινωνικά. Το μεγάλο κεφάλαιο κερδίζει πολύ περισσότερο από τις προσπάθειες της κυβέρνησης ενώ αντίθετα ο χώρος εργασίας, της πρωτογενούς παραγωγής, έχει πληρώσει δυσανάλογα το κόστος της επιτυχίας». 
 Ο κ. Τσοχατζόπουλος, αναφερόμενος στην ανάπτυξη της επαρχίας, τόνισε την ανάγκη δημιουργίας νέων θέσεων, ένταξη των νέων τεχνολογιών και μια νέα λογική
μακριά από αυτήν του ενός ή αλλού προϊόντος αλλά μιας ολοκληρωμένης τοπικής και περιφερειακής οικονομικής ανάπτυξης. Επίσης, υποστήριξε ότι θα πρέπει να εντατικοποιηθεί η επιδότηση πρόσληψης νέων υπαλλήλων, ώστε και οι μικρές εταιρείες που έχουν 5 ή 10 υπαλλήλους να μη φοβηθούν να προσλάβουν νέο προσωπικό.
 Εντυπωσιακή ήταν και η πρόταση του υπουργού για αλλαγή του ασφαλιστικού ώστε να προβλέπει την ασφάλιση για τους μερικώς απασχολούμενους, ώστε η μερική απασχόληση να μη γίνει ανταγωνιστική σε όσους εργάζονται οκτάωρο και να μην επιβαρυνθούν και αποδυναμωθούν τα ταμεία.
 Ιδιαίτερη έμφαση έδωσε ο υπουργός Aμυνας στις μητέρες, υποστηρίζοντας ότι είναι πάρα πολλές αυτές που θέλουν και χρειάζεται να δουλέψουν, αλλά λόγω υποχρεώσεων δεν μπορούν. Για το λόγο αυτό ζήτησε την άμεση δημιουργία ολοήμερων σχολείων και παιδικών σταθμών ώστε να δοθεί η δυνατότητα και στις γυναίκες να εργάζονται χωρίς να παραμελούν τις οικογένειές τους.
 Τέλος, ο υπουργός μίλησε για την ένταση Εκκλησίας-Πολιτείας υποστηρίζοντας ότι
η ένταση βλάπτει και θα πρέπει να σταματήσει και να υπάρξει διάλογος για τα θέματα που δεν είναι αποκλειστική ευθύνη της πολιτείας. Διευκρίνισε, όμως, ότι
στο θέμα των ταυτοτήτων την αποκλειστική ευθύνη την έχει η πολιτεία. Απαντώντας στο αν θα πρέπει να υπάρξει συνάντηση του αρχιεπισκόπου με τον πρωθυπουργό απάντησε ότι «μέσα στην πορεία της εξέλιξης είναι φυσιολογικό ότι θα υπάρξουν συναντήσεις του πρωθυπουργού και του αρμόδιου υπουργού με εκπροσώπους της Εκκλησίας».
 Εμμεση πρόταση στον πρωθυπουργό να καλέσει σε συνεργασία τον πρώην υπουργό της
Ν.Δ. Γιώργο Σουφλιά, τον οποίο έχει διαγράψει ο Κ. Καραμανλής, κάνει ο υπουργός Μεταφορών Χρ. Βερελής.
 Σε συνέντευξή του στην εφημερίδα «Ημερησία» ο κ. Βερελής χαρακτηρίζει τον κ. Σουφλιά «σημαντική πολιτική προσωπικότητα» και επισημαίνει ότι οι απόψεις που εξέφρασε σε πρόσφατες συνεδριάσεις της Βουλής «είναι δείγματα ενός αξιοπρόσεκτου πολιτικού ήθους».
