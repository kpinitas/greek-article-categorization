 «Οι αθλητές μου θα δείξουν ποιοι είναι και στο Σίδνεϊ. Εχουμε δώσει πολλές χαρές στην Ελλάδα. Ελπίζουμε πως θα το καταφέρουμε και πάλι», είπε ο ομοσπονδιακός προπονητής Χρήστος Ιακώβου, κατά τη χθεσινή αναχώρηση του πρώτου γκρουπ της ομάδας της άρσης βαρών για την πόλη που θα φιλοξενήσει τους Ολυμπιακούς.
 Το γεγονός στο Ανατολικό Αεροδρόμιο ήταν η παρουσία του Λεωνίδα Κόκκα, που αν και τραυματίας πήγε να αποχαιρετήσει τους φίλους του: «Θέλω να πάρουν το... αίμα μου πίσω», τόνισε ο Κόκκας, ενώ πλάι του ο Βαλέριος Λεωνίδης του έδινε κουράγιο: «Εχεις ακόμη μπροστά σου άλλες δύο Ολυμπιάδες. Στην ηλικία σου ένιωθα μωρό», του είπε. 
 «Οφείλω ένα ολυμπιακό μετάλλιο στον εαυτό μου», τόνισε ο Γιώργος Τζελίλης, ενώ ο Λεωνίδας Σαμπάνης δήλωσε: «Τα μεγάλα λόγια καλύτερα να τα πούμε μετά τον αγώνα». Μαζί τους αναχώρησαν ακόμη Βίκτωρας Μήτρου, Μαρία Τάτση και Γιάννα Χατζηιωάννου. 
 Πύρρος Δήμας και Κάχι Καχιασβίλι θα αναχωρήσουν τις επόμενες μέρες για το Σίδνεϊ με το δεύτερο γκρουπ της ομάδας. 
 Η αναχώρηση του μεγάλου γκρουπ του στίβου είχε το δικό της χρώμα χθες στο Ελληνικό. Και δική τους κάμερα είχαν οι 35 αθλητές που μπήκαν στο αεροπλάνο για το Σίδνεϊ και Ολυμπιονίκη καμερα...γούμαν, τη Νίκη Μπακογιάννη και ειδικό για να κάνει προγνωστικά, τον μετρ του είδους - ομοσπονδιακό τεχνικό Οδυσσσέα Παπατόλη. 
 «Είναι η πιο ελπιδοφόρα αποστολή του στίβου που πάει στους Ολυμπιακούς. Πιστεύω ότι θα πάρουμε δύο ή περισσότερα μετάλλια και ότι θα έχουμε δέκα αθλητές σε τελικούς», είπε ο κ. Παπατόλης. 
 «Ελπίζω να μην έχω κανένα πρόβλημα με τα πόδια μου και αν μπορέσω να μπω στον τελικό. Θέλει πολλή προσπάθεια, αφού αυτή τη χρονιά είχα έναν τραυματισμό. Πάντως δεν θα πάω με τη σκέψη τι θα λέει ο κόσμος αν αποτύχω... Ο χαρακτήρας μου έχει δυναμώσει και το μόνο που θέλω είναι, να είμαι την ώρα του αγώνα υγιής» είπε η ασημένια ολυμπιονίκης της Ατλάντα Νίκη Μπακογιάννη. 
 Ο άλτης του μήκους Κώστας Κουκοδήμος τόνισε: «Στόχος μου είναι ο τελικός. Η μέση μου δεν με ενοχλεί όσο πριν και ελπίζω». Ο Περικλής Ιακωβάκης, που θα είναι μία από τις ελπίδες στα 400 μ. εμπόδια είπε: «Σκοπός μου είναι να μπω στη 16δα. Ελπίζω να μην... "φάω πόρτα" όπως στο Παγκόσμιο της Σεβίλλης», ενώ ο δεκαθλητής Μάκης Κορκίζογλου υπογράμμισε: «Στόχος μου είναι η οκτάδα. Με μία επίδοση γύρω στους 8.200 βαθμούς ελπίζω να τα καταφέρω. Νομίζω πως ο στίβος θα φέρει στην Ελλάδα αρκετά μετάλλια». 
 Ο σπρίντερ Αγγελος Παυλακάκης υπογράμμισε για τα 100 μέτρα: «Αν και είναι η πρώτη μου Ολυμπιάδα, νιώθω έτοιμος και σωματικά και ψυχολογικά. Πιστεύω πως για να μπεις στον τελικό χρειάζεται χρόνος 10.10. Εγώ θέλω την πρόκριση στον ημιτελικό και μετά ίσως γίνει και το όνειρο πραγματικότητα». Πλάι του η Κατερίνα Κόφφα χαμογελώντας τόνισε μισο-σοβαρά και μισο-αστεία: «Η ελπίδα πεθαίνει τελευταία». 
 Οσο για τη σκυταλοδρομία 4Χ100, ο Τερζιάν τόνισε: «Θα προσπαθήσουμε για κάτι καλό, όμως όλο μιλάμε για οργάνωση της σκυτάλης και πάντα ψαχνόμαστε».
 ΧΑΝΤΜΠΟΛ: Νίκη με πέντε γκολ κόντρα στη ρουμανική Στεάουα χρειάζεται σήμερα στις 19.00 στην Κυψέλη ο Πανελλήνιος για να προκριθεί στον β  γύρο του Τσάμπιονς Λιγκ στο χάντμπολ. Στο πρώτο ματς οι Ρουμάνοι είχαν κερδίσει 30-26. 
 Αντίθετα, η νίκη με 28-16 στον πρώτο αγώνα δίνει αύριο το απόγευμα στη Βάρνα της Βουλγαρίας τεράστιο προβάδισμα πρόκρισης στο Κιλκίς, στη ρεβάνς με τη Λοκομοτίβ, για το Κύπελλο της Ευρωπαϊκής Ομοσπονδίας.
 ΒΟΛΕΪ: Το Αλεξάνδρειο Μέλαθρο θα φιλοξενήσει στις 7 Οκτωβρίου τον αγώνα του Σούπερ Καπ, μεταξύ Ολυμπιακού και Ηρακλή. Το ματς θα αρχίσει στις 17.00 και πριν την έναρξή του θα γίνουν οι απονομές για την κατάκτηση του πρωταθλήματος στους παίκτες του Ολυμπιακού, αλλά και σε αυτούς του Ηρακλή που ήταν δευτεραθλητές. 
 ΚΩΠΗΛΑΣΙΑ: Στη λίμνη της Καστοριάς γίνονται αυτό το διήμερο οι Βαλκανικοί κωπηλασίας εφήβων - νεανίδων και παίδων - κορασίδων. Η Ελλάδα μετέχει σε όλα τα αγωνίσματα με 34 αθλητές. 
