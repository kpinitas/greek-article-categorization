 Η φθηνότερη χρηματιστηριακή αγορά της Ευρώπης, τόσο σε επίπεδο αποτιμήσεων των βασικών δεικτών όσο και σε επιμέρους ισχυρών επιχειρήσεων, εμφανίζεται να είναι η ελληνική, απέχοντας σημαντικά από τα επίπεδα τιμών που διαμορφώνονται στις ανεπτυγμένες κεφαλαιαγορές της ευρωζώνης.
 Είναι χαρακτηριστικό ότι ο πολλαπλασιαστής κερδών του γενικού δείκτη της Σοφοκλέους ανέρχεται σήμερα σε 16, 19 (σύμφωνα με τα στοιχεία του πρακτορείου Bloomberg) ή σε 19, 8 σύμφωνα με τα στοιχεία της Εθνικής Χρηματιστηριακής, ενώ το αμέσως «φθηνότερο» χρηματιστήριο είναι αυτό της Ελβετίας με τον P/E του βασικού δείκτη της αγοράς να διαμορφώνεται σε 22, 01.
 Στον αντίποδα, η σημαντική άνοδος των τιμών που έχει συντελεστεί στις περισσότερες ευρωπαϊκές αγορές έχει εκτινάξει τις αποτιμήσεις αρκετά υψηλότερα, όπως στο χρηματιστήριο της Γερμανίας (67, 3), της Γαλλίας (40, 2), της Ισπανίας (28, 37) κ.ά.
 Τα στοιχεία αυτά, εάν συνδυαστούν, βέβαια, και με τις προοπτικές της ελληνικής οικονομίας στα επόμενα χρόνια (περιβάλλον, αποκλιμάκωσης επιτοκίων, ρυθμοί ανάπτυξης 4, 5%, διαρθρωτικές αλλαγές, επενδύσεις επιχειρήσεων κ.ά.), μπορούν να εξηγήσουν εν μέρει το ενδιαφέρον που επιδεικνύουν πάλι τα ξένα θεσμικά χαρτοφυλάκια για μια σειρά επιλεγμένων ελληνικών μετοχών, οι οποίες εκτιμάται ότι θα δώσουν αξιόλογες αποδόσεις κατά τα προσεχή έτη. Μετοχών που προέρχονται κυρίως από τον τραπεζικό κλάδο, αλλά και των τηλεπικοινωνιών, δίχως βέβαια αυτό να σημαίνει ότι δεν υπάρχουν επιχειρήσεις με αξιόλογα ποιοτικά χαρακτηριστικά από άλλους κλάδους.
 Aλλωστε και μια επιμέρους σύγκριση των αποτιμήσεων που εμφανίζουν αυτή την περίοδο οι μεγάλες ελληνικές τράπεζες και ο ΟΤΕ, με τις ομοειδής ευρωπαϊκές, καταδεικνύει ότι οι μετοχές αυτές έχουν σημαντικά περιθώρια αύξησης της τιμής τους, εφόσον βέβαια ακολουθήσουν το ρου των διαρθρωτικών εξελίξεων ώστε να προσαρμοστούν στο διεθνές σκηνικό.
 Λόγου χάρη, ο δείκτης του τραπεζικού κλάδου στη Σοφοκλέους έχει P/E 11, 2 (ή 9, 6 σύμφωνα με την Εθνική ΑΧΕ), ενώ στη Γερμανία ο σχετικός δείκτης διαμορφώνεται σε 75, 76, στην Ισπανία 26, 59, στη Βρετανία 16, 44 και στη Γαλλία 20, 41. Χαρακτηριστικό είναι ότι σε επίπεδο Τραπεζικών τίτλων ο πολλαπλασιαστής κερδών της Εθνικής Τράπεζας διαμορφώνεται σε 14, 2 και της Πίστεως σε 16, 8, όταν σε άλλες μεγάλες ευρωπαϊκές τράπεζες οι σχετικοί δείκτες διαμορφώνονται 2 έως 6 μονάδες υψηλότερα.
