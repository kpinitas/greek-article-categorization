Νέες διαστάσεις παίρνει η πολιτική αντιπαράθεση για τις απευθείας αναθέσεις που έκανε ο ΟΤΕ επί οικουμενικής κυβέρνησης Ζολώτα στην Ιντρακόμ του Σ. Κόκκαλη.
 Μετά τις προχθεσινές καταγγελίες του τότε υπουργού Μεταφορών Γ. Κεφαλογιάννη ότι τον πίεζαν οι τρεις πολιτικοί αρχηγοί (Παπανδρέου, Μητσοτάκης, Φλωράκης) για τις απευθείας αναθέσεις με αποτέλεσμα να παραιτηθεί, χθες ο Κωνσταντίνος Μητσοτάκης πέρασε στην αντεπίθεση. Είπε πως παραίτηση υπουργού δεν υπήρξε, ότι οποιαδήποτε διαφορετική απόφαση θα είχε κόστος για τους καταναλωτές και τον ΟΤΕ, ενώ έριξε το «μπαλάκι» στον τότε πρωθυπουργό Ξ. Ζολώτα λέγοντας ότι «είχε την ευθύνη για τον ειδικότερο χειρισμό».
 Στην αντιπαράθεση ενεπλάκη ο τότε γενικός διευθυντής του ΟΤΕ Κ. Κιουλάφας επιτιθέμενος στον Γ. Κεφαλογιάννη, ενώ και ο τελευταίος δεν άφησε αναπάντητες τις δηλώσεις αυτές, χαρακτηρίζοντας τον κ. Κιουλάφα «τυφλοπόντικα της διαπλοκής» και σχολιάζοντας πως ο Κ. Μητσοτάκης «ξέρει τι συνέβη» και μάλιστα τον παρακάλεσε να μην παραιτηθεί! 
 Το όλο θέμα έχει προκαλέσει αναμφισβήτητα μια ταραχή στο εσωτερικό της Ν.Δ., με την Ντόρα Μπακογιάννη να υπερασπίζεται τις θέσεις του πατέρα της, τον Αν. Σαμαρά να χαρακτηρίζει τον κ. Μητσοτάκη ως τον «διαπρεπέστερο αρχιμάγειρα της διαπλοκής» και την ηγεσία της N.Δ. να παρακολουθεί τις εξελίξεις χωρίς προς το παρόν να παρεμβαίνει.
 Οταν προχθές ο Κ. Μητσοτάκης άκουσε τον Γ. Κεφαλογιάννη να καταγγέλει από το βήμα της επιτροπής της Βουλής ότι το 1990 οι τρεις πολιτικοί αρχηγοί τον πίεσαν για να συμφωνήσει στις απευθείας αναθέσεις του ΟΤΕ στην Ιντρακόμ, αν και άμεσα θιγόμενος δεν είπε κουβέντα. Οταν είδε χθες πως ο Tύπος σημείωσε τη σιωπή του αυτή, έκανε μια γραπτή δήλωση με την οποία αφενός υπεραμύνθηκε της απόφασης του ΟΤΕ, αφετέρου παραπέμπει στην κυβέρνηση Ζολώτα ως την έχουσα την ευθύνη για τον ειδικότερο χειρισμό της υπόθεσης.
 «Tο 1990 οι τηλεπικοινωνιακές υπηρεσίες που παρείχε ο ΟTE βρίσκονταν σε τραγική κατάσταση λόγω της καθυστέρησης της υλοποίησης του προγράμματος των ψηφιακών παροχών. Οι αρχηγοί των τριών κομμάτων που στήριζαν την τότε κυβέρνηση στη Bουλή, σε σύσκεψη υπό την προεδρία του τότε πρωθυπουργού κ. Ξενοφώντα Zολώτα, συμφώνησαν να προχωρήσει η προμήθεια ψηφιακών παροχών τον Iανουάριο του 1990, με βάση σύμβαση που είχε υπογραφεί το 1988, με δεδομένο ότι οποιαδήποτε απόφαση περαιτέρω (πολυετούς) καθυστέρησης θα είχε τεράστιο κόστος, τόσο για τους καταναλωτές τηλεπικοινωνιακών υπηρεσιών όσο και για τα έσοδα του ιδίου του ΟTE. Hταν επίσης απαραίτητη προϋπόθεση για την πραγματοποίηση του κατεπείγοντος προγράμματος (crash program), αξίας δεκάδων δισ., το οποίο θα εχρηματοδοτείτο εξ ολοκλήρου από πόρους της Eυρωπαϊκής Eνωσης. Πρόγραμμα το οποίο και πραγματοποιήθηκε. H απόφαση αυτή ελήφθη κατόπιν ομοφώνων προτάσεων, τόσο του διοικητικού συμβουλίου του ΟTE, όσο και της ειδικής επιτροπής που είχε προς τούτο συσταθεί. Ο ειδικότερος χειρισμός της υλοποίησης της σχετικής απόφασης αποτελούσε ευθύνη της κυβερνήσεως Zολώτα.
 Παραίτηση υπουργού για το θέμα αυτό δεν υπήρξε. Οι πολιτικοί υπουργοί της κυβερνήσεως Zολώτα απεσύρθησαν αργότερα με πρωτοβουλία του κ. Kωνσταντίνου Mητσοτάκη, λόγω διαφωνίας με το ΠAΣΟK στο θέμα των κρίσεων των Eνόπλων Δυνάμεων.
 Eίναι προφανές ότι τα περιστατικά αυτά χρησιμοποιούνται μετά πάροδο δεκαετίας στα πλαίσια του σημερινού αμείλικτου πολέμου μεταξύ οικονομικών συμφερόντων. Kαι έχουν επίσης παράπλευρο στόχο να αποπροσανατολιστεί η κοινή γνώμη της φιλελεύθερης παράταξης σε σχέση με το ρόλο του κ. Σαμαρά και των διαφόρων ομάδων διαπλεκομένων συμφερόντων, τα οποία τον ώθησαν στην ανατροπή της κυβερνήσεως του 1993».
 Υπερασπιζόμενη τον Κ. Μητσοτάκη, η Ντόρα Μπακογιάννη δήλωσε (στον «Αλφα») πως τα γεγονότα δεν είναι όπως τα περιγράφει ο κ. Κεφαλογιάννης και ότι οι υπουργοί παραιτήθηκαν πολύ αργότερα. Αλλά και ο τότε γενικός διευθυντής του ΟΤΕ Κυριάκος Κιουλάφας με δηλώσεις του είπε ότι ο κ. Κεφαλογιάννης είχε πει ότι θα παραιτηθεί αλλά δεν το έκανε, τις καταγγελίες του μάλιστα τις είπε και στη Δικαιοσύνη η οποία απεφάνθη. «Καλά θα κάνει ο κ. Κεφαλογιάννης να διαβάσει το απαλλακτικό βούλευμα, δεν ξέρω γιατί τα λέει αυτά ή δεν δέχεται τη Δικαιοσύνη ή έχει κάποιο άλλο λόγο», πρόσθεσε. Μάλιστα δήλωσε δικαιωμένος από τη Δικαιοσύνη και υπερασπιζόμενος την απόφαση του ΟΤΕ είπε ότι «αν δεν παίρναμε τα ψηφιακά, θα ήμασταν ΟΣΕ! » και πρόσθεσε πως «δεν δέχτηκε καμιά πίεση».
 Απαντώντας σ' όλους αυτούς ο Γιάννης Κεφαλογιάννης, αναφερόμενος στους κ. Μπακογιάννη και Κιουλάφα, είπε πως «η κ. Μπακογιάννη δεν ήταν πρωθυπουργός για να της δώσουμε τις παραιτήσεις μας, όπως επίσης ο τυφλοπόντικας της διαπλοκής, ο ενδιάμεσος ξενιστής κ. Κιουλάφας δεν ήταν στο περιβάλλον του πρωθυπουργού που να γνωρίζει τα γεγονότα». Ο κ. Κεφαλογιάννης επεσήμανε πως παραιτήθηκε στον τότε πρωθυπουργό της χώρας κ. Ζολώτα, ο οποίος μπορεί να ερωτηθεί, ενώ αναφερόμενος στον επίτιμο πρόεδρο της Ν.Δ. είπε: «Ο κ. Μητσοτάκης ξέρει τι συνέβη τότε. Με παρακάλεσε με τρόπο έντονο -για να μη χρησιμοποιήσω άλλες εκφράσεις- να μην ανακοινώσω την παραίτησή μου για να μεθοδευτεί η παραίτηση της κυβέρνησης και να μην εμπλακούν στη διαδικασία του σκανδάλου το οποίο θα ήταν μέγιστο τότε. Επειδή δέχτηκα και ανέχτηκα εκείνη την αναβολή για τη μεθόδευση της παραίτησης των μελών της κυβέρνησης Ζολώτα, θα έρθουν τώρα να με εγκαλέσουν και από πάνω; ».
 Στο θέμα παρενέβη και πάλι ο Α. Σαμαράς χαρακτηρίζοντας βόμβα τις καταγγελίες Κεφαλογιάννη και εγκαλώντας τον Κ. Μητσοτάκη, «τον διαπρεπέστερο αρχιμάγειρα της διαπλοκής», διότι αρνείται να απαντήσει γιατί μια μέρα μετά την πτώση του ως υπηρεσιακός πρωθυπουργός δώρισε το ΞΥΣΤΟ.
