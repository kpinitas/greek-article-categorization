 Και τώρα... ημίχρονο! Το «ντέρμπι» Φλωρίδη - Μητρόπουλου θα περάσει σε δεύτερη μοίρα και τα φώτα της δημοσιότητας θα στραφούν στην έναρξη του 22ου επαγγελματικού πρωταθλήματος το ερχόμενο Σάββατο. 
 Ο υφυπουργός Αθλητισμού αναχωρεί αύριο για την Αυστραλία όπου θα παραμείνει 23 ημέρες εκπροσωπώντας την ελληνική κυβέρνηση στους Ολυμπιακούς Αγώνες του 2000 και γι' αυτό το συγκεκριμένο χρονικό διάστημα δεν πρόκειται να υπάρξουν νέες εντάσεις στις σχέσεις Πολιτείας - ΕΠΑΕ.
 Ο υφυπουργός Αθλητισμού δεν θα κάνει όμως πίσω και επιστρέφοντας από την Ολυμπιάδα θα επιμείνει ότι «πρέπει να προχωρήσει η κάθαρση στο ελληνικό ποδόσφαιρο». Το νομοσχέδιο έχει πάρει ήδη το δρόμο του και αναμένεται να ψηφιστεί τον Οκτώβριο από την Ολομέλεια της Βουλής. Ο κ. Φλωρίδης όμως δεν πρόκειται να αρκεστεί σ' αυτό. Ολα δείχνουν ότι ο υφυπουργός θα... ηρεμήσει μόνο αν απομακρυνθεί από την προεδρία της ΕΠΑΕ ο Βίκτωρας Μητρόπουλος, ο οποίος πάντως κέρδισε την (πρώτη) «μάχη» των εντυπώσεων.
 Συγκλονιστικές εξελίξεις στο μέτωπο Φλωρίδη - Μητρόπουλου δεν θα υπάρξουν λοιπόν έως τις αρχές του επόμενου μήνα, εκτός κι αν οι μεγαλοπαράγοντες του ποδοσφαίρου αποφασίσουν να πάρουν την κατάσταση στα χέρια τους. Βουλευτές του ΠΑΣΟΚ χτύπησαν... πόρτες προέδρων και τους παρότρυναν να θέσουν στο περιθώριο, έστω και για ορισμένο χρονικό διάστημα, τον κ. Μητρόπουλο. Κάποιοι πρόεδροι το σκέφτονται, αλλά προς το παρόν τουλάχιστον δεν έχουν ανοίξει τα χαρτιά τους. Κάτι που θα συμβεί στις 18 Σεπτεμβρίου στη γενική συνέλευση της ΕΠΑΕ, οπότε θα ξεκαθαριστεί το τοπίο σε ό,τι αφορά τη στήριξη που έχει ο κ. Μητρόπουλος από τις ομάδες.
 Ο κοινοβουλευτικός εκπρόσωπος του Συνασπισμού Φώτης Κουβέλης με έγγραφη δήλωσή του αναφέρεται στη στάση που κράτησε στην τροπολογία Φλωρίδη, επισημαίνοντας ότι: «Η εξυγίανση στο χώρο του αθλητισμού είναι αναγκαία και επιβεβλημένη. Τη διαπλοκή συμφερόντων και τη νοσηρότητα στο χώρο αυτό την εξέθρεψαν πράξεις και παραλείψεις της ίδιας της κυβέρνησης κι αυτό οφείλει να μην το λησμονεί ο κ. Φλωρίδης.
 Ζητήσαμε να αποσυρθεί η σχετική τροπολογία, διότι αυτή ήταν τελείως άσχετη προς το νομοσχέδιο που συζητούσε η Βουλή.
 Η στάση μας αυτή ήταν στάση αρχής και όταν το σχέδιο νόμου συζητηθεί στο Κοινοβούλιο, θα έχουν οι πάντες τη δυνατότητα να ακούσουν τις θέσεις του ΣΥΝ και τις ριζικές τομές που εισηγείται το κόμμα μας για την εξυγίανση και την αντιμετώπιση των ποικιλώνυμων διαπλοκών στο ποδόσφαιρο».
 *Οι ομάδες που δεν θα εξουσιοδοτούν την ΕΠΑΕ για τη συμμετοχή των αγώνων τους στο ΠΡΟ-ΠΟ και το προκαθορισμένο Στοίχημα, θα αποβάλλονται από το πρωτάθλημα. Η επιβολή αυτής της ποινής προβλέπεται στην προκήρυξη του πρωταθλήματος.
