 Η βαλίτσα είναι ακουμπισμένη στην εξωτερική πόρτα του φτωχού διαμερίσματος. Η όμορφη ξανθιά, ψηλή κοπέλα λέει με αξιοπρέπεια πως βρίσκεται σε αδιέξοδο. Η μάνα μαζεύοντας τα λιγοστά πράγματα διηγείται την περιπέτειά τους. Είναι η εγγονή και η δισέγγονη του Αλέξη Ζορμπά, του Ελληνα Ζορμπά κατά τον Καζαντζάκη, που το ελληνικό κράτος απελαύνει... θεωρώντας πως η μικρή δεν δικαιούται μια άδεια παραμονής, ως ομογενής.
 Η 22άχρονη Κατερίνα Γκάιγκερ, κόρη της Αννας και δισέγγονη του Γιώργου Ζορμπά, Αλέξη κατά τον Καζαντζάκη στο βιβλίο του «Ενας Ζορμπάς».
 Κι εκείνος έζησε την προσφυγιά. Πήρε την κόρη του Αικατερίνη και πήγε να ζήσει στα Σκόπια. Εκεί δούλεψε εργάτης στα ορυχεία. Η κόρη του μεγάλωσε, παντρεύτηκε με Σέρβο που την οδήγησε στο Βελιγράδι, όπου γεννήθηκε η Αννα και, αργότερα, το παιδί της, η Κατερίνα.
 Πριν από τρία χρόνια, η Κατερίνα ταξίδεψε για πρώτη φορά στην πατρίδα... στην Ελλάδα. Ηρθε μαζί με τη μητέρα της και πολλούς άλλους πρόσφυγες. Βρήκαν ένα μικρό διαμέρισμα στο Βύρωνα κι εγκαταστήθηκαν.
 Η Κατερίνα κατάφερε να πάρει μια τετραετή υποτροφία που δίνει το υπουργείο Οικονομικών σε αλλοδαπούς φοιτητές και άρχισε να φοιτεί στη Φιλοσοφική Σχολή Αθηνών. «Μια χαρά τα πήγαινα με τη γλώσσα δυσκολεύτηκα λίγο· αρχικά», διηγείται η Κατερίνα εξηγώντας ότι όταν ήταν παιδί άκουγε «τη μητέρα να μιλάει ελληνικά με τη γιαγιά» της.
 Αλλά την πρώτη κιόλας χρονιά έχασε την υποτροφία από ένα μάθημα, την αρχαιολογία. «Στη συνέχεια, πήγα χίλιες φορές στην Αστυνομία παρακαλώντας να μου δώσουν άδεια παραμονής ως ομογενή, λέγοντας πως η μητέρα μου έχει ελληνική υπηκοότητα. Αλλά χωρίς αποτέλεσμα: "Εφ' όσον σε δεχθήκαμε ως φοιτήτρια, δεν μπορούμε να σου δώσουμε άδεια παραμονής" ήταν η απάντηση.
 Κι όλα αυτά τα χρόνια ζούσα παράνομα. Χωρίς χαρτιά. Προσπαθώντας να βρω κάποια δουλειά για να επιβιώσω. Ελπίζοντας πως κάποια μέρα θα καταφέρω να ζήσω νόμιμα. Φοβόμουν όμως, πολύ πως αν με έπιαναν θα έμπαινα στη φυλακή. Γι' αυτό δεν κυκλοφορούσα στο κέντρο που υπάρχουν αστυνομικοί, μόνο στη γειτονιά...».
 Παίρνοντας μια βαθιά αναπνοή, η Κατερίνα προσθέτει: «Πριν από ένα 7άμηνο τηλεφωνήσαμε ζητώντας βοήθεια από το υπουργείο Δημόσιας Τάξης. Χωρίς αποτέλεσμα. Δύο μήνες αργότερα, πήγαμε στο Τμήμα Αλλοδαπών, στη λεωφόρο Αλεξάνδρας, και τους εξήγησα τι συμβαίνει.
 «Μου πρότειναν να κάνω μια αίτηση. Τη συμπλήρωσα γράφοντας ό,τι ακριβώς μου είπαν: πόσα χρόνια βρίσκομαι στην Ελλάδα, για ποιο λόγο θέλω να μείνω, ότι είμαι δισέγγονη του Ζορμπά, πως η μητέρα μου έχει ελληνική υπηκοότητα και κατάγεται από το Βελιγράδι. Εφερα και τα χαρτιά της μητέρας (διαβατήριο, ταυτότητα) που βεβαιώνουν την υπηκοότητά της».
 »Μου απάντησαν πως δεν υπάρχει κανένα πρόβλημα και σε δύο μήνες να περάσω για να πάρω την άδεια παραμονής.... 
 Αλλά δύο μέρες μετά, Κυριακή πρωί, εμφανίστηκε ένας αστυνομικός ελέγχοντας τη διαμονή μου και ζητώντας να παρουσιαστώ στο Αλλοδαπών. Πήγα το πρωί της Δευτέρας. Κι άρχισαν πάλι τις ερωτήσεις: γιατί θέλω να μείνω εδώ, γιατί μου αρέσει τόσο πολύ η Ελλάδα... και ζήτησαν πάλι τα χαρτιά της μητέρας. Ηταν περίπου έξι αστυνομικοί. Είπαν, χαμογελαστοί, πως θέλουν να με βοηθήσουν. Zήτησαν να περάσω ύστερα από δύο μήνες με τη μητέρα με την υπόσχεση ότι η άδεια παραμονής θα είναι έτοιμη...». 
 «Πήγαμε προχθές, ακριβώς μετά το δίμηνο, σίγουρες πως όλα είναι εντάξει. Και πήραμε την απάντηση πως "δεν μπορούμε να κάνουμε τίποτα για την υπόθεσή σου". Μου έβαλαν στο χέρι ένα χαρτί που έγραφε πως μέσα σε 10 μέρες πρέπει να εγκαταλείψω τη χώρα -17 Σεπτεμβρίου. Ρώτησα, μόνο, (γιατί;). "Δεν πρέπει να πάρεις την άδεια παραμονής ως δισέγγονη του Ζορμπά, αλλά ως κόρη Ελληνίδας", είπαν. Ρώτησα τι άλλο να κάνω. "Πάρε τουριστική βίζα, γύρνα πίσω και φτιάξε πάλι χαρτιά...". Αυτό ήταν».
 Η Κατερίνα, μαζεύοντας με τη μητέρα της τα λιγοστά πράγματα αναρωτιέται ακόμα «γιατί». Επαναλαμβάνοντας τις μύριες προσπάθειες που έκανε για να στεριώσει. «Δούλεψα παράνομα σε καφετέρια, ζούσα με 100 χιλιάρικα το μήνα και με το φόβο. Πολύ δύσκολα χρόνια...».
 «Απελπισία και ντροπή νιώθω», προσθέτει η μάνα. Λέει πως «στους Σέρβους μπασκετμπολίστες έδωσαν υπηκοότητα και πολλά χρήματα. Ψηλή είναι, από μικρή της έλεγα να παίζει μπάσκετ, αλλά δεν άκουγε... Κρίμα τις τιμητικές πλακέτες που μου έδωσε ο ελληνικός σύλλογος στη Σερβία. Παρακαλέσαμε τόσες φορές τους αστυνομικούς, ώστε δεν ελπίζουμε σε τίποτα πια. Μέχρι την Τρίτη πρέπει να φύγουμε».
 Ανθρωπιστικά, απασχόλησε η περιπέτεια των απογόνων του Ζορμπά, τον κ. Πάτροκλο Σταύρου, πρόεδρο του Ιδρύματος Καζαντζάκη και εκδότη του έργου του. Κι εκείνος μας βεβαίωσε πως παρακάλεσε προς πολλές κατευθύνσεις αρμόδιους, αλλά χωρίς αποτέλεσμα: «Το τραγελαφικό στην υπόθεση είναι ότι η δισέγγονη του Γιώργου Ζορμπά, του "Ελληνα" σύμφωνα με τον τίτλο της ταινίας, θεωρείται πως δεν έχει θέση στην Ελλάδα και ουσιαστικά αποστέλλεται στον Μιλόσεβιτς», αρκέσθηκε μόνο να πει.
