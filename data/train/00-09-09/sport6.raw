 Πριν ακόμα φτάσουν στη διεθνή διαιτησία του Λονδίνου (21 Σεπτεμβρίου η ημερομηνία που ορίστηκε για την εκδίκαση της υπόθεσης), για τη χάρη του Ιάκωβου Τσακαλίδη, ΑΕΚ και Φίνιξ Σανς έχουν ακόμα δύο δρόμους για να λύσουν τις διαφορές τους. 
 Τον έναν τον γνωρίζετε από καιρό, και είναι ο συμβιβασμός. «Εγώ πιστεύω ότι υπάρχουν ακόμα περιθώρια να τα βρούμε με τους Ελληνες, αρκεί να αποδεχτούν την παραμονή του Τσακαλίδη στην ομάδα τους μόνο μέχρι τον Ιούνιο του 2001», δηλώνει ο Μπράιαν Κολάντζελο, πρόεδρος των Σανς. Αλλά η ΑΕΚ επιμένει στον Ιούνιο του 2002, και αρνείται τα οικονομικά οφέλη που συνοδεύουν την πρόταση των Αμερικανών. 
 Ο δεύτερος δρόμος είναι πολύ «σκοτεινός», γιατί έχει να κάνει με την ταυτότητα του Τσακαλίδη. Οπως σχολίασε σε αμερικανικό ραδιόφωνο ο δημοσιογράφος-αυθεντία του ΝΒΑ, Πίτερ Βέσι (ποιος άραγε να τον έβαλε σε υποψίες;), όλο και περισσότερος κόσμος άρχισε να αναζητάει επαλήθευση της καταγωγής και της ηλικίας του παίκτη! Επανερχόμαστε δηλαδή στο σκηνικό της 9ης Ιουνίου, όταν και πάλι έγινε ντόρος στις ΗΠΑ για τον Τσακαλίδη, μέσω του δικτύου NBATalk: «Ετσι τον λένε, ή μήπως Λέντκοφ; Ελληνας είναι, ή Γεωργιανός; Είναι 21 ετών, ή μήπως 23»; 
 Δεν αποκλείεται να 'ναι αυτές οι «αποκαλύψεις ουσίας» με τις οποίες μάθαμε ότι απειλεί η ΑΕΚ τους Σανς, και το αντίστροφο. Γιατί και στις ΗΠΑ, όπως και στην Ελλάδα άλλωστε, πιστεύουν ότι το παιχνίδι έχει «χοντρύνει» από τη στιγμή που δε μπορεί να βρεθεί μια λύση με το καλό. Στην Αριζόνα, μάλιστα, καυχιώνται ότι το Φίνιξ έβαλε ήδη μια τρικολοποδιά στην ΑΕΚ, αφήνοντάς την να προτείνει εκείνη στο Λονδίνο ημερομηνία εκδίκασης της υπόθεσης. Ο «δικέφαλος» επέλεξε τα τέλη Οκτωβρίου, επικαλούμενος την ανάγκη να προετοιμαστούν καλύτερα οι νομικοί του σύμβουλοι. Μόλις το έμαθαν αυτό στο Φίνιξ, ζήτησαν - και πέτυχαν- να εκδικαστεί η υπόθεση στις 21/9, για να είναι δικός τους σύμμαχος ο (περιορισμένος, πια) χρόνος. Ακολούθησε υποβολή ένστασης από την ΑΕΚ, και δεν έγινε αποδεκτή. 
 Εάν, πάντως, η αντιπαράθεση των δύο συλλόγων περιοριστεί σε δικονομικά επιχειρήματα, τότε ο επικεφαλής του νομικού επιτελείου του ΝΒΑ, Τζέφρι Μίσκιν (αυτός θα εκπροσωπήσει τους Σανς στο Λονδίνο), προτίθεται να στηρίξει τη θέση των πελατών του σε μια παράγραφο της ελληνικής νομοθεσίας που, σύμφωνα με την αμερικανική ερμηνεία, επιτρέπει στους αθλητές να πηγαίνουν να παίξουν στο εξωτερικό χωρίς την έγκριση του συλλόγου τους (και υποχρεώνονται, όταν επιστρέψουν στην Ελλάδα, να ενταχθούν πάλι στον αρχικό τους σύλλογο). 
 Κύριος στόχος, βέβαια, του ΝΒΑ είναι να θεωρηθεί άκυρη η μονομερής συμφωνία της ΑΕΚ με τον Τσακαλίδη, επειδή συντάχθηκε πριν από την ενηλικίωση του παίκτη.
 Από την πλευρά τους, οι νομικοί του «δικεφάλου» θα υποστηρίξουν ότι είναι καθ' όλα νόμιμη η συμφωνία, επειδή έχει σταθερή διάρκεια 9 ετών (και όχι 4
5) και αναφέρει ακριβή αποζημίωση του Τσακαλίδη για κάθε χρόνο διάρκειάς της. Θα υποστηρίξουν επίσης ότι ο Τσακαλίδης έλαβε 60 εκατ. δραχμές κατά τη διάρκεια της σεζόν που πέρασε, και ότι τα 40 από αυτά αποτελούν προκαταβολή της περιόδου 2000-2001 (στο συμφωνητικό προβλέπεται αμοιβή μόλις 20 εκατ.), άρα ο αθλητής έχει αποδεχτεί την παραμονή του στην Ελλάδα. 
 Εννοείται ότι θα υπάρξουν και κάποιοι άσοι στο μανίκι των δύο πλευρών, που κρατιούνται επιμελώς κρυμμένοι...
