Αισόδοξος δηλώνει ο Λίβυος ηγέτης, Μοαμάρ Καντάφι, σχετικά με το μέλλον των αμερικανο-λιβυκών σχέσεων. Μιλώντας την Πέμπτη στον τηλεοπτικό σταθμό CNN, ο Καντάφι υποστήριξε ότι οι τεταμένες σχέσεις της χώρας του με τις ΗΠΑ θα μπορούσαν να εξομαλυνθούν και να αποκατασταθούν.
 «Πιστεύω ότι δεν υπάρχει τίποτα που να εμποδίζει την αποκατάσταση ή την εξομάλυνση των σχέσεων των δύο χωρών», είπε ο Καντάφι, κάνοντας λόγο για μια «νέα εποχή»: «Νικήσαμε στον ένοπλο αγώνα και οι χώρες του Τρίτου Κόσμου κέρδισαν την ανεξαρτησία τους (από την Ευρώπη) και δεν έχουν πια ανάγκη τα όπλα. Προσπαθούμε να εδραιώσουμε την ειρήνη». Ο Λίβυος ηγέτης εξέφρασε μάλιστα και την άποψη ότι οι ΗΠΑ «θα αναθεωρήσουν την ιμπεριαλιστική πολιτική τους, διότι δεν συμβαδίζει με τη νέα εποχή και τελικώς θα αποτύχει».
 Ο Καντάφι προέβλεψε την κατάρρευση του αμερικανικού συστήματος διακυβέρνησης, υποστηρίζοντας ότι θα αντικατασταθεί από το σύστημα της Τζαμαχίριγια (λαοκρατία), που εφαρμόζεται στη Λιβύη. Και, όταν ρωτήθηκε για ποιο λόγο απουσίασε από τη Διάσκεψη της Χιλιετίας στη Νέα Υόρκη, δεν δίστασε να επιτεθεί κατά του ΟΗΕ: «Περιμένετε να διασχίσω τον Ατλαντικό για να μιλήσω για ένα πεντάλεπτο; Ο ΟΗΕ δεν είναι πια αληθινός. Οταν αναμορφωθεί, θα το σκεφτούμε να μιλήσουμε από το βήμα εκείνο. Η αλήθεια είναι ότι η Γενική Συνέλευση έχει μετατραπεί σε ένα ψευτικό σκηνικό εκφώνησης ομιλιών».
 Ο Λίβυος ηγέτης διέψευσε ότι η χώρα του πλήρωσε λύτρα στους μουσουλμάνους αντάρτες της Αμπού Σαγιάφ στις Φιλιππίνες για την απελευθέρωση των δυτικών ομήρων. Αντιθέτως απέδωσε την επιτυχία των διαπραγματεύσεων στην επιρροή της Λιβύης, η οποία έχει υποστηρίξει τα δικαιώματα της μουσουλμανικής μειονότητας «στις Φιλιππίνες και σε ολόκληρο τον κόσμο». Γεγονός πάντως είναι ότι η Λιβύη έχει κάνει τα τελευταία χρόνια συγκεκριμένα βήματα για την αποκατάσταση της διεθνούς εικόνας της, που έχει συνδεθεί με την τρομοκρατία. Πέρυσι παρέδωσε τους υπόπτους για τη βομβιστική επίθεση στην πτήση 103 της εταιρείας Παναμέρικαν το 1988, με αποτέλεσμα να αρθούν οι σχετικές κυρώσεις του ΟΗΕ. Τον περασμένο μήνα, έκθεση της ερευνητικής επιτροπής του αμερικανικού Κογκρέσου ανέφερε ότι η Λιβύη φαίνεται να έχει μειώσει σημαντικά την υποστήριξή της σε διεθνείς τρομοκρατικές ομάδες και ότι οι ΗΠΑ εξετάζουν το ενδεχόμενο άρσης της ταξιδιωτικής απαγόρευσης μετά την επίσκεψη αντιπροσωπείας του Στέιτ Ντιπάρτμεντ στη Λιβύη τον περασμένο Απρίλιο.
