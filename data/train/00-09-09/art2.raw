Χωρίς ροζ περούκες, πελώρια γυαλιά, πολύχρωμα φτερά και πανύψηλες ασημένιες μπότες, όλη την αισθητική που τον καθιέρωσε τη δεκαετία του '70, ο Ελτον Τζον έρχεται στην Αθήνα για δύο, τελικά, συναυλίες το Σάββατο και την Κυριακή. Η δεύτερη έκτακτη εμφάνιση κρίθηκε απαραίτητη, αφού τα εισιτήρια για την πρώτη μέρα εξαντλήθηκαν πολύ γρήγορα. Αυτές οι συναυλίες δεν θα έχουν τίποτα από την υπερβολή και το κιτς που τον έκαναν κάποτε σταρ της ροκ. Τώρα ο μεσήλικας Ελτον Τζον θα καθήσει μόνος μπροστά στο πιάνο του για να κάνει μια αναδρομή σε κλασικά κομμάτια της τριαντάχρονης καριέρας του. Ο μικρόσωμος Αγγλος απέκτησε τη φήμη του κατά τη φρενιτώδη δεκαετία του εβδομήντα. Η εποχή ήταν κατάλληλη για έναν καλλιτέχνη που στηρίχθηκε στην υπερβολή. Οι ψευδαισθήσεις των χίπις είχαν τελειώσει, βασίλευε ο άκρατος ηδονισμός, τα ναρκωτικά, οι εκκεντρικές εμφανίσεις. Ο Ελτον Τζον χρίσθηκε σταρ καθώς εκτελούσε τις δακρύβρεχτες μπαλάντες του, ντυμένος σαν παραδείσιο εξωτικό πουλί με στρας, ψηλοτάκουνες μπότες και έντονο μακιγιάζ.  Τότε, απογειώθηκε στο ζενίθ της καριέρας του. Είχε μεταβληθεί σε μηχανή τραγουδιών που ανέβαιναν στο νούμερο ένα των τσαρτς, έπαιξε στο μιούζικαλ «Τόμι» των Who, έγραψε το «What Ever Gets You Through The Night» με τον Τζον Λένον, παραδέχθηκε δημόσια την αμφιφυλία του στο «Ρόλινγκ Στόουν», ψηφίσθηκε ως «η χειρότερα ντυμένη γυναίκα του 1976» και δήλωσε ότι εγκαταλείπει τη μουσική το 1978, διακρίνοντας την καταστροφική ορμή του πανκ που ανέρχονταν, διαλύοντας τους εφήμερους ποπ σταρ του καιρού. Πάντως ο Ελτον Τζον δεν ήταν ένας από αυτούς. Ο Ρέτζιναλντ Κένεθ Ντουάιτ - όπως είναι το πραγματικό του όνομα - έπαιζε πιάνο από τα τέσσερά του χρόνια, στα έντεκα μπήκε με υποτροφία στη Βασιλική Ακαδημία Μουσικής και λίγο πριν αποφοιτήσει την εγκατέλειψε για να παίξει ροκ εν ρολ με τους Bluesolog y. Από αυτούς πήρε και το όνομα Ελτον Τζον, ένα συνδυασμό των ονομάτων του τραγουδιστή Τζον Μπάλντρι και του σαξοφωνίστα Ελτον Ντιν που τον επηρέασαν. Υστερα συνάντησε από μια αγγελία τον Μπέρνι Τόπιν και έγιναν το δίδυμο που υπέγραφε μόνο επιτυχίες. Η δεκαετία του '80 ήταν η χειρότερη στιγμή του. Παρά τη θριαμβευτική επιστροφή του στη σκηνή με μια συναυλία στο Σέντραλ Παρκ της Νέας Υόρκης, η παλιά λάμψη είχε χαθεί. Αντιμετώπιζε προβλήματα από τη βουλιμία του και την εξάρτησή του από τα ναρκωτικά, ενώ οι μελαγχολικές μπαλάντες του δεν συγκινούσαν το κοινό. Εκανε έναν αποτυχημένο γάμο και κατέφυγε στις φιλανθρωπίες, δίνοντας συναυλίες είτε για τα παιδιά του Τρίτου Κόσμου είτε για τα θύματα του AIDS.  Κατάφερε να ξαναγίνει το επίκεντρο την επόμενη δεκαετία. Απεξαρτήθηκε από το αλκοόλ και τα ναρκωτικά. Πήρε Γκράμι για τα τραγούδια του στο σάουντρακ «Ο βασιλιάς των λιονταριών», σάρωσε με το γλυκερό κομμάτι του στη μνήμη της Νταϊάνα «Caddle In The Wind» και έφτασε να γίνει ο δεύτερος καλλιτέχνης με τις μεγαλύτερες πωλήσεις άλμπουμ στην Αμερική.  Πρόσφατα, μετρά τα κέρδη του από το μιούζικαλ «Αϊντα», βασισμένο στην όπερα του Βέρντι, και αναμένει την κυκλοφορία του σάουντρακ της ταινίας «Στο δρόμο για το Ελντοράντο». Καμιά όμως από τις πρόσφατες δουλειές δεν διαθέτει τη γοητεία των κομματιών του παρελθόντος. Γι' αυτό και στις συναυλίες του προτιμά να τραγουδά όχι τις νέες του μπαλάντες αλλά τις παλιές του επιτυχίες, που κλείνουν είκοσι χρόνια ζωής. Δ.Α. 
