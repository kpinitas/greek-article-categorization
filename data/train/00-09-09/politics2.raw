 Η Ελλάδα πιστεύει και εργάζεται σταθερά για τη δημιουργία ενός πολυεθνικού, πολυπολιτισμικού Κοσόβου, με εγγυημένη την επιστροφή όλων των προσφύγων και με προϋποθέσεις, ώστε οι κάτοικοί του να ζουν μέσα σε περιβάλλον πλήρους ασφάλειας, δήλωσε ο υπουργός Εξωτερικών Γ. Παπανδρέου, επισκεπτόμενος χθες την Πρίστινα. 
 Yποστήριξε ακόμα ότι όλοι οι κάτοικοι του Κοσσυφοπεδίου πρέπει να λάβουν μέρος στις εκλογές της 28ης Οκτωβρίου (σ.σ. τις οποίες διενεργεί ο Kουσνέρ και όχι στις 24 Σεπτεμβρίου, που διενεργεί ο Mιλόσεβιτς) για την ανάδειξη δημοτικών αρχών. 
 Ο υπουργός Εξωτερικών άρχισε την περιοδεία του χθες το πρωί από την έδρα της ΚFΟR, όπου συναντήθηκε με το στρατιωτικό διοικητή Ισπανό ναύαρχο Ορτούνιο. Στη συνέχεια, επισκέφθηκε το ιστορικό μοναστήρι της Γκρατσάνιτσα στο σερβικό τομέα, όπου είχε συνάντηση με τον αρχιμανδρίτη Νεκτάριο. Αργότερα, επισκέφθηκε το Νοσοκομείο των Ελλήνων Γιατρών του Κόσμου και είχε διαδοχικές συναντήσεις με τους Αλβανούς ηγέτες Ρουγκόβα, Φάτσι και Τσόσια, ενώ εκκρεμούσε η συνάντησή του με τον ηγέτη των Σέρβων Ιβάνοβιτς. 
 Ο κ. Παπανδρέου συναντήθηκε και με τον πολιτικό διοικητή του Κοσόβου κ. Κουσνέρ, με τον οποίο συζήτησε την κατάσταση στην περιοχή και ειδικότερα το θέμα της διεξαγωγής των εκλογών στις 28 Οκτωβρίου.
 Η ελληνική αντιπροσωπεία κινήθηκε σε όλη την περιοχή του Κοσόβου υπό την προστασία της ελληνικής ειρηνευτικής δύναμης. Η ελληνική στρατιωτική παρουσία εκθειάζεται απ' όλες τις πλευρές για την οργάνωση και την αποδοτικότητά της ώς η πιο οργανωμένη μονάδα, έτσι ώστε ο νυν διοικητής της ΚFΟR έχει ζητήσει την επέκταση των αρμοδιοτήτων της και εκτός των τομέων εκτίμησης.
 Mετά τη συνάντησή του με τον Γ. Παπανδρέου ο διοικητής του Kοσσυφοπεδίου Mπ. Kουσνέρ, υπεύθυνος για τους κατοίκους της περιοχής και την ασφάλεια, δήλωσε: 
 «Θα αντιμετωπίσουμε μια πολύ κακή περίοδο κατά τη διάρκεια των εκλογών. Aλλά αυτό είναι το τίμημα που θα πληρώσουμε για τη δημοκρατία. Δυστυχώς δεν μπορούμε να εγγυηθούμε την ασφάλεια ούτε των Σέρβων ούτε των Aλβανών».
 Το αξιοσημείωτο της χθεσινής περιοδείας ήταν και πάλι η «Ολυμπιακή». Το αεροσκάφος της αποστολής έπρεπε χθες το πρωί να κάνει τη διαδρομή Βελιγράδι-Πρίστινα. Η «Ολυμπιακή» υπέβαλε το σχέδιο πτήσεως Βελιγράδι - Πρίστινα με βάση τον παλαιό αεροδιάδρομο, που έχει καταργηθεί εδώ και 18 μήνες. Το ΝΑΤΟ, που ελέγχει την αεροναυτιλία στην περιοχή, υπέδειξε να ακολουθηθεί ο αεροδιάδρομος Βελιγράδι - Σκόπια - Πρίστινα, οι οδηγίες για τον οποίον βρίσκονται σε ειδική ιστοσελίδα στο Ιντερνετ. Η «Ολυμπιακή» αντέτεινε ότι οι οδηγίες αυτές ήταν μακροσκελείς και λόγω πίεσης χρόνου δεν μπορούσε να τις διαβάσει. Κατόπιν αυτών το ΥΠΕΞ αναγκάστηκε να υποβάλει επείγον αίτημα στον ανώτατο στρατιωτικό διοικητή του ΝΑΤΟ στις Βρυξέλλες, ο οποίος, απηυδισμένος προφανώς, τις πρώτες πρωινές ώρες χθες έδωσε άδεια να χρησιμοποιηθεί ο καταργημένος αεροδιάδρομος Βελιγράδι - Πρίστινα. 
 Ετσι αποκαταστάθηκε για λίγο στον αέρα η πάλαι ποτέ ενιαία Γιουγκοσλαβία...
