 Σκορπίζει σήμερα η τεχνική ηγεσία του Ολυμπιακού στην Ευρώπη, ώστε να συγκεντρώσει αναλυτικά στοιχεία για τη Βαλένθια και τη Χερενβέιν, δύο από τους τρεις αντιπάλους της πειραϊκής ομάδας στο Champions League. Η προσοχή των «ερυθρολεύκων» πάντως, θα είναι απόψε στραμμένη στη Μαδρίτη, στο «Σαντιάγκο Μπερναμπέου», εκεί όπου η Βαλένθια θα αντιμετωπίσει τη Ρεάλ Μαδρίτης, υπό το βλέμμα του Γιάννη Μαντζουράκη. Ο προπονητής του Ολυμπιακού θα «κατασκοπεύσει» για δεύτερη φορά μέσα σε πέντε μέρες τη Βαλένθια και αυτό που επαναλαμβάνει τα τελευταία εικοσιτετράωρα είναι ότι «έχουμε πολύ δύσκολη αποστολή, οι Ισπανοί δεν έχουν τόσα προβλήματα όσα τους αποδίδουν, χρειάζεται μεγάλη προσοχή για να πάρουμε ένα καλό αποτέλεσμα».
 Μετά το φιλικό αγώνα της Βαλένθια με την Πάρμα στην Ιταλία (1-3) την περασμένη Τρίτη, ο Μαντζουράκης έδειξε να θορυβήθηκε και ανησυχεί ιδιαίτερα για τον τρόπο που πρέπει να παραταχθεί η πειραϊκή ομάδα στο «Μεστάγια». Ετσι, πήρε την απόφαση ιδίοις όμμασι να πάρει απόψε και την τελευταία γεύση από τη Βαλένθια, την οποία θα αναλύσει αύριο και μεθαύριο στους ποδοσφαιριστές του Ολυμπιακού στο ξενοδοχείο στην Ισπανία. «Πρέπει να συγκεντρώσουμε όσο το δυνατόν περισσότερα στοιχεία και να αποφύγουμε τα λάθη» είπε στους συνεργάτες του ο «Ρουμάνος» τεχνικός, ο οποίος περιμένει από τον Ολυμπιακό να δείξει το πραγματικό του πρόσωπο στο «Μεστάγια».
 Στο μεταξύ, και ο συνεργάτης του προπονητή του Ολυμπιακού, ο Τάκης Λεμονής αναχωρεί σήμερα το πρωί για την Ολλανδία όπου το βράδυ θα «κατασκοπεύσει» τη Χερενβέιν στον εντός έδρας αγώνα με την Μπρέντα. Ο Λεμονής θα δει για δεύτερη φορά μέσα σε τέσσερις μέρες τη Χερενβέιν, αλλά η εντύπωση που αποκόμισε από τον αγώνα με την Τβέντε την περασμένη Τετάρτη, είναι ότι δεν πρόκειται για μια ομάδα που μπορεί να φοβίσει τον Ολυμπιακό και στηρίζεται κυρίως στις αντεπιθέσεις, ενώ υπάρχουν αρκετά προβλήματα στην άμυνα.
 Ο Μαντζουράκης και ο Λεμονής θα συναντηθούν αύριο το πρωί στη Βαλένθια και θα αναλύσουν τα στοιχεία για τη Βαλένθια, ενώ οι ποδοσφαιριστές του Ολυμπιακού θα προπονηθούν σήμερα στις 9 το πρωί και στις 7 το απόγευμα στον Ρέντη υπό τις οδηγίες του Γκεόργκι Πομάσκι και του Τάσου Μητρόπουλου. Στη συνέχεια, θα ανακοινωθεί η αποστολή για την Ισπανία και οι «ερυθρόλευκοι» θα ταξιδέψουν αύριο στις 8 το πρωί με πτήση τσάρτερ με προορισμό τη Βαλένθια. Το απόγευμα θα προπονηθούν σε γήπεδο κοντά στο ξενοδοχείο.
 Επικεφαλής της αποστολής του Ολυμπιακού θα είναι οι Γιώργος Λούβαρης, Πέτρος Κόκκαλης, ενώ ο πρόεδρος της πειραϊκής ΠΑΕ Σωκράτης Kόκκαλης θα ταξιδέψει την Τρίτη το πρωί με λίαρ τζετ για τη Βαλένθια.
