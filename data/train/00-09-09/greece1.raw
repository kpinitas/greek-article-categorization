 Οι εντολές αγορών που συνέχισαν και χθες να πέφτουν σαν βροχή από ξένους και Eλληνες θεσμικούς, αλλά και από ισχυρά επιχειρηματικά και ιδιωτικά χαρτοφυλάκια, δημιούργησαν εκρηκτική ατμόσφαιρα και σκηνές κλεμμένες από το περυσινό καλοκαίρι. 
 Η αγοραστική μανία ήταν τόσο έντονη, που απογείωσε το γενικό δείκτη στο 
7, 92% ή 322 μονάδες υψηλότερα, επίδοση μοναδική στην ιστορία του ελληνικού Xρηματιστηρίου. 
 Με την ατμομηχανή των τραπεζικών μετοχών στο φουλ (ολόκληρος ο κλάδος βρέθηκε στο limit-up αποκομίζοντας κέρδη 11, 28%), η αγορά αντίκρισε ξανά, μετά τη χθεσινή 7η κατά σειρά θεαματική άνοδο, τα επίπεδα των 4.381, 79 μονάδων τα οποία εκφεύγουν όλων των τεχνικών αναλύσεων που διατυπώνονταν από το τέλος της περασμένης εβδομάδας μέχρι και χθες. Ολες οι αναλύσεις και εκτιμήσεις ενέχουν πλέον το στοιχείο του παρακινδυνευμένου, καθώς η αγορά παρουσιάζει συμπεριφορά ελατηρίου που είχε πιεστεί υπερβολικά και τώρα απελευθερώνεται κάτω από μια διαμετρικά αντίθετη ψυχολογία των επενδυτών.
 Το «σοκ» που από καιρού ανέμενε η αγορά είναι πλέον γεγονός, μετά την απρόσμενη κούρσα των 1.000 μονάδων σε μία και μόνο εβδομάδα, διαμορφώνοντας έτσι ένα νέο τοπίο σε ένα Xρηματιστήριο που ενώ λίγες ημέρες πριν έδειχνε αυτοκτονικές τάσεις αρνούμενο να δεχθεί τα θετικά του οικονομικού περίγυρου, σήμερα φαίνεται να «εγκλωβίζεται» σε εντονότατες -αλλά όχι, πλέον, παράλογες- προσδοκίες ανάκαμψης. 
 «Η άνοδος που παρατηρείται αυτές τις ημέρες στη Σοφοκλέους δεν θα πρέπει, ούτε κατά διάνοια να θεωρείται υπερβολική, δεδομένου ότι οι τιμές για ένα μεγάλο μέρος της αγοράς είχαν διαμορφωθεί σε εξαιρετικά χαμηλά επίπεδα, κάτι που έσπευσαν να εκμεταλλευτούν οι ξένοι θεσμικοί, ακολουθούμενοι παράλληλα και από τα ελληνικά θεσμικά χαρτοφυλάκια», τονίζει στην «Ε» ο επικεφαλής της Εθνικής Χρηματιστηριακής Γιάννης Τσαμουργκέλης.
 Αν και οι φήμες περί επικείμενων μεγάλων «ντιλς» στον τραπεζικό χώρο οργιάζουν στην ελληνική αγορά, με την Αlpha Bank να πρωταγωνιστεί στη σεναριολογία των εξαγορών, παράγοντες και στελέχη του χρηματιστηριακού και τραπεζικού χώρου εκφράζουν έντονες επιφυλάξεις, αποδίδοντας ταυτόχρονα το ισχυρό ενδιαφέρον για τραπεζικές αξίες στην επανεμφάνιση των ξένων επενδυτών. Οπως χαρακτηριστικά αναφέρουν, «η πρόσφατη αναθεώρηση των δεικτών της Morgan Stanle y, με την αύξηση της βαρύτητας σειράς ελληνικών μετοχών για τα funds που επενδύουν σε αναδυόμενες αγορές, άναψε το πράσινο φως για επανατοποθετήσεις στη Σοφοκλέους που πήραν μορφή χιονοστιβάδας».
 Παρά τις φοβίες και αναστολές που (δικαίως) εξακολουθούν να κατατρύχουν τις χιλιάδες των απογοητευμένων και οικονομικά εξασθενημένων μικροεπενδυτών, η αιφνίδια και εντυπωσιακή μεταστροφή του κλίματος στη χρηματιστηριακή αγορά αρχίζει να διαπερνά ημέρα με την ημέρα τις τάξεις των ιδιωτών επενδυτών, ενισχύοντας την εκτίμηση ότι σταδιακά θα επανακάμψουν και οι «μικροί» στο στίβο των συναλλαγών. Εχοντας, ωστόσο, τη μακρά και πικρή πείρα του παρελθόντος, εκτιμάται ότι οι κινήσεις τους πλέον θα είναι «λελογισμένες» και οι επιλογές τους θα χαρακτηρίζονται από ποιοτικά κριτήρια. Ηδη, άλλωστε, τα μηνύματα που καταφτάνουν από την αγορά των Αμοιβαίων Κεφαλαίων (όπου δραστηριοποιείται ένας μεγάλος αριθμός αποταμιευτών), συνηγορούν στο ότι ενεργοποιείται πάλι ο «κοιμισμένος γίγαντας» στον οποίο όλοι προσβλέπουν για την παγίωση του θετικού κλίματος στην αγορά της Σοφοκλέους. Ενδεικτικό αυτής της ενεργοποίησης των αποταμιευτών είναι οι νέες αυξημένες εισροές -άνω των 20 δισ. δρχ. στο τελευταίο διήμερο -προς τα Μετοχικά Αμοιβαία Κεφάλαια.
 Ενα ισχυρό κίνητρο για διατήρηση των θετικών τάσεων στην αγορά είναι η εμπιστοσύνη που επιδεικνύουν πλέον εταιρείες και επιχειρηματίες για τις ίδιες τους τις μετοχές. Η διοίκηση του ΟΤΕ ανακοίνωσε χθες ότι ξεκινά την υλοποίηση του προγράμματος επαναγοράς 20 εκατ. μετοχών του Οργανισμού (δηλ.4% του μετοχικού κεφαλαίου) έως την τιμή των 14.000 δρχ. που θα ολοκληρωθεί εντός των επόμενων 4 μηνών.
 Στην ίδια τακτική επιδίδονται και άλλοι επιχειρηματίες, μεταξύ των οποίων και ο διευθύνων σύμβουλος της Πάναφον Γ. Κορωνιάς που ανακοίνωσε χθες ότι προέβη σε αγορά 26.000 μετοχών της εταιρείας του.
