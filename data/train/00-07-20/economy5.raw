 πρόσφατη δημοσιοποίηση του κυβερνητικού σχεδιασμού για περαιτέρω ελαστικοποίηση των ήδη πολλαπλώς, de jure και de facto, ελαστικοποιημένων εργασιακών σχέσεων στη χώρα μας αποτελεί στην ουσία επισημοποίηση μιας, στο όνομα της διαβόητης παγκοσμιοποίησης, προ πολλού προαναγγελθείσας απορύθμισης βασικών δομικών στοιχείων του σκληρού πυρήνα προστασίας του Eργατικού Δικαίου.
 H νεοφιλελεύθερη αυτή συνταγή, που είναι γνωστή και δοκιμασμένη, δεν έχει επιφέρει μέχρι σήμερα ουσιαστικά θετικά αποτελέσματα στο μέτωπο της ανεργίας. H συνεχής συμπίεση του μισθολογικού και θεσμικού εργασιακού κόστους αποτελεί, πέρα από κάθε αμφισβήτηση, στοιχείο της εν εξελίξει ευρισκομένης αποδόμησης του Eργατικού Δικαίου και όχι συγκυριακό, έκτακτης ανάγκης και έτσι με περιορισμένο χρονικό ορίζοντα ισχύος, μέτρο.
 Ο Mολώχ της αχαλίνωτης κερδοφορίας του χρηματιστικού κατά βάση, δηλαδή του μη παραγωγικού, κεφαλαίου, επικαλούμενος ως δαμόκλειο σπάθη το διάτρητο πλέον άλλοθι της ανταγωνιστικότητας, απαιτεί και θα απαιτεί συνεχώς και νέες εργασιοθυσίες. Δεν πρόκειται μόνο για τα οξύτατα νομικά-συνταγματικά προβλήματα που προκαλούν η βαθμιαία και εντεινόμενη απώθηση του συλλογικού- συμμετοχικού στοιχείου από το ισχύον σύστημα Eργατικού Δικαίου και η συνεπαγόμενη επαναφορά της ρύθμισης ουσιωδών όρων εργασίας, όπως ο χρόνος, στην απόλυτη εξουσία του εργοδότη-επιχειρηματία. H τυχόν εφαρμογή των προεξαγγελθέντων μέτρων δε θα κλονίσει απλώς συθέμελα το υπάρχον και ιδιαίτερα
εύθραυστο σύστημα κοινωνικής νομιμοποίησης. Πολύ περισσότερο θα υποσκάψει τα ίδια τα θεμέλια του δημοκρατικού μας πολιτεύματος, αφού θα πληγούν τόσο η αρχή
του κράτους δικαίου και οι επιμέρους εκφάνσεις της, όσο και σειρά θεμελιωδών συνταγματικών δικαιωμάτων που αποτελούν ακρογωνιαίους λίθους της δημοκρατικής αρχής.
 Ως καθηγητές Eργατικού Δικαίου, δηλαδή ταγμένοι από τη φύση αυτού του νομικού κλάδου υπέρ της ασθενέστερης πλευράς, δηλαδή τους εργαζομένους, δεν μπορούμε παρά να εκφράσουμε την έντονη δυσφορία και διαμαρτυρία μας για τις κυοφορούμενες εξελίξεις και συγχρόνως την ελπίδα ότι θα επικρατήσουν τελικά νηφαλιότερες και κοινωνικά ευαίσθητες εκτιμήσεις.
