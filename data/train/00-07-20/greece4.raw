Νέο υπόμνημα με το οποίο ζητούν να ασκηθεί ποινική δίωξη κατά παντός υπευθύνου για «ανθρωποκτονία από πρόθεση» καταθέτουν σήμερα οι συνήγοροι του γιατρού Παρασκευά Ελευθεριάδη, ο οποίος βρέθηκε νεκρός στην τουαλέτα του γραφείου του.
 Η σύζυγος του διευθυντή της Μαιευτικής Κλινικής του Θριάσιου Νοσοκομείου εμμένει στην άποψή της να ακτικρούει τα περί «αυτοκτονίας» και μάλιστα καταθέτει στον εισαγγελέα γραφολογική έκθεση που πιστοποιεί -κατά τους συνηγόρους της- ότι στο σημείωμα που άφησε ο γιατρός, «η υπογραφή δεν είναι δική του».
 Η οικογένεια του γιατρού για να ενισχύσει τη θέση της, «ότι πρόκειται για εγκληματική ενεργεια», προσέφυγε στη γραφολόγο Ιωάννα Βουρδογιάννη-Παντελαίου,
η οποία εξέτασε το σημείωμα που άφησε πίσω του ο 52χρονος γιατρός.
 Σύμφωνα με τα συμπεράσματά της, που θα τεθούν το μεσημέρι υπόψη του εισαγγελέα
 * «...Η υπογραφή που φέρει το σημείωμα δεν είναι του γιατρού».
 * «...Tο κυρίως κείμενο είναι γραμμένο σε δύο διαφορετικούς χρόνους», ενώ η γραφολόγος φέρεται να διατηρεί επιφυλάξεις εάν το κείμενο γράφτηκε (ολόκληρο) με το ίδιο στιλό.
 * «...Το δεύτερο μέρος του κειμένου έχει γραφτεί υπό το κράτος μεγάλης ψυχολογικής πίεσης».
 Οι αναφορές στο σημείο αυτό του κειμένου αφορούν «τη συγγνώμη προς την οικογένειά του», αλλά και σε άλλο σημείο υπάρχει η επίμαχη παραφθορά, «με έφαγαν οι σκοτεινές δυνάμεις του νοσοκομείου».
 Κατά τους συνηγόρους της οικογένειας Ελευθεριάδη, ο ορισμός της γραφολόγου κρίθηκε αναγκαίος γιατί ήταν ανεξήγητο για την οικογένειά του το γεγονός ότι το σημείωμα βρέθηκε μέσα στο πορτοφόλι του που βρισκόταν στην πίσω τσέπη του παντελονιού του και όχι σε κάποιο εμφανές σημείο, όπως θα ήταν πιο φυσικό.
 Ο 52χρονος μαιευτήρας γιατρός βρέθηκε νεκρός ολόγυμνος μέσα στην τουαλέτα του γραφείου, με κομμένη την καρωτίδα (με νυστέρι). Πληροφορίες φέρουν τους συνηγόρους της οικογένειας Ελευθεριάδη να αποκαλύπτει σήμερα στον εισαγγελέα, μέσω του υπομνήματός της, το όνομα του ανθρώπου που είχε δεύτερο κλειδί, και άρα και πρόσβαση στο γραφείο του διευθυντή της γυναικολογικής κλινικής.
 Συγκεκριμένα, υποδεικνύουν ένα γιατρό και ζητούν να κληθεί να καταθέσει σε ποιον παρέδωσε το κλειδί όταν έφυγε από την κλινική.
 Σύμφωνα πάντως με την ιατροδικαστική έκθεση του κ. Νίκου Καρακούκη, «επρόκειτο
για καθαρή περίπτωση αυτοκτονίας», ενώ βρέθηκε στο στομάχι του και πράσινο υγρό, που πιθανολογείται ότι ήταν γεωργικό φάρμακο.
 Οι συνήγοροι υποστηρίζουν στο υπόμνημά τους ότι παρά τις έρευνες της ιατροδικαστικής υπηρεσίας, δεν διαπιστώθηκε το είδος του υγρού.
 * Να γίνει νέα έρευνα σε εξειδικευμένο κέντρο ακόμη και του εξωτερικού αν χρειαστεί.
 * Διατυπώνουν ερωτηματικά σχετικά με τον τρόπο που επέλεξε η Aστυνομία να διεξαγάγει την έρευνα και επισημαίνουν «λάθη» κατά την κρίση τους.
 * Προτίθενται ακόμη να ζητήσουν από την Eισαγγελία να ορίσει η ίδια δύο γραφολόγους για να εξετάσουν και αυτοί το σημείωμα του Ελευθεριάδη.
