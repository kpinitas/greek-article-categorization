 Οι εισροές, οι οποίες ξεπέρασαν τα 300 εκατ. ευρώ (101 δισ. δρχ. περίπου), δημιουργούν αυξημένες προσδοκίες για τόνωση του επενδυτικού κλίματος, καθώς εκτιμάται ότι τα κεφάλαια αυτά θα κατευθυνθούν στη Σοφοκλέους. 
 Βέβαια, παρ' όλο που είναι δύσκολο να ερμηνευθούν οι προθέσεις των επενδυτών αυτών, η χρηματιστηριακή αγορά θα πρέπει να θεωρείται μονόδρομος για τη διοχέτευση των κεφαλαίων αυτών, καθώς τόσο το ύψος των ελληνικών επιτοκίων όσο
και η δραστηριότητα στην αγορά ομολόγων δεν δικαιολογούν τέτοιου είδους κινήσεις. Αλλωστε είναι ενδεικτικό ότι ο όγκος των συναλλαγών στη δευτερογενή αγορά ομολόγων διατηρείται τις τελευταίες ημέρες σε χαμηλό επίπεδο, γεγονός το
οποίο συνδέεται και με τον περιορισμό του περιθωρίου (της διαφοράς απόδοσης ελληνικών - γερμανικών ομολόγων). 
 Από την άλλη πλευρά, όμως, η αυξημένη ζήτηση για δραχμές που εμφανίστηκε δεν συνέβαλε στη συγκράτηση της ισοτιμίας της δραχμής. Μάλιστα, προκειμένου να καλυφθεί η αυξημένη ζήτηση, παρενέβη η Τράπεζα της Ελλάδος διοχετεύοντας στην αγορά περίπου 245 εκατ. ευρώ. Ωστόσο, η υποχώρηση του ευρώ έναντι του δολαρίου
είχε ως αποτέλεσμα η δραχμή να ακολουθήσει παράλληλη πορεία. Ετσι στη διατραπεζική αγορά η συναλλαγματική ισοτιμία του εθνικού μας νομίσματος υποχώρησε κατά περίπου τέσσερις δραχμές έναντι του δολαρίου και διαμορφώθηκε στο Fixing στις 364, 800 δρχ., με αποτέλεσμα να πωλείται σήμερα από τις εμπορικές τράπεζες προς 358, 083 δραχμές. 
 Στην αγορά ομολόγων, ο όγκος των συναλλαγών στο Ηλεκτρονικό Σύστημα Συναλλαγών
 (ΗΔΑΤ) διαμορφώθηκε χθες σε 34 δισ. δρχ., εκ των οποίων τα 26 δισ. δρχ. αφορούσαν εντολές πώλησης τίτλων και τα υπόλοιπα 8 δισ. δρχ. εντολές αγοράς. Το περιθώριο διατηρήθηκε στο 0, 79%, εμφανίζοντας στη διάρκεια της ημέρας τάσεις περαιτέρω συρρίκνωσης στο 0, 78%, εξαιτίας της υποχώρησης που παρουσίασε
το γερμανικό ομόλογο. Πάντως, στο κλείσιμο του ΗΔΑΤ το περιθώριο διαμορφώθηκε στο 0, 78% με την απόδοση του ελληνικού 10ετούς ομολόγου να διαμορφώνεται στο 6, 12% και αυτήν του γερμανικού στο 5, 324%. 
