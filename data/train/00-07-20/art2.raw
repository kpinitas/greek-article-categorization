Οικοδεσπότης ή φιλοξενούμενος; Στο ρόλο του φιλοξενούμενου θα βρεθεί το βιβλίο
στην Εκθεση Φρανκφούρτης 2001, οπότε θα είμαστε τιμώμενη χώρα. Αυτό το συμπέρασμα συνάγεται, καθώς διατρέχεις τις δώδεκα κύριες εκδηλώσεις του προγράμματος που παρουσίασαν σε χθεσινή συνέντευξη Τύπου ο υπουργός Πολιτισμού
Θεόδωρος Πάγκαλος και ο πρόεδρος της Οργανωτικής Επιτροπής Γιώργος Ρωμαίος. Η συνέντευξη Τύπου είχε χρώμα γερμανικό, καθώς ήταν παρόντες οι διευθυντές των γερμανικών μουσείων κ.κ. Χελενκέμπερ, Μάιερ - Αρεντ, Ζέεμαν (Ρωμαϊκό - Γερμανικό Μουσείο Κολονίας, Μουσείο Προϊστορίας - Πρωτοϊστορίας, Μουσείο για Τέχνες του Αμβούργου, Αρχαιολογικό Μουσείο Δρέσδης, Μουσείο Σιρν της Φρανκφούρτης), που θα υποδεχθούν τις ελληνικές εκδηλώσεις του χρόνου. 
 Απ' αυτές, μόνον οι δύο είναι αφιερωμένες στο βιβλίο: αφιέρωμα στη σύγχρονη δημιουργία (ποίηση, δοκίμιο, πεζογραφία) και έκθεση πολυμέσων Σεφέρη. Το ίδιο απογοητευτικό είναι και το μερίδιο του βιβλίου στις παράλληλες εκδηλώσεις, οι οποίες θα στηρίξουν την παρουσία μας στη Φρανκφούρτη. Δεκαπέντε είναι αφιερωμένες στη μουσική, στο θέατρο, στην αρχιτεκτονική, στον κινηματογράφο, δύο σε συγγραφείς και στοχαστές. Σ' αυτήν τη φάση δεν γνωρίζουμε ούτε ποιοι καλλιτέχνες θα πάρουν μέρος ούτε ποιοι συγγραφείς θα μας εκπροσωπήσουν. Ας περιμένουμε ώς τον Οκτώβριο, οπότε θα έχουμε και το τελικό πρόγραμμα των εκδηλώσεων, με την προσδοκία ότι οι υπάρχουσες ελλείψεις δεν θα υπάρχουν. 
 Αυτή τη στιγμή έχουν παραδοθεί στη διοίκηση της Εκθεσης ο λογότυπος, το μήνυμα
 («Νέοι δρόμοι προς την Ιθάκη»), η προμακέτα της αφίσας και ο σελιδοδείκτης δύο
όψεων, δημιουργήματα της Βάσως Αβραμοπούλου. Το σήμα, όπως διαβάζουμε στο σκεπτικό, είναι εμφανώς «ελληνοκεντρικό»: «Οι μπλε γραμμές που παραπέμπουν στην ελληνική σημαία και την ελληνική θάλασσα αποτελούν το φόντο πάνω στο οποίο "ξεδιπλώνονται" οι σελίδες ενός βιβλίου. Οι μπλε γραμμές αναπτύσσονται και ως θαλάσσιοι δρόμοι, ενώ οι σελίδες του βιβλίου είναι έτσι σχεδιασμένες ώστε να μεταμορφώνονται εύκολα και να παραπέμπουν στα ιστία ενός θαλάσσιου σκάφους. Το έντονο κόκκινο -μεταξύ των σελίδων ιστίων- υπογραμμίζει προοπτικά την αιφνίδια και δυναμική προς τα άνω αλλαγή του δρόμου, τη νέα διά του βιβλίου διαδρομή που ακολουθεί το ταξίδι της Ελλάδας του 2001 προς την Ιθάκη της γνώσης».
 Το έτερο όπλο μας, αφίσα, «βασίζεται στο "παιχνίδι" μεταξύ του λατινικού και του ελληνικού αλφαβήτου. Το "παιχνίδι" με τα γράμματα, από το διεθνές, αναγνωρίσιμο, F (αρχικό της λέξης Φρανκφούρτη) στο ανοίκειο Φ του ελληνικού αλφαβήτου -ελαφρά κεκλιμένο σε μορφή που οδηγεί, ανοίγει το πεδίο εμπρός- παραπέμπει στην αλληλένδετη ευρωπαϊκή και ελληνική πολιτισμική ταυτότητα». 
 Θέλετε να πάρετε μια πρώτη γεύση από τις εκδηλώσεις του προγράμματος; Ας τις δούμε κατά άξονα: Παράδοση (οι εκθέσεις «Απαρχές και νέες εκκινήσεις. Ευρωπαϊκή πρωτοπορία του εικοστού αιώνα στο πνεύμα της ελληνικής τέχνης», «Η πόλη κάτω από την πόλη», «Εκκλησιαστική τέχνη»), Ελλάδα και Κόσμος («Οι Ελληνες της Φρανκφούρτης», «Οι Εβραίοι στην Ελλάδα», «Μια στέγη για τον Διόνυσο»), Περιβάλλον, Τρόπος ζωής (Μινωιτών και Μυκηναίων γεύσεις), Σύγχρονη Ελλάδα («Σύγχρονη δημιουργία», «Εκθεση πολυμέσων Σεφέρη»). 
 Ανάμεσα στις παράλληλες εκδηλώσεις περιλαμβάνονται σύγχρονος χορός, έκθεση σύγχρονης ελληνικής ζωγραφικής, έκθεση αρχαίας τεχνολογίας, πανόραμα μουσικής για το 2000, συναυλία με σεφαράδικα τραγούδια, παράσταση του Εθνικού Θεάτρου, έκθεση ξένων φωτογράφων που φωτογραφίζουν την Ελλάδα, παρουσίαση συγγραφέων, ντοκιμαντέρ για σύγχρονους συγγραφείς και στοχαστές, αφιέρωμα στον ελληνικό κινηματογράφο, έκθεση με γιγαντοαφίσες του κινηματογράφου κ.ά. 
 Επικουρικά, για την αρτιότερη πραγματοποίηση του προγράμματος η Οργανωτική Επιτροπή όρισε τους Φίλιππο Δ. Δρακονταειδή (υπεύθυνο διαχείρισης του έργου), Ελένη Βαροπούλου (συντονίστρια εκδηλώσεων με έδρα τη Φρανκφούρτη), Ελευθέριο Οικονόμου (συντονιστής εκδηλώσεων με έδρα το Βερολίνο), Δημήτρη Καλοκύρη (καλλιτεχνική επιμέλεια), Παντελή Παντελούρη (σύνδεσμος με τις εταιρείες και για την κάλυψη των αναγκών δημοσιότητας στην Ελλάδα). Επίσης, αποφάσισε να αναθέσει την επικοινωνία σε δύο γερμανικές εταιρείες, ειδικευμένες στον τομέα που μας ενδιααφέρει. 
 Στη χθεσινή συνέντευξη Τύπου, παρόντος του διευθυντή Αρχαιολογικών Συλλογών Βερολίνου κ. Χαϊλμάιερ, ανακοινώθηκε η προετοιμασία της μεγάλης έκθεσης «Κλασικός Πολιτισμός 2002», που σχεδιάζουν τα Κρατικά Μουσεία του Βερολίνου. Η
έκθεση θα έχει σημείο εκκίνησης την Αθήνα του 5ου π.Χ. αι. και θα ολοκληρώνεται με τον κλασικό πολιτισμό.
