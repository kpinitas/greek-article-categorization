 Σημίτης και Πάγκαλος ύψωσαν χθες τους τόνους της αντιπαράθεσης με την ηγεσία της Εκκλησίας. Ο πρωθυπουργός μίλησε υπαινικτικά για «σωτήρες που εννοούν να αναλάβουν εργολαβικά τις τύχες μας» και κατέστησε σαφές ότι η κυβέρνηση δεν φοβάται τη σύγκρουση μαζί τους.
 Ο Θ. Πάγκαλος κάλεσε την ηγεσία της Εκκλησίας να σταματήσει να παρεμβαίνει στην πολιτική, προειδοποιώντας την ότι, σε διαφορετική περίπτωση, μπορεί να ανοίξει ακόμη και το θέμα των οικονομικών της και να οδηγηθούμε προς το χωρισμό Εκκλησίας και Κράτους.
 Aλλάζοντας τη μέχρι σήμερα τακτική του (ήταν από τους υπουργούς που αναζητούσε
τρόπους συμβιβασμού των δύο πλευρών), ο υπουργός Πολιτισμού επέκρινε έντονα τη
στάση του αρχιεπισκόπου «και όσους συμπλέουν μαζί του», χαρακτηρίζοντας «πολύ μεγάλο λάθος τους» τη στάση τους στο θέμα των ταυτοτήτων, το οποίο χαρακτήρισε
«ανύπαρκτο και δημιουργημένο πέρα για πέρα». Αλλά πρόσθεσε: «Είναι πολιτικού χαρακτήρα η σύγκρουση και στο τέλος δεν θα βγει κερδισμένος κανείς και κυρίως δεν θα βγει κερδισμένος ο ελληνικός λαός, ο οποίος έχει άλλα σοβαρότατα ζητήματα που τον απασχολούν (εργασιακές σχέσεις, οικονομική ανάπτυξη) και αντί
να ασχολούμεθα με αυτά, ασχολούμεθα με ένα θέμα ανύπαρκτο».
 Επέκρινε την ηγεσία της Εκκλησίας, διότι ανέτρεψε τη μέχρι σήμερα στάση της. «Η Ορθοδοξία είχε ένα διαφορετικό χαρακτήρα από τον Καθολικισμό, δεν παρενέβαινε στη ζωή των ανθρώπων πέρα από το δικό της μέτρο στον πνευματικό τομέα», επισήμανε και πρόσθεσε ότι τώρα αυτό έχει ανατραπεί και «οι συνέπειες μπορεί να είναι παρα πολύ βαριές».
 Κάλεσε την ηγεσία της Εκκλησίας «να πει ανοιχτά» εάν διεκδικεί περισσότερη παρέμβαση στη δημόσια ζωή». Αλλά προειδοποίησε ότι σ' αυτήν την περίπτωση «θα πάμε προς το χωρισμό Εκκλησίας και Κράτους ή την ταύτιση του Κράτους με την Εκκλησία».
 Αφησε ανοικτό το ενδεχόμενο να θέσει η κυβέρνηση και θέμα οικονομικών της Εκκλησίας. «Ανέκυψε το θέμα και είναι πολύ δυσαρεστημένοι ορισμένοι εκπρόσωποι
της Εκκλησίας. Ανοίχτηκε μοιραία. Η συζήτηση θα επεκταθεί σε όλους τους τομείς», είπε.
 Αναφέρθηκε με απαξιωτικό τρόπο στην ενέργεια του αρχιεπισκόπου, στην πρόσφατη
συγκέντρωση του Συντάγματος να υψώσει το λάβαρο της επανάστασης του 1821. «Tο λάβαρο το σηκώνουν οι επαναστάτες, όχι οι δημόσιοι υπάλληλοι. Οι ιερείς και οι
μητροπολίτες είναι δημόσιοι υπάλληλοι, περνάνε κάθε 1η και 15η του μηνός και παίρνουν το μισθό τους από το κράτος. Πώς επαναστατούν εναντίον του κράτους εισπράττοντας αντιμισθίαν; Δεν κάνεις επανάσταση ζώντας μέσα στο σύστημα και αμειβόμενος από αυτό. Ο Γκάντι πήρε ένα σεντόνι και περπατούσε σκελετωμένος στους δρόμους της Ινδίας. Εκανε επανάσταση», είπε δηκτικά.
 Νωρίτερα, πάντως, ο κυβερνητικός εκπρόσωπος είχε υποβαθμίσει το θέμα της εκκλησιαστική περιουσίας, λέγοντας ότι είναι ένα από τα θέματα που μπορεί να τεθούν στο πλαίσιο ενός θεσμικού διαλόγου μεταξύ Εκκλησίας και Πολιτείας, που πρέπει να ξεκινήσει σύντομα. Ομως, πρόσθεσε ότι τα δικαστήρια έχουν δικαιώσει μοναστήρια που προσέφυγαν εναντίον παλιότερων κυβερνητικών αποφάσεων.
 Σύμφωνα με πληροφορίες, η κυβέρνηση δεν σκοπεύει να θέσει το θέμα της εκκλησιαστικής περιουσίας, αλλά αν η ηγεσία της Εκκλησίας συνεχίσει τις «προκλήσεις», θα το υπενθυμίζει σαν προειδοποίηση, επειδή εκτιμά ότι σ' αυτό το θέμα θα έχει συμπαράσταση μεγάλου τμήματος των πολιτών.
