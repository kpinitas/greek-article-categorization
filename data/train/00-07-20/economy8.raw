 Ενώ σήμερα ο πρόεδρος της FED, Αλαν Γκρίνσπαν, καταθέτει στο Κογκρέσο την τακτική εξαμηνιαία του έκθεση για την αμερικανική οικονομία, μελέτη της FED Νέας Υόρκης απομυθοποιεί τους ισχυρισμούς των οπαδών της «Νέας Οικονομίας» ότι
η αυξανόμενη παραγωγικότητα και οι δραματικές τεχνολογικές αλλαγές άλλαξαν τη σχέση πληθωρισμού και ανάπτυξης στις ΗΠΑ τα τελευταία χρόνια.
 Η έκθεση αυτή, που συντάχθηκε από τους οικονομολόγους Ρόναλντ Ριτς και Ρόναλντ
Ρισμίλερ, και δόθηκε προχθές το βράδυ στη δημοσιότητα, βρίσκει ότι η -παρά την
εκρηκτική πορεία της αμερικανικής οικονομίας- διατήρηση του πληθωρισμού σε χαμηλά επίπεδα την τελευταία δεκαετία οφείλεται κυρίως σε παραδοσιακές οικονομικές δυνάμεις, όπως οι χαμηλές τιμές εισαγομένων, οι οποίες υποβοηθήθηκαν τα τελευταία χρόνια από το φθηνότερο πετρέλαιο, το ισχυρό δολάριο και την οικονομική κρίση στην Ασία.
 Η αμερικανική οικονομία συμπλήρωσε τον περασμένο Φεβρουάριο τη μεγαλύτερη περίοδο συνεχούς οικονομικής ανάπτυξης στην ιστορία της και το περίεργο για πολλούς ήταν ότι αυτή συνδυάστηκε με χαμηλό πληθωρισμό. Μακροχρόνια οικονομική
ανάπτυξη συνοδεύεται συνήθως από άνοδο του πληθωρισμού, όμως ο δομικός πληθωρισμός των ΗΠΑ -από τον οποίο εξαιρούνται οι ευμετάβλητες τιμές τροφίμων και καυσίμων- παρουσίασε πτώση. Η εξέλιξη αυτή αποδόθηκε, από τους επονομαζόμενους οπαδούς της «Νέας Οικονομίας», στον αυξανόμενο διεθνή ανταγωνισμό, στο πιο παραγωγικότερο εργατικό δυναμικό και στις καινοτομίες που
 Ομως, οι δύο οικονομολόγοι βρήκαν ότι παραδοσιακοί παράγοντες που έχουν να κάνουν με την πλευρά της προσφοράς στην οικονομία συνέβαλαν περισσότερο στη μείωση του λειτουργικού κόστους των επιχειρήσεων και στον χαμηλό πληθωρισμό. Συγκεκριμένα, διαπίστωσαν ότι η μεγάλη και παρατεταμένη μείωση των τιμών των εισαγομένων στην περίοδο 1995-99 στις ΗΠΑ (μειώθηκαν με ετήσιο ρυθμό 6, 4% μεταξύ 1995-99) ήταν ο καθοριστικός παράγοντας διατήρησης του πληθωρισμού σε χαμηλά επίπεδα, ενώ παράλληλα διαπίστωσαν ότι η επίδραση των αυξήσεων των μισθών στον πληθωρισμό είναι υπερεκτιμημένη, ανατρέποντας βραχυπρόθεσμα τα όσα
αντίθετα φοβάται και διατυμπανίζει εδώ και χρόνια ο Αλαν Γκρίνσπαν.
