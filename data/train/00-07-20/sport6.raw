Στάθηκε αξιοπρεπώς μεν, έχασε με 2-1 δε ο Παναθηναϊκός χθες, στο δεύτερο φιλικό παιχνίδι του στην Κροατία, από την Ντιναμό Ζάγκρεμπ, την ομάδα του Βέλιμιρ Ζάετς, που ξεκίνησε πολύ νωρίς, από τον Ιούνιο, τη εφετινή προετοιμασία της και είναι σχεδόν έτοιμη για επίσημους αγώνες. Το ματς ήταν ένα πολύ γερό τεστ, από το οποίο ο Αγγελος Αναστασιάδης αποκόμισε χρήσιμα συμπεράσματα. Το μοναδικό γκολ των «πρασίνων» σημείωσε στο 49', με ατομική ενέργεια, ο Νίκος Λυμπερόπουλος, ισοφαρίζοντας το γκολ του Μπάλαμπαντ από το 10'. Η Ντιναμό πήρε τη νίκη στο 84' με απευθείας χτύπημα φάουλ του Πάβλοβιτς. Η μπάλα καρφώθηκε στο «παραθυράκι» του Χαλκιά που δεν μπόρεσε να αντιδράσει.
 Στο 64' ο Νασιόπουλος μπήκε στην περιοχή, όπου ανατράπηκε από τον τερματοφύλακα Βασίλι, ο διαιτητής όμως δεν έδωσε πέναλτι, αλλά κίτρινη κάρτα στον παίκτη του ΠΑΟ.
 Κορυφαίοι του ΠΑΟ αναδείχτηκαν οι Αλεξόπουλος, Καραγκούνης, Γκούμας, Λυμπερόπουλος, Σιπνιέφσκι.
 Nέο φιλικό παιχνίδι στην Κροατία θα δώσει απόψε στις 9 μ.μ. (ώρα Ελλάδας) ο Παναθηναϊκός με την Βάρτεκς (έφτασε στους «8» πέρυσι του Kυπέλλου UEFA, όπου αποκλείστηκε από τη Μαγιόρκα). Αύριο θα αναχωρήσει για την πόλη Κρέφελντ της Γερμανίας, όπου θα συμμετάσχει στο τουρνουά «Γιάλα-Καπ», το οποίο διοργανώνει η Iρντιγκεν.
 «Βέτο» να μη διεξάγονται στο γήπεδο της λεωφόρου Αλεξάνδρας αγώνες «σπουδαίας σημασίας», επειδή η χωροταξική διαρρύθμιση δεν είναι κατάλληλη και δεν υπάρχουν εγγυήσεις για την ελεύθερη, άνετη και ασφαλή διακίνηση πεζών και οχημάτων, έθεσε προς την ΕΠΑΕ η Γενική Αστυνομική Διεύθυνση Αττικής. Η απάντηση της ΕΠΑΕ ήταν ότι το γήπεδο «Απόστολος Νικολαΐδης» θα αποτελέσει έδρα όλων των αγώνων της ΠΑΕ ΠΑΟ, δεδομένου ότι, πρώτον, «δεν υπάρχει κανονιστική διάταξη που να διαχωρίζει τους αγώνες σε μικρής και μεγάλης σημασίας και, δεύτερον, απαγορεύεται από τον ΚΑΠ (Κανονισμό Αγώνων Ποδοσφαίρου) ο ορισμός δύο εδρών από οποιαδήποτε ΠΑΕ».
