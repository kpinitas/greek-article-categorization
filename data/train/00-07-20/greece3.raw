 Αποφάσεις ελληνικών δικαστηρίων άνοιξαν το δρόμο στην καταβολή αποζημιώσεων για τις ναζιστικές θηριωδίες στο Δίστομο, ελληνικό δικαστήριο παγώνει τη διαδικασία κατάσχεσης των γερμανικών κτιρίων στην Αθήνα, την οποία είχε ξεκινήσει ο δικηγόρος των συγγενών των θυμάτων, Ιωάννης Σταμούλης.
 Μια ημέρα μετά την εγγραφή του Iνστιτούτου Γκέτε στο βιβλίο κατασχέσεων του Yποθηκοφυλακείου Αθηνών, και την ώρα που οι δικαστικοί επιμελητές είχαν φτάσει
 (για να πράξουν αναλόγως κατ' εντολήν του κ. Σταμούλη) και στη Γερμανική Αρχαιολογική Ακαδημία, ο πρόεδρος Πρωτοδικών Αθηνών, Αλέξανδρος Σάββας, υπέγραφε προσωρινή διαταγή «απαγόρευσης κάθε κατάσχεσης μέχρι την 1η Σεπτεμβρίου 2000».
 Εκείνη την ημέρα θα συζητηθεί στο Μονομελές Πρωτοδικείο Αθηνών αίτηση αναστολής του Δημοσίου της Ομοσπονδιακής Δημοκρατίας της Γερμανίας, με την οποία ζητεί να ακυρωθούν τα απόγραφα με βάσει τα οποία προχώρησε η διαδικασία κατάσχεσης: 
 _ «Η γερμανική κυβέρνηση δεν αναγνωρίζει ούτε την απόφαση του Πολυμελούς Πρωτοδικείου Λιβαδειάς (σ.σ. αναγνώρισε το δικαίωμα αποζημίωσης περίπου 15, 5 δισ. δρχ. στους συγγενείς των θυμάτων του Δίστομου) ούτε την απόφαση του Αρείου Πάγου (επικύρωσε την αρμοδιότητα των ελληνικών δικαστηρίων να δικάσουν την υπόθεση) ούτε τις σχετικές πράξεις εκτελέσεως (κατασχέσεις), επειδή αυτές αντίκεινται στη γενική αρχή του αναγκαστικού δημοσίου διεθνούς δικαίου, καθώς και στο προνόμιο της ετεροδικίας», αναφέρεται στο δικόγραφο. 
 _ Η αίτηση στρέφεται κατά της Νομαρχιακής Αυτοδιοίκησης Βοιωτίας, καθώς και των συγγενών των θυμάτων του Δίστομου που είχαν προσφύγει στο Δικαστήριο της Λιβαδειάς.
 Το Γερμανικό Δημόσιο υποστηρίζει ότι η αναγκαστική εκτέλεση των αποφάσεων είναι άκυρη: 
 *Γιατί αντίκειται στο άρθρο 923 Κ. Πολ. Δ. το οποίο «απαγορεύει την αναγκαστική εκτέλεση κατά αλλοδαπού Δημοσίου χωρίς προηγούμενη άδεια του υπουργού της Δικαιοσύνης. Τέτοια άδεια δεν έχει χορηγηθεί στην επίδικη υπόθεση, με συνέπεια να είναι απολύτως άκυρη η αρξάμενη εναντίον μας εκτέλεση».
 Εμμέσως αυτή τη θέση είχε εκφράσει και ο υπουργός Δικαιοσύνης, Μιχ. Σταθόπουλος, απαντώντας σε ερώτηση της «Κ.Ε»: «Δεν πήρα εξ αρχής θέση στην υπόθεση των κατασχέσεων και ειδικά για το άρθρο 923 Κ. Πολ. Δ. που προβλέπει άδεια του υπουργού Δικαιοσύνης, γιατί δεν μου ζητήθηκε από τους ενάγοντες η σχετική άδεια», είχε πει ο υπουργός.
 _ Η γενική αρχή του δημοσίου διεθνούς δικαίου η οποία επιβάλλει στα κράτη να απέχουν από κάθε πράξη αμφισβήτησης της εθνικής κυριαρχίας των άλλων κρατών, είναι θεμελιώδης αρχή του αναγκαστικού δημοσίου διεθνούς δικαίου που αναγνωρίζεται από τη διεθνή κοινότητα στο σύνολό της και, ως εκ τούτου, έχει υπέρτερη τυπική ισχύ. Είναι πρόδηλο ότι η αρχή αυτή, καθώς και το προνόμιο της
ετεροδικίας, ισχύει παράλληλα με τα ατομικά δικαιώματα της αποτελεσματικής δικαστικής προστασίας και της προστασίας της περιουσίας (Σύμβαση της Ρώμης)...».
 _ «H εφαρμογή της αρχής του σεβασμού της εθνικής κυριαρχίας και της ετεροδικίας οδηγεί στον εύλογο και ανάλογο περιορισμό των ατομικών δικαιωμάτων
και όχι στην αναίρεσή τους... Ο περιορισμός αυτός είναι καθ' όλα θεμιτός και για το λόγο ότι οι καθ' ων δεν στερούνται της δυνατότητας ικανοποίησης των αξιώσεών τους...».
 Η κυβέρνηση περιμένει την έκδοση της απόφασης του δικαστηρίου, με την προσδοκία ότι θα δικαιώσει τη θέση της, η οποία είναι ότι απαιτείται άδεια του
υπουργού Δικαιοσύνης για να γίνει κατάσχεση σε βάρος αλλοδαπού Δημοσίου, όπως προβλέπει το άρθρο 923 του Κώδικα Πολιτικής Δικονομίας.
 Kυβερνητική πηγή, που ρωτήθηκε από την «Ε» τι θα γίνει αν το δικαστήριο αποφασίσει αλλιώς, απάντησε: «Tότε θα προχωρήσουν οι κατασχέσεις».
 Ο κυβερνητικός εκπρόσωπος επανέλαβε και χθες ότι το θέμα «είναι πολιτικό και όχι θέμα των δικαστηρίων, επειδή αφορά τις σχέσεις της χώρας μας με άλλη χώρα της Ε.Ε.».
 Από την άλλη πλευρά, πάντως, ο συνήγορος των συγγενών των θυμάτων, κ. Ιωάννης Σταμούλης, αναμένεται το μεσημέρι να ζητήσει την ανάκληση της προσωρινής διαταγής «καθώς δεν ακούστηκαν οι συγγενείς των θυμάτων».
 Οσον αφορά την αίτηση της γερμανικής κυβέρνησης ο δικηγόρος τονίζει ότι «επιτέλους το γερμανικό δημόσιο αντιλήφθηκε ότι μόνος νόμιμος τρόπος εναντίωσης είναι το ένδικο μέσο που δικαιούται να ασκήσει κάθε οφειλέτης οσάκις εκτελείται δικαστική απόφαση σε βάρος του...».
