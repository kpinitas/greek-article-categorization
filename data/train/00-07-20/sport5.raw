 Κενή παραμένει από χθες βράδυ η έκτη θέση του ξένου ποδοσφαιριστή στον Ολυμπιακό. Ο Ζλάτκο Ζάχοβιτς αποτελεί παρελθόν για την πειραϊκή ομάδα, καθώς στις 10.30 το βράδυ και έπειτα από διαπραγματεύσεις σχεδόν τεσσάρων ωρών, μεταξύ του διευθύνοντα συμβούλου Γιώργου Λούβαρη και του γενικού διευθυντή της ισπανικής ομάδας Μοριέντε και του μάνατζερ Μανουέλ Λιορέντε Μαρτίν, επήλθε συμφωνία του Ολυμπιακού με την Βαλένθια. Η πειραϊκή ομάδα θα εισπράξει 8 εκατομμύρια δολάρια (περίπου 3 δισεκατομμύρια δραχμές), ρυθμίστηκε μάλιστα και ο τρόπος καταβολής των χρημάτων, ενώ ο Ζάχοβιτς θα υπογράψει στη Βαλένθια συμβόλαιο 3+
 Ο Σλοβένος ποδοσφαιριστής που ήλθε χθες στη μία το μεσημέρι στην Αθήνα, πήγε στα γραφεία του Ολυμπιακού στις 7 το απόγευμα, μαζί με τον μάνατζέρ του Ζοζέ Βέγκα και τους δύο εκπροσώπους της Βαλένθια. Στις 11 το βράδυ έλυσε τη συνεργασία του με τους «ερυθρόλευκους» και εντάχθηκε στο δυναμικό της ισπανικής ομάδας. Αρχικά, ο Ολυμπιακός ζήτησε 10 εκ. δολάρια, η Βαλένθια πρόσφερε 7, 5 εκ. δολάρια, αλλά έπειτα και την πίεση του παίκτη στους Ισπανούς η συμφωνία έκλεισε στα 8 εκατ. δολάρια.
 «Φεύγω σαν φίλος από τον Ολυμπιακό, δεν κρατάω κακία σε κανέναν» δήλωσε ο Ζάχοβιτς μόλις βγήκε από τα γραφεία της ΠΑΕ, ενώ ο Γιώργος Λούβαρης είπε: «Μίλησα με τη Βαλένθια μόνο για τον Ζάχοβιτς και δεν ασχολήθηκα με τον Αγιάλα». 
 «Θα περιμένουμε τον Αγιάλα έως την τελευταία ώρα» υποστήριξε χθες το βράδυ στέλεχος του Ολυμπιακού, που σημαίνει ότι στον Ολυμπιακό διατηρούν ελπίδες για τον ερχομό στην Ελλάδα του Αργεντίνου αμυντικού, αλλά αυτή η περίπτωση έχει γίνει από χθες εξαιρετικά δύσκολη. Και αυτό διότι η Μίλαν, σύμφωνα με τα δημοσιεύματα του ιταλικού και του ισπανικού Τύπου, παραχωρεί τον Ρομπέρτο Φαμπιάν Αγιάλα στη Βαλένθια για να πάρει στο Μιλάνο τον μέσο Γκεράρντ. Χθες το βράδυ μάλιστα στη Βαρκελώνη, είχαν ραντεβού ο γενικός διευθυντής της Μίλαν Αντριάνο Γκαλιάνι με τον πρόεδρο της ισπανικής ομάδας Πέδρο Κόρτες.
 Ωστόσο, στον Ολυμπιακό παρέμεναν και χθες αισιόδοξοι, ενώ το πρωί ήρθε στην Αθήνα ο Ιταλός μάνατζερ της Τορίνο Ακάρντι και γνωστός του Μαντζουράκη, μαζί με έναν Αργεντίνο μάνατζερ, που ενεργεί για λογαριασμό του Ρομπέρτο Αγιάλα και συζητούν με την πειραϊκή ΠΑΕ! . Πληροφορίες, μάλιστα, ήθελαν τον Γιώργο Λούβαρη να συναντήθηκε χθες το μεσημέρι με τον Ακάρντι στο ξενοδοχείο «Λήδρα Μάριοτ» και ήταν μαζί τους και ένας Βραζιλιάνος αμυντικός.
 Από την «ερυθρόλευκη» διοίκηση δεν ελέχθη το παραμικρό, αλλά είναι σίγουρο ότι ο Σωκράτης Κόκκαλης θα εξαντλήσει όλα τα περιθώρια για την απόκτηση του Αγιάλα, ο οποίος μπορεί να κάνει τη διαφορά στην άμυνα του Ολυμπιακού και να βοηθήσει σημαντικά στο champions league.
 Ξάφνιασε χθες για ακόμαη μία φορά ο Γρηγόρης Γεωργάτος. Ο αριστεροπόδαρος αμυντικός του Ολυμπιακού πήγε χθες στα γραφεία της πειραϊκής ΠΑΕ, για να υπογράψει το νέο του συμβόλαιο, και έκανε όλα τα χατίρια της διοίκησης! Γεγονός που αποδεικνύει ότι για τον Γεωργάτο σημασία είχε να επιστρέψει στον Ολυμπιακό και όχι τα χρήματα που θα πάρει και η χρονική διάρκεια του συμβολαίου.
 Ο 28χρονος ποδοσφαιριστής, λοιπόν, συναντήθηκε χθες το πρωί με τον Γιώργο Λούβαρη και υπέγραψε πενταετές συμβόλαιο, αντί τετραετές που είχαν συζητήσει οι δύο πλευρές και μάλιστα με το ποσό των 180 εκατομμυρίων δρχ. το χρόνο. Τα μισά, δηλαδή, χρήματα από ό,τι έπαιρνε στην Ιντερ (360 εκατ. δρχ. τη σεζόν). Ο
Γεωργάτος, που θα εισπράξει 900 εκατομμύρια δραχμές για τα επόμενα πέντε χρόνια στον Ολυμπιακό, έφυγε χαμογελαστός από τα γραφεία της πειραϊκής ΠΑΕ και
έλεγε ότι «Aυτό που με ενδιέφερε ήταν να γυρίσω στην ομάδα και μετά όλα τα άλλα».
 Ο Ολυμπιακός, όμως, προχώρησε χθες και στην επέκταση του συμβολαίου του Ηλία Πουρσανίδη ο οποίος, μάλιστα, είχε ανανεώσει τον περασμένο Ιούλιο τη συνεργασία του με τους «ερυθρόλευκους» για τρία χρόνια! Το συμβόλαιο του μεσοαμυντικού του Ολυμπιακού επεκτάθηκε για έναν ακόμη χρόνο (λήγει πλέον στις
30/6/2004) και οι υπογραφές έπεσαν χθες το πρωί στο γραφείο του Λούβαρη. Ο Πουρσανίδης θα παίρνει 100 εκ. δρχ. για κάθε χρόνο συμβολαίου.
 «Για το ελληνικό πρωτάθλημα δεν θα έχουμε πρόβλημα στην άμυνα, όσο για την Ευρώπη δεν είμαι αρμόδιος να πω», είπε χθες ο Πουρσανίδης και συμπλήρωσε: «Ξεκινάμε μια καλή προσπάθεια φέτος και θέλουμε να πάμε καλύτερα στην Ευρώπη. Σημασία έχει να μην υπάρξουν τραυματισμοί, γιατί δεν υπάρχει καιρός για χάσιμο».
 H αποστολή του Ολυμπιακού αναχώρησε χθες το απόγευμα για τη Γερμανία για το βασικό στάδιο της προετοιμασίας στην περιοχή του Τέγκερνζε. Οι «ερυθρόλευκοι» θα επιστρέψουν στις 4 Αυγούστου, ενώ κατά την παραμονή τους στη Γερμανία θα δώσουν τέσσερις φιλικούς αγώνες.
 «Πάμε να δουλέψουμε σκληρά και να γίνουμε καλύτερη ομάδα», δήλωσε ο Γιάννης Μαντζουράκης στο αεροδρόμιο του Eλληνικού κατά την αναχώρηση της αποστολής του
Ολυμπιακού και προειδοποίησε τους παίκτες ότι «η δουλειά θα είναι σκληρή για όλους».
 Από τους ποδοσφαιριστές μίλησε μόνο ο Γιώργος Ανατολάκης. «Είναι νωρίς να λέμε
μεγάλα πράγματα. Στόχος του Ολυμπιακού, πάντως, είναι όπως πάντα το Πρωτάθλημα, το Kύπελλο και, βέβαια, μια καλή πορεία στην Ευρώπη. Μετά τα φιλικά στη Γερμανία θα μπορούμε να πούμε περισσότερα για την ομάδα».
 Οι ποδοσφαιριστές του Ολυμπιακού ξεκινούν από σήμερα τριπλές προπονήσεις, ενώ απουσίασε χθες το πρωί από τις ασκήσεις στο Γκολφ της Γλυφάδας ο Κόντης.
 *Ο μπασκετμπολίστας της ΑΕΚ Ιμπραήμ Κουτλουάι σε δηλώσεις που έκανε χθες υποστήριξε μεταξύ άλλων, ότι «ο Αλπάι χρησιμοποίησε τον Ολυμπιακό για να εξασφαλίσει καλύτερη συμφωνία με τη Φενερμπαχτσέ».
 *Στις 10 το βράδυ έφθασε η αποστολή του Ολυμπιακού στο Τέγκερνζε και βρήκε θερμοκρασία 18 βαθμούς Κελσίου.
