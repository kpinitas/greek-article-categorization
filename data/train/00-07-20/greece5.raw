Δέκα καυτά ερωτήματα προς τον πρωθυπουργό Κώστα Σημίτη, που αφορούν τις διαδικασίες πρόληψης και καταστολής των δασικών πυρκαγιών, θέτει με ανοιχτή επιστολή το Παγκόσμιο Ταμείο για τη Φύση (WWF) και ζητεί αλλαγή πολιτικής για την προστασία των δασών.
 Η οργάνωση τονίζει ότι με βάση τα σημερινά δεδομένα είναι απαραίτητη η χαρτογράφηση των καμένων περιοχών και η άμεση κήρυξη τους σε αναδασωτέες, σύμφωνα με το άρθρο 117 του Συντάγματος. Οπως σημειώνει στο κείμενο, έχει καταθέσει προσφυγή στο Συμβούλιο της Επικρατείας για ελλιπή κήρυξη αναδάσωσης στην Πεντέλη μετά την πυρκαγιά του 1998 και τονίζει ότι έτσι δίνονται ερείσματα στους καταπατητές. 
 Από το WWF επισημαίνεται ακόμη ότι οι δασικοί χάρτες με το νόμο του Kτηματολογίου θα διευκολύνουν σημαντικά το έργο των υπηρεσιών, διασφαλίζοντας τα δάση από τους αποχαρακτηρισμούς.
 Προτείνεται η σταθεροποίηση εδαφών με μικρής κλίμακας αντιπλημμυρικά έργα, που
είναι σημαντική για τη διατήρηση της παραγωγικότητας της γης και την αποτροπή των πλημμυρικών φαινομένων.
 Επίσης, η αναδάσωση, όπου αυτή είναι δυνατή και πρέπουσα με τοπικά φυτά, διότι
υπάρχουν και περιπτώσεις ικανοποιητικής φυσικής αναγέννησης, που είναι οι πλέον επιθυμητές. Η αναδάσωση, όπως υπογραμμίζεται από το Παγκόσμιο Ταμείο για
τη Φύση, δεν έχει κανένα νόημα αν δεν έχει συνέχεια με καθαρισμούς και ποτίσματα των αναδασωτέων χώρων.
 Τέλος σημειώνεται ότι η αποκατάσταση των δασικών οικοσυστημάτων που καταστράφηκαν από τις πυρκαγιές πρέπει να είναι ενταγμένες σε μια γενικότερη πολιτική προληπτικής προστασίας και διαχείρισης των δασών, η οποία δεν θα βασίζεται μόνο σε εποχικούς εργαζόμενους, αλλά σε ειδικευμένο προσωπικό με εθνικό σχέδιο δράσης που θα ξεκινά την προετοιμασία πολύ νωρίτερα απ' ό,τι γίνεται συνήθως.
