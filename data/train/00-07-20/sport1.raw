 Η...γραμμή που θα ακολουθηθεί σήμερα στη Λωζάννη, στη συνάντηση που θα έχει η Οργανωτική Επιτροπή Ολυμπιακών Αγώνων με τους εκπροσώπους της Διεθνούς Ολυμπιακής Επιτροπής, ήταν το αντικείμενο της συνάντησης του πρωθυπουργού Κώστα Σημίτη με τη Γιάννα Αγγελοπούλου-Δασκαλάκη και τα υπόλοιπα μέλη του Δ.Σ. του «Αθήνα 2004».
 Στη διάρκεια της συζήτησης αποφασίστηκε ότι θα επισημανθεί προς τον πρόεδρο της ΔΟΕ Χουάν Αντόνιο Σάμαρανκ και τον επικεφαλής της Συντονιστικής Επιτροπής της ΔΟΕ Ζακ Ρογκ, ότι η διαδικασία οργάνωσης των Ολυμπιακών Αγώνων έχει μπει σε σωστά καλούπια και πως η πορεία των διαδικασιών πάει καλά.
 Πέραν αυτού συζητήθηκαν και γενικότερες λεπτομέρειες σε ό,τι αφορά τόσο την επίσκεψη της αντιπροσωπείας της ΔΟΕ στην Ελλάδα περί τα τέλη Αυγούστου (24-25/8, επικεφαλής ο Ζακ Ρογκ), αλλά και για την παρουσία της ελλληνικής αντιπροσωπείας στους Ολυμπιακούς Αγώνες του Σίδνεϊ το Σεπτέμβριο (7/9), όπου το «Αθήνα 2004» θα παραχωρήσει συνέντευξη Τύπου για να παρουσιάσει την πορεία του έργου του.
 «Κάναμε μια ανασκόπηση της μέχρι τώρα κατάστασης και εν όψει του ταξιδιού μας στη Λωζάννη και εν όψει της συνεργασίας με τους κυρίους Σάμαρανκ και Ρογκ. Συζητήσαμε όλα τα θέματα που μας απασχολούν μέχρι τώρα με απώτερο σκοπό, στο βραχυπρόθεσμο σχεδιασμό μας, την έλευση της Συντονιστικής Επιτροπής της ΔΟΕ στα τέλη Αυγούστου στην Αθήνα, η οποία θα εξετάσει όλα τα μεγάλα θέματα που έχουν προκύψει ώς τώρα», ήταν η δήλωση της προέδρου του «Αθήνα 2004» μετά το τέλος της συνάντησης.
 Η κ. Αγγελοπούλου-Δασκαλάκη παραδέχθηκε ότι υπάρχουν προβλήματα στη γενικότερη πορεία, «προχωράμε με επίγνωση όλων των δυσχερειών», αλλά και αρκετές εκκρεμότητες που δεν έχουν λυθεί: «Οσο ετοιμάζονται οι Ολυμπιακοί Αγώνες θα υπάρχουν εκκρεμότητες. Μετά την τελετή λήξης θα φανεί εάν υπήρξαν εκκρεμότητες ή όχι». Κάτοπιν εορτής δηλαδή...
 Η πρόεδρος του «Αθήνα 2004» υποστήριξε ότι έχουν καταστεί σαφείς οι αρμοδιότητες που έχει εκείνη, ότι η συνεργασία της με τους υπουργούς της κυβέρνησης είναι πολύ καλή, «είμαι ευτυχής που υπάρχει μια τέτοια δυνατή ομάδα, ανθρώπων που ξέρουν το αντικείμενο και με ευθύνη ένταντι του τόπου μας» και πρόσθεσε, σε ερώτηση αν θα προλάβουμε να διοργανώσουμε τους Ολυμπιακούς, πως «οι Αγώνες θα γίνουν το 2004, αλλά εκτός από το 2004 υπάρχει και η επόμενη μέρα».
 Την ίδια εκτίμηση, ότι δηλαδή οι Ολυμπιακοί Αγώνες θα γίνουν χωρίς πρόβλημα, εξέφρασε και ο υπουργός Τύπου και κυβερνητικός εκπρόσωπος Δημήτρης Ρέππας στο πρες-ρουμ, όταν ρωτήθηκε για πρόσφατη δήλωση της Ντόρας Μπακογιάννη, ότι υπάρχει κίνδυνος να μη γίνουν στην Αθήνα οι Ολυμπιακοί Αγώνες του 2004. «Οι πολιτικές Κασσάνδρες θα διαψευστούν. Ανά πάσα στιγμή θα είμαστε έτοιμοι να πιστοποιήσουμε στους ελεγκτές της ΔΟΕ την ετοιμότητά μας», τόνισε ο κ. Ρέππας.
