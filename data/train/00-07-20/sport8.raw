 Ο Αργεντινός επιτελικός μέσος Πατρίτσιο Καμπς συμφώνησε με τον ΠΑΟΚ κι έρχεται το Σάββατο στην Αθήνα για να υπογράψει 4ετές συμβόλαιο, παίρνοντας παράλληλα τη φανέλα με το «Νο 10», που τόσο πολύ ήθελε να καλύψει ο Ντούσαν Μπάγεβιτς.
 Εκτός του Καμπς, ο ΠΑΟΚ θα αποκτήσει και τον Πορτογάλο επιθετικό Χοσέ Ντομίνκες, πρώην παίκτη της Τότεναμ, με τον οποίο έχει προσυμφωνήσει και τον κάλεσε ήδη στη Θεσσαλονίκη για την υπογραφή των συμβολαίων.
 Ο Καμπς είναι 29 ετών, κλασικό «10άρι», αγωνιζόταν στη Βελέζ Σάρσφιλντ της Αργεντινής, έχει φορέσει 12 φορές τη φανέλα της εθνικής ομάδας της χώρας του και θεωρείται ένας από τους καλύτερους μπαλαντέρ του πρωταθλήματος της Αργεντινής.
 Η μεταγγραφή του θα στοιχίσει στον ΠΑΟΚ 2 εκ. δολάρια και την ανακοίνωσε επισήμως ο πρόεδρος της Βελέζ, Εντουάρντο Μουσό, ο οποίος δήλωσε ότι «οι συζητήσεις με την ελληνική ομάδα γίνονταν εδώ και 10 ημέρες και μόλις σήμερα (χθες) ολοκληρώσαμε τη συμφωνία».
 Ο Καμπς θα περάσει από ιατρικές εξετάσεις και στη συνέχεια θα φύγει για την Αυστρία με στόχο να ενσωματωθεί στην αποστολή του «δικεφάλου» και να μπει στο κλίμα της ομάδας, κάτι που ζήτησε ο Μπάγεβιτς, ο οποίος θέλει και τον Ντομίνκες στην προετοιμασία.
 Οι δύο αυτές μετεγγραφές θα στοιχίσουν στον πρόεδρο της ΠΑΕ ΠΑΟΚ, Γιώργο Μπατατούδη, πάνω από 1 δισεκατομμύριο δρχ. και ήδη από χθες ο Μπάγεβιτς ηρέμησε μόλις έμαθε ότι οριστικοποιήθηκε η συμφωνία με επιτελικό μέσο, που ήταν επιλογή των Περσία-Φούρτουλα.
 -Το πρώτο φιλικό του ΠΑΟΚ θα γίνει την προσεχή Κυριακή με αντίπαλο την τουρκική «ΑδαναΣπορ» (8 μ.μ. ώρα Ελλάδας).
