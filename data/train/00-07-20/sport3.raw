 Αμφιβάλλετε ότι ο ΠΑΟΚ έχει ίσως την καλύτερη τετράδα «κοντών» στην Ευρώπη, μετά την απόκτηση και του Αγγελου Κορωνιού; 
 Ποια άλλη ομάδα έχει τόσο καλούς περιφερειακούς παίκτες, που μπορούν να μαρκάρουν και να σκοράρουν με την ίδια ευκολία; Πιθανότατα καμία, όπως λένε και στον ΠΑΟΚ από το βράδυ της Τρίτης.
 Εχουμε ακόμη δρόμο, θα κάνουμε κι άλλες δύο ή τρεις μετεγγραφές», είπε χθες ο αντιπρόεδρος της ΚΑΕ ΠΑΟΚ, Γιάννης Καστανίδης, που ήταν από τους βασικούς συντελεστές για την ολοκλήρωση της προχθεσινής μετεγγραφής του Κορωνιού, η οποία θα αγγίξει τα 750 εκατ. δρχ. για 3 χρόνια (στο ποσόν αυτό συμπεριλαμβάνονται Eφορία και πριμ) και θεωρείται «άριστη επιλογή» από τον Κώστα Φλεβαράκη.
 Ο προπονητής του ΠΑΟΚ ζήτησε τον Κορωνιό εδώ και 15 ημέρες, βλέποντας ότι δεν μπορεί να βρει ικανότατο πλέι μέικερ στην Ευρώπη. Μόλις μαθεύτηκε, λοιπόν, η επιθυμία του διεθνή παίκτη να φύγει από την ΑΕΚ, η διοίκηση του ΠΑΟΚ κινήθηκε με μυστικότητα και έκλεισε τη συμφωνία έπειτα από συζητήσεις με το μάνατζερ Γιάννη Γιαννάκη.
 Ο Κορωνιός αναμένεται να βρίσκεται σήμερα στη Θεσσαλονίκη, για να τον παρουσιάσει επίσημα η ΚΑΕ, αφού οι υπογραφές στο συμβόλαιο έπεσαν από προχτές το βράδυ.
 «Η μετεγγραφή κινδύνεψε να χαλάσει σε κάποια στιγμή, αλλά με μια δική μας κίνηση προχωρήσαμε κανονικά τις συζητήσεις και τις ολοκληρώσαμε θετικά για τον ΠΑΟΚ», συμπλήρωσε ο κ. Καστανίδης, ενώ ο ίδιος ο Κορωνιός στις πρώτες δηλώσεις για τη νέα ομάδα του είπε το αυτονόητο: «Ερχομαι στον ΠΑΟΚ με διάθεση να κατακτήσω τίτλους σε Ελλάδα και Ευρώπη. Με τις μετεγγραφές που έχουν πραγματοποιηθεί, ο ΠΑΟΚ έχει όλες τις προϋποθέσεις να επιτύχει τους υψηλούς στόχους του».
 Ο 31χρονος πλέι μέικερ απέφυγε να αναφερθεί στο ξαφνικό διαζύγιό του με την ΑΕΚ και προτίμησε να μιλήσει μόνο για τον ΠΑΟΚ: «Ουσιαστικά έγινε φέτος ό,τι πήγε να γίνει πριν από τρία χρόνια, τότε που για πρώτη φορά μού χτύπησε την πόρτα ο ΠΑΟΚ. Νιώθω πως η πρόταση που δέχτηκα τώρα αποτελεί τιμή για μένα και είναι μια ξεχωριστή στιγμή στην καριέρα μου».
 Τι λένε όμως και στην ΑΕΚ για τον Κορωνιό; Πως...ούτε γάτα ούτε ζημιά! Στο χέρι τους, άλλωστε, ήταν να διατηρήσουν σε ισχύ το συμβόλαιο που είχε ο Αγγελος μέχρι το 2001. «Αλλά αφού επικαλέστηκε σοβαρούς λόγους και συζήτησε με ωριμότητα μαζί μας το πρόβλημά του, δεν μπορούσαμε παρά να του χαρίσουμε την ελευθερία του. Δεν θέλαμε να σταθούμε εμπόδιο στην επιθυμία του να φύγει», έλεγε χθες ο Γιάννης Γρανίτσας, που φρόντισε να διαχωρίσει τα θέματα Κορωνιού και Τσακαλίδη: «Ο Ιάκωβος έχει για 5 ακόμη χρόνια συμφωνία μαζί μας, αποτελεί δε μεγάλη επένδυση για ολόκληρο το ελληνικό μπάσκετ, λαμβάνοντας υπόψη μας το νεαρό της ηλικίας του. Και στο κάτω κάτω, ο Τσακαλίδης δεν εξηγήθηκε μαζί μας με την ίδια υπευθυνότητα που επέδειξε ο Κορωνιός».
 Ούτε ο Ντούσαν Ιβκοβιτς έδειχνε να «πονάει» για την απώλεια του Κορωνιού, δικαιώνοντας ίσως εκείνους που λένε ότι αυτός ήταν που πρώτος άνοιξε την πόρτα της εξόδου στον Αγγελο: «Οταν ενημερώθηκα από τον κ. Γρανίτσα για την επιθυμία του Αγγελου αιφνιδιάστηκα, αλλά στη συνέχεια έδωσα τη συγκατάθεσή μου. Πίστευα ότι θα έφτιαχναν ένα καλό δίδυμο οι Κορωνιός-Στεφάνοφ, αλλά το σκηνικό αλλάζει πια». 
 Το ενδιαφέρον του ΠΑΟΚ τώρα στρέφεται στον προπονητή Κώστα Φλεβαράκη, που επιστρέφει από την Αμερική και θα ανακοινώσει τα αποτελέσματα του ταξιδιού του και των επαφών που έκανε με το μάνατζερ του Στόγιαν Βράνκοβιτς.
 Ο Κροάτης σέντερ είναι ο βασικός υποψήφιος για τη θέση «5», αλλά υπάρχουν κι άλλες εναλλακτικές λύσεις, όπως τουλάχιστον υποστηρίζουν οι υπεύθυνοι του ΠΑΟΚ, που περιμένουν σήμερα και τον Χόρχε Ράκα, ο οποίος θα υπογράψει το νέο του συμβόλαιο και θα παρουσιαστεί επίσημα από τη διοίκηση της ΚΑΕ. 
 Στην Κροατία, πάντως, δεν πολθ-πιστεύουν στην πιθανότητα μετακίνησης του Βράνκοβιτς στον ΠΑΟΚ, γιατί η εφημερίδα «Σπόρτσκι Νοβόστι» φιλοξενεί μια δήλωση του Κροάτη σέντερ ότι σκέφτεται να σταματήσει το μπάσκετ! 
 «Αυτή τη στιγμή που με ρωτάτε για το μέλλον μου στο μπάσκετ, σάς απαντώ ότι στο μυαλό μου κυριαρχεί η σκέψη να σταματήσω και να αφιερωθώ επιτέλους στην οικογένεια και τους φίλους μου», ήταν τα λόγια του Βράνκοβιτς, που συμπλήρωσε: «Εχω προτάσεις από διάφορες ομάδες, με πιο...πιεστική εκείνη του ΠΑΟΚ. Δεν θέλω να κλείσω σε κανέναν την πόρτα, ομολογώ πάντως ότι αισθάνομαι πολύ κουρασμένος, ψυχικά και σωματικά, για να συνεχίσω στους ίδιους αγωνιστικούς ρυθμούς». 
