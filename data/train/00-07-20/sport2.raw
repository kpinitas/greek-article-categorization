 Με όση λεπτότητα μπορεί να διαθέτει (λόγω του απρόβλεπτου που τον διακρίνει, ως χαρακτήρα φυσικά), ο υπουργός Πολιτισμού, Θεόδωρος Πάγκαλος, μπορεί να προσπάθησε να καταρρίψει τα όσα λέγονται και γράφονται για κακές σχέσεις του με τη Γιάννα Αγγελοπούλου-Δασκαλάκη, όμως και πάλι -εμμέσως πλην σαφώς ωστόσο- το μήνυμά του προς την πρόεδρο του «Αθήνα 2004» το έστειλε, όταν (ξανα) ρωτήθηκε για τις αρμοδιότητές της.
 «Μου είπατε για τις αρμοδιότητες της κ. Αγγελοπούλου. Η κ. Αγγελοπούλου δεν είναι υπάλληλος του ελληνικού κράτους και δεν είναι φορέας διοίκησης. Η κ. Αγγελοπούλου είναι αυτό που είναι, είναι η πρόεδρος μιας ανεξάρτητης ιδιωτικής εταιρείας, «Αθήνα 2004», η οποία θα οργανώσει τους Ολυμπιακούς Αγώνες συνεργαζόμενη με το ελληνικό κράτος και με τη Διεθνή Ολυμπιακή Επιτροπή. Είναι ο σύνδεσμος μεταξύ της ΔΟΕ και της ολυμπιακής οικογένειας και της πραγματικότητας που έχει διαμορφωθεί στον ελλαδικό χώρο. Δεν είναι υπό τις διαταγές της ελληνικής κυβέρνησης, ούτε η ελληνική κυβέρνηση πρέπει να είναι υπό τις διαταγές της», απάντησε χαρακτηριστικά ο κ. Πάγκαλος.
 Πέραν αυτού, ο υπουργός Πολιτισμού φρόντισε να προσθέσει πως «γίνεται μια συζήτηση, η οποία είναι έξω από κάθε πραγματικότητα. Την εκφράζει, με τη γνησιότατη αφέλεια που τη χαρακτηρίζει, η γνωστή σε όλους ως φίλη μου Φάνη Πάλλη-Πετραλιά, η οποία λέει "ποιος κάνει κουμάντο; ". Η απάντηση είναι: δεν κάνει κουμάντο ούτε ο ένας, ούτε ο άλλος, υπάρχει μια διαδικασία συνεχούς συνεργασίας. Δεν είναι μια διαδικασία με κουμάντα και καπεταναίους η ολυμπιακή προετοιμασία. Δεν είναι έτσι! Υπάρχουν τέτοια πράγματα στη ζωή. Μπορεί στο σπίτι μας να έκανε κουμάντο ο μπαμπάς μας, στο στρατό για τους άνδρες ο λοχαγός μας ή στα παρθεναγωγεία η ηγουμένη της μονής, δεν ξέρω τι άλλες κακές εμπειρίες να σκεφτώ, αλλά εδώ δεν κάνει κανένας κουμάντο με αυτή την έννοια. Αποφασίζονται πράγματα μέσα σε συνεργασία».
 Οπως γίνεται κατανοητό, το (νέο) μήνυμα του κ. Πάγκαλου προς την πρόεδρο του «Αθήνα 2004» έχει ως στόχο να βάλει φρένο στις διαθέσεις της κ. Γιάννας Αγγελοπούλου-Δασκαλάκη, όπως αυτές έχουν εμφανιστεί προς τα έξω από την ημέρα επιστροφής της στα πράγματα, να μετατραπεί σε υπερ-υπουργό της υπόθεσης «Ολυμπιακοί Αγώνες» της Αθήνας. Πέραν του ότι αποτελεί και προτροπή τόσο προς τον πρωθυπουργό, αλλά και προς τα στελέχη της κυβέρνησης να μην ικανοποιούν όλα τα αιτήματά της. Τα οποία το τελευταίο διάστημα όλο και αυξάνονται.
 Ο υπουργός Πολιτισμού υποστήριξε ότι δεν υπάρχει το παραμικρό πρόβλημα τόσο στις δικές του, όσο και του Κώστα Λαλιώτη σχέσεις με τη Γιάννα Αγγελοπούλου-Δασκαλάκη, κάνοντας λόγο για σενάρια, ενώ χαρακτήρισε ως συκοφαντική εκστρατεία τα όσα γράφονται στον Τύπο κατά καιρούς περί συνομωσιών εις βάρος της Ελλάδας για να «μας πάρουν τους αγώνες. Θα ήθελα να υπάρχει μεγαλύτερη επιφυλακτικότητα και σοβαρότητα όταν αντιμετωπίζουμε τέτοιου είδους φιλολογία. Δεν μου αρέσουν και δεν τις πιστεύω αυτές τις θεωρίες».
 Τέλος, ο κ. Πάγκαλος προχώρησε σε συνοπτική ανάλυση των έργων που αφορούν τους Ολυμπιακούς Αγώνες του 2004. Αφού ξεκαθάρισε ότι μετά τις 30 Ιουλίου θα ξεκινήσει η διαδικασία για την ανάθεση του «host broadcaster» (ήδη έχουν κατατεθεί πέντε προσφορές), πρόσθεσε πως υπάρχουν δέκα προτεινόμενες περιοχές για την κατασκευή του χωριού που θα φιλοξενήσει τους εκπροσώπους του Τύπου και πως απομένει συνάντησή του με το γενικό γραμματέα της ΔΟΕ, Φρανσουά Καράρ, για να προωθηθούν οι διαδικασίες που αφορούν τη διοργάνωση της Πολιτιστικής Ολυμπιάδας.
