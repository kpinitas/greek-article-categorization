 Πρώτη σε συγχωνεύσεις και εξαγορές στον κόσμο έρχεται η Ευρώπη, με κύριο πρωταγωνιστή τη Βρετανία, υποσκελίζοντας τις ΗΠΑ.
 Σύμφωνα με έκθεση του ΟΟΣΑ, οι βρετανικές επιχειρήσεις έρχονται πρώτες σε εξαγορά ξένων εταιρειών με 246 δισ. δολ., ρίχνοντας στη δεύτερη θέση τις ΗΠΑ με 145 δισ. δολ. Μεταξύ των χωρών του ΟΟΣΑ, η Γερμανία έρχεται τρίτη και η Γαλλία τέταρτη.
 Γενικότερα στον κόσμο, οι συγχωνεύσεις και εξαγορές σημείωσαν το 1999 αύξηση κατά 50%, με τα 2/3 των συγχωνεύσεων να έχουν πραγματοποιηθεί στη γηραιά ήπειρο. «Η Βρετανία, χάρη σε συμφωνίες όπως οι συγχωνεύσεις Vodafone-Airtouch και Zeneca-Astra, είναι η πρώτη σε διασυνοριακές εξαγορές και συγχωνεύσεις χώρα το 1999», τονίζει ο ΟΟΣΑ.
 Οι ευρωπαϊκές επιχειρήσεις παίρνουν τη σκυτάλη από τις αμερικανικές σε εξαγορές. Και σε πολλές από τις μεγάλες συμφωνίες του 1999, πρωταγωνίστησαν ευρωπαϊκές εταιρείες, όπως η εξαγορά από τη βρετανική BP Amoco της αμερικανικής Atlantic Richfield για 27, 6 δισ. δολ., η εξαγορά της επίσης αμερικανικής Airtouch, από τη βρετανική εταιρεία κινητής τηλεφωνίας Vodafone για 56 δισ. δολ. και η εξαγορά από τη γερμανική Mannesmann της βρετανικής εταιρείας κινητής τηλεφωνίας Οrange για 35 δισ. δολ.
 Δύο ακόμη μεγάλες επιχειρηματικές συγχωνεύσεις πέρυσι, ήταν αυτή μεταξύ της γερμανικής φαρμακοβιομηχανίας Hoechst με τη γαλλική Rhone-Poulenc, για τη δημιουργία της Aventis, καθώς και η συγχώνευση της σουηδικής φαρμακοβιομηχανίας Astra με τη βρετανική Zeneca για τη δημιουργία της AstraZeneca.
 «Είναι μόνο η αρχή του μπουμ στις ευρωπαϊκές συγχωνεύσεις και εξαγορές», υποστηρίζει ο Φρεντ Ιρβιν, πρόεδρος του Αμερικανικού Εμπορικού Επιμελητηρίου στη Γερμανία.
 Η Ευρώπη ζει την αμερικανική εμπειρία της μεγάλης άνοιξης των συγχωνεύσεων, τη
δεκαετία του '80. Εξέλιξη που αναμένεται να κορυφωθεί μέσα στα επόμενα πέντε χρόνια, λόγω ευρώ, περαιτέρω απελευθέρωσης των ευρωπαϊκών αγορών και των ιδιωτικοποιήσεων.
 Στόχος, βέβαια, των συγχωνεύσεων είναι η μείωση του λειτουργικού κόστους, ιδίως μετά την κατάργηση πλέον των εθνικών αγορών, με κύριο μοχλό την κατάργηση θέσεων εργασίας.
 Τα τελευταία δέκα χρόνια, οι συγχωνεύσεις και εξαγορές στον κόσμο δεκαπλασιάστηκαν, με τις τηλεπικοινωνίες και τις βιομηχανίες χημικών στην κορυφή του ενδιαφέροντος.
 Το 1999, σύμφωνα με τα στοιχεία του ΟΟΣΑ, οι χώρες-μέλη του διεθνούς οργανισμού ξόδεψαν 767 δισ. δολ. για εξαγορά ξένων εταιρειών, κατά 50% περισσότερα σε σχέση με την προηγούμενη χρονιά.
 Οι ΗΠΑ παραμένουν η πιο δημοφιλής χώρα για την εξαγορά επιχειρήσεων, με τις υπόλοιπες χώρες να έχουν ρίξει 293 δισ. δολ., για εξαγορά αμερικανικών επιχειρήσεων. Δεύτερη έρχεται η Βρετανία, με 123 δισ. δολ. για εξαγορά βρετανικών επιχειρήσεων από ξένους.
