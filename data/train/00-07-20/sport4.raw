 «Το κενό του Κορωνιού θα καλυφθεί από Ελληνα παίκτη», βάζει στοίχημα ο αντιπρόεδρος της ΚΑΕ ΑΕΚ, Γιάννης Γρανίτσας, φωτογραφίζοντας βέβαια τον Γιάννη Σιούτη, που είναι μια... υπογραφή μακριά από τη μετακόμισή του στην Καλογρέζα.
 Φτάνει όμως ένας Σιούτης για να έρθουν στα ίσα τους οι ταραγμένοι, από το ξαφνικό διαζύγιο με τον αγαπημένο τους Κορωνιό, οπαδοί της ΑΕΚ; Οχι βέβαια. Γι' αυτό και μπήκε στη μέση ο Ντούσαν Ιβκοβιτς, εκθειάζοντας τα προσόντα του επόμενου βασικού πλέι-μέικερ της ΑΕΚ, του Σκοπιανού Στεφάνοφ: «Είναι πολύ μεγάλος παίκτης ο Βρίμπιτσα, και είναι κρίμα που αυτό το παιδί δεν γεννήθηκε στη Σερβία, για να τον έχω και στην εθνική μας ομάδα, τώρα που πονάμε στη θέση του πλέι-μέικερ».
 Καλή η προσπάθεια του «σοφού», αλλά ο θόρυβος στη Νέα Φιλαδέλφεια δεν έλεγε να κοπάσει. Διότι άλλο είναι ο Ελληνας Κορωνιός, κι άλλο ο Σκοπιανός Στεφάνοφ (ασχέτως αν η ΑΕΚ πάει να τον περάσει με ελληνικό διαβατήριο σε Ελλάδα και Ευρώπη), σε μια ομάδα που θέλει να διαφημίζεται ως αυθεντικά ελληνική. Μοιραία πήρε ξανά τον λόγο ο κ. Γρανίτσας, για να δώσει νέα υπόσχεση: «Δεν πρέπει να ανησυχούν οι φίλοι της ΑΕΚ. Η ομάδα θα ενισχυθεί και στο τέλος της μεταγραφικής περιόδου θα έχουμε στο ρόστερ μας περισσότερους Ελληνες παίκτες από πέρυσι. Εγώ είμαι σίγουρος ότι στην προσεχή περίοδο θα είμαστε πολύ ισχυροί».
 Χωρίς Τσακαλίδη; Και με ξένους τους Κουτλουάι - Μιούρσεπ; Ο κ. Γρανίτσας έχει για όλα μια απάντηση, έστω κι αν δεν μπορεί τη δεδομένη στιγμή να την τεκμηριώσει απόλυτα: «Το θέμα του Τσακαλίδη πιστεύω ότι θα λυθεί κι ο Ιάκωβος θα επανέλθει. Στον δε Κουτλουάι προορίζουμε μια θέση κοινοτικού α' ζώνης, και όχι ξένου».
 Η ομάδα που δεν έμεινε χθες στα λόγια, αλλά προχώρησε σε έργα, ήταν το Μαρούσι. Απέκτησε για 3 χρόνια τον Δημήτρη Μαρμαρινό από τον Εσπερο (παίρνει τη θέση του Πιτ Παπαχρόνη), ενώ προχώρησε και σε νέα συμφωνία με τον Ασράφ Αμάγια. Τελειωμένη πρέπει να θεωρείται και η μεταγραφή του Βετούλα στη Νήαρ Ηστ, τώρα που πήγε ο Κορωνιός στον ΠΑΟΚ.
 * «Και πέρυσι είχε καλή ομάδα ο Ολυμπιακός, αλλά στο τέλος της σεζόν αποδείχτηκε σκέτο μηδενικό! Εμείς από τον Παναθηναϊκό τού στέλνουμε και τώρα μήνυμα ότι δεν τον φοβόμαστε, επειδή έχουμε πάλι την καλύτερη ομάδα της Ευρώπης», λέει σε χθεσινή του συνέντευξη ο Ζέλικο Ρέμπρατσα, που θεωρεί ότι η πιο σοφή κίνηση της καριέρας του ήταν που ακολούθησε τον Ομπράντοβιτς στον Παναθηναϊκό.
 * Την τρίτη θέση στον α' όμιλο του Ευρωμπάσκετ της Πολωνίας πήρε η εθνική νεανίδων μετά τη χθεσινή ήττα της από την Τσεχία με 61-70, και περιμένει την τελική κατάταξη του β' ομίλου για να μάθει τον αντίπαλό της στην προημιτελική φάση.
