 Στην Αθήνα, ο Γιώργος Βασιλακόπουλος πήρε σβάρνα τους ραδιοφωνικούς σταθμούς, ώστε να εκπέμψει πάλι σήμα κινδύνου για το ευρωπαϊκό μπάσκετ, ενώ ο μεγαλομέτοχος του Παναθηναϊκού Παύλος Γιαννακόπουλος, προχώρησε και σε χαρακτηρισμούς: «Είναι...πειρατικό το Πρωτάθλημα συλλόγων που κατασκευάζεται στην Βαρκελώνη, και πρέπει να αποτραπεί η επιχείρηση της ULEB»! 
 Αλλά ο Μπόρισλαβ Στάνκοβιτς, μιλώντας αυτή τη φορά στην Μπολόνια, είπε ότι έχει σχεδόν χάσει την ελπίδα του για συμβιβασμό: «Δεν υπάρχουν σημάδια προσέγγισης, προβλέπεται λοιπόν να γίνουν δύο ξεχωριστές διοργανώσεις τη σεζόν 
που μας έρχεται, η Σουπρολίγκα και η Ευρωλίγκα, και έπειτα από ένα χρόνο να αναζητούμε την τελική λύση! Αφού πρώτα μελετήσουμε στη FIBA μια νέα μορφή της Σουπρολίγκα από το 2001 και καταλάβουν όλοι οι φίλαθλοι ότι τελικά υπάρχει πρόβλημα εξουσίας στο μπάσκετ, και όχι οικονομικό».
 Να το πάρουμε δηλαδή απόφαση ότι η Ευρώπη κόπηκε σε δύο κομμάτια; 
 Αυτό το μήνυμα περνάει ο γ.γ. της FIBA, αυτό κατάλαβαν και όσοι πήγαν να τον ακούσουν. «Χάσαμε την ώρα μας μαζί του», ακούστηκε να λέει ο νέος πρόεδρος της 
Κίντερ, Μάρκο Ματριγκάλι, που στέλνει την ομάδα του στο στρατόπεδο της ULEB. Οπως ακριβώς αποφάσισε χθες να κάνει και η κροατική Ζαντάρ.
 Υπάρχουν, πάντως, άλλα δύο 24ωρα μπροστά μας μέχρι να λήξει η προθεσμία της FIBA για συμμετοχές στη Σουπρολίγκα, και να αποτραπεί το σχίσμα. Οπως υπάρχει στο πρόγραμμα και η σημερινή τηλεφωνική επικοινωνία Στάνκοβιτς-Κόκκαλη, που θα 
καταδείξει τη θέση του Ολυμπιακού. Δεν ξέρουμε μόνο πότε θα «χτυπήσει» ο Χουάν 
Αντόνιο Σάμαρανκ, ο οποίος ζήτησε από τη FIBA να λύσει πάραυτα το πρόβλημα του 
μπάσκετ για να μην επέλθει μετά διάλυση και στα άλλα αθλήματα! 
 Στο μεταξύ, ο Κώστας Ρήγας βρίσκεται στη Βαρκελώνη για να παζαρέψει ακόμη μεγαλύτερες αποδοχές από την ULEB για λογαριασμό των ελληνικών ομάδων που έχουν δηλώσει συμμετοχή στην ανεξάρτητη Ευρωλίγκα. Σύμφωνα με πληροφορίες από τη Θεσσαλονίκη, ο ΠΑΟΚ είναι η αιτία που ο Ρήγας θα επιχειρήσει να ανεβάσει από 10, 5 σε 12 εκ. δολάρια το ετήσιο μπάτζετ των συλλόγων μας. Τι θα γίνει αν δεν τα καταφέρει ο πρώην γενικός διευθυντής του ΕΣΑΚΕ (και μελλοντικός «διαιτητοπατέρας» της ULEB); Ο ΠΑΟΚ προτίμησε να μην απαντήσει, διοχέτευσε όμως την αίσθησή του ότι είναι «ριγμένος» σε σχέση με τον Ολυμπιακό και την ΑΕΚ.
 * «Η ρύθμιση για την ελεύθερη διακίνηση των αθλητών Β  ζώνης στην Ελλάδα είναι 
στη διακριτική ευχέρεια της Ομοσπονδίας, και η ΕΟΚ δεν την επιθυμεί», δήλωσε χθες ο υφυπουργός Aθλητισμού, Γιώργος Φλωρίδης, δικαιώνοντας τη βεβαιότητα του 
Γ.Βασιλακόπουλου ότι οι παίκτες από τις Aνατολικές, κυρίως, χώρες δεν θα περάσουν εφέτος τα σύνορα της Α1.
 Επειδή πάντως υπάρχουν παράγοντες κάποιων συλλόγων, που ισχυρίζονται ότι η αρνητική θέση της ΕΟΚ μπορεί να ανατραπεί στο ευρωπαϊκό δικαστήριο, ο κ. Φλωρίδης επισήμανε ότι η χώρα μας, ως μέλος της Ε.Ε., οφείλει να συμμορφώνεται 
με τις όποιες αποφάσεις παίρνουν τα κοινοτικά όργανα, γι' αυτό και η πολιτεία πρέπει να παρακολουθεί όλες τις εξελίξεις που τυχόν προκύψουν στο χώρο του αθλητισμού.
