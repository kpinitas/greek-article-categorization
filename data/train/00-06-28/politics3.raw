 Προσπάθεια αποτροπής των φαινομένων εσωστρέφειας και της κριτικής που δέχεται για τους χειρισμούς του από εσωκομματικούς αντιπάλους, έκανε χθες ο Κώστας Καραμανλής, αλλά αυτή τη φορά όχι με απειλές και προειδοποιήσεις.
 Προτίμησε να επισείσει τον... κίνδυνο «ραγδαίων εξελίξεων στο αμέσως επόμενο διάστημα, οι οποίες αποκτούν μείζονα σημασία»! Με τον τρόπο αυτό επιχείρησε να 
συσπειρώσει βουλευτές και στελέχη του κόμματός του και να αδυνατίσει τις εσωκομματικές φωνές κριτικής που έχουν πολλαπλασιασθεί το τελευταίο διάστημα.
 Ομως, δεν αρκέστηκε σ' αυτό ο πρόεδρος της Ν.Δ. Ως φαίνεται ξεκίνησε έναν νέο «ανένδοτο» κατά των διαπλεκομένων, τα οποία δεν κατονόμασε, εντούτοις «φωτογράφισε» αναφερόμενος σε συγκεκριμένες περιπτώσεις εμπλοκής τους στα δημόσια πράγματα.
 Οι αναφορές Καραμανλή περί «ραγδαίων εξελίξεων» -που έγιναν κατά τη συνεδρίαση 
της κεντρικής επιτροπής του κόμματος- από κάποιους (όπως από τον ανεξάρτητο βουλευτή Γ. Καρατζαφέρη) ερμηνεύτηκαν ότι αφορούν τις φήμες για την υγεία του Προέδρου της Δημοκρατίας και ότι η Ν.Δ. υπογείως το διαδίδει. Ομως, ο στενός συνεργάτης του κ. Καραμανλή Α. Σπηλιωτόπουλος διέψευδε κατηγορηματικά αυτή την 
ερμηνεία και έλεγε πως ο κ. Καραμανλής αναφερόταν στα προβλήματα που αντιμετωπίζει η κυβέρνηση και τα οποία είναι ιδιαίτερα πιεστικά, με χαρακτηριστικά παραδείγματα τους Ολυμπιακούς Aγώνες, τη σύγκρουση με την ιεραρχία κ.ά.
 Ο πρόεδρος της Ν.Δ., κατά τη χθεσινή συνεδρίαση της K.E. είπε χαρακτηριστικά ότι οι εξελίξεις αυτές «επιτάσσουν να είναι η Ν.Δ. σε διαρκή επιφυλακή, να ενισχύσει τις δυνάμεις τις και να αναβαθμίσει τη λειτουργία της». Λίγο πριν, είχε αναφερθεί στα εθνικά θέματα και, ειδικότερα, είχε πει ότι η επόμενη περίοδος είναι εξαιρετικά κρίσιμη για τα εθνικά μας θέματα, αφού δρομολογείται 
μια νέα απόπειρα επανέναρξης ελληνοτουρκικού διαλόγου, χωρίς όρους και προϋποθέσεις, και είχε προειδοποιήσει «εάν λογαριάζουν να δώσουν "φιλικά" όσα η Τουρκία απαίτησε, αλλά δεν επέτυχε με την απειλή χρήσης βίας, πλανώνται πλάνην οικτρά».
 Ιδιαίτερη ένταση, όμως, είχαν και οι αναφορές του στα διαπλεκόμενα και τη διασύνδεσή τους με την κυβέρνηση. «Δεν μπορεί, όπου ενδιαφέρονται τα οργανωμένα διαπλεκόμενα συμφέροντα, να προωθούνται εσπευσμένες αποφάσεις και φωτογραφικές διατάξεις για την ικανοποίησή τους, και όπου υπάρχουν πραγματικά σπουδαίοι λόγοι σπουδής, να παρατηρείται κυβερνητική παραλυσία και να διαπιστώνονται αγκυλώσεις σε δογματισμούς του χρεοκοπημένου παρελθόντος. Βιάζονται να παραδώσουν το ιπποδρομιακό στοίχημα και τον ΟΠΑΠ, αλλά προσποιούνται πως δεν βλέπουν τι πρέπει να γίνει στις αστικές συγκοινωνίες». Ουσιαστικά, έλεγαν συνεργάτες του, «φωτογράφιζε» τον επιχειρηματία Σ. Kόκκαλη. 
Ανάλογες αναφορές, όμως, ο κ. Καραμανλής έκανε και για τους Ολυμπιακούς αγώνες. «Καθιστούμε σαφές -είπε χαρακτηριστικά- ότι δεν πρόκειται να ανεχτούμε 
ούτε διαδικασίες αδιαφάνειας ούτε απόπειρες κομματικών προσλήψεων ούτε και την 
εισβολή της διαπλοκής στην προετοιμασία των αγώνων». Περί διαπλεκομένων μίλησε 
και όταν αναφερόταν στο κόμμα του: «H παράταξή μας έχει σήμερα ακόμη μεγαλύτερες δυνατότητες. Γι' αυτό μαίνονται οι διαπλεκόμενοι εταίροι της κυβέρνησης. Και γι' αυτό πανικοβάλλονται, όταν δεν το βάζουμε κάτω», είπε.
 Η συνεδρίαση κύλησε σε ήρεμα νερά με μοναδικές «παραφωνίες» δύο στιγμές: Οταν κάποιοι κομματικοί (Κοτσοβός, Μπαλέρμπας κ.ά.) ζήτησαν να μην προεδρεύει βουλευτής, αλλά κομματικό στέλεχος στη διασυντονιστική επιτροπή και όταν ο Π. Τατούλης αμφισβήτησε τη νομιμότητα ανακοίνωσης των οργανωτικών αποφάσεων από τον Β. Μεϊμαράκη.
 Οι οργανωτικές αυτές αποφάσεις αφορούν: α) τις τοπικές οργανώσεις, όπου θα ξεκαθαριστεί ποιες έχουν λόγο ύπαρξης ή όχι, η εισαγωγή των νέων τεχνολογιών στη λειτουργία του κόμματος, β) η διαδικτύωση της λειτουργίας του κόμματος, γ) 
η διεξαγωγή τοπικών δημοψηφισμάτων, δ) η ατομική χρεώση βουλευτών και κομματικών στελεχών για διάφορα θέματα, ε) η κατάργηση των ΟΚΕ ζ) η δημιουργία 
μόνιμου γραφείου εκλογών κ.ά. Οι τελικές αποφάσεις γι' αυτές τις αλλαγές θα ληφθούν από το προσεχές τακτικό συνέδριο που θα πραγματοποιηθεί στο τέλος του χρόνου, 
 Aπό τη συνεδρίαση απουσίαζε η Nτόρα Mπακογιάννη που βρισκόταν στο Στρασβούργο για τη συνεδρίαση της Δυτικοευρωπαϊκής Eνωσης.
