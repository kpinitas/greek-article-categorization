 Με μόνη και ηχηρή αποχή αυτήν της Γαλλίας, η διάσκεψη για τη δημοκρατία υιοθέτησε χθες τη «διακήρυξη της Βαρσοβίας» όπου διατυπώνεται «η αποφασιστικότητα των δημοκρατικών κοινωνιών να ενεργούν από κοινού για την προώθηση και την ενίσχυση της δημοκρατίας, αναγνωρίζοντας ότι βρισκόμαστε σε διαφορετικά στάδια ανάπτυξης των δημοκρατιών».
 Η Γαλλία αντιτάχθηκε εξαρχής και με σθένος στην προοπτική διεθνούς παρέμβασης υπέρ της δημοκρατίας και κυρίως στα σχέδια για τη δημιουργία ισχυρής ομάδας λήψης αποφάσεων εντός των υφιστάμενων δομών των διεθνών οργανισμών, που θα λειτουργεί στο όνομα «όλων των δημοκρατικών κοινωνιών».
 Ο Γάλλος υπουργός Eξωτερικών Ιμπέρ Βεντρίν είχε προειδοποιήσει από προχθές, μιλώντας στο περιθώριο της διάσκεψης, ότι η επιβολή της δημοκρατίας συχνά γίνεται μπούμερανγκ, τεκμηριώνοντας την άποψή του με τα παραδείγματα του Βελιγραδίου και της Βαγδάτης, όπου οι κυρώσεις δεν απέφεραν αποτελέσματα. «Η ουσία είναι ότι οι δυτικές χώρες πιστεύουν πως η δημοκρατία είναι σαν τη θρησκεία και το μόνο που πρέπει να κάνουν είναι να προσηλυτίσουν τον κόσμο».
 «Δεν ήρθαμε στη Βαρσοβία για να επιβάλουμε τη δημοκρατία. Αυτό θα ήταν αντιφατικό. Οι δικτάτορες επιβάλλουν, η δημοκρατία αποτελεί επιλογή. Η δημοκρατία δεν είναι πια θρησκεία, είναι πίστη που επηρέασε τους ανθρώπους σε ολόκληρο τον κόσμο», απάντησε στην ουσία η Μάντλεν Ολμπράιτ στις δηλώσεις Βεντρίν. 
 Ανωνύμως, ένας Αμερικανός αξιωματούχος ήταν πιο δηκτικός. «Στη Βαρσοβία ήρθαν 108 χώρες για να στηρίξουν τη δημοκρατία, αλλά μόνον 107 το έπραξαν πραγματικά».
 Οι συμμετέχοντες στη διάσκεψη δήλωσαν επισήμως ότι οι δημοκρατίες «οφείλουν να 
ενεργούν» όταν απειλούνται δημοκρατικοί θεσμοί και εξέφρασαν την επιθυμία να παροτρύνουν τους διεθνείς οργανισμούς να θέτουν κριτήρια πριν λάβουν αποφάσεις 
για χρηματοδότηση αναπτυξιακών προγραμμάτων. Η δημιουργία της ειδικής ομάδας για τη δημοκρατία που θα λειτουργεί εντός του ΟΗΕ και άλλων θεσμών, αποφασίστηκε από τη διάσκεψη αλλά δεν περιλαμβάνεται στη διακήρυξη. Το ανήγγειλε η Αμερικανίδα υπουργός Eξωτερικών, πληροφορώντας μάλιστα ότι η επιτροπή εργασίας της οποίας προήδρευσε, συζήτησε την προοπτική σχηματισμού μιας τέτοιας ομάδας για τη στήριξη της δημοκρατίας στη Ρουμανία, κατά τη φθινοπωρινή σύνοδο της Γενικής Συνέλευσης του ΟΗΕ. Το παγκόσμιο φόρουμ για τη δημοκρατία, μια συνάντηση μη κυβερνητικών οργανώσεων και διανοουμένων που συνεδρίαζε παράλληλα, στήριξε την ιδέα για τη δημιουργία της ομάδας και έστειλε σχετικά μήνυμα στη διάσκεψη. 
 Στην ομάδα διοργάνωσης της διάσκεψης δεν έλαβαν μέρος, ούτε η Γαλλία ούτε καμία χώρα της Ευρωπαϊκής Ενωσης. Διοργανωτές ήταν εκτός από τις ΗΠΑ, η Πολωνία, η Δημοκρατία της Τσεχίας, η Νότια Κορέα, η Ινδία, η Χιλή και το Μαλί.
