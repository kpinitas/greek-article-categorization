 Ο Ισπανός κιθαρίστας Πέπε Ρομέρο και ο Ελληνας πιανίστας Δημήτρης Σγούρος συμπράττουν, απόψε κι αύριο, με την Εθνική Ορχήστρα της Ισπανίας, υπό τη διεύθυνση του Ραφαέλ Φρούμπεκ ντε Μπούργκος στο Ηρώδειο, στο πλαίσιο του Φεστιβάλ Αθηνών με την υποστήριξη του υπουργείου Πολιτισμού της Ισπανίας και της ισπανικής πρεσβείας στην Αθήνα. 
 Ο μαέστρος, «ο Πάπας των διευθυντών ορχήστρας» -όπως τον αποκάλεσε ο κ. Ρομέρο- μάς πληροφόρησε στη χθεσινή συνέντευξη Tύπου ότι η Ορχήστρα βρίσκεται και πάλι στη χώρα μας έπειτα από 34 χρόνια. Τότε, πρόσθεσε, η βασίλισσα της Ισπανίας, Σοφία, που είναι επίτιμη πρόεδρος της Ορχήστρας από το '76, ήταν πριγκίπισσα της Ελλάδας... «Πολύς χρόνος πέρασε από τότε», επισήμανε με τα άψογα ελληνικά του ο πρέσβης της Ισπανίας κ. Ουγκάρτε, «και στο μεταξύ η Ορχήστρα μας έφτασε σε μια πολύ υψηλή ποιοτική στάθμη και στην παγκόσμια αναγνώριση». 
 Η εμφάνισή της στο Ηρώδειο, υπογράμμισε, είναι κι η πρώτη συμμετοχή από το εξωτερικό στο φετινό Φεστιβάλ. Οι φιλοδοξίες της ισπανικής πλευράς, ωστόσο, ήταν μεγαλύτερες. Ο κ. πρέσβης μας ενημέρωσε πως στις επαφές του με τους υπουργούς Πολιτισμού Ε. Βενιζέλο και Ε. Παπαζώη είχε αναφερθεί στη «σταθερή θέληση της ισπανικής κυβέρνησης να συμβάλλει με τη μεγαλύτερη δυνατή λαμπρότητα στην Πολιτιστική Ολυμπιάδα». Ετσι, έπειτα από δική του πρόταση, το υπουργείο Πολιτισμού της Ισπανίας επιχορήγησε γενναιόδωρα την εμφάνιση της ορχήστρας στο Φεστιβάλ Αθηνών 2000. «Θέλαμε μ' αυτό τον τρόπο», υπογράμμισε ο κ. Ουγκάρτε, «να είμαστε η πρώτη χώρα που θα συνεργαζόταν με τις ελληνικές αρχές εν όψει αυτής της σημαντικής Πολιτιστικής Ολυμπιάδας». 
 Οι εκδηλώσεις για την Πολιτιστική Ολυμπιάδα μπορεί να αργούν ακόμη (θα κάνουμε 
κάτι αργότερα, δήλωσε ο πρέσβης απαντώντας σχετικά), το αθηναϊκό κοινό, πάντως, έχει ήδη την ευκαιρία ν' απολαύσει μια πολύ σημαντική ορχήστρα. 
 Η δεύτερη βραδιά «ένα δείγμα ισπανο-ελληνικής φιλίας», κατά τον πρέσβη της Ισπανίας κ. Ουγκάρτ· αφορά τους δυο σημαντικότερους συνθέτες στην ιστορία της μουσικής, τον Μπετόβεν και τον Μπραμς. Ο Δημήτρης Σγούρος θα ερμηνεύσει μαζί με την ορχήστρα, με την οποία πρωτοσυναντήθηκαν στο Μόντε Κάρλο το 1984, το «Αυτοκρατορικό Κοντσέρτο» (Κοντσέρτο αρ. 5) του Μπετόβεν. Η ορχήστρα θα ολοκληρώσει τις εμφανίσεις της με τη Συμφωνία Νο 1 σε ντο ελάσσονα, έργο 68 του Μπραμς. 
