Ενώ η ηγεσία του ΚΚΕ προσπαθεί να κρατήσει μυστική την προειδοποίηση διαγραφής στον Μήτσο Κωστόπουλο και ετοιμάζεται να επιβάλει την εσχάτη των κομματικών ποινών στον Αντώνη Ντρέκο, ήρθε χθες η δημόσια αποδοκιμασία της από την ΚΟΒ Γλαφυρών Βόλου, ιδιαίτερη πατρίδα του πρώην ηγετικού στελέχους του κόμματος.
 Η οργάνωση στην ανακοίνωσή της, έτσι όπως δημοσιεύτηκε στις τοπικές εφημερίδες 
«Θεσσαλία» και «Πρώτη», τονίζει ότι τα μέλη της αδυνατούν να πιστέψουν ότι ο Μήτσος Κωστόπουλος «δεν είναι αυτός που ξέρουμε. Και θα μας επιτρέψετε να ξέρουμε από πρώτο χέρι, ότι ο σύντροφος και συγχωριανός μας είναι ζυμωμένος μέχρι το πετσί του με πίστη στην υπόθεση της εργατικής τάξης και της πρωτοπορίας της, το ΚΚΕ».
 Γίνεται ιδιαίτερη αναφορά στην άψογη, σύμφωνα με το καταστατικό, συμπεριφορά του υπό διαγραφή στελέχους, καθώς και ο «Ριζοσπάστης» στις 22 Φεβρουαρίου 2000 
είχε δημοσιεύσει την επιστολή του, που είχε συνταχθεί με τη σύμφωνη γνώμη της ηγεσίας του ΚΚΕ, με την οποία εξέθετε τις απόψεις του και δήλωνε ότι δεν επιθυμεί να είναι υποψήφιος στις εκλογές του Απριλίου.
 «Για μας *καταλήγει η ανακοίνωση- έχει αξία να το δηλώσουμε, ότι προσπαθούν να 
 * Κανείς δεν διαγράφεται από το ΚΚΕ για απόλυτα καταστατικές ενέργειες.
 * Κανείς δεν διαγράφεται από το ΚΚΕ, όταν ευχαριστεί το κόμμα του.
 * Κανείς δεν διαγράφεται από το ΚΚΕ, όταν οι θέσεις και οι αρχές του είναι οι πάγιες θέσεις και αρχές του κομμουνιστικού και εργατικού κινήματος.
 *Κανέναν δεν θα χαρίσουμε. Για μας το κάθε μέλος του ΚΚΕ είναι πολύτιμο, πολύ περισσότερο όταν λέγεται Μήτσος Κωστόπουλος».
 Στο μεταξύ, σύμφωνα με πληροφορίες, συνέρχεται εντός της εβδομάδας, πιθανόν και την Πέμπτη, η κομματική οργάνωση του ΟΤΕ με θέμα «Ντρέκος», το οποίο προϊδεάζει για την επιβολή της ποινής της διαγραφής στον πρόσφατα παραιτηθέντα 
από την επιτροπή θέσεων για το 16ο Συνέδριο, αφού αυτός δεν ακολούθησε, εν γνώσει του, τις καταστατικές διαδικασίες για να δημοσιοποιήσει τις διαφωνίες του με την πολιτική γραμμή του κόμματος.
 Κατά τα άλλα, ο «Ριζοσπάστης» συνέχισε και χθες να καταγγέλλει τους δημοσιογράφους που αναφέρονται στην κρίση στο ΚΚΕ και να επαναλαμβάνει τον ισχυρισμό ότι λειτουργούν υπό την καθοδήγηση κυβερνητικών κέντρων. Το αυτό ισχυρίστηκε και ο Μάκης Κοψίδης μιλώντας χτες στον «Αθήνα 9, 84», αναφέροντας μάλιστα ότι η προχθεσινή δήλωση Ρέππα αποδεικνύει ότι «το υπουργείο Τύπου είναι μέρος της καθοδήγησης αυτής της εκστρατείας κατά του ΚΚΕ, που έχει σαν στόχο να πλήξει το κόμμα, επειδή δεν μπαίνει στο τσεπάκι ούτε του ΠΑΣΟΚ ούτε της νέας τάξης πραγμάτων».
