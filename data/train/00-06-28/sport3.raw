 Απ' την αρχή ώς και τα μέσα του '90, το στερεότυπο του Γάλλου ποδοσφαιριστή ήταν: μπαλαδόρος, εκρηκτικός, σαμπανιζέ, μα και αδύναμος (ιδίως απέναντι στο Γερμανό) χαρακτήρας, ζαμανφουτίστας, ο οποίος μπορεί να μετέχει στη μεγάλη διοργάνωση και την ίδια στιγμή να σκέφτεται τι κοσμοχαλασιά, χάνει στις παραλίες της Κυανής Ακτής· συμπαθής, αλλά όχι γεννημένος πρωταθλητής. 
 Ο Νταβίντ Ζινολά, να πούμε. Κι αν αυτός ήταν ο παίκτης-επιτομή, τότε διόλου παράξενο ότι οι «Μπλε» έπαθαν πανωλεθρία στο EURΟ '92 με τον Πλατινί εκλέκτορα, στο δε USA '94 δεν ταξίδεψαν καν, αποκλεισμένοι απ' τους Βούλγαρους 
στο τελευταίο λεπτό του τελευταίου προκριματικού ματς στο Παρίσι.
 Σήμερα, μόνο μισή δεκαετία μετά, κι όμως είναι πλέον τόση η αυτοπεποίθηση των παγκόσμιων πρωταθλητών και η δύναμη του μυαλού τους που, ευρισκόμενοι στο μεταίχμιο, τείνουν να φτάσουν στο απέναντι άκρο: η συμπάθεια έχει γίνει καθολική εκτίμηση για την ποιότητά τους, κι αυτή η εκτίμηση κοντεύει πια να εξελιχθεί σε αντιπάθεια για το σχεδόν υπερφίαλο της συμπεριφοράς τους. Ο παίκτης-επιτομή της νέας πραγματικότητας είναι, τώρα, κάποιος σαν τον Γιούρι Τζορκαέφ: 
 «Απ' την αρχή του τουρνουά όλοι περίμεναν στην τετράδα εμάς, τους Ολλανδούς και τους Ιταλούς, ίσως. Αλλά τους Πορτογάλους δεν τους περίμενε κανείς. Στη θέση τους υπολογίζαμε να είναι είτε οι Αγγλοι είτε οι Γερμανοί. Απ' τη στιγμή που έφτασαν, λοιπόν, ώς τα ημιτελικά, σημαίνει ότι είναι καλοί. Αλλ' όχι τόσο καλοί για να μην μπορούμε να τους αποκλείσουμε. Θα προκριθούμε, θα πάμε στον τελικό και, για να 'μαι ειλικρινής, ούτε που μ' ενδιαφέρει ποιον θα συναντήσουμε εκεί. Σημασία έχει να 'μαστε εμείς παρόντες στο Ρότερνταμ».
 Η κατάκτηση του Παγκόσμιου Κυπέλλου, πριν από δύο καλοκαίρια, έκανε όλη την αλλαγή στη σκέψη και στη νοοτροπία. Αναπληρωματικοί ποδοσφαιριστές, που άλλοτε 
θα ξοδεύονταν να γκρινιάζουν ότι δεν τους βάζει ο εκλέκτορας να παίζουν, τώρα νιώθουν πως το σημαντικό είναι ότι βρίσκονται εδώ. Ο Νταβίντ Τρεζεγκέ, το '98 απών μόνο στον τελικό, επί παραδείγματι: 
 «Η συμμετοχή μου στους "22" είναι, για μένα, κάτι σαν καθυστερημένο γαμήλιο δώρο. Δεν υπάρχει στην καριέρα μου τίποτα πιο σημαντικό από το ν' ανήκω στην Εθνική. Και πώς όχι, άλλωστε, όταν έχω πάρει μέρος στην απίστευτη περιπέτεια του '98; Οταν δοκιμάζεις το ποδόσφαιρο στο πιο υψηλό επίπεδο και γίνεσαι πρωταθλητής κόσμου, τότε απλώς δεν μπορείς να ζήσεις δίχως την Εθνική».
 Ο Τρεζεγκέ, γεννημένος Γάλλος, αλλά μεγαλωμένος στην Αργεντινή, ώς τα δεκαεφτά 
του όταν επέστρεψε κι εγκαταστάθηκε στο Μονακό ήταν ο σκόρερ του νικητήριου γκολ στο καθοριστικό (τελευταίο προκριματικό παιγνίδι) 3-2 επί της Ισλανδίας.
 Ομως «πέρυσι είχα χάσει τη θέση μου στην Εθνική, με είχε επηρεάσει πολύ το "πάω-δεν πάω" στη Ρόμα, ήμουν ντεφορμέ· σωστά έμεινα έξω. Ωστόσο, με το να υπογράψω το νέο συμβόλαιο στη Μονακό (σ.σ.: ώς το 2004) και με το να κάνω διακοπές σαν κανονικός άνθρωπος πρώτη φορά ύστερα από πέντε χρόνια, βρήκα μια δεύτερη ευκαιρία. Τώρα, αισθάνομαι πως έχω επιστρέψει για τα καλά».
 Η Γαλλία είναι η μοναδική από τις τέσσερις της παρέας των ημιτελικών που έχει ήδη υποστεί ήττα στο τουρνουά. Eπίσης είναι αυτή με το πιο βαρύ παθητικό (πέντε γκολ, μόνο απ' τη Δανία δεν δέχθηκε τέρμα- αλλά από τη Δανία στο EURΟ 2000 ουδείς δέχθηκε τέρμα), έχει κάνει τα λιγότερα σουτ
κεφαλιές προς τις αντίπαλες εστίες, έχει κερδίσει τα λιγότερα κόρνερ και στα ματς εναντίον Ολλανδίας και Ισπανίας οι αντίπαλοι είχαν τη μερίδα του λέοντος στην κατοχή της μπάλλας.
 Ευτυχώς γι' αυτούς, απόψε στις Βρυξέλλες (ET-1, 21.45) δεν παίζει η... στατιστική. Παίζουν, αντιθέτως, κορυφαίες προσωπικότητες. Η ομοούσια αμυντική τετράδα, τα τελευταία τέσσερα χρόνια στους 24 αγώνες που εμφανίστηκε σύσσωμη κι απαράλλακτη επί σκηνής (Τιράμ, Μπλαν, Ντεσαγί, Λιζαραζί), δεν ηττήθηκε ποτέ 
κι από κανέναν. Τα πάντα, εκεί πίσω, μοιάζει να τα διευθύνει, με το επιβλητικό 
στιλ και το 1, 92 μ. μπόι, εξ ου και το παρατσούκλι «Πρεζιντάν» (Πρόεδρος), ο Λοράν Μπλαν. Στην τελευταία, κατά πάσα πιθανότητα, εμφάνισή του σε μεγάλο τουρνουά.
 Ο Μπλαν, παλαιότερα χαφ και τώρα πλέον σέντερ-μπακ, από το '91 έχει αλλάξει επτά ομάδες («ποτέ δεν ήμουν τη σωστή στιγμή στο σωστό σύλλογο· πάντοτε πήγαινα είτε πολύ νωρίς είτε πολύ αργά»), αλλά μόνον από το '96 και δώθε, με το νταμπλ στην Οξέρ, μπήκε σε σταθερά ανοδική πορεία. Ολ' αυτά τα χρόνια, από το '89 όταν έκανε ντεμπούτο σε αναμέτρηση με την Ιρλανδία, το μοναδικό σταθερό 
σημείο αναφοράς της καριέρας του ήταν η Εθνική. Στην οποία, σήμερα, είναι δεύτερος σε συμμετοχές αλλά και σε γκολ! 
 «Πάντοτε, στις δυσκολίες με τα διάφορα σωματεία, το αντιλαμβανόμουν ως προνόμιο ότι ανήκω στην Εθνική κι έτσι εξακολουθώ να το βλέπω. Ποτέ δεν το υποτίμησα. Και ποτέ δεν βολεύτηκα μ' ό,τι έχω καταφέρει. Είμαι πολύ απαιτητικός, και με τον εαυτό μου και με τους άλλους, για να συμβιβαστώ ότι αφού βγήκα παγκόσμιος πρωταθλητής το '98, όλα πλέον είναι εντάξει. Οχι, δεν είναι, αν δεν πάρουμε τον τίτλο εδώ. Μην ξεχνάτε, εγώ το '98 στον τελικό δεν έπαιξα».
 Ο Ζινεντίν Ζιντάν ήταν μόλις δώδεκα ετών όταν στον τόπο που μεγάλωσε, στη Μασσαλία, το '84 η Γαλλία είχε δώσει και τότε ημιτελικό Ευρωπαϊκού Πρωταθλήματος με την Πορτογαλία του Ζορντάου και του Σαλάνα. Σήμερα, είν' αυτός Πλατινί στη θέση του Πλατινί, κι αντί για τον Ζορντάου και τον Σαλάνα θα 
βρει απέναντι τον Φίγκο και τον Ρούι Κόστα. «Τώρα, θα 'ναι ακόμη πιο δύσκολο απ' όσο τότε. Η Πορτογαλία με εξέπληξε. Εχει πληθωρικό ταλέντο και πολύ επικίνδυνους παίκτες στην επίθεση». Αλλά, όπως τόνισε στην πρες κόνφερανς προχθές ο Πατρίκ Βιεϊρά (που μπορεί να χάσει τη θέση του, τώρα που ο Πετί επιστρέφει απ' τον τραυματισμό 100% έτοιμος), «δεν μας ενδιαφέρει απλώς η συμμετοχή στον ημιτελικό ή στον τελικό· όλοι στην ομάδα συμμεριζόμαστε τον ένα 
και μοναδικό στόχο, δηλαδή να πάρουμε τον τίτλο». Η (υπέρ) αυτοπεποίθηση, που ήδη σημειώσαμε. 
 Μοναδικός τραυματίας- κάταγμα στη μύτη απ' τη σύγκρουση με τον Ισπανό Μίτσελ Σαλγάδο στον προημιτελικό- είναι ο πολύτιμος Ντιγκαρί. Αλλά θα παίξει, πιθανόν, με κάποια προστατευτική για τη μύτη του κατασκευή. Οι Γάλλοι δημοσιογράφοι έδειχναν δύσπιστοι, έβαζαν τις ερωτήσεις με τα «αν» και τα «πώς» 
τη μία πίσω απ' την άλλη, ώσπου ο Ντιγκαρί έδωσε το τέλος γελώντας: «Μήπως θέλετε να με βγάλετε απ' την ενδεκάδα και δεν μου το λέτε ευθέως; ».
 Εκείνος που, ενώ ξεκίνησε βασικός, ενδέχεται να μη χωρέσει ούτε απόψε στους έντεκα που θα ξεκινήσουν είν' ο Ανελκά. Σαν να 'ναι το γραμμένο της μοίρας να μην πάρουν πολύ χρόνο κοινής συμμετοχής στην ίδια επιθετική γραμμή αυτός κι ο καρδιακός (απ' τα 13-14 χρόνια τους) φίλος του Τιερί Ανρί. Το '98 ο Ανελκά ήταν στην προεπιλογή του Ζακέ, αλλά αποκλείστηκε απ' τους «22». Mετά, όταν ο Ανρί πήγε στην Αρσεναλ, αυτός είχε ήδη φύγει για τη Ρεάλ. Tώρα που ξανάσμιξαν, 
ο Ανελκά κινείται μεταξύ πάγκου και τερέν, ενώ ο Ανρί είναι η αναμφισβήτητη πρώτη επιλογή στην κορυφή της επίθεσης. «Εχω βρει, πια, τη σωστή θέση μου κι αυτό με κάνει να πεινάω για να βάζω γκολ», επισημαίνει, εν είδει μίνι ανασκόπησης της έως σήμερα πορείας του.
 «Δεν θέλω, πλέον, να παίζω στο εξτρέμ, είτε αριστερά είτε δεξιά, γιατί εκεί έχεις υποχρέωση να μαρκάρεις τον αντίπαλο μπακ ώς και τη σημαία του δικού σου κόρνερ. Αυτό συνέβαινε στη Γιουβέντους και με δυσκόλευε πάρα πολύ. Με κούραζε, 
και δεν μπορούσα να δείξω την αξία μου στην επίθεση. Αν με ρωτούσε κανείς στην 
αρχή της περιόδου, βρισκόμουν σε τέτοια κατάσταση που θα 'λεγα πως ούτε να το σκεφτώ δικαιούμαι ότι θα ήμουν παρών στο EURΟ 2000. Ολα τα χρωστάω, και βγάζω το καπέλο μου, στον Βενγκέρ. Αυτός με πήρε στην Αρσεναλ, αυτός με έπεισε να ρισκάρουμε και να παίξω στην κορυφή της επίθεσης, χάρη σ' αυτόν είμαι τώρα εδώ».
 Και χάρη, φυσικά, στα 26 γκολ που πρόλαβε να βάλει με τη φανέλα της Αρσεναλ εφέτος. Ισως χάρη και στο πολύ ζεστό, σε αντίθεση με το τορινέζικο της Γιούβε, 
κλίμα που τον αγκάλιασε στο Λονδίνο. Στο Χάιμπουρι, έγινε άλλος άνθρωπος, τον έκαναν άλλον άνθρωπο με το να του δείξουν και να τον πείσουν πόσο τον πιστεύουν. Οταν σημείωσε το 23ο απ' αυτά τα 26 γκολ, ο ηλεκτρονικός πίνακας στο γήπεδο γέμισε από το φωτεινό μήνυμα: «Πολύ καλή δουλειά, Τιερί. Αλλα 162 σού έμειναν» (ώς τα 185 γκολ του Ιαν Ράιτ, το απόλυτο ρεκόρ στα χρονικά της Αρσεναλ). Κι αν υπάρχει κάτι που να διαχωρίζει, τρόπον τινά, τον Ανρί από τους 
περισσότερους συμπαίκτες του στην Εθνική, αυτό έχει να κάνει με τις επιφυλακτικές προσεγγίσεις του εν όψει των αγώνων: «Η υπερβολική αυτοπεποίθηση- σχολίασε ακούγοντας τους άλλους γύρω του- ποτέ δεν βγαίνει σε καλό».
