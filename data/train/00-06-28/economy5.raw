«Στην ελληνική τραπεζική αγορά, τα επόμενα δύο χρόνια, θα δείτε να συμβαίνουν γεγονότα τα οποία δεν μπορείτε σήμερα να διανοηθείτε», είχε πει πριν από δύο εβδομάδες περίπου ο πρόεδρος της Αlpha κ. Ι. Κωστόπουλος σε συνάντηση που είχε με όλους τους διευθυντές της τράπεζας. 
Ο ίδιος, βέβαια, δεν αρκέστηκε μόνο στα λόγια και προχώρησε στη γνωστή πλέον μείωση του επιτοκίου των καταναλωτικών δανείων στο 9,75%, την οποία ακόμη και σήμερα πολλοί είναι εκείνοι που δυσκολεύονται να πιστέψουν. Ακόμη λιγότεροι είναι εκείνοι που μπορούν να την ακολουθήσουν, ενώ όλοι πλέον έχουν πειστεί ότι έχει ανοίξει ένα νέο κεφάλαιο στην οικονομική ιστορία του τόπου, το οποίο σίγουρα επιφυλάσσει αρκετές εκπλήξεις.
Η αδυναμία των περισσότερων τραπεζών να προχωρήσουν σε μια εξίσου γενναία μείωση σε κάποιο από τα επιτόκια της καταναλωτικής πίστης, τα οποία παραμένουν σε υψηλό επίπεδο, σε συνδυασμό με την αδυναμία της Τράπεζας της Ελλάδος να ελέγξει πλέον τη νομισματική πολιτική, αποτελούν τα δύο σημαντικότερα χαρακτηριστικά του νέου τοπίου που διαμορφώνεται. Βέβαια, αυτά τα δύο στοιχεία δεν είναι άσχετα μεταξύ τους, καθώς ο κ. Κωστόπουλος επανειλημμένα είχε τονίσει την ανάγκη να προχωρήσουν οι διαρθρωτικές εκείνες αλλαγές, οι οποίες θα έδιναν τη δυνατότητα στην κυβέρνηση να ελέγξει αποφασιστικά τις πιέσεις στο μέτωπο του πληθωρισμού. Μάλιστα, χαρακτηριστικά είχε επισημάνει την ανάγκη η κυβέρνηση να προωθήσει όχι τις μετοχοποιήσεις, αλλά τις ιδιωτικοποιήσεις δημόσιων επιχειρήσεων.
Ετσι, το «σήμα» των επιτοκίων που έστειλε η Alpha θα μπορούσε να χαρακτηριστεί ως μια «απάντηση» στις καθυστερήσεις που έχουν παρατηρηθεί στην υλοποίηση των διαρθρωτικών αλλαγών. Με άλλα λόγια, δηλαδή, η άτυπη συμφωνία που υπήρξε μεταξύ τραπεζών και Τράπεζας της Ελλάδος για τη σταδιακή αποκλιμάκωση των επιτοκίων, προκειμένου να συγκρατηθούν ενδεχόμενες πληθωριστικές πιέσεις, παύει πλέον να υφίσταται. 
Αποτέλεσμα, εφόσον φυσικά γενικευθεί η ταχύτατη αυτή μείωση των επιτοκίων, είναι η πλήρης σχεδόν εξασθένιση της νομισματικής πολιτικής, γεγονός που μεταφέρει το βάρος της αντιπληθωριστικής πολιτικής, για το εξάμηνο που έχει απομείνει μέχρι το τέλος του έτους, από την ΤτΕ στους ώμους της κυβέρνησης.
Βέβαια, η στάση αναμονής που έχουν τηρήσει μέχρι στιγμής οι περισσότερες τράπεζες, με εξαίρεση την Tράπεζα Κύπρου, δημιουργεί κάποιες ελπίδες για τήρηση του αρχικού χρονοδιαγράμματος αποκλιμάκωσης των επιτοκίων. Γεγονός που μπορεί φυσικά να ικανοποιεί κυβέρνηση και Τράπεζα της Ελλάδος, όχι όμως και τις τράπεζες, οι οποίες αισθάνονται ότι το «γόητρό τους έχει θιγεί». 
Από την άλλη πλευρά όμως, οι περισσότερες από αυτές, προσμετρώντας το κόστος που θα συνεπάγετο μια μείωση των επιτοκίων των καταναλωτικών δανείων σε επίπεδο χαμηλότερο από το 10%, διαπιστώνουν ότι προτιμότερο είναι να θιγεί το γόητρο από τα κέρδη τους. 
Αλλωστε, αναλύσεις που είδαν το φως της δημοσιότητας μετά τη μείωση των επιτοκίων Alpha, όπως αυτή της Salomon Smith Barney, προσφέρουν ένα πρώτης τάξεως «άλλοθι» στα πιστωτικά ιδρύματα για να ακολουθήσουν μια συντηρητική πολιτική επιτοκίων. 
Με τον τρόπο αυτό, διατηρούνται αμετάβλητες οι προσδοκίες για υψηλότερη κερδοφορία το 2000, σε σύγκριση με αυτή που επετεύχθη το 2000. 
Τα μηνύματα του πρώτου τριμήνου, βέβαια, δεν ήταν ενθαρρυντικά. Mάλιστα ορισμένες τράπεζες, στο «ευαίσθητο» κομμάτι των κερδών που προέρχονται από τα έσοδα από τόκους, δηλαδή από τη διαφορά επιτοκίων χορηγήσεων με αυτά των καταθέσεων, εμφάνισαν μείωση σε σύγκριση με το αντίστοιχο διάστημα του 2000. Το γεγονός αυτό, αν μη τι άλλο, αποτελεί ένα «δυνατό» φρένο για τις τράπεζες αυτές να προχωρήσουν σε κινήσεις, οι οποίες θα μείωναν τη διαφορά μεταξύ επιτοκίων χορηγήσεων - καταθέσεων.
Κατά συνέπεια, το βάρος πλέον για ορισμένες «βραδυπορούσες» τράπεζες μετατοπίζεται στη μείωση του επιτοκίου καταθέσεων. Με τον τρόπο αυτό, θα επιτύχουν τη μείωση του κόστους με το οποίο αντλούν τα κεφάλαιά τους. Eπομένως, θα έχουν τη δυνατότητα να προχωρήσουν σε μειώσεις στα επιτόκια χορηγήσεων, χωρίς να κινδυνεύει η κερδοφορία τους. 
Ωστόσο, η χθεσινή δημοπρασία των εντόκων γραμματίων έδειξε ότι η πορεία μείωσης των επιτοκίων καταθέσεων συναντά κάποιες αντιστάσεις. Το επιτόκιο των ετήσιων εντόκων, (το οποίο αποτελεί και το δείκτη για την κατεύθυνση που θα κινηθεί το επιτόκιο ταμιευτηρίου, καθώς τα δύο αυτά προϊόντα είναι ευθέως ανταγωνιστικά), όχι μόνο δεν υποχώρησε, αλλά σημείωσε και οριακή άνοδο. 
Αντίθετα με τις προβλέψεις τραπεζικών στελεχών, τα οποία προεξοφλούσαν μείωση, το επιτόκιο των ετησίων εντόκων διαμορφώθηκε στο 6,4% έναντι 6,39% που ήταν μετά την προηγούμενη δημοπρασία.
