 Στα τρία χρόνια από τότε που έφυγε ο Ντέιβιντ Ρίβερς, ο Ολυμπιακός είχε «μηδέν στα εννέα». Ούτε πρωτάθλημα, ούτε κύπελλο ούτε ευρωπαϊκή δόξα. Να, λοιπόν, γιατί αποφασίστηκε η επιστροφή του 35άχρονου Αμερικανού. «Για να συνεχίσει την 
παράδοση που τον θέλει να κερδίζει, κάθε χρόνο, έναν ή περισσότερους τίτλους», 
 «Ο Ολυμπιακός ήταν πάντοτε μέσα στην καρδιά μου, ένα μεγάλο κομμάτι της. Ποτέ δεν θα ξεχάσω όσα έζησα στην Ελλάδα, ειδικά την περίοδο 1996-97», είπε χθες ο Ρίβερς. Τελευταία στιγμή προσπάθησε να τον αρπάξει (μαζί με τον τέως συμπαίκτη 
του στην Τόφας Ρασάρντ Γκρίφιθ) η Κίντερ Μπολόνια, αλλά ο κύβος είχε ριφθεί από μέρες. «Επιστρέφω στον Ολυμπιακό, για να ζήσω κι άλλες μεγάλες στιγμές», υποσχέθηκε ο πολύπειρος πλέι-μέικερ. Από τον πρωταθλητή Ευρώπης Ολυμπιακό, που 
άφησε πίσω του πριν από 3 χρόνια, θα βρει στο λιμάνι ελάχιστα γνώριμα πρόσωπα: 
τον Παπανικολάου, τον Τόμιτς, ίσως και κάποιον ακόμα...
 Ο Ρίβερς, που θα πάρει γύρω στα 300 εκατομμύρια δραχμές για ένα χρόνο δουλειάς, είχε μ.ο. 19, 8 πόντους φέτος στην πρωταθλήτρια Τουρκίας Τόφας. Στον τελευταίο τελικό των πλέι-οφ, φιλοδώρησε την Εφες Πίλσεν με 40άρα! Τα συνηθίζει κάτι τέτοια, στα μεγάλα ραντεβού.
 Ισως να φορέσει και ο Γάλλος Στεφάν Ρισασέ τα κόκκινα, αφού έμεινε ελεύθερος από την Ορτέζ και έγινε «μήλον της Εριδος» μεταξύ Ολυμπιακού και ΠΑΟΚ. Ο 28άχρονος διεθνής γκαρντ-φόργουορντ (2, 03 μ.), ένας «Μενεγκίν των φτωχών», θα είναι το προτελευταίο κομμάτι του παζλ για τον Ολυμπιακό, εφ' όσον αποκτηθεί, αφού εκκρεμεί και η μεταγραφή ενός ψηλού. Αν οριστικοποιηθεί η φυγή του Τάρλατς για το ΝΒΑ (πράγμα διόλου βέβαιο), στον Πειραιά θα κατηφορίσει ο Γερμανός Πάτρικ Φέμερλινγκ. 
 Επισημοποιήθηκε ένα ακόμα φλερτ, χθες, αυτό του Γιώργου Μπαλογιάννη με τον Παναθηναϊκό. Με ανακοίνωση 11 λέξεων! Το συμβόλαιο του 29χρονου άσου έχει διάρκεια 2
1 χρόνων και προβλέπει συνολική αμοιβή 500 εκατομμυρίων δραχμών. Τον Μπαλογιάννη προσπάθησαν να προσηλυτίσουν τελευταία στιγμή τόσο ο Ηρακλής όσο και ο Αρης, αλλά ήταν πια αργά. Ο Παναθηναϊκός περιμένει το ντραφτ για να πλευρίσει τον Μάρκο Γιάριτς, ενώ ψάχνει στην Ευρώπη και για «τεσσάρι», με πιθανό στόχο, πέραν του Pεντζιά, τον ακριβοθώρητο Γκρεγκόρ Φούτσκα ή και τον Ντέτλεφ Σρεμπφ! 
 Ενώ ο ΠΑΟΚ σκέπτεται τη λύση Νάκιτς, για να μπαλώσει το κενό που άφησε πίσω του ο Μπαλογιάννης, δύο πρώην συμπαίκτες του «Μοϊκανού» μετακομίζουν μαζί του στην Αθήνα. Θα είναι μάλιστα γείτονές του. Τόσο ο Γιώργος Μασλαρινός (45 εκατ.) όσο και ο Σωτήρης Νικολαΐδης (35 εκατ.) συμφώνησαν να συνεχίσουν την καριέρα τους στο Μαρούσι, του οποίου τα σχέδια περιλαμβάνουν και τον, «Ηρακλειώτη» πέρυσι, Τζίμι Ολιβερ, αλλά και τον υποψήφιο για μετακόμιση στο ΝΒΑ Βάσκο Ευθύμοφ.
