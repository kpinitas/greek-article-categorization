Από τα Δωδεκάνησα, και περισσότερο από τη Ρόδο, όπου γεννήθηκε και ζει, αντλεί τα λογοτεχνικά της θέματα η Τίτσα Πιπίνου. Το σήμερα και το χθες, ο έρωτας και 
ο θάνατος, η μνήμη, ο αριστοκρατικός και λαϊκός κόσμος των νησιών αυτών, οι αλλιώτικοι ρυθμοί ζωής, δίνουν το χρώμα των τεσσάρων μυθιστορημάτων που έχει βγάλει από το '94 έως σήμερα. Ητοι: «Γυναίκα της σκιάς» (Φιλιππότης), «Τέσσερις μέρες του Μάρτη» (Καστανιώτης), «Για να θυμάσαι τη Λοϊδα» (Αγκυρα) και το τελευταίο της «Ονειροπαγίδα» (κι αυτό από την «Αγκυρα»). 
 Μ' αφορμή την «Ονειροπαγίδα», που αναφέρεται σε μια διαφορετική Ρόδο, σε μια αριστοκρατική οικογένεια σε παρακμή, στη σχέση και στο χωρισμό ενός ζευγαριού με έντονα διαφορετικές καταβολές και ψυχοσυνθέσεις, κουβεντιάσαμε μαζί της. 
 * Στο βιβλίο σας βλέπουμε μια άλλη Ρόδο -όχι την τουριστική και λαμπερή. Ρυθμοί ζωής αργόσυρτοι, εσωστρέφεια, μια φθίνουσα αριστοκρατική οικογένεια. Ανήκει στο παρελθόν και την αναπολείτε ή υπάρχει κάτι τέτοιο πίσω από τη σημερινή πόλη; 
 «Πίσω από κάθε πόλη υπάρχει πάντα μια άλλη πόλη, κρυμμένη στις μυρωδιές, στους 
ίσκιους και στους ήχους της. Είναι όμως πολύ σημαντική η μνήμη για να ανακαλύψεις αυτή την άλλη πόλη ή έστω να την νιώσεις, αλλιώτικα δεν θα δεις τίποτα περισσότερο από όσα βλέπουν οι επισκέπτες των λίγων ημερών. Η Ρόδος είνα πόλη των αντιφάσεων, μπορείς να βρεθείς ξαφνικά μπροστά στα διάσημα αξιοθέατά της, φωτισμένα από έναν εκτυφλωτικό ήλιο, όπως τα δείχνουν όλοι οι τουριστικοί οδηγοί και τα καρτ ποστάλ, και από την άλλη να βρεθείς μπροστά σε κάτι που σου θυμίζει νυχτερινά, ονειρικά τοπία από πίνακες του Ρουσό ή σκηνικά 
του φελινικού "Αμαρκορντ". Η Ρόδος που περιγράφω στην "Ονειροπαγίδα" είναι κυρίως η Ρόδος της μνήμης μου, αλλά και σήμερα κάποιος μπορεί να την ανακαλύψει αν ξέρει πώς να κινηθεί και ποιους να συναντήσει. Με το γρήγορο πλουτισμό υπήρξε μια ανατροπή των τάξεων, αλλά υπάρχουν άνθρωποι που ζουν ακόμη στους ρυθμούς που περιγράφω. Πάντως, η ραθυμία και οι αργόσυρτοι ρυθμοί ήταν περισσότερο χαρακτηριστικό της δεκαετίας του '60.
 *Η φθορά του γάμου, της συμβίωσης, είναι αναπόφευκτη; Κι η επανασυγκόλληση του 
ζευγαριού προς το τέλος της ιστορίας σας δείχνει συμβιβασμό, ωριμότητα ή μια αποδοχή της διαφορετικότητας του άλλου; 
 «Σχεδόν αναπόφευκτη όχι από μεγάλα γεγονότα, αλλά από τα μικρά και τα ασήμαντα 
που ροκανίζουν τη σχέση. Η επανένωση του ζευγαριού στο τέλος της ιστορίας κρύβει όλα όσα λέτε, ίσως και άλλα, μόνο σε διαφορετικές αναλογίες για τον καθένα από τους δύο. Οι ανάγκες και η επίγνωσή μας είναι που καθορίζουν αυτή την αναλογία».
 *Η απουσία του άλλου είναι πιο σημαντική κάποιες φορές από την παρουσία του; Η 
νοσταλγία είναι εξιδανικευτική; Είναι το τίμημα του πιο ευάλωτου; 
 «Η απουσία μπορεί να γίνει πολύ σημαντική σε εξαιρετικές περιπτώσεις, γιατί όντως η νοσταλγία είναι και ένα είδος επιλεκτικής μνήμης, δηλαδή γίνεται εξιδανικευτική, και εκεί βρίσκονται και όλες οι παγίδες που καθορίζουν και το μέγεθος της επιθυμίας μας.
 Οσο για το ευάλωτος, μπορεί να μην είσαι αλλά να γίνεις από τη στιγμή που κρίνεσαι από τις ανάγκες σου. Οσο περνούν τα χρόνια και λιγοστεύουν οι επιθυμίες και οι ανάγκες, τόσο έχω την εντύπωση ότι δυναμώνουμε».
 * Τι είναι καλύτερο να αποφύγει κανείς: την παγίδα των ονείρων ή την παγίδα της πραγματικότητας; 
 «Αναμφίβολα την παγίδα των ονείρων, γιατί σε εμποδίζουν να χαρείς άλλα πράγματα εν τω μεταξύ, ενώ αν ποτέ αυτά τα όνειρα υλοποιηθούν, ανακαλύπτεις ότι δεν μοιάζουν με αυτό που φαντάστηκες».
 * Τα πρόσωπα της «Ονειροπαγίδας» παρ' ότι περνούν έντονες καταστάσεις, σπάνια συνομιλούν. Λειτουργούν μοναχικά, δρουν με τη σκέψη. Είναι συνήθως δύσκολο στη 
 «Τα πρόσωπα της "Ονειροπαγίδας" προέρχονται από διαφορετικούς κόσμους και για διαφορετικούς λόγους ο καθένας βρέθηκαν μαζί, ίσως και αυτός είναι ένας λόγος που δεν συνομιλούν. Οταν λέω διαφορετικούς κόσμους, δεν εννοώ μεγάλες διαφορές, αλλά αυτές τις μικρές και ακαθόριστες, που συχνά είναι απλά και μόνο 
τι ένα όνομα κουβαλά, αλλά στην επαρχία αυτά καθόριζαν παλιά τις τάξεις».
 *Στο μυθιστόρημά σας είναι αισθητή μια εικαστική ματιά σε χώρους και τοπία. Ποια η σχέση σας με τη ζωγραφική; 
 «Τη ζωγραφική την αγαπώ και αυτό γίνεται φανερό και στα βιβλία μου. Τις εικαστικές λεπτομέρειες τις χρειάζομαι για να δημιουργήσω την ατμόσφαιρα που θέλω για να αφηγηθώ την ιστορία μου και αυτό με έχει κάνει περισσότερο παρατηρητική. Παρατηρώ τη φύση και τους εσωτερικούς χώρους, αλλά κυρίως τις συμπεριφορές των ανθρώπων όπου και να βρίσκομαι και αυτά κάποια στιγμή εμφανίζονται στα βιβλία που γράφω».
 * Ο έρωτας είναι ένα γνώριμο μοτίβο στις ιστορίες σας που περιστρέφονται πάντα 
γύρω από τα Δωδεκάνησα. Είναι συνήθως καταστροφικός; Η Αθήνα σάς αφορά καθόλου; 
 «Ο έρωτας είναι το πιο γνώριμο μοτίβο στις ιστορίες όλων όσων γράφουμε, γιατί σε όλες τις ηλικίες απασχολεί τους ανθρώπους πότε με την παρουσία και πότε με την απουσία ή συχνά με τη μνήμη του. Δεν θα έλεγα ότι είναι καταστροφικός, παρά μπορεί να γίνει μόνο όταν εμείς είμαστε καταστρέψιμοι. 
 Ζω στη Ρόδο και αφουγκράζομαι τις ιστορίες του τόπου και των νησιών γύρω, έτσι 
το βρίσκω φυσικό να γράφω όσα με απασχολούν μέσα από αυτά που γνωρίζω καλύτερα. Η Αθήνα με αφορά, αλλά όχι για να γράψω για αυτήν.
 «Οσο περνούν τα χρόνια και λιγοστεύουν οι επιθυμίες και οι ανάγκες, τόσο έχω την εντύπωση ότι δυναμώνουμε», λέει η Tίτσα Πιπίνου
