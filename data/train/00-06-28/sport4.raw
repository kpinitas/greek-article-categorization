 ι Πορτογάλοι, αν οι αγώνες αποφασίζονταν (με ποιο αποτέλεσμα θα λήξουν) από τα 
γραφεία στοιχημάτων, τότε δεν θα είχαν κανένα λόγο ν' αλλάξουν στα καλά καθούμενα περιβάλλον. 
 Να βγουν απ' τη βολή τους στο Ερμελο της Ολλανδίας, όπου εγκαταστάθηκαν από την αρχή του τουρνουά και να μετακομίσουν χθες, αφού τη Δευτέρα έκαναν εκεί την τελευταία προπόνησή τους, στο πολύ πιο κοντινό στις Βρυξέλλες (και ιστορικά φημισμένο) Βατερλό. Δεν θα χρειαζόταν καν να εμφανιστούν απόψε στο «Βασιλιάς Μποντουέν».
 Είναι, για τους μπούκηδες, μακράν το (κατά τη διεθνώς κρατούσα ορολογία) «dark 
horse» στην ομήγυρη των ημιτελικών, η ομάδα με τη μικρότερη τύχη και συνεπώς την πιο γενναιόδωρη απόδοση στα στοιχήματα κι επιπλέον, έχουν να τα βγάλουν πέρα με ό,τι οι ίδιοι μπούκηδες επιμένουν να θεωρούν το πρώτο φαβορί του EURΟ 2000. Ευτυχώς, η έκβαση των ματς δεν βασίζεται σ' αυτούς. Και η προφανής επιθετικότητα της Πορτογαλίας, μεγάλη έφεση στο σουτ και κερδισμένα κόρνερ πιο 
πολλά από τους άλλους τρεις της τετράδας, μπορεί να δώσει διαφορετικές απαντήσεις.
 Μπορεί, στ' αλήθεια; Είναι έτοιμοι, οι οικοδεσπότες του EURΟ 2004, για το μεγάλο κόλπο στο EURΟ 2000; Η απάντηση του εκλέκτορα Ουμπέρτο Κοέλιο δεν γινόταν να είναι πιο κοντά στη ρεαλιστική πραγματικότητα. «Από τεχνική, ναι, είμαστε πάνοπλοι. Από φυσικές δυνάμεις, ναι, είμαστε σε πολύ καλό αγωνιστικό επίπεδο. Το καίριο κομμάτι που μένει να δούμε, είναι το ψυχολογικό. Αν αντέχουμε. Είμαστε πολλοί άνθρωποι επί πολύ καιρό μαζί εδώ και στην προετοιμασία, είναι φυσικό ότι όλες αυτές τις εβδομάδες υπήρξαν και ωραίες και 
δύσκολες στιγμές ανάμεσά μας, όλα αυτά φέρνουν στρες, κουράζουν το μυαλό».
 Ο Κοέλιο ενημέρωσε χαμογελώντας, όσους συνέβη να μην το γνωρίζουν, ότι η σύζυγός του είναι Γαλλίδα. Δεν το έπραξε, πάντως, για να υπονοήσει ότι «και ν' 
αποκλειστούμε, δεν πειράζει», ίσα ίσα πειράζει και παραπειράζει.
 «Γιατί το αποτέλεσμα είν' αυτό που μας κάνει να χαιρόμαστε τη δουλειά μας. Φτάσαμε ώς εδώ επειδή εκ του αποτελέσματος δικαιώθηκε το πλάνο δουλειάς που φτιάξαμε για τη διετία από το '98 (σ.σ. όταν δεν προκρίθηκαν να συμμετέχουν καν στο Παγκόσμιο Κύπελλο) έως και σήμερα. Ενα πλάνο που βασιζόταν στο να μη βάζουμε μακρόπνοους στόχους, αλλά να προσεγγίζουμε τα παιχνίδια ένα προς ένα κι όπου μας έβγαζε ο δρόμος. Στον προημιτελικό ήταν η κλασική ιστορία, πολλές ευκαιρίες λίγα γκολ. Κάποτε, όμως, στο ποδόσφαιρο μπορεί να σου τύχει και το ανάποδο. Με λίγες ευκαιρίες, περισσότερα γκολ. Κι εμείς ελπίζουμε αυτό να μας συμβεί στον ημιτελικό».
 «Η Γαλλία είναι η παγκόσμια πρωταθλήτρια, το ματς είναι ημιτελικός Ευρωπαϊκού Πρωταθλήματος, σύμφωνοι. Αλλά δεν παύει να είναι ένα ματς όπως όλα τα προηγούμενα, δηλαδή πενήντα-πενήντα» δήλωσε, στα όρια της (τουλάχιστον φαινομενικής) απάθειας, ο μικρός Νούνο Γκόμες, αυτουργός τριών τερμάτων, για την ώρα, στο τουρνουά. Των τριών πιο σημαντικών της Πορτογαλίας. Καλά, και ο Ζιντάν; «Είναι, προφανώς, μεγάλος παίκτης, και μάλιστα όχι ο μοναδικός μεγάλος 
παίκτης της Γαλλίας, όμως μεγάλους παίκτες έχουμε κι εμείς, παίκτες-νικητές. Γι' αυτό θεωρώ ότι το ματς είναι φίφτι φίφτι».
 Το ντεζαβαντάζ της Πορτογαλίας, έναντι των άλλων τριών του ημιτελικού γύρου, είναι ότι αυτή έχει πέντε παίκτες με μία κίτρινη κάρτα (και τι παίκτες, Ρούι Κόστα, Ζοάο Πίντο, Φερνάντο Κόουτο, Πάουλο Σόουσα, Κοστίνια), ενώ οι υπόλοιπες 
ομάδες μόλις από ένα (οι Ολλανδοί τον Μπόσφελτ, οι Ιταλοί τον Αλμπερτίνι, οι Γάλλοι τον Ντεσάν).
 Η παγίδα, καταφανής: Αυτοί οι πέντε, στην ανθρώπινη και εντελώς κατανοητή (πλην καταστροφική) σκέψη μη χάσουν τη συμμετοχή στον τελικό, να πηγαίνουν στις φάσεις με κάτι λιγότερο από το 100% του εαυτού τους. Αλλά είναι βέβαιο πως αν δεν δώσουν το εκατό (και... πλέον) τοις εκατό, ούτ' αυτοί θα παίξουν στον τελικό ούτε και οι, καθαροί από κάρτες, συνοδοιπόροι τους.
