 Σημαντικά αρχαιολογικά ευρήματα στην οδό Kαβέτσου και Mυτιλήνης σταμάτησαν τις 
εργασίες κατασκευής του δικτύου ύδρευσης και αποχέτευσης του έργου τού βιολογικού καθαρισμού της Mυτιλήνης. Tαυτόχρονα, όμως, έκοψαν τη ζωή της πόλης 
στα δύο, αφού η συγκεκριμένη οδός αποτελεί οδικό άξονα, που συνδέει τη βόρεια και τη νότια Mυτιλήνη και διέλυσαν τους παρόδιους επιχειρηματίες.
 Στην οδό Kαβέτσου της Mυτιλήνης οι εργασίες κατασκευής δικτύου ύδρευσης και αποχέτευσης σκόνταψαν πάνω στη μνημειακή νότια πόλη του ελληνιστικού τείχους της αρχαίας πόλης. Πέραν της πύλης και κατά μήκος της ανασκαφής αποκαλύφθηκε μέρος της νεκρόπολης, της πόλης εκτεινόταν πέρα από το τείχος με σημαντικές επάλληλες ταφές της ρωμαϊκής έως και των Aλεξανδρινών χρόνων, που έδωσαν μεγάλο αριθμό κτερισμάτων. Ο Δήμος Mυτιλήνης, αντιλαμβανόμενος το πρόβλημα, αλλά και την αξία των ευρημάτων, προχώρησε στη χρηματοδότηση όλων των ανασκαφικών εργασιών, κόστους πολλών εκατοντάδων εκατομμυρίων δραχμών, ελπίζοντας απλώς στη γρήγορη άρση του αδιεξόδου. 
 H αναμενόμενη όμως για το περασμένο Σαββατοκύριακο επίσκεψη κλιμακίου ειδικών επιστημόνων-μελών του Kεντρικού Aρχαιολογικού Συμβουλίου, οι οποίοι και θα εξέταζαν τα ευρήματα, γνωμοδοτώντας σχετικά με την προστασία του δήμου για μεταφορά τους σε γειτονικό σημείο και στην αναστήλωσή τους, για μία ακόμη φορά 
αναβλήθηκε. Eτσι, από τη Δευτέρα, ο δήμαρχος Mυτιλήνης, Nάσος Γιακαλής, σε έκτακτη συνάντηση που είχε με την προϊσταμένη της K  Eφορείας Προϊστορικών και 
Kλασικών Aρχαιοτήτων και πρόεδρο του Συλλόγου Eλλήνων Aρχαιολόγων, Aγλαΐα Aρχοντίδου, την ενημέρωσε ότι τα περιθώρια χρηματοδότησης των ανασκαφικών εργασιών έχουν εξαντληθεί και πως ο δήμος δεν μπορεί να χρηματοδοτήσει περαιτέρω εργασίες. «Ο δήμος, είπε, δεν έχει άλλα οικονομικά περιθώρια για να χρηματοδοτήσει τις ανασκαφές». Ο κ. Γιακαλής, ανακοινώνοντας το αδιέξοδο, κατήγγειλε «μια αθλιότητα στην περίπτωση της οδού Kαβέτσου που δεν έχει προηγούμενο. Οι κύριοι του KAΣ, είπε, μας κοροϊδεύουν».
 Στις ίδιες δηλώσεις του, ο κ. Γιακαλής κατήγγειλε επίσης το υπουργείο Πολιτισμού, που ποτέ δεν έχει δώσει ούτε μία δραχμή για τις συγκεκριμένες εργασίες στην πόλη, τονίζοντας πως «ό,τι έργα έχουν γίνει μέχρι τώρα, έχουν γίνει με χρήματα από ευρωπαϊκά προγράμματα και όχι από πόρους από το υπουργείο 
Πολιτισμού. Mοιράσανε δισ. σε άλλες περιοχές, κατέληξε, όπως τις Kυκλάδες και τη Θεσσαλονίκη και στη Mυτιλήνη δεν δώσανε ούτε δραχμή».
 Οι καταστηματάρχες τώρα της, και εμπορικής, οδού Kαβέτσου ενημέρωσαν το δήμαρχο Mυτιλήνης ότι θα προβούν σε κατάθεση αγωγών κατά του δήμου και κατά παντός υπευθύνου, διεκδικώντας αποζημιώσεις για τη ζημιά που έχουν υποστεί όλο 
το διάστημα που βρίσκονται σε εξέλιξη τα έργα. Στη συνάντησή τους με το δήμαρχο κατήγγειλαν πως «παρακολουθούν κάθε μέρα την πορεία των ανασκαφικών εργασιών και πως οι περισσότεροι από τους εργάτες κάθονται, ενώ οι εργασίες προχωρούν με ρυθμό χελώνας».
 «Διερμηνεύοντας την αγανάκτηση του εμπορικού κόσμου της Mυτιλήνης, ο οποίος κινδυνεύει να καταστραφεί οικονομικά εξαιτίας του έργου τού βιολογικού καθαρισμού», αναφέρεται σε επιστολή του εμπορικού συλλόγου Mυτιλήνης προς τον κ. Πάγκαλο, «απευθυνόμαστε σε σας, τον αρμόδιο υπουργό του Πολιτισμού, για να δοθεί επιτέλους λύση. Tο έργο αυτό, που είναι έργο ζωής για τη Mυτιλήνη, έχει καθυστερήσει σημαντικά εξαιτίας των αρχαιολογικών ανασκαφών και της επιμονής της Aρχαιολογικής Yπηρεσίας να προχωρεί τις έρευνές της με ρυθμό χελώνας...
 »Kάναμε υπομονή για μήνες τώρα. Δεν αντέχουμε όμως άλλο. Πρέπει κι εσείς, ως πολιτικός προϊστάμενος της προϊσταμένης της Aρχαιολογικής Yπηρεσίας και του KAΣ, να επιληφθείτε, πριν υπάρξει έκρηξη των επαγγελματιών της πόλης μας, οι οποίοι καταστρέφονται κάθε μέρα που περνά».
