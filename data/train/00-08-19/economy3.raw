 Θετικές ήταν οι πρώτες αντιδράσεις της Σοφοκλέους απέναντι στα ευχάριστα νέα που έστειλε χθες τα ξημερώματα η Morgan Stanley, με τον εμπλουτισμένο ελληνικό δείκτη και την αυξημένη κατά περίπου 5 τρισ. κεφαλαιοποίηση, προάγγελο εισροής σοβαρών ξένων επενδυτικών κεφαλαίων.
 Η αγορά πήρε βαθιά ανάσα, με το γενικό δείκτη να καταγράφει άνοδο 0, 80% φτάνοντας στις 3.757, 83 μονάδες και τον τζίρο να φτάνει σε διπλάσια επίπεδα σε σύγκριση με τα προχθεσινά (75, 5 δισ. δρχ.), καθώς ενεργοποιήθηκαν τα αγοραστικά ανακλαστικά και ενισχύθηκαν οι τοποθετήσεις, κυρίως σε μετοχές της μικρής και μεσαίας κεφαλαιοποίησης. 
 H Παράλληλη Αγορά, που είχε υποστεί και τις μεγαλύτερες πιέσεις, έσπευσε πτώση να χαιρετίσει το γεγονός με άνοδο 3%, οι δείκτες των Συμμετοχών και των Διαφόρων ενισχύθηκαν κατά 2%, ενώ συνολικά κερδισμένος κατά 0, 24% εξήλθε της συνεδρίασης και ο τραπεζικός κλάδος, όπου αρχίζει να παρατηρείται κινητικότητα δημιουργώντας θετική προσμονή στους επενδυτές.
 Η ενίσχυση της θέσης των ελληνικών μετοχών στο διεθνή επενδυτικό ορίζοντα από τον αξιολογητικό οίκο της MSCI εκτιμάται ότι αποτελεί το «πράσινο φως» για σταδιακές τοποθετήσεις ξένων κεφαλαίων μακροπρόθεσμου χαρακτήρα μέσα στο φθινόπωρο, θέτοντας έτσι τις βάσεις για μια ουσιαστική σταθεροποίηση και ανάκαμψη της χρηματιστηριακής αγοράς. Χρηματιστηριακοί κύκλοι σημείωναν χθες ότι πρόκειται περίπου για μια «οφειλόμενη κίνηση» του ξένου οίκου απέναντι στην ελληνική αγορά, καθώς η προαναγγελία αναβάθμισης της Σοφοκλέους για το τέλος Μαΐου του 2001, στην οποία είχε προβεί προ μηνός, αποτέλεσε και την απαρχή έναρξης ενός νέου διορθωτικού κύκλου, που οδήγησε χαμηλότερα, προς τις 3.700 μονάδες, το γενικό δείκτη. 
 Ιδιαίτερη σημασία αποκτά ακόμη η χρονική συγκυρία της μίνι αναβάθμισης της ελληνικής αγοράς από τη Morgan Stanle y, καθώς στο διάστημα αυτό μια σειρά ξένων επενδυτικών Οργανισμών, που αντιπροσωπεύουν κατά βάση τράπεζες και ισχυρά ασφαλιστικά ταμεία ευρωπαϊκών χωρών, περνούν από «κόσκινο» τις εισηγμένες εταιρείες στη Σοφοκλέους, αναζητώντας αυτές που παρέχουν ασφάλεια στις τοποθετήσεις και παρουσιάζουν τις καλύτερες προοπτικές. 
 Οι συγκεκριμένοι επενδυτικοί Οργανισμοί επιδιώκουν να εκματαλλευτούν κατά τον καλύτερο δυνατό τρόπο τα σημερινά χαμηλά επίπεδα τιμών (η παρατεταμένη διόρθωση των 2.500 μονάδων από τον περασμένο Σεπτέμβριο δημιουργεί ελκυστικές ευκαιρίες αγορών για Eλληνες και ξένους θεσμικούς επενδυτές) και να πάρουν γρήγορα θέσεις στη Σοφοκλέους, πριν εκδηλωθεί ο διαφαινόμενος νέος ανοδικός κύκλος. 
 Αλλωστε, οι ξένοι επενδυτές, που κινούνται διερευνητικά για τοποθετήσεις αυτή την περίοδο, εν όψει αναβάθμισης της Σοφοκλέους στις ώριμες αγορές, βρίσκονται ακριβώς στον αντίποδα της τακτικής των διεθνών κερδοσκοπικών funds που είχαν έρθει στη Σοφοκλέους το Μάρτιο του 2000, αποκόμισαν υπεραποδόσεις και σήμερα έχουν «μεταναστεύσει» σε άλλες αναδυόμενες αγορές, όπως αυτές των Τουρκίας, Ρωσίας, Τσεχίας, χρηματιστηρίων της Αφρικής κ.ά. Εκτιμάται ότι το μερίδιο των κερδοσκοπικών funds στην ελληνική αγορά σήμερα δεν υπερβαίνει το 1 με 2% στο σύνολο των επενδυμένων κεφαλαίων, από το 15-20% που κατείχαν παλαιότερα. 
 Aπό το πρίσμα των έντονων ανακατατάξεων στη σύνθεση εγχώριων και ξένων κεφαλαίων που σημειώνονται αυτή την περίοδο στην ελληνική αγορά, η Σοφοκλέους είναι έτοιμη να υποδεχτεί με «ανοιχτές αγκάλες» τις τοποθετήσεις των σοβαρών ξένων επενδυτικών οίκων, όχι μόνο γιατί θα τονωθεί σημαντικά η ρευστότητα των συναλλαγών και θα εισρεύσει «φρέσκο χρήμα», αλλά και επειδή η έλευση ξένων κεφαλαίων θα αντιστρέψει το αρνητικό κλίμα που επικρατεί μεταξύ των μικροεπενδυτών, συμπαρασύροντας ταυτοχρόνως σε τολμηρότερες κινήσεις και τα εγχώρια θεσμικά χαρτοφυλάκια.
