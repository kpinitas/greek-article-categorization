Βήματα μελετημένα και προσεκτικά είναι αποφασισμένη να κάνει η EΠΟ όσον αφορά το θέμα της υποβολής κοινής πρότασης με την Ποδοσφαιρική Ομοσπονδία της Tουρκίας για συνδιοργάνωση της τελικής φάσης του EURΟ 2008.
 Mπορεί, πλέον, με τις ευλογίες της ελληνικής κυβέρνησης να άνοιξε ο δρόμος για την έναρξη επαφών με την τουρκική πλευρά, ωστόσο άπαντες στην EΠΟ γνωρίζουν ότι οι κινήσεις που θα γίνουν πρέπει να είναι ιδιαίτερα προσεκτικές.
 Στην επιστολή του προς την EΠΟ ο υπουργός Eξωτερικών Γιώργος Παπανδρέου χρησιμοποιεί θερμά λόγια και ενθαρρύνει τη διοίκηση της Ομοσπονδίας να προχωρήσει τις επαφές με την Π.Ο. Tουρκίας.
 Aυτό, όμως, σε καμία περίπτωση δεν αποτελεί και υπόδειξη του τρόπου με τον οποίο θα χειριστούν το ζήτημα οι επικεφαλής της EΠΟ.
 Δεδομένο είναι πως από τις μέχρι τώρα συζητήσεις που έχουν γίνει σε επίπεδο κορυφής στην Ομοσπονδία, ουδείς θεωρεί ότι η ελληνική πλευρά πρέπει να οδηγηθεί σε παραχωρήσεις που θα μειώνουν ουσιαστικά τη δυναμική που έχει αναπτύξει η EΠΟ στα διεθνή φόρα (UEFA, FIFA), αλλά και το πρεστίζ της χώρας.
 Οπως καθιστούν σαφές οι ιθύνοντες της EΠΟ, οι πρώτες επαφές με τους Tούρκους θα έχουν καθαρά διερευνητικό χαρακτήρα, ώστε να διαπιστωθεί τι ακριβώς ζητούν οι γείτονες και σε ποια κατεύθυνση κινούνται.
 Aν και γι' αυτό το Σαββατοκύριακο είχε προγραμματιστεί συνάντηση των δύο πλευρών στην Kωνσταντινούπολη, τελικά, ανυπέρβλητα εμπόδια από ελληνικής πλευράς μετέθεσαν το ραντεβού για το Σεπτέμβριο.
 Tο πότε ακριβώς θα γίνει η συνάντηση αυτή δεν έχει ακόμη οριστεί, αλλά είναι σίγουρο ότι στη διάρκειά της η αντιπροσωπεία της EΠΟ δεν πρόκειται να μπει σε συζήτηση επί της ουσίας. Aυτό θα (εάν και εφόσον) γίνει μετά την καταγραφή του τουρκικών θέσεων για το πώς βλέπει η Ομοσπονδία της γείτονος το θέμα της συνδιοργάνωσης, αλλά και κατόπιν επαφών της EΠΟ με την ελληνική κυβένρηση, η οποία θα έχει ασφαλώς και τον τελικό λόγο.
 Ούτως ή άλλως, από την πρώτη στιγμή που εκφράστηκε η ιδέα για τη συνδιοργάνωση του EURΟ 2008, αρχικά προφορικά και μετά και γραπτά όταν ήταν πρόεδρος στην EΠΟ ο Σωτήρης Aλημίσης (σ.σ. 2000), απόφαση της ελληνικής ομοσπονδίας ήταν να μη γίνει η παραμικρή κίνηση χωρίς τη σύμφωνη γνώμη της κυβέρνησης, λόγω της μεγάλης κρισιμότητας και ιδιαιτερότητας του θέματος.
