Mε προσεκτικά διαλεγμένες εκφράσεις, ώστε να αποστασιοποιηθεί από τον Kλίντον, ο Γκορ αποδέχτηκε το χρίσμα κλείνοντας το συνέδριο των Δημοκρατικών
 Σε ένα ταξίδι στην «καλύτερη Αμερική» κάλεσε τους Αμερικανούς το βράδυ της Πέμπτης ο Αλ Γκορ, αποδεχόμενος το χρίσμα του υποψηφίου για την προεδρία των Ηνωμένων Πολιτειών. Στην 51λεπτη ομιλία του, με την οποία ολοκληρώθηκε το συνέδριο του Δημοκρατικού Κόμματος, ο Γκορ δεσμεύτηκε να εργαστεί σκληρά και να μην απογοητεύσει ποτέ τους πολίτες της χώρας.
 «Ζητώ απόψε την υποστήριξή σας γι' αυτή την καλύτερη, πιο δίκαιη Αμερική που μπορούμε να χτίσουμε μαζί», είπε ο Γκορ απευθυνόμενος θεωρητικά στους συνέδρους, αλλά ουσιαστικά, μέσω της τηλεοπτικής αναμετάδοσης της ομιλίας, σε όλο το εκλογικό σώμα. «Εγκαινιάζουμε μια νέα εποχή, εκλέγουμε ένα νέο πρόεδρο. Βρίσκομαι απόψε μπροστά σας μόνος μου, κύριος του εαυτού μου. Θέλω να ξέρετε ποιος πραγματικά είμαι», συνέχισε, θέλοντας ίσως να διαχωρίσει τη δική του εικόνα από αυτή του προέδρου Κλίντον, η σκιά του οποίου πλανάται -κατά πολλούς- πάνω από τον νέο υποψήφιο. Ο Γκορ έκανε πράγματι μια πολύ σύντομη αναφορά στο σημερινό πρόεδρο των ΗΠΑ, τονίζοντας κυρίως τα επιτεύγματά του στον τομέα της οικονομίας, σπεύδοντας ωστόσο να δευκρινίσει ότι ο ίδιος δεν ζητεί ψήφους βασισμένος στη μέχρι τώρα θητεία του στο Λευκό Οίκο. «Παρά την επιτυχία μας δεν είμαι ικανοποιημένος», δήλωσε, υποσχόμενος ακόμη μεγαλύτερη ευημερία και περισσότερη δικαιοσύνη με μια νέα Δημοκρατική κυβέρνηση.
 Ο Γκορ μίλησε ακόμη για την οικονομία και την εξωτερική πολιτική αλλά και για την προσωπική του πορεία, υποσχόμενος να εργαστεί σκληρά για κάθε αμερικανική οικογένεια που «μοχθεί και αποτελεί τη δύναμη και την ψυχή της Αμερικής». Τόσο η ομιλία του Γκορ όσο και οι παρεμβάσεις συγγενών, συνεργατών και φίλων του στη διάρκεια του συνεδρίου στόχευαν στην προβολή ενός πιο ανθρώπινου προφίλ σε αντιδιαστολή με την εικόνα του «εγκεφαλικού τεχνοκράτη» που φαίνεται να έχει επικρατήσει: προβλήθηκε η εικόνα ενός ανθρώπου με υψηλές αξίες, ενός σκληρά εργαζόμενου και υπεύθυνου πολιτικού και αφοσιωμένου οικογενειάρχη.
 Το συνέδριο έκλεισε με χειροκροτήματα και πανηγυρισμούς, ενώ ο Γκορ αποχωρούσε για να συνεχίσει την προεκλογική του εκστρατεία στο Γουισκόνσιν και στο Μιζούρι. Εκτός κτιρίου 2.500 περίπου διαδηλωτές σηματοδότησαν το τέλος του συνεδρίου με το δικό τους τρόπο, φωνάζοντας συνθήματα και τραγουδώντας. Αν και η διαδήλωση ήταν σε γενικές γραμμές ειρηνική, δεν έλειψαν, όπως και τις προγούμενες μέρες, οι συγκρούσεις με την αστυνομία και οι συλλήψεις.
