 Καλά τα νέα για τα φορο-έσοδα το μήνα Ιούλιο, σύμφωνα με τα τελευταία στοιχεία του υπουργείου Οικονομικών. Η αύξηση που σημειώθηκε τον Ιούλιο ήταν της τάξης του 9, 9% σε σύγκριση με τον Ιούλιο του 2000.
 Μέσα στο πρώτο επτάμηνο του 2000, δηλαδή την περίοδο Ιανουαρίου - Ιουλίου, το ποσοστό αύξησης των εσόδων, σε σύγκριση με το αντίστοιχο του 2000, ήταν ακόμα μεγαλύτερο και έφτασε το 11, 55%, ενώ ο ετήσιος στόχος του προϋπολογισμού είναι αύξηση της τάξης του 3, 4%.
 Αν η τάση αυτή συνεχιστεί, τότε μέχρι το τέλος του έτους το υπουργείο Οικονομικών μπορεί να πετύχει σημαντική υπέρβαση του στόχου των εσόδων, αφού ήδη μέσα στο επτάμηνο η υπέρβαση του στόχου έχει φτάσει το μισό περίπου τρισ. δρχ., ήτοι περίπου 1, 3% του ΑΕΠ. 
 Τα 465 δισ. δρχ. από τα συνολικά 495 δισ. δρχ. της μέχρι σήμερα υπέρβασης προέρχονται από τα έσοδα των ΔΟΥ...
 Συγκεκριμένα, τα έσοδα των ΔΟΥ τον Ιούλιο σημείωσαν αύξηση κατά 15, 7% για το επτάμηνο Ιανουαρίου - Ιουλίου, ήτοι τα ταμεία των ΔΟΥ «γέμισαν» με 4, 7 τρισ. δρχ. 
 Η βασική αιτία αυτής της «ευφορίας» βρίσκεται στα αυξημένα κέρδη των επιχειρήσεων του 2000, που ανέβασαν το φόρο εισοδήματος φέτος.
 Αυξημένα ήταν επίσης και τα έσοδα από το ΦΠΑ το μήνα Ιούλιο κατά 2, 3%, ενώ στο επτάμηνο η αύξηση έφτασε το 11, 2%.
 Τα έσοδα των ΔΟY για τον Ιούλιο έφτασαν τα 904 δισ. δρχ. καλύπτοντας το 75, 1% των συνολικών εσόδων του μήνα, ενώ τα τελωνειακά έσοδα άγγιξαν τα 250 δισ. δρχ. ή το 20, 8% των συνολικών εσόδων του Ιουλίου.
 Σύμφωνα με τα στοιχεία που έδωσε το υπουργείο Οικονομικών, τα συνολικά έσοδα του προϋπολογισμού στο επτάμηνο παρουσιάζουν υπέρβαση σε σχέση με τα έσοδα της αντίστοιχης περιόδου του 2000 κατά 708 δισ. δρχ. και το πλεόνασμα διαμορφώνεται όπως αναφέρθηκε στα 495 δισ. δρχ.
 Αναλυτικά αυτή η διαφορά σε σχέση με το 2000 προέρχεται κυρίως από τα αυξημένα έσοδα των ΔΟΥ κατά 640 δισ. δρχ. και των Tελωνείων κατά 99 δισ. δρχ.
 Συνολικά τα έσοδα του προϋπολογισμού κατά το επτάμηνο Ιανουαρίου - Ιουλίου διαμορφώθηκαν στα 6.838 δισ. δρχ. έναντι των 6.130 δισ. δρχ. το επτάμηνο του 2000.
 Η υπέρβαση του στόχου των εσόδων πάντως έρχεται σε κατάλληλη στιγμή για τον προϋπολογισμό, καθώς οι δαπάνες για την εξυπηρέτηση του δημοσίου χρέους επιβαρύνονται από τη συνολικά ανοδική τάση του δολαρίου και του γεν. Για τον επόμενο χρόνο πάντως οι δαπάνες για τόκους υπολογίζεται ότι θα είναι μειωμένες κατά 700 δισ. δρχ. καθώς με την ένταξη της δραχμής στην ευρωζώνη τα επιτόκια «πέφτουν» στα επίπεδα του ευρώ αφήνοντας σημαντικά περιθώρια στα έσοδα να «αποσβέσουν» ανάγκες για εξυγίανση του ελλείμματος και του χρέους.
