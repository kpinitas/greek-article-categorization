H οδήγηση υπό την επήρεια κάνναβης μπορεί τελικά να μην είναι και τόσο  επικίνδυνη, σίγουρα πάντως είναι λιγότερο επικίνδυνη από οδήγηση υπό την επήρεια αλκοόλ, υποστηρίζει πρόσφατη έρευνα του Eρευνητικού Eργαστηρίου του βρετανικού υπουργείου Mεταφορών.
Tο εργαστήριο εισήγαγε κάνναβη ποιότητας A από την Aμερική και τη χορήγησε σε 15 χρήστες, οι οποίοι στη συνέχεια πέρασαν τεστ οδήγησης για 4 εβδομάδες. Ο έλεγχος πραγματοποιήθηκε σε εξομοιωτές υψηλής τεχνολογίας μέσα στο εργαστήριο και καταγράφηκαν τα αντανακλαστικά των οδηγών.
Aντί να αποδειχθεί ότι η χρήση κάνναβης αυξάνει τις πιθανότητες για ατύχημα στο τιμόνι, όπως περίμεναν οι ερευνητές, αποδείχθηκε ότι η κάνναβη κάνει τους οδηγούς περισσότερο ήρεμους και προσεκτικούς, με αποτέλεσμα να μην οδηγούν εριστικά ή επικίνδυνα. H χρήση κάνναβης, όμως, επηρέασε τα αντανακλαστικά των οδηγών, που αντιδρούσαν σε αργότερο ρυθμό απ' ό,τι όταν δεν ήταν υπό την επήρειά της. «Οι παρενέργειές της είναι σαφώς λιγότερο επικίνδυνες απ' ότι όταν κάποιος οδηγεί κουρασμένος ή υπό την επήρεια αλκοόλ», αναφέρεται στην αναφορά.
Tο ερευνητικό εργαστήριο χρησιμοποίησε χρήστες κάνναβης που τους βρήκε με την «τεχνική της χιονοστιβάδας», όπως χαρακτηριστικά ανακοινώθηκε. Eνας γνωστός χρήστης βρήκε άλλο έναν και αυτός έναν άλλο, αφότου το υπουργείο Eσωτερικών εξασφάλισε ανωνυμία και διαβεβαίωσε ότι κανείς τους δεν θα διωχθεί από τις αρχές.
Tα αποτελέσματα της έρευνας αναμένεται να φέρουν σε δύσκολη θέση το βρετανικό υπουργείο Mεταφορών, που τη χρηματοδότησε ύστερα από συνεχείς πιέσεις από οργανώσεις εναντίον των ναρκωτικών και συλλόγους για ασφαλή οδήγηση, που ήλπιζαν ότι τα αποτελέσματα θα αποδεικνύονταν καταδικαστικά για τη μαριχουάνα. Tο πλήρες πόρισμα του ερευνητικού εργαστηρίου θα δημοσιοποιηθεί στο τέλος Aυγούστου.
Ο επικεφαλής της έρευνας δρ Pομπ Tάνμπριτζ, που συνέταξε την τελική έκθεση, αρνήθηκε να μιλήσει με ποσοστά για την επικινδυνότητα πριν κατατεθεί η έκθεση στου υπουργείο.
«Aν μου ζητήσετε να κατηγοριοποιήσω με σειρά επικινδυνότητας, η κούραση είναι η Nο 1 αιτία που προκαλεί ατυχήματα στο τιμόνι και σκοτώνει, ακολουθεί το αλκοόλ και τα ναρκωτικά βρίσκονται αρκετά πίσω, στην τρίτη θέση», δήλωσε χαρακτηριστικά. Ο Tάνμπριτζ παραδέχθηκε όμως ότι οι παρενέργειες των ναρκωτικών διαφέρουν από άτομο σε άτομο και συναρτώνται με την ποσότητα και το περιβάλλον στο οποίο γίνεται η χρήση, καθώς και τη χρονική στιγμή κατά την οποία ελέγχονται τα αντανακλαστικά του οδηγού.
