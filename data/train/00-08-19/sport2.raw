 Η Premiership επιστρέφει, εισβάλλοντας μάλιστα δυναμικά στην καθημερινότητά μας. Επιστρέφει σήμερα με εννέα, και αύριο με ένα παιχνίδι της πρεμιέρας. Τη Δευτέρα με ένα, την Τρίτη με τρία και την Τετάρτη με τους εναπομείναντες έξι αγώνες της 2ης αγωνιστικής. 
 Επιστρέφει, όμως, και με το αιώνιο δίλημμα, ανάλογο με αυτό που βασανίζει τη Γερμανία. «Ποιος θα σταματήσει την Μπάγερν Μονάχου; » διερωτώνται στην Μπουντεσλίγκα, κατά συνέπεια «ποιος θα εμποδίσει τη Μάντσεστερ Γιουνάιτεντ να κατακτήσει κι αυτόν τον τίτλο; »
 Η εταιρεία στοιχημάτων του William Hill, μαζί με το Ladbroke από τις μεγαλύτερες της Βρετανίας, προσφέρει 11 στερλίνες κέρδους σε όσους παίξουν 8 υπέρ της τελικής επικράτησης των «Κόκκινων Διαβόλων». Πιο απλά, κι επί το ελληνικότερον, 1.38 απόδοση για την κατάκτηση του τίτλου. Εν προκειμένω του 7ου στα εννέα τελευταία χρόνια, αν και το πραγματικό ρεκόρ, όπως τουλάχιστον το αντιλαμβάνονται οι Αγγλοι, ακόμη απουσιάζει από την πλούσια τροπαιοθήκη του σερ Αλεξ Φέργκιουσον. 
 Το λεγόμενο «χατ- τρικ», δηλαδή την κατάκτηση τριών συνεχόμενων πρωταθλημάτων, επίτευγμα που έως σήμερα έχουν καταφέρει μόνο τρεις ομάδες: η Χάντερσφιλντ το 1924, '25, '26, η Αρσεναλ το 1933, '34, '35 και η Λίβερπουλ το 1982, '83, '84. Ενα επίτευγμα που κυνήγησε και η Μάντσεστερ, χωρίς, ωστόσο, ουδέποτε να το καταφέρει. Κι αυτό γιατί τους δύο συνεχόμενους τίτλους του '56, '57 ήρθε να σπάσει η Γουλβς ('58). Του '67 και του '68 η Λιντς ('69). Του '93 και του '94 η Μπλάκμπερν ('95). Του '96 και του '97 η Αρσεναλ ('98). Πράγμα που σημαίνει ότι κι αυτούς του '99, 2000, θες λόγω πρόληψης, θες λόγω της δύναμης της «προϊστορίας», φαίνεται ήδη καταδικασμένο να μην καταλήξει στο «Ολντ Τράφορντ». Εάν όχι σε όλους, τουλάχιστον στη συνείδηση κάποιου τολμηρού Λονδρέζου που πήγε κι έπαιξε 100 χιλιάδες στερλίνες, κάτι λιγότερο, κάτι περισσότερο από 57.5 εκατομμύρια δραχμές (!) υπέρ της Τσέλσι, μια πρόβλεψη που εάν επιβεβαιωθεί, θα του δώσει 4 στερλίνες για κάθε μία από τις 100.000...
 Προβλέψεις και στοιχήματα που απ' ό,τι φαίνεται αφήνουν εντελώς αδιάφορο το Σκοτσέζο τεχνικό, που αφού αντιστάθηκε -απειλώντας μάλιστα και με παραίτηση- στις αλλεπάλληλες πιέσεις της Μίλαν για την παραχώρηση του Ντέιβιντ Μπέκαμ και της Φιορεντίνα για τους Κόουλ, Γιορκ, πρόσθεσε στο πετυχημένο του παζλ μόνο ένα κομμάτι. Αυτό του τερματοφύλακα Φαμπιάν Μπαρτέζ, του γουρλή γκολκίπερ της Εθνικής Γαλλίας, πρωταθλήτριας των πάντων: της Ευρώπης, αλλά και του κόσμου.
 Εάν όμως για τον «Φέργκι» δεν υπήρχε κανένας απολύτως λόγος να αλλάξει συνταγή, για τους υπόλοιπους συναδέλφους του, τον Αρσέν Βενγκέρ της Αρσεναλ, τον Ζεράρ Ουλιέ της Λίβερπουλ, τον Μπράιαν Ρόμπσον της Μίντλεσμπρο ή και τον Ντέιβιντ Ο' Λίρι της Λιντς (τον πιο ακριβοπληρωμένο μάνατζερ στην ιστορία του βρετανικού football), η αλλαγή κι η επανάσταση ήταν αναπόφευκτες, κυρίως για όσες ομάδες θέλουν να σπάσουν την ηγεμονία της Μάντσεστερ.
 Η Αρσεναλ απέκτησε τον Ρομπέρ Πιρές από τη Μαρσέιγ, τον Καμερουνέζο Μπισάν Ετάμε από τη Μαγιόρκα, αλλά αποδυναμώθηκε σημαντικά έχοντας παραχωρήσει τους Οφερμαρς, Πετί στην Μπαρτσελόνα ή τον Σούκερ στην Ουέστ Χαμ. Και σαν να μην έφτανε αυτό, στα μείον της ομάδας θα πρέπει να συμπεριλάβουμε τα 37 χρόνια του Ντέιβιντ Σίμαν ή τα 34 του Τόνι Ανταμς.
 Η Λίβερπουλ, για 10η συνεχόμενη χρονιά χωρίς τη χαρά ενός πρωταθλήματος, πρόσθεσε στην ομάδα της τους Γερμανούς Μάρκους Μπάμπελ από την Μπάγερν Μονάχου, Κρίστιαν Τζίγκε από τη Μίντλεσμπρο και τον Νικ Μπάρμπι από την «αιώνια» αντίπαλό της Εβερτον, διατηρώντας ουσιαστικά το ίδιο, περυσινό δυναμικό.
 Ετσι κι η Λιντς, που αφού απέρριψε προτάσεις δισεκατομμυρίων από το Campionato για τα ταλεντάκια της Κιούελ, Αλαν Σμιθ, ενισχύθηκε με τους Βιντούκα, Ντακούρ.
 Αλλά τα δύο μεγάλα «μπαμ» της μετεγγραφικής περιόδου τα πέτυχε η Μίντλεσμπρο, που απήγαγε από τη Λάτσιο τον 30άχρονο Αλέν Μπόκσιτς, με αποτέλεσμα ο Κροάτης να γίνει ο πιο ακριβοπληρωμένος ποδοσφαιριστής της Αγγλίας: με 1.4 δισ. δραχμές το χρόνο, για τέσσερα χρόνια. Εφυγαν οι Γκασκόιν (Εβερτον), Ζουνίνιο (Φλαμένγκο), αλλά αντικαταστάθηκαν από τους Καρεμπέ (Ρεάλ Μαδρίτης), Οκον (Φιορεντίνα).
Σημαντικές μετεγγραφές έκανε και η Τσέλσι (από την οποία ωστόσο έφυγαν ο Πετρέσκου για την Μπράντφορντ κι ο Σάτον για τη Σέλτικ) φέροντας στο Λονδίνο τον Χάσελμπαϊνκ από την Ατλέτικο Μαδρίτης και τον Πανούτσι από την Ιντερ. Η Τότεναμ πήρε τον Σεργκέι Ρεμπρόφ (Ντιναμό Κιέβου), αλλά έδιωξε τον Νταβίντ Ζινολά, που με τη σειρά του πήγε στην Αστον Βίλλα, μαζί με τον Λουκ Νίλις (Αϊντχόβεν). Χωρίς να ξεχνάμε και τις καλές μετεγγραφές της Ουέστ Χαμ (Σούκερ), της Μπράντφορντ (Καρμπόνε), της Εβερτον (Αλεξάντερσον, Φέργκιουσον) ή της Μάντσεστερ Σίτι (Ουεά), που επέστρεψε στους μεγάλους μαζί με την Τσάρλτον και την Ιπσουίτς, στη θέση των Ουίμπλεντον, Σέφιλντ Ουένσντεϊ και Ουότφορντ.
 Η Premiership επέστρεψε δυναμικά, ανάμεσά μας, όπως εξάλλου δυναμικά επέστρεψε κι ο πυρετός του (αγγλικού) στοιχήματος. Ισως το πιο αγαπημένο σπορ των Βρετανών, που όπως θέλει και το παραδοσιακό τους έθιμο, πέρα από τις ομάδες που θα τερματίσουν στις πρώτες θέσεις, έχουν ήδη επενδύσει τα χρήματά τους και στα λεγόμενα «κουφά» στοιχήματα.
 Στην κατάκτηση του πρωταθλήματος από την Ιπσουιτς ή την Μπράντφορντ (1.000/1), αλλά και στον πρώτο σκόρερ της διοργάνωσης: εάν αναδειχθεί ο Χάσελμπαϊνκ, θα πληρώσει 5 προς 1, εάν ο Σόλσκιερ, 25/1...
 (Σήμερα), Τσάρλτον- Μάντσεστερ Σίτι, Τσέλσι- Ουέστ Χαμ, Κόβεντρι- Μίντλεσμπρο, Ντέρμπι- Σαουθάμπτον, Λιντς- Εβερτον, Λέστερ- Αστον Βίλα, Λίβερπουλ- Μπράντφορντ, Σάντερλαντ- Αρσεναλ, Τότεναμ- Ιπσουιτς. (Αύριο), Μάντσεστερ Γιουνάιτεντ- Νιουκάσλ. Και της 2ης αγωνιστικής: (Δευτέρα), Αρσεναλ- Λίβερπουλ. (Τρίτη), Μπράντφορντ - Τσέλσι, Ιπσουιτς - Μάντσεστερ Γιουνάιτεντ, Μίντλεσμπρο - Τότεναμ. (Τετάρτη), Εβερτον - Τσάρλτον, Μάντσεστερ Σίτι - Σάντερλαντ, Νιουκάσλ - Ντέρμπι, Σαουθάμπτον - Κόβεντρι, Ουέστ Χαμ - Λέστερ. 
 * Θυμίζουμε ακόμη ότι Μάντσεστερ Γιουνάιτεντ, Αρσεναλ και Λιντς λαμβάνουν μέρος στο Champions League. Λίβερπουλ, Τσέλσι και Λέστερ στο UEFA.
