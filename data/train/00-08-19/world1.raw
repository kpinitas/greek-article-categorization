 Εκρηξη αντίστοιχη με σεισμό 3, 5 Ρίχτερ φαίνεται ότι κατέστρεψε το ρωσικό υποβρύχιο «Κουρσκ», στο οποίο προσδέθηκε χθες για πρώτη φορά ένα ρωσικό μικρό υποβρύχιο διάσωσης, αλλά δεν κατάφερε να ανοίξει τη θυρίδα διαφυγής, εξαιτίας των εκτεταμένων βλαβών.
 Ολη τη νύχτα της Πέμπτης προς Παρασκευή τέσσερα ρωσικά μίνι υποβρύχια προσπαθούσαν, χωρίς αποτέλεσμα, να πλησιάσουν τη θυρίδα διαφυγής του «Κουρσκ» στην πρύμνη. Yστερα από 10 προσπάθειες, νωρίς χθες μία κάψουλα διάσωσης έφτασε στο «Κουρσκ» και προσδέθηκε στη θυρίδα διαφυγής. Οπως δήλωσε ο πλοίαρχος Ιγκόρ Μπαμπένκο, έγιναν επανειλη, μένες προσπάθειες να ανοίξει η θυρίδα, αλλά απέτυχαν γιατί είχε παραμορφωθεί. Ο πλοίαρχος δεν ξεκαθάρισε σε ποια θυρίδα προσδέθηκε η κάψουλα, αν δηλαδή προσδέθηκε στη θυρίδα της πλώρης, όπου έχουν γίνει οι μεγάλες ζημιές ή, στη θυρίδα της πρύμνης.
 Αμερικανοί αξιωματούχοι ανέφεραν χθες ότι η Ρωσία δεν τους έχει ζητήσει βοήθεια, ενώ της έχουν προσφέρει από την Τρίτη. Ο ρωσικός Τύπος κατηγόρησε χθες τη στρατιωτική ηγεσία της χώρας ότι έχει αποδυθεί σε διπλή επιχείρηση σωτηρίας, μία του «Κουρσκ» και μία της υπόληψή της, για να αποφύγει τις αποτάξεις. Αμείλικτη η «Ιζβέστια» και χθες, με τίτλο «Το ψέμα στην τραγωδία του "Κουρσκ" βυθίζει το γόητρο των στρατιωτικών», γράφει ότι «τα σοβιετικά αντανακλαστικά -η απόκρυψη της πληροφορίας- δεν εξαφανίστηκαν τα τελευταία 10 χρόνια. Τη στιγμή της τραγωδίας, όταν η καριέρα τους ετέθη σε κίνδυνο, ενήργησαν όπως είχαν ενεργήσει στην περίπτωση του Τσέρνομπιλ», δηλαδή πρώτα έκρυψαν την καταστροφή και μετά επιχείρησαν να την εμφανίσουν μικρότερη του πραγματικού. Η εφημερίδα γράφει ότι η επιχείρηση πληροφόρησης, που διεξάγεται παράλληλα με την επιχείρηση διάσωσης, είναι θανατηφόρα για το πλήρωμα του «Κουρσκ».
 «Είναι σαφές ότι όλη η διοίκηση του στόλου και το υπουργείο Aμυνας έκρυψαν την αλήθεια... Οι υπεύθυνοι αυτοκαθησυχάζονται και καθησυχάζουν και την ηγεσία της χώρας με τα γλυκά τους ψέματα. Αυτή η υποτροπή της σοβιετικής εποχής έχει παγιωθεί στις επαγγελματικές σχέσεις στους κόλπους του στρατού», έγραψε η «Νεζαβισίμαγια Γκαζέτα».
 Χθες οι Ρώσοι αξιωματικοί του ναυτικού έγιναν ακόμα πιο απαισιόδοξοι στις εκτιμήσεις τους, μετά την επεξεργασία των εικόνων από το «Κουρσκ». Οι εικόνες δείχνουν εκτεταμένες βλάβες από την πλώρη ώς τον πυργίσκο, σοβαρότερες από όσο είχε αρχικώς εκτιμηθεί. Ο αντιπρόεδρος της κυβέρνησης Ιλία Κλεμπάνοφ, επικεφαλής κυβερνητικής επιτροπής που επιβλέπει την επιχείρηση σωτηρίας, δήλωσε όιτι υπάρχει «μια τρομακτική τρύπα» στο υποβρύχιο, σε σημείο που βρισκόταν μάλλον μεγάλο μέρος του πληρώματος. Ο ίδιος επανέλαβε ότι η καταστροφή σημειώθηκε αστραπιαία και μάλλον δεν πρόλαβαν να αντιδράσουν οι ναύτες εκεί. 
 Είπε ακόμη ότι τα στοιχεία δείχνουν πως το «Κουρσκ» χτύπησε σε άγνωστο «τεράστιο και βαρύ αντικείμενο», περίπου 20 μέτρα κάτω από την επιφάνεια. Τα αμερικανικά υποβρύχια στην περιοχή κατέγραψαν δύο μεγάλες εκρήξεις. Η δεύτερη ήταν μεγαλύτερη από την πρώτη. Το Νορβηγικό Σεισμολογικό Ινστιτούτο κατέγραψε επίσης δύο εκρήξεις, με διαφορά δύο λεπτών. Η πρώτη ήταν αντίστοιχη σεισμού 1, 5 Ρίχτερ και η δεύτερη δόνησης μεγέθους 3, 5 Ρίχτερ και ισοδυναμούσε με έκρηξη 1-2 τόνων ΤΝΤ. Οι στρατιωτικοί εκτιμούν ότι αρχικώς εξερράγη μία τορπίλη προκαλώντας άλλη μεγαλύτερη έκρηξη στη συνέχεια.
 Η εφημερίδα «Σεγκόντνια» επικαλούμενη πηγές, στρατιωτικές προφανώς, που δεν κατονομάζει όμως, έγραψε ότι το «Κουρσκ» μπορεί να συγκρούστηκε με αμερικανικό υποβρύχιο. Κατά την εφημερίδα, ρωσικά πλοία επιφανείας μετά το ναυάγιο του «Κουρσκ» κατέγραψαν στην περιοχή την υπογραφή άλλου υποβρυχίου ακινητοποιημένου στο βυθό. Ρωσικό υποβρύχιο δεν υπήρχε άλλο στην περιοχή και οι υποκλοπές των ρωσικών πλοίων έπιασαν αργότερα αμερικανικό υποβρύχιο που ζητούσε να μπει σε νορβηγικό λιμάνι και είχε μικρή ταχύτητα.
 Ολα αυτά, κατά την εφημερίδα, συνέβαιναν ενώ στην περιοχή υπερίπταντο αμερικανικά κατασκοπευτικά αεροσκάφη και οι Αμερικανοί παραδέχτηκαν ότι είχαν κοντά στο «Κουρσκ» δύο δικά τους υποβρύχια. Ισχυρίζονται όμως ότι δεν ενεπλάκησαν στο συμβάν. Η «Κομσομόλσκαγια Πράβντα» δημοσίευσε χθες κατάλογο με τα ονόματα του πληρώματος και έγραψε ότι πλήρωσε σε αξιωματικούς 650 δολάρια για να τον αποκτήσει. Το επιτελείο του ναυτικού δεν έχει ακόμη ανακοινώσει τα ονόματα. 
