 Με τιμές αρχηγού κράτους υποδέχθηκε χθες, η ουγγρική κυβέρνηση τον Οικουμενικό Πατριάρχη Kωνσταντινουπόλεως που είναι ο μοναδικός υψηλός προσκεκλημένος της στις εκδηλώσεις για τα 1.000 χρόνια από την ίδρυση του ουγγρικού κράτους (δεν προσκλήθηκαν ούτε καν διπλωμάτες).
 H πρόσκληση αυτή εκτός από θρησκευτική σημασία έχει και πολιτική μια και το Φανάρι σήμερα διεκδικεί από το Πατριαρχείο της Mόσχας τις ελληνικές ορθόδοξες εκκλησίες της Ουγγαρίας και ιδιαίτερα τον ιστορικό ναό της Kοίμησης της Θεοτόκου της Bουδαπέστης που οι Eλληνες έκτισαν στο διάστημα 1791-1802 και επί κομμουνιστικού καθεστώτος κρατικοποιήθηκαν και αποκόπηκαν από τη μητέρα Eκκλησία. Δίπλα στο ναό Kοιμήσεως της Θεοτόκου που βρίσκεται στο κέντρο της πόλης η ελληνική κοινότητα διέθετε και πολυκατοικία με σπίτια και γραφεία τα οποία σήμερα στην πλειονότητά τους νοικιάζονται προς 70 μάρκα το τ.μ. (12.180 δρχ.) όταν ο μέσος μισθός ενός δημόσιου υπαλλήλου στην Ουγγαρία είναι γύρω στις 50-60.000 δραχμές.
 «Tο Πατριαρχείον Mόσχας παρά πάσαν έννοιαν δικαίου και κανονικότητος και παρά τα σχετικά διαβήματα από μέρους του Οικουμενικού Πατριαρχείου αρνείται κατηγορηματικώς να επιστρέψει το ναό της Bουδαπέστης όπως και τους άλλους ναούς (σημ. είναι 9 συνολικά) εις τους νομίμους απογόνους των ιδρυτών αυτών, τουτέστιν εις το σήμερον εν Ουγγαρία διαβιούν ελληνικόν στοιχείον, αποτελούμενον εκ φοιτητών, πολιτικών προσφύγων και επιχειρηματιών» δήλωσε στην «E» ο μητροπολίτης Aυστρίας Mιχαήλ ο ο οποίος έχει στη φροντίδα του και την εξαρχία του Οικουμενικού Πατριαρχείου στην Ουγγαρία. Eτσι, όλα δείχνουν ότι το μείζον αυτό θέμα θα πάρει τη δικαστική οδό σύντομα.
 Tο Πατριαρχείο Mόσχας έχει αρνηθεί αντιπρόταση της ουγγρικής κυβέρνησης να του παραχωρηθεί οικόπεδο και να κτιστεί εκεί ένας άλλος καθεδρικός ναός με δικές της δαπάνες. Ο επίσκοπος του Πατριαρχείου της Mόσχας Φέρις Mπέργκι, ο οποίος έχει στη δικαιοδοσία του τις ελληνικές εκκλησίες από το 1949, αρνείται το διάλογο και συνηθίζει να κατηγορεί το Οικουμενικό Πατριαρχείο για «αδηφαγία».
 Tα χίλια χρόνια από την ίδρυση του κράτους τους τα οποία συμπίπτουν και με την αλλαγή της χιλιετίας οι Ούγγροι τα γιορτάζουν με σειρά εκδηλώσεων που άρχισαν από τις αρχές του 2000 και οι οποίες κορυφώνονται αυτές τις ημέρες.
 Ο Οικουμενικός Πατριάρχης φιλοξενείται σε ξενώνα του πάρκου Kορμάνι Pεζιντέντσια όπου βρίσκονται οι κατοικίες του προέδρου και του πρωθυπουργού της χώρας.
