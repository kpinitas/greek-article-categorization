Ικανοποιημένος από την πορεία και κυρίως το βαθμό ανταπόκρισης των παικτών του στο σκληρό πρόγραμμα προετοιμασίας, δηλώνει ο Ντούσαν Μπάγεβιτς, ο οποίος, όμως δεν εξωτερικεύει στόχους, αν και στον ΠΑΟΚ είναι κοινό μυστικό ότι το Tσάμπιονς Λιγκ της ερχόμενης περιόδου είναι το ζητούμενο.
 Το τρίπτυχο του Μπάγεβιτς, που έχουν αποδεχτεί και... κατανοήσει οι πάντες στην ομάδα, είναι: δουλειά, πειθαρχεία και επικράτηση οικογενειακού κλίματος. Θεωρεί ότι είναι η πιο σίγουρη συνταγή για επιτυχία στο ελληνικό πρωτάθλημα, η οποία έχει δοκιμαστεί επιτυχώς και σε Ολυμπιακό και σε ΑΕΚ και δεν βρίσκει το λόγο να μην πετύχει και στον ΠΑΟΚ.
 Το πρωτάθλημα είναι ο θεσμός στον οποίο προσβλέπει ο ΠΑΟΚ, αλλά υπάρχει και η Ευρώπη, η οποία θα βγει στην επικαιρότητα μετά τις 25 Αυγούστου και την κλήρωση του Kυπέλλου ΟΥΕΦΑ που θα γίνει στο Μονακό. Ο ΠΑΟΚ, πιστεύουν οι άνθρωποί του, θα μπει στον όμιλο των ισχυρών κι αυτό απομακρύνει το ενδεχόμενο να βρει απέναντί του ομάδες από την Ιταλία, την Ισπανία, τη Γερμανία και γενικά τις προηγμένες ποδοσφαιρικά ομάδες. Τα δύσκολα για τον «δικέφαλο» θ' αρχίσουν από τον επόμενο γύρο.
 Ο ΠΑΟΚ δίνει, πάντως, κύρος στην ευρωπαϊκή συμμετοχή του κι αυτό φαίνεται από την εκπροσώπηση που θα 'χει στο Μονακό. Θα είναι ο Γιώργος Μπατατούδης, ύστερα από προτροπή του Μπάγεβιτς, ο Αλέξης Κρυσταλλίδης, ο Μλάντεν Φορτούλα, η Αγγελική Αρκάδη και ο Σταύρος Καλαφάτης - η πλέον, ίσως, πολυμελής αντιπροσωπεία που θα πάει στο πριγκιπάτο.
 Ο ΠΑΟΚ αύριο παίζει με την Παναχαϊκή, πάντα για το Kύπελλο και σ' αυτό το παιχνίδι πιστεύουν οι άνθρωποί του ότι θα φύγουν και τα 6.000 εισιτήρια που έχουν κυκλοφορήσει.
