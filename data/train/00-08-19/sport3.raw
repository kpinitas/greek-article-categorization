 Δε φορούσε τυχαία ο Τσακαλίδης τη φανέλα και τη φόρμα των Σανς (την εμφάνιση της ΑΕΚ ένας Θεός ξέρει πού την έχει καταχωνιάσει...) στις προπονήσεις χαλάρωσης που έκανε όλες τις προηγούμενες ημέρες στη Γεωργία, εκεί όπου ζει ακόμα η οικογένειά του.
 Από την ερχόμενη εβδομάδα κιόλας ο Ιάκωβος κανόνισε να βρίσκεται στην Αριζόνα κι εκεί θα είναι υποχρεωμένος πια να χρησιμοποιεί τον πλήρη εξοπλισμό του Φίνιξ για να συμμετέχει, επί ίσοις όροις, στην προκαταρκτική προετοιμασία της ομάδας που τον επέλεξε πριν από λίγο καιρό στο νούμερο 25 του αμερικανικού ντραφτ. Της νέας του ομάδας, όπως θέλει να πιστεύει ο ίδιος. 
 Υπό άλλες συνθήκες, ο Τσακαλίδης θα έπρεπε να έρθει τη Δευτέρα στην Αθήνα (αντί να ταξιδεύει προς ΗΠΑ) και να εμφανιστεί στην πρώτη συγκέντρωση της ΑΕΚ για τη νέα σεζόν, μαζί με τους παλιούς και νέους παίκτες του «δικεφάλου». Το ενδεχόμενο αυτό όμως αποκλείστηκε τελεσίδικα από το διεθνή μπασκετμπολίστα, ο οποίος μάλιστα ζήτησε επανειλημμένως από τους δικούς του ανθρώπους να πάψουν να του μιλάνε για την ΑΕΚ. Κι όσοι συζητούσαν αυτές τις εβδομάδες για λογαριασμό του Τσακαλίδη, να ξέρετε ότι το έκαναν εν αγνοία του. Αυτή ήταν η επιθυμία του, άλλωστε.
 Τα τελευταία 24ωρα, πάντως, ο παίκτης ενημερώθηκε για τις πλέον πρόσφατες επαφές με τη διοίκηση της ΑΕΚ, ώστε να είναι προετοιμασμένος για τις εξελίξεις που θα δρομολογηθούν από το Φίνιξ στο πρώτο δεκαήμερο του Σεπτεμβρίου. Και που θα καταλήξουν είτε σε επιτυχημένη διαπραγμάτευση με την ΑΕΚ είτε στο διεθνές διαιτητικό όργανο του Λονδίνου. 
 Η κατάληξη εξαρτάται από τις διαθέσεις της ΑΕΚ, γιατί οι Αμερικανοί πιστεύουν ότι έχουν το πάνω χέρι στην υπόθεση αυτή: «Οι Ελληνες πιέζονται από το χρόνο, καθώς το πρωτάθλημά τους ξεκινάει ένα μήνα νωρίτερα από το ΝΒΑ. Και οι Ελληνες πάλι έχουν ένα τεράστιο κενό στο ρόστερ της ομάδας τους, αντίθετα μ' εμάς που έχουμε ετοιμάσει το βασικό κορμό της ομάδας μας και κρατάμε τον Τσακαλίδη ως συμπλήρωμα, σε πρώτη φάση».
 Ψέματα λένε; Για το Φίνιξ ο Τσακαλίδης αποτελεί μια μελλοντική επένδυση (δύο χρόνια του δίνουν για να φτάσει στο επίπεδο που τον θέλουν). Για την ΑΕΚ, μια επιτακτική ανάγκη του παρόντος. Γι' αυτό και τόσο οι Αμερικανοί όσο και οι εκπρόσωποι του παίκτη άρχισαν να «σπρώχνουν» την ΑΕΚ προς μια συμβιβαστική λύση, που ενδεχομένως ν' αφήσει και τις τρεις πλευρές ικανοποιημένες.
 Η ΑΕΚ θέλει, κατ' αρχάς, να της μείνει ο Τσακαλίδης για τα επόμενα δύο χρόνια και μετά να τον αφήσει να πάει στο ΝΒΑ λαμβάνοντας τα σχετικά ανταλλάγματα βέβαια. Το Φίνιξ συμφωνεί με τα ανταλλάγματα, μονάχα όμως στην περίπτωση που ο παίκτης μετακομίσει στην έδρα τους το καλοκαίρι του 2001. Και απειλούν να στείλουν την υπόθεση στη διαιτησία αν η ΑΕΚ δεν συμφωνήσει με τους δικούς τους όρους. 
 Τι προτιμάει ο ίδιος ο Τσακαλίδης (που έχει πάρει εντολή από το Φίνιξ να μη μιλήσει με κανένα δημοσιογράφο αυτή την εποχή); Το διαπιστώσατε από την εισαγωγή μας, να παίξει (με ή χωρίς δικαστική εντολή) από φέτος στους Σανς. Η ιδέα να ξαναφορέσει τα κίτρινα, σε λίγο καιρό, δεν τον ικανοποιεί, αλλά αν τα βρουν οι δύο σύλλογοι μεταξύ τους γνωρίζει ότι δεν θα μπορεί να κάνει διαφορετικά. 
