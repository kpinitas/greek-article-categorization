 «Ερχεται το δεκαήμερο της αλήθειας για το νέο Ολυμπιακό», υποστηρίζουν τα τελευταία εικοσιτετράωρα οι ποδοσφαιριστές της πειραϊκής ομάδας, οι οποίοι αναφέρονται στα δύο τεστ, με τη Βερόνα αύριο βράδυ (9 μ.μ.) στο ΟΑΚΑ και με την Ιντερ στις 27 Αυγούστου στο «Μεάτσα».
 Ο Γιάννης Μαντζουράκης θα προβάρει τη νέα ενδεκάδα του Ολυμπιακού κόντρα στις δύο ιταλικές ομάδες, αλλά για τους «ερυθρόλευκους» τα δύο παιχνίδια σημαίνουν κάτι περισσότερο.
 «Σε αυτά τα ματς μετράμε τις δυνάμεις μας εν όψει του Champions League, καθώς πρόκειται για τα δύο πιο δυνατά τεστ στην προετοιμασία μας», είπαν χθες βασικοί ποδοσφαιριστές του Ολυμπιακού, ενώ και ο «Ρουμάνος» τεχνικός θα μπορέσει να ξεχωρίσει τους έντεκα τους οποίους θα εμπιστευτεί τις πρώτες αγωνιστικές στο πρωτάθλημα, αλλά και στην Ευρώπη. Ο Μαντζουράκης λίγο ώς πολύ έχει ξεκαθαρίσει στο μυαλό του το σχήμα και τα πρόσωπα που θα απαρτίζουν την ενδεκάδα του νέου Ολυμπιακού, ωστόσο το ζητούμενο είναι να «δέσουν» οι τρεις γραμμές στο γήπεδο, πράγμα που δεν έχει γίνει ώς σήμερα, αλλά και να λειτουργεί αποτελεσματικά η αμυντική και μεσαία γραμμή στις αντεπιθέσεις και τις κάθετες μπαλιές.
 Οι Ελευθερόπουλος, Ανατολάκης ξεκίνησαν χθες προπονήσεις και λογικά θα βρίσκονται στην αρχική σύνθεση στον αγώνα με τη Βερόνα, αν και όχι απόλυτα έτοιμοι, με τον Ματζουράκη να προσανατολίζεται να δοκιμάσει κεντρικό αμυντικό δίδυμο τους Αμανατίδη, Ανατολάκη και στα άκρα τους Μαυρογενίδη, Γεωργάτο.
 Στα χαφ θα παίξουν οι Ζε Ελίας, Πουρσανίδης, Ζέτερμπεργκ, Τζόρτζεβιτς, Γιαννακόπουλος, με προωθημένο τον Τζιοβάνι. Εκτός κι αν ο «ερυθρόλευκος» τεχνικός προτιμήσει να αγωνιστεί με έναν αμυντικό μέσο, οπότε θα παίξει και ο Χούτος δίπλα στον Τζιοβάνι. Στο παιχνίδι με τη Βερόνα, όσο και σε αυτό με την Ιντερ, ο Μαντζουράκης σκοπεύει να χρησιμοποιήσει 14-15 παίκτες, (χρόνο συμμετοχής θα έχουν και οι Λουτσιάνο, Αλβεζ, Αλεξανδρής) και όχι όλους τους παίκτες, όπως έπραττε ώς σήμερα.
 Η Βερόνα, που κέρδισε φέτος την άνοδό της στη SERIE A, παρουσιάζεται αποδυναμωμένη σε σχέση με την περασμένη περίοδο και στα δύο πιο σοβαρά φιλικά παιχνίδια έως σήμερα έχει μία ήττα (2-0 από τη Λέτσε) και μία ισοπαλία (με τον Αρη 0-0 σε 45 λεπτά). Η ιταλική ομάδα έχει νέο προπονητή, τον Ατίλιο Περότι, και οι καινούργιες μετεγγραφές είναι ο Ρουμάνος Αντριάν Μούτου (δανεικός από την Ιντερ), ο Κροάτης Τσβιτάνοβιτς (από τη Βενέτσια) και ο γκολκίπερ Φερόν, επίσης δανεικός από την Ιντερ. 
 *Σήμερα το μεσημέρι έρχεται η αποστολή της Βερόνα στην Αθήνα, η οποία θα καταλύσει σε κεντρικό ξενοδοχείο και θα αναχωρήσει για την Ιταλία τη Δευτέρα το πρωί. 
