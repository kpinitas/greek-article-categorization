 Χωρίς τον Πέρσι Ολιβάρες, που συνεχίζει τους αγώνες του με την Eθνική Περού στη Λατινική Αμερική, επέστρεψε χθες τα ξημερώματα ο Παναθηναϊκός. 
 Η παρατεταμένη απουσία του Περουβιανού από το μεγαλύτερο μέρος τής μέχρι τώρα προετοιμασίας ασφαλώς προβληματίζει τον Αγγελο Αναστασιάδη, που υποχρεώνεται να κάνει τα σχέδιά του χωρίς αυτόν. Ο Ολιβάρες έπαιξε τις πρώτες πρωινές ώρες σήμερα με την εθνική ομάδα της χώρας του στο Μοντεβιδέο εναντίον της Ουρουγουάης και αναμένεται στην Αθήνα πλέον την Παρασκευή. Για ένα διάστημα θα ακολουθήσει ειδικό πρόγραμμα, προκειμένου να καλύψει το χαμένο έδαφος. Φυσικά δεν υπολογίζεται για τα δύο αποφασιστικής σημασίας παιχνίδια του τρίτου προκριματικού γύρου του Τσάμπιονς Λιγκ τον Αύγουστο, όπως και ο Καρλ Χάιντς Πφλίπσεν, που προέρχεται από τραυματισμό και είναι ανέτοιμος.
 Τα βλέμματα των «πρασίνων» στρέφονται απόψε (9.00 μ.μ.) στο Βουκουρέστι, όπου η Ντιναμό υποδέχεται την Πολόνια Βαρσοβίας, στο πρώτο ματς του δεύτερου προκριματικού γύρου του Τσάμπιονς Λιγκ. Εκεί θα είναι ο Στράτος Αποστολάκης που θα «κατασκοπεύσει» τους δύο πιθανούς αντιπάλους του ΠΑΟ. Δεν αποκλείεται, εφόσον κριθεί αναγκαίο, άνθρωπος των «πρασίνων» να δει και τον επαναληπτικό (Πολόνια-Ντιναμό) την ερχόμενη Τετάρτη επί πολωνικού εδάφους, οπότε θα αναδειχθεί ο τελικός νικητής των δύο μεταξύ τους αναμετρήσεων. 
 «Ολη η χρονιά είναι τα δύο παιχνίδια του Αυγούστου για το Τσάμπιονς Λιγκ», επισήμανε ο Πάουλο Σόουζα, και βέβαια δεν έχει άδικο. 
 «Πιστεύω», συνέχισε, «πως τελικά θα αντιμετωπίσουμε την Ντιναμό Βουκουρεστίου και θα πρέπει να δώσουμε όχι απλώς το 100%, αλλά το 200% των δυνατοτήτων μας για να την αποκλείσουμε». Σχετικά με την πορεία της προετοιμασίας ο Πορτογάλος σούπερσταρ του «τριφυλιού» είπε ότι «από πλευράς φυσικής κατάστασης η ομάδα βρίσκεται σε καλό επίπεδο, απομένει τώρα να δουλέψει στον τομέα της τακτικής». 
 Οι δηλώσεις του Πορτογάλου, που πέρα από μεγάλος ποδοσφαιριστής είναι και ολοκληρωμένη προσωπικότητα, έγιναν χθες χαράματα (2.30 π.μ.) στο αεροδρόμιο του Ελληνικού στην άφιξη της αποστολής του ΠΑΟ από τη Γερμανία.
 Από τις μεγάλες, ευχάριστες εκπλήξεις τής μέχρι τώρα δουλειάς, ο Κώστας Κιάσος που έδειξε πανέτοιμος να διεκδικήσει θέση στη βασική ενδεκάδα, τόνισε την ίδια ώρα και στον ίδιο τόπο: 
 «Είμαστε αρκετά κουρασμένοι από τις προπονήσεις και τα φιλικά παιχνίδια, δεν ανησυχώ ωστόσο καθόλου για τη συνέχεια, παρ' ότι δεν είχαμε καλά αποτελέσματα. Τόσο η Ντιναμό Βουκουρεστίου όσο και η Πολόνια είναι ομάδες στα μέτρα μας. Θα προκριθούμε, αρκεί να δείξουμε το καλό μας πρόσωπο στους δύο κρίσιμους αγώνες του Αυγούστου».
 Μ' ένα πλατύ χαμόγελο και τη βαλίτσα στον ώμο, παρά την ταλαιπωρία του ταξιδιού και την κούραση της προετοιμασίας, ο Ρενέ Χένρικσεν απάντησε πρόθυμα σε κάθε ερώτηση που του υποβλήθηκε. Ιδιαίτερη μνεία έκανε στον Αγγελο Αναστασιάδη, τον οποίο χαρακτήρισε «πολύ καλό προπονητή, που του αρέσει να συνεργάζεται με τους παίκτες και έχει εντυπωσιάσει μέχρι τώρα τους πάντες με τη συμπεριφορά και τις γνώσεις του». 
 Μέσα στους 30 καλύτερους σκόρερ του κόσμου τη χρονιά που πέρασε συγκαταλέγεται ο Νίκος Λυμπερόπουλος, σύμφωνα με την κατάταξη της Διεθνούς Ομοσπονδίας Ιστορίας και Στατιστικής του Ποδοσφαίρου. Η επιλογή έγινε ανάμεσα στους πρώτους σκόρερ των 50 καλύτερων πρωταθλημάτων του κόσμου. Ο Λυμπερόπουλος με τα 23 γκολ που σημείωσε πέρσι κατέχει την 25η θέση, ενώ ο Δημήτρης Ναλιτζής του ΠΑΟΚ με 24 βρίσκεται στην 20ή. Πρώτος τη τάξει είναι ο Βραζιλιάνος Ζαρντέλ (38 γκολ με την Πόρτο) που μεταγράφηκε στηνΓαλατασαράι, δεύτερος ο Σαουδάραβας Φαλατέχ της Αλ Ιτιχάντ της Τζέντα (33) και τρίτος ο Βάστιτς της Στουρμ Γκρατς (32). Οι τρεις καλύτεροι σκόρερ θα τιμηθούν στο «World Football Gala», στις 8 Ιανουαρίου 2001 στο Ρότενμπουργκ της Γερμανίας. 
