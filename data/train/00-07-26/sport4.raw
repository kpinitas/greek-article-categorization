 Τα δύο... δεκάρια του σε ποδόσφαιρο (Πατρίτσιο Καμπς) και μπάσκετ (Αγγελος Κορωνιός) παρουσίασε χθες ο ΠΑΟΚ, προτοτυπώντας με ενιαία συνέντευξη Τύπου για ποδόσφαιρο και μπάσκετ, κάτι λογικό αν αναλογιστεί κανείς ότι μεγαλομέτοχος και της ΠΑΕ και της ΚΑΕ είναι ένας: Ο Γιώργος Μπατατούδης.
 «Είμαι νικητής και θέλω να κερδίζω μέσα στο γήπεδο», είπε ο Αργεντινός μεσοεπιθετικός, που συμπλήρωσε ακόμη: «Είχα πολλές προτάσεις και από άλλες ομάδες, αλλά με έπεισε ο κ. Φούρτουλα για τη σοβαρότητα της πρότασης του ΠΑΟΚ, ενώ οι άνθρωποί του με κέρδισαν με τη συμπεριφορά τους. Αισθάνομαι πολύ όμορφα στην οικογένεια του ΠΑΟΚ».
 Ο Καμπς πήρε τη φανέλα με το Νο 10, που ήταν κενό έως χθες στο ρόστερ του ΠΑΟΚ, που τώρα κινείται για μια ανταλλαγή ανάμεσα σε Σοάρες (της Καλαμάτας) και Κουλακιώτη.
 Οι συζητήσεις έχουν προχωρήσει και δεν αποκλείεται να κλείσει η συμφωνία ανταλλαγής των παικτών σήμερα ή αύριο, κάτι για το οποίο συμφώνησε και ο Ντούσαν Μπάγεβιτς.
 Ο Σερβοέλληνας προπονητής γνωρίστηκε χθες το βράδυ με τον Πατρίτσιο Καμπς, που έφτασε αργά στο αθλητικό κέντρο του Ζέεφελντ και ενσωματώθηκε στην αποστολή του ΠΑΟΚ για να αρχίσει από σήμερα το πρωί τις προπονήσεις με τη νέα του ομάδα.
 Ο Αγγελος Κορωνιός, γνώστης της ελληνικής πραγματικότητας και εμφανώς ικανοποιημένος για τη μετεγγραφή του στον ΠΑΟΚ, τόνισε: 
 «Ο ΠΑΟΚ έχει στόχους να κατακτήσει τίτλους και γι' αυτό ήρθα στη Θεσσαλονίκη. Υπάρχει ένα πανέμορφο γήπεδο, σπουδαίος κόσμος, καλή διοίκηση, απομένει να φτιάξουμε και καλή ομάδα για να διεκδικήσουμε τίτλους».
 Για την απόφασή του να φύγει από την ΑΕΚ: «Παίζω εκεί που με θέλουν και ο ΠΑΟΚ έδειξε ότι με θέλει, ενώ ο κόσμος μου συμπεριφέρθηκε άψογα από την πρώτη στιγμή που πάτησα το πόδι μου στη Θεσσαλονίκη. Αισθάνομαι πολύ όμορφα ανάμεσα στους ανθρώπους του ΠΑΟΚ...».
 Από πλευράς διοίκησης μίλησε ο Θανάσης Ακριβόπουλος, πρόεδρος της ΚΑΕ και αντιπρόεδρος της ΠΑΕ ΠΑΟΚ: «Ο ΠΑΟΚ είναι ενωμένος κι αυτό το αποδεικνύουμε στην πράξη, υπάρχουν καινούργιοι στόχοι, θα γίνει αξιοποίηση όλου του έμψυχου υλικού και με συστηματική δουλειά από τους προπονητές ποδοσφαίρου και μπάσκετ, πιστεύουμε ότι θα διανύσουμε μια χρονιά ξεχωριστή για την οικογένεια του ΠΑΟΚ»! 
 Στη συνέχεια, έγινε η παρουσίαση της φανέλας τόσο του Καμπς όσο και του Κορωνιού (και οι δύο φοράνε το Νο 10), παρουσία φιλάθλων της ομάδας, που πήγαν στην εκδήλωση για να αποθεώσουν τους πρωταγωνιστές.
 Χαρακτηριστικά, ο Πατρίτσιο Καμπς σχολίασε: «Αυτό που συνέβη στο αεροδρόμιο και σήμερα στην επίσημη παρουσίαση είναι κάτι που με έχει τρελάνει. Η παρουσία του κόσμου του ΠΑΟΚ και η λατρεία προς το πρόσωπό μου αυξάνει τις υποχρεώσεις μου και υπόσχομαι να δώσω τον καλύτερό μου εαυτό για να πετύχει η ομάδα τους στόχους της».
