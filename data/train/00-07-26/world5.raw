 Προσπαθώντας να εξισορροπήσει τη δική του απειρία στην εξωτερική πολιτική, αλλά και να επωφεληθεί από την αίγλη της προεδρίας του Τζορτζ Μπους, ο Ρεπουμπλικανός υποψήφιος για την προεδρία των ΗΠΑ, Τζορτζ Μπους ο νεότερος, επέλεξε ως συνυποψήφιό του για την αντιπροεδρία τον υπουργό Αμυνας επί προεδρίας του πατέρα του και κατά τη διάρκεια του Πολέμου στον Κόλπο, Ντικ Τσένι.
 Σύμφωνα με αξιωματούχους του Ρεπουμπλικανικού Κόμματος, ο Τζορτζ Μπους έκανε την πρόταση αυτή τηλεφωνικώς και ο Ντικ Τσένι την αποδέχθηκε. Η εκπρόσωπος του
Τζορτζ Μπους, Κάρεν Χιουζ, απέφυγε να πει ποιος επελέγη από τον υποψήφιο για την προεδρία ως υποψήφιος για την αντιπροεδρία, αλλά δήλωσε ότι το άτομο αυτό αποδέχθηκε την πρόταση.
 Ο Τσένι προσθέτει στην υποψηφιότητα του Μπους σημαντική εμπειρία στην εξωτερική πολιτική, ενώ ταυτοχρόνως αποτελεί γέφυρα ανάμεσα στον ίδιο και την προεδρία του πατέρα του. Ταυτοχρόνως, φέρνει και έντονα συντηρητικά στοιχεία, καθώς θεωρείται από τους πλέον συντηρητικούς Αμερικανούς πολιτικούς.
 Η εξωτερική πολιτική θεωρείται η «αχίλλειος πτέρνα» του Μπους. Οπως δείχνει δημοσκόπηση της «Ουάσιγκτον Ποστ», παρά το γεγονός ότι διατηρεί το προβάδισμά του έναντι του Δημοκρατικού υποψηφίου Αλ Γκορ, με 46% έναντι 40%, ο τελευταίος
θεωρείται πολύ πιο ισχυρός σε θέματα διεθνών σχέσεων.
 Ο 59χρονος Ντικ Τσένι έχει υπηρετήσει ως διευθυντής του γραφείου του προέδρου Τζέραλντ Φορντ και ως υπουργός Αμυνας για τέσσερα χρόνια επί προεδρίας Μπους.
 Ως γερουσιαστής επί δώδεκα χρόνια έχει δώσει δείγματα εξαιρετικά συντηρητικών απόψεων. Εχει αντιταχθεί στη νομιμοποίηση των αμβλώσεων, ακόμα και σε περίπτωση βιασμού. Εχει επίσης αντιταχθεί στην υιοθέτηση νόμων για την προστασία του περιβάλλοντος και για τον περιορισμό της οπλοφορίας και έχει υποστηρίξει την υποχρεωτική προσευχή στα σχολεία, τη μείωση των φόρων, την αύξηση των αμυντικών δαπανών και τη μείωση της χρηματοδότησης κοινωνικών προγραμμάτων.
 Πολλές φορές ήταν πολύ πιο συντηρητικός ακόμη και από τους περισσότερους γερουσιαστές του Ρεπουμπλικανικού Kόμματος. Ηταν ο ένας από τους 21 βουλευτές που καταψήφισαν το νόμο για την απαγόρευση των διατρητικών βλημάτων θώρακος, γνωστών ως «φονιάδων αστυνομικών». Ηταν ο ένας από τους οχτώ που καταψήφισαν το νόμο για το Καθαρό Νερό το 1987. Εναν χρόνο αργότερα ήταν ο ένας από τους τέσσερις που καταψήφισαν την απαγόρευση των πλαστικών όπλων που μπορούν να περάσουν, χωρίς να εντοπιστούν, από τους ανιχνευτές μετάλλων στα αεροδρόμια.
 Tον υπερσυντηρητικών απόψεων Nτικ Tσένι (εδώ με τον Kόλιν Πάουελ, την εποχή του Πολέμου στον Kόλπου) διάλεξε ως υποψήφιο για την αντιπροεδρία ο Tζορτζ Mπους ο νεότερος
