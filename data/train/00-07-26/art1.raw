«Μπορείτε να μου απαντήσετε στο ερώτημα: γιατί όταν κάνετε συνεντεύξεις με πολιτικούς, δεν τους ρωτάτε λεπτομέρειες για την ιδιωτική τους ζωή; ».
 Η Ζιλιέτ Μπινός, η Γαλλίδα ηθοποιός που εδώ και μερικά χρόνια το άστρο της λάμπει πέρα από τα σύνορα της πατρίδας της, κάνει αυτό το ερώτημα με * προσποιητά αθώο τρόπο στη Βαλερί Γκρουβ, δημοσιογράφο των «Τάιμς», που βρίσκεται απέναντί της σε κεντρικό ξενοδοχείο του Λονδίνου.
 Η Μπινός βρέθηκε στη συνέντευξη με την Αννα, την επτά μηνών κόρη της και τη γκουβερνάντα του μωρού. Το ερώτημα της ηθοποιού προηγήθηκε εκείνου της δημοσιογράφου: «Τι είναι το παιδί; Εννοώ, είναι αγόρι ή κορίτσι; ». Για να πάρει την κοφτή τηλεγραφική απάντηση, «Κορίτσι. Αννα. Επτά μηνών» και να κλείσει το θέμα οριστικά.
 Η ίδια αμέσως τονίζει την ανάγκη της να αφήσει την ιδιωτική της ζωή μακριά από
τη δημοσιότητα, αναφερόμενη σ' ένα παράδειγμα: «Θυμάμαι ότι, όταν γυρίζαμε μαζί με τον Αντονι Μιγκέλα τον "Αγγλο Ασθενή", δεν του γίνονταν ποτέ ερωτήσεις
από τους δημοσιογράφους για την ιδιωτική του ζωή. Ηταν ο σκηνοθέτης του φιλμ και όλες οι ερωτήσεις αφορούσαν τη δουλειά του, σε αντίθεση με όλες τις συνεντεύξεις που μου ζητούσαν εκείνη την περιόδο, που μάλλον περιορίζονταν σε ένα μεγάλο ενδιαφέρον για την προσωπική μου ζωή».
 Αυτή την περίοδο, η δουλειά της έχει σχέση με την καινούργια ταινία του Πατρίς
Λεκόντ με τίτλο «La Vueve de Saint Pierre», που βασίζεται σ' ένα αληθινό περιστατικό που συνέβη το 1850 στο Σεντ Πιερ, ένα γαλλικό νησί που εκτείνεται πέρα από τις καναδικές ακτές.
 Ενας ντόπιος, κατηγορούμενος για φόνο, καταδικάζεται σε θάνατο, αλλά δεν υπάρχει γκιλοτίνα στο νησί, ούτε εκτελεστής. Στο διάστημα που περιμένουν τη γκιλοτίνα από τη Γαλλία, ο καταδικασμένος σε θάνατο περνάει τις τελευταίες, μέρες του με τον επικεφαλής της φρουράς της τοπικής κοινότητας (Ντανιέλ Οτέιγ)
και τη σύζυγό του, Μαντάμ Λα (Ζιλιέτ Μπινός), το ενδιαφέρον της οποίας για το μελοθάνατο κάποια στιγμή παύει να είναι ανθρωπιστικό και εξελίσσεται σε ερωτικό.
 «Μου αρέσει ο τρόπος που το φιλμ αυτό θέτει ερωτήματα για το ποιος είναι υπεύθυνος για τη θέσπιση των νόμων, για τις αποφάσεις που σχετίζονται με το ποιος πρέπει να ζήσει ή να πεθάνει. Αλλά και για το γεγονός ότι σε ένα μικρό χωριό, κάπου στον ωκεανό, μια κοινότητα μπορεί να ανατρέψει αυτούς τους νόμους».
 Η Ζιλιέτ Μπινός, που αυτή την εποχή βρίσκεται στο Λονδίνο, παίζοντας στο «Αλμέιντα Θίατερ» και στο θεατρικό έργο του Πιραντέλο «Να ντύσουμε τους γυμνούς», δείχνει ότι το άνοιγμα των φτερών της στο διεθνές κοινό δεν καθορίζεται στενά από το κυνήγι του χρήματος και της διασημότητας: «Τα χρήματα
και η διασημότητα δεν είναι το θέμα που με απασχολεί, ούτε σκοπός μου. Ολα αυτά έρχονται σαν συνέπεια και είμαι πολύ χαρούμενη όταν αυτό συμβαίνει ή όταν
παίρνω βραβεία, αλλά, αν τελικά χαθείς σε αυτή την "κούρσα", ξεχνάς τους βασικούς λόγους που ξεκίνησες να κάνεις ταινίες ή θέατρο. Αναρωτιέμαι, γιατί αυτή η διαδικασία να είναι σημαντική για μένα; ».
 Το ενδιαφέρον της για τον αμερικανικό κινηματογράφο είναι ζωηρό, αν και, όπως ξεκαθαρίζει, θέλει να συμμετέχει σε ταινίες με όρους. Για παράδειγμα, μιλώντας
για την άρνησή της να δεχτεί ένα ρόλο στη «Λίστα του Σίντλερ» του Στίβεν Σπίλμπεργκ, λέει: «Ο ρόλος μου στην ταινία ήταν πολύ μικρός και αφορούσε μια γυναίκα που τη χτυπούσαν, τη βίαζαν και τη σκότωναν. Δεν ήθελα να παίξω ένα τέτοιο ρόλο, τη στιγμή μάλιστα που ήμουν έγκυος (στον εξάχρονο σήμερα γιο της,
Ραφαέλ). Θα ήθελα πολύ να δουλέψω με τον Σπίλμπεργκ, αλλά για ένα ρόλο που θα μπορούσα να προσφέρω, κατά την άποψή μου, περισσότερα. Μου αρέσουν οι ρόλοι που μου επιτρέπουν να εκφράσω τον εαυτό μου μέσα από ιστορίες και να συναντήσω
