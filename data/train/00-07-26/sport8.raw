«Φεύγω από τον Αρη, αλλά να ξέρετε ότι ευθύνεται αποκλειστικά ο Σάκοτα. Στην πρώτη αγωνιστική του ποδοσφαιρικού Πρωταθλήματος, στο Ηράκλειο, εγώ θα κάθομαι στην κερκίδα των Αρειανών με κιτρινόμαυρο κασκόλ»! 
 Δίχως άλλο εντυπωσιακές οι αποχαιρετιστήριες δηλώσεις του Χρήστου Μυριούνη στη Θεσσαλονίκη. Ο 29χρονος άσος επιστρέφει στο Ηράκλειο έπειτα από μία άγονη χρονιά στον Αρη, πλουσιότερος κατά 45 εκατομμύρια δραχμές και αποφασισμένος για νέο ξεκίνημα. «Περίμενα τον Αρη ώς την τελευταία στιγμή», τόνισε φεύγοντας. «Αλλά ο Σάκοτα ποτέ δεν με ήθελε, το ξέρω από τότε που ήμασταν μαζί στο Περιστέρι. Σκέφτηκα να σταματήσω το μπάσκετ, αλλά η πρόταση του Ηρακλείου ήταν ιδανική ευκαιρία. Στην Κρήτη λέω να κλείσω την καριέρα μου...».
 «Πέρα από τους Ντικούδη και Οικονόμου, δεν υπάρχει καλύτερο "τεσσάρι" από τον Χρήστο στην Ελλάδα. Ηταν ό,τι καλύτερο μπορούσαμε να πάρουμε από την ελληνική αγορά», θριαμβολόγησε ο προπονητής των Κρητών, Νίκος Παύλου. Ο Μυριούνης υπέγραψε συμβόλαιο για 1 +
 Στο μεταξύ, ο Αρης άλλαξε χέρια και επίσημα. Οι μετοχές του Δημ.Κοντομηνά μεταβιβάστηκαν χθες στην εταιρεία Aurora Global Solutions του Γιάννη Καρακίτσιου. Ο Αρης περιμένει την απάντηση του 30χρονου πλέι μέικερ Μάικ Ιουζολίνο.
 * Ούτε ο Ρεντζιάς ούτε ο Τσακαλίδης ενθουσιάστηκαν μόλις έμαθαν για τη θερινή περιοδεία της Εθνικής Ανδρών. Ο Ιάκωβος σκοπεύει να ζητήσει εξαίρεση, ώστε να διαπραγματευθεί απερίσπαστος το μέλλον του στο Φίνιξ («θα ενισχύω την Εθνική στις επίσημες διοργανώσεις», υπόσχεται), ενώ ο Ευθύμης επικαλείται το γνωστό τραυματισμό που τον ταλαιπώρησε μες στο χειμώνα. «Φέρε χαρτί από το γιατρό στις 8 Αυγούστου και βλέπουμε», ήταν το μήνυμα που πήρε ο Ρεντζιάς από τον Κώστα Πετρόπουλο. Ο Κώστας Μάγλος ίσως κληθεί ως λύση ανάγκης. Στο μεταξύ, η Εθνική Νέων ταξιδεύει σήμερα οδικώς από την Καστοριά για την Οχρίδα. Το Ευρωμπάσκετ για τους παίκτες κάτω των 20 ετών αρχίζει την Παρασκευή.
 * Να αποκτήσει το Ρώσο Αβλέεφ μόνο για τους αγώνες της Σουπρολίγκα σκέπτεται, σύμφωνα με πληροφορίες, ο Παναθηναϊκός. Αυτό, μόνο αν ναυαγήσει η υπόθεση Μίντλτον. Στο μεταξύ, ο Τζόνι Ρότζερς ξεκίνησε προπονήσεις με την Εθνική Ισπανίας και δήλωσε ότι «στόχος είναι το Ολυμπιακό μετάλλιο»! Στην αντίστοιχη ομάδα της Λιθουανίας περιλαμβάνεται κανονικά ο Σαμπόνις, από τη γαλλική λείπει ο πολύς Αμπντούλ-Ουαχάντ και ο φέρελπις Μοϊζό (υπάρχει όμως ο Ρισασέ, που ήρθε προχθές στην Ελλάδα και συναντήθηκε χθες με τον Σωκράτη Κόκκαλη), η ρωσική συνεχίζει χωρίς τον Καράσεφ και με αίνιγμα τον Μιχαΐλοφ, ενώ η ιταλική βασίζεται εν πολλοίς στη 12δα που κατέκτησε το Ευρωπαϊκό Πρωτάθλημα στο Παρίσι: Μάιερς, Φούτσκα και σία.
