 «Ο Καστίγιο πηγαίνει πολύ καλύτερα από ό,τι περιμέναμε». Θετική αναμένεται να είναι η εισήγηση του Γιάννη Μαντζουράκη στη διοίκηση του Ολυμπιακού για τη μετεγγραφή του Νέρι Αλμπέρτο Καστίγιο. Ο 16χρονος Ουρουγουανός επιτελικός μέσος, ο οποίος έχει ιταλικό διαβατήριο, έχει κερδίσει τις εντυπώσεις στο Τέγκερνζε και ο «Ρουμάνος» τεχνικός υποστήριξε χθες ότι ο Καστίγιο «πέρα από τα καλά του στοιχεία, καθημερινά δείχνει και καλύτερος», οπότε η πειραϊκή ΠΑΕ ετοιμάζεται να ενεργοποιήσει τη συμφωνία για πενταετές συμβόλαιο με τον παίκτη βρίσκεται και σε επαφές με την ομάδα του, τη Ντανούμπιο.
 Ο Ουρουγουανός μέσος, μάλιστα, στο εκπαιδευτικό δίτερμα που έγινε χθες το μεσημέρι (αντί του φιλικού με την Αδανα Σπορ, το οποίο ματαιώθηκε) είχε πολύ καλή απόδοση, αρκετές φορές απέσπασε τα χειροκροτήματα των υπολοίπων ποδοσφαιριστών του Ολυμπιακού, ενώ ενθουσιασμένος έμεινε και ο Γιάννης Μαντζουράκης.
 Εκτός από τον Καστίγιο, έως σήμερα στην προετοιμασία του Ολυμπιακού φαίνεται να έχουν ξεχωρίσει τέσσερις ποδοσφαιριστές: δύο παλαιοί (Τζιοβάνι, Χούτος) και δύο καινούργιοι (Ζέτερμπεργκ, Γεωργάτος). Ο Μαντζουράκης, όμως, προσπαθεί να κρατήσει τις ισορροπίες, καθώς ακόμη ο Ολυμπιακός δεν έχει δώσει ούτε ένα φιλικό αγώνα και δηλώνει: «Στο σημερινό τεστ, οι παίκτες έδειξαν ότι είναι έτοιμοι όχι μόνο για ένα ημίχρονο, αλλά για πολύ περισσότερο. Εχουν βρει κάποιο ρυθμό και αυτό είναι πολύ σημαντικό. Στα φιλικά ματς που θα γίνουν στη συνέχεια, όλοι οι ποδοσφαιριστές θα έχουν ευκαιρίες για να δείξουν ότι αξίζουν και να διεκδικήσουν θέση στην ενδεκάδα».
 Σε ό,τι αφορά το εκπαιδευτικό δίτερμα, ο Λάμπρος Χούτος ήταν ο μοναδικός σκόρερ (1-0), ενώ δεν αγωνίστηκε ο Αντζας, ο οποίος έχει τράβηγμα στο δικέφαλο, και ο Ανατολάκης, ο οποίος ένιωσε και αυτός ενοχλήσεις στο δικέφαλο). Ο Μαντζουράκης επιμένει να δοκιμάζει τέσσερις παίκτες στην άμυνα και δύο αμυντικά χαφ, με ένα σέντερ φορ.
 Από τη μία πλευρά, λοιπόν, έπαιξαν οι Ελευθερόπουλος, Κόντης, Καραταΐδης, Κωστούλας, Πουρσανίδης, Τζόρτζεβιτς, Γεωργάτος, Νινιάδης (Ζέτερμπεργκ), Αλβες, Τζιοβάνι, Λουτσιάνο και από την άλλη οι Γεωργίου, Μαυρογενίδης, Αμανατίδης, Πατσατζόγλου, Τζιωρτζόπουλος, Ζε Ελίας, Πασσαλής, Γιαννακόπουλος (Οφορίκουε), Χούτος, Ζέτερμπεργκ (Καστίγιο), Αλεξανδρής.
 Ο Μαντζουράκης δοκιμάζει διάφορα σχήματα στην άμυνα με το υπάρχον υλικό, αλλά η διοίκηση αφήνει ακόμη ανοιχτό το ενδεχόμενο να αποκτηθεί ξένος κεντρικός αμυντικός και οι Ιταλοί επανήλθαν χθες με νέα σενάρια. Η εφημερίδα «Corriere dello Sport» έγραψε ότι «αναθερμάνθηκε το ενδιαφέρον του Ολυμπιακού για τον 31χρονο Βραζιλιάνο αμυντικό Αντόνιο Κάρλος Ζάγκο, αλλά και για τον 29χρονο Ιταλό επιθετικό Πάολο Πότζι, οι οποίοι αγωνίζονται στη Ρόμα».
 Η πειραϊκή ΠΑΕ, πάντως, έχει πάντα στα υπόψη τις περιπτώσεις των Ρομπέρτο Αγιάλα (Μίλαν), Τόμας Ρέπκα (Φιορεντίνα), Στάνισλαβ Βάργκας (Σλόβαν Μπρατισλάβας), με τις ελπίδες απόκτησης ενός εξ αυτών, πάντως να μειώνονται σημαντικά όσο πλησιάζουμε τη Δευτέρα, την τελευταία ημέρα της μετεγγραφικής περιόδου.
 *Με τη γερμανική Ουλμ (3 Αυγούστου) θα είναι το τελευταίο φιλικό παιχνίδι του Ολυμπιακού στο Τέγκερνζε και όχι με την Αταλάντα, όπως αρχικά είχε ανακοινωθεί. 
