Με ποσό 80 δισ. δρχ. θα ενισχυθούν ελληνικές επιχειρήσεις μόνο από το υπουργείο Ανάπτυξης για την επέκτασή τους στο ηλεκτρονικό εμπόριο. Οι βασικοί στόχοι του επιχειρησιακού προγράμματος για την κοινωνία της πληροφορίας, ένα μέρος του οποίου διαχειρίζεται το ΥΠΑΝ, δόθηκαν χθες στη δημοσιότητα στο πλαίσιο ειδικής εκδήλωσης για την ίδρυση του e-Business Forum.
 Ο υπουργός Ανάπτυξης Νίκος Χριστοδουλάκης, παρουσιάζοντας τις προοπτικές του ηλεκτρονικού εμπορίου, υπογράμμισε ότι στην Ευρώπη ο τζίρος του διπλασιάζεται κάθε 3-4 μήνες, ενώ το 2001 υπολογίζεται ότι θα το αξιοποιούν 50 εκατ. καταναλωτές. Παρατήρησε, ωστόσο, ότι η Ελλάδα υστερεί τόσο στην υποδομή όσο και στη χρήση των τεχνολογιών πληροφορικής και επικοινωνιών, ευρισκόμενη κάτω του μέσου κοινοτικού όρου. Οι επενδύσεις ανέρχονται στο 4% του ΑΕΠ έναντι 6% στην Ε.Ε. και 10% στις ΗΠΑ, ενώ πρόσβαση στο Διαδίκτυο έχει μόνο το 5% του πληθυσμού έναντι 20% στην Ε.Ε.
 Οι δράσεις του επιχειρησιακού προγράμματος για την κοινωνία της πληροφορίας που ανέλυσε ο γενικός γραμματέας του υπουργείου, Γιάννης Καλογήρου, προβλέπουν
την ενίσχυση με 80 δισ. δρχ. επιχειρήσεων για τη βελτίωση της ανταγωνιστικότητάς τους, την ενσωμάτωση τεχνολογιών πληροφορικής κ.λπ. Στόχος,
είπε ο ίδιος, είναι να δημιουργηθεί μια κρίσιμη μάζα επιχειρήσεων που θα αξιοποιεί την ηλεκτρονική επιχειρηματικότητα ώστε να παρασύρει και τις υπόλοιπες η δημιουργία δηλαδή 300 νέων επιχειρήσεων και 2.000 θέσεων εργασίας έως το 2006.
