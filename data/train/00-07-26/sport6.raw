Το σετ που έχασε προχθές το βράδυ η εθνική ομάδα του βόλεϊ από την Τυνησία της στέρησε κάθε ελπίδα να διεκδικήσει απόψε, κόντρα στην Ισπανία την πρόκρισή της στους Ολυμπιακούς Aγώνες του Σίδνεϊ. Η εθνική ομάδα είπε χθες «αντίο», καθώς γνώρισε την ήττα με 3-0 από την Κίνα (25-18, 25-22, 25-22) μέσα σε μία ώρα παιχνιδιού και μόνο διαδικαστικό χαρακτήρα αποκτά απόψε ο αγώνας με την Ισπανία (9.00 μ.μ., ET-1).
 Οι Ισπανοί με δύο νίκες και 6-0 σετ (κέρδισαν χθες το απόγευμα 3-0 την Τυνησία) είναι το φαβορί για την πρόκριση από αυτό το Προολυμπιακό τουρνουά, που διεξάγεται στο Στάδιο Ειρήνης και Φιλίας, καθώς βρίσκονται στην πρώτη θέση. Δεύτερη είναι η Κίνα με δύο πόντους και σετ 3-3 και τρίτη η Ελλάδα, με επίσης δύο πόντους, αλλά 3-4 στα σετ. Ακόμα και αν η Eθνική μας κερδίσει απόψε 3-0 σετ την Ισπανία δεν έχει ελπίδες πρόκρισης, καθώς οι Ιβηρες έχουν καλύτερη διαφορά στα σετ. 
 H Εθνική Ελλάδας του βόλεϊ απέτυχε για δεύτερη φορά μέσα σε τέσσερα χρόνια, σε διοργανώσεις που έγιναν στη χώρα μας, να πάρει την πρόκριση για την Ολυμπιάδα (είχαμε αποτύχει και το 1996 στο Προολυμπιακό τουρνουά στην Πάτρα), καθώς τα παιδιά του Τζιανπάολο Μοντάλι πραγματοποίησαν χθες απογοητευτική εμφάνιση. Και μάλιστα, απέναντι στην Κίνα, με την οποία η Ελλάδα έχει καλή παράδοση, αφού σε οχτώ προηγούμενες αναμετρήσεις είχε εφτά νίκες και μόνο μία ήττα. 
 Ολα πήγαν στραβά από την αρχή, όταν οι Κινέζοι με εκπλητική άμυνα, καλά μπλοκ και ταχύτατη ανάπτυξη στην επίθεση, έκαναν το σκορ 14-6 και τελείωσαν το πρώτο σετ μόλις σε 21 λεπτά με 25-18.
 Ο Μοντάλι με αλλαγές, όπως αυτή του Σαμαρά και του Χατζηαντωνίου, προσπάθησε να δυναμώσει την ελληνική ομάδα στο φιλέ, αλλά τίποτα δεν λειτούργησε σωστά, ούτε στο σερβίς, ούτε στην άμυνα, ενώ στην επίθεση οι πόντοι κερδίζονταν με πολύ ιδρώτα.
 Το ίδιο συνέβη στο δεύτερο σετ, με την εθνική ομάδα να μην μπορεί να αντιδράσει και να χάνει μέσα σε 24 λεπτά με 25-22. Η Ελλάδα πάλεψε το τρίτο σετ, στο οποίο προηγήθηκε δύο φορές, με 6-5 και 17-16, αλλά τα λάθη των παικτών του Μοντάλι στο σερβίς και στην υποδοχή έδωσαν και πάλι στην Κίνα τη νίκη στο σετ και στο παιχνίδι.
