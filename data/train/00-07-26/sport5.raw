 Αρνητικός (τουλάχιστον αρχικά) εμφανίστηκε ο πρόεδρος της ΕΠΑΕ Β. Μητρόπουλος, αναφορικά με την πιθανή κοινή πρόταση Ελλάδας - Τουρκίας για συνδιοργάνωση του Ευρωπαϊκού Πρωταθλήματος Ποδοσφαίρου του 2008.
 Ο κ. Μητρόπουλος, που βρέθηκε το τελευταίο διήμερο στην Κοπεγχάγη για τη σύνοδο των Ευρωπαϊκών Λιγκών, με αφορμή σχόλια των υπολοίπων εκπροσώπων που συμμετείχαν σε αυτήν και από τα οποία η συνδιοργάνωση του EURΟ 2008 προέκυπτε ότι άπαντες τη θεωρούν δεδομένη, απέδωσε την πληροφόρηση στην τουρκική πλευρά, αλλά και σχολίασε το θέμα ως εξής: 
 «Απάντησα στους Ευρωπαίους εταίρους ότι ενδεχόμενη συνδιοργάνωση του EURΟ 2008 με την Τουρκία αποτελεί για την Ελλάδα, εκτός από αθλητικό και εθνικό θέμα. Μέχρι σήμερα δεν έχει γίνει σχετική συζήτηση και ουδεμία απόφαση ελήφθη από την κυβέρνησή μας. Ακόμη, δεν έχει προηγηθεί καμία συνάντηση με την κυπριακή πλευρά, της οποίας η γνώμη σε κυβερνητικό και αθλητικό επίπεδο, θεωρώ ότι θα είναι πολύ σημαντική και, βεβαίως, καθοριστική».
 Ο πρόεδρος της ΕΠΑΕ προχώρησε ακόμη περισσότερο, λέγοντας πως «ουδείς έχει το δικαίωμα με πράξεις ή παραλείψεις να προσεγγίζει ανεύθυνα ένα τόσο μεγάλο, εθνικό και αθλητικό θέμα». Παράλληλα, γνωστοποίησε την πρόθεσή του στην προσεχή συνδρίαση του Δ.Σ. της ΕΠΟ (σ.σ. του οποίου είναι Α' αντιπρόεδρος) να προτείνει «την απόρριψη της πρόσκλησης της τουρκικής πλευράς για συζήτηση του θέματος στην Κωνσταντινούπολη στις 17 Αυγούστου, επειδή κατά την άποψή μου τα θέματα αυτής της μορφής δεν προσφέρονται για ταξίδια αναψυχής και για διαβουλεύσεις χωρίς περιεχόμενο».
 Εν τω μεταξύ, ο κ. Μητρόπουλος, στο πλαίσιο της συνόδου της ολομέλειας των Eυρωπαϊκών Λιγκών στην Κοπεγχάγη, όπου συμμετείχαν οι ομόλογοί του από Αγγλία, Γαλλία, Αυστρία, Βέλγιο, Ιταλία, Ισπανία, Γερμανία, Δανία, Ολλανδία, Σκωτία και Πορτογαλία κατάφερε να εκλεγεί (παμψηφεί μάλιστα) μέλος της Επιτροπής Επαγγελματικού Ποδοσφαίρου της UEFA για τα επόμενα δύο χρόνια. Επιτυχία αν μη τι άλλο σημαντική, η οποία ήρθε να προστεθεί στην ελληνική... επιδρομή των τελευταίων ημερών στις επιτροπές της UEFA.
 Εκτός του κ. Μητρόπουλου στην Ε.Ε.Ε. της UEFA, εξελέγησαν οι κύριοι Φίλιπς (Βέλγιο) και Αγκουιάρ (Πορτογαλία), που πήραν από εννέα ψήφους ενώ εξ οφίτσιο συμμετέχουν οι κύριοι Φόστερ (Αγγλία) και Μαρκέτι (Ιταλία). Επίσης αποφασίστηκε ότι συντονιστής των κοινών κινήσεων των ευρωπαϊκών λιγκών για τα επόμενα δύο χρόνια θα είναι ο Φράνκο Καράρο (Ιταλία).
 Στη διάρκεια της χθεσινής ημέρας, εκτός των εκλογών, επί τάπητος τέθηκαν δύο ζητήματα. Πρώτον, ο τρόπος διεξαγωγής των διασυλλογικών διοργανώσεων της UEFA (πρόταση από Σκωτία - Ολλανδία) και, δεύτερον, οι προτάσεις και επικείμενες αποφάσεις της Ευρωπαϊκής Ενωσης για τα συμβόλαια των ποδοσφαιριστών σε συνάρτηση με τις περιόδους διεθνών και εγχώριων μετεγγραφών.
 Σε ό,τι αφορά το πρώτο θέμα, ο κ. Μητρόπουλος πρότεινε να διεξάγεται το Κύπελλο UEFA σε ομίλους των τεσσάρων ομάδων και οι χώρες που είναι στις πρώτες δέκα θέσεις της βαθμολογίας της UEFA να συμμετέχουν με τέσσερις ομάδες, στις οποίες δεν θα συμπεριλαμβάνεται η κυπελλούχος κάθε χώρας. Οριστική απόφαση αναμένεται να ληφθεί στην προσεχή σύνοδο των ευρωπαϊκών λιγκών θα γίνει στη Ρόδο στις 29 Σεπτεμβρίου. Επί του δεύτερου ζητήματος οι εκπρόσωποι των λιγκών κατέληξαν στη συγκρότηση συγκεκριμένης πρότασης για τις επιπτώσεις από ενδεχόμενες αλλαγές με απόφαση της Ευρωπαϊκής Ενωσης, την οποία θα στείλουν σε όλους τους ενδιαφερόμενους, στο πλαίσιο της προσπάθειας να γίνουν κατανοητές οι ιδιαιτερότητες του ποδοσφαίρου.
