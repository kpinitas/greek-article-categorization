 στρατιωτικός εισαγγελέας, μπροστά στον οποίο οδηγείται σήμερα ο 33χρονος επιλοχίας Γιώργος Δρίβας, καλείται απαγγέλλοντας κατηγορία να προσδιορίσει τη βαρύτητα των ευθυνών του βαθμοφόρου για το θάνατο του νεαρού σπουδαστή.
 Ηταν ένας θάνατος όπου το τραγικό, το τυχαίο, αλλά και ενδεχόμενη αμέλεια έστησαν το μακάβριο χορό τους κυριολεκτικά μέσα στο σκοτάδι.Ο 22χρονος Νίκος Χανόπουλος βρίσκεται χθες γύρω στις 2.30 μετά τα μεσάνυχτα νεκρός, δίπλα στη βέσπα του, στη λεωφόρο Σχιστού, καμιά 150αριά μέτρα μακριά από το συρματοπλεγμένο περίβολο του στρατοπέδου Στεφανάκη της Μονάδας Διοικητικής Μέριμνας της 180ής Μοίρας Πυροβολικού (ΜΚΒ). Μία σφαίρα πυροβόλου όπλου έχει διαπεράσει το κορμί του. Στο αστυνομικό τμήμα Περάματος ένα τηλεφώνημα από υπολοχαγό της Μοίρας ενημερώνει για δύο πυροβολισμούς από το όπλο του αξιωματικού υπηρεσίας της μονάδας.
 Σύμφωνα με ανεπίσημες πληροφορίες από στρατιωτικές πηγές, όλα άρχισαν λίγο μετά τη μιάμιση μετά τα μεσάνυχτα, όταν ο φαντάρος σε σκοπιά του στρατοπέδου που βλέπει προς τη λεωφόρο, ειδοποιεί εσπευσμένως τον αρχιφύλακα της μονάδας, έναν λοχία εθελοντή πενταετούς υπηρεσίας, λέγοντάς του πως πενήντα μέτρα μακριά του, προς τα δεξιά, σε μια σκοτεινή γωνιά κοντά στον περίβολο, ακούει κάποιους περίεργους θορύβους. Οτι ακούει κάτι σαν σουρσίματα, σαν βήματα που σπάνε κλαριά από θάμνους, ίσως και κάποιον να σφυρίζει. Ο λοχίας από το διπλανό φυλάκιο, λίγα μέτρα από τη σκοπιά, σπεύδει αμέσως, στήνει αυτί μαζί με
το σκοπό για λίγη ώρα, ακούει κι εκείνος κάποιους θορύβους και ειδοποιεί με τη
σειρά του τον αξιωματικό υπηρεσίας, το μόνιμο επιλοχία Γιώργο Δρίβα, λέγοντάς του να έλθει γιατί κάτι συμβαίνει.
 Ο επιλοχίας φτάνει αμέσως στη σκοπιά με το όπλο και τα πυρομαχικά ασφαλείας, ένα τυφέκιο εφόδου G3Α4 με σπαστό κοντάκι. Μαζί με το λοχία - αρχιφύλακα κατευθύνονται προσεκτικά προς το σημείο απ' όπου ακούγονταν οι θόρυβοι. Ο Δρίβας, που έχει στο μεταξύ γεμίσει και οπλίσει, διακρίνει κάποια σκιά σαν ανθρώπινη σιλουέτα να κινείται κοντά στο συρματόπλεγμα, φωνάζει επανειλημμένως
«Αλτ! Τις ει; » και αμέσως μετά, χωρίς να στηρίξει το όπλο στον ώμο του και να σκοπεύσει, πυροβολεί δύο φορές από το ύψος της μέσης του. Στους αστυνομικούς, που με παρουσία αντισαγγελέα του Στρατοδικείου Αθηνών διεξήγαγαν χθες την προανάκριση, ο επιλοχίας επαναλαμβάνει επίμονα πως έπραξε σύμφωνα με ό,τι προβλέπεται από τους στρατιωτικούς κανονισμούς και πως και τις δύο φορές πυροβόλησε στον αέρα για εκφοβισμό. Στη συγκεκριμένη μονάδα τα μέτρα επαγρύπνησης μπορούν να θεωρηθούν αυξημένα. Λίγο πιο πάνω, προς το βουνό, είναι η βάση των αντιαεροπορικών πυραύλων Χωκ της 180 ΜΚΒ. Η περιοχή, απομονωμένη και μη αστυνομευόμενη, θεωρείται εστία δραστηριότητας εγκληματικών
 Ο επιλοχίας μεταφέρθηκε χθες, για να κρατηθεί, στη Γενική Ασφάλεια Αθηνών. 
 Σύμφωνα με την ανακοίνωση της Aσφάλειας, ο Νίκος Χανόπουλος φέρει διαμπερές τραύμα από βολίδα πυροβόλου όπλου στη θωρακική χώρα, με φορά από δεξιά προς τα
αριστερά. Οι αστυνομικοί βρήκαν στο σημείο απ' όπου πυροβόλησε ο επιλοχίας Γιώργος Δρίβας δύο αβολίδωτα φυσίγγια και έναν κάλυκα 7, 62 mm.
 Συντριμμένοι από το χαμό του 22χρονου σπουδαστή των ΤΕΙ, οι συγγενείς του έλεγαν χθες ότι ο Νίκος Χανόπουλος, που είχε βγει για να διασκεδάσει με την κοπελιά του και τους φίλους του στην Ελευσίνα, επέστρεφε πάνω στη βέσπα από τη
λεωφόρο Σχιστού στο πατρικό του στη Νίκαια. Και υποθέτουν ότι είχε σταματήσει στο φανάρι στη διασταύρωση με το στρατόπεδο, όπου εκεί τον βρήκε μία από τις δύο σφαίρες που έριξε το όπλο του επιλοχία και τον άφησε στον τόπο.
