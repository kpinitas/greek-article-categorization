Του Π.ΚΟΡΚΟΔΕΙΛΟΥ Μπαράζ ορισμού Ελλήνων διαιτητών σε αγώνες του Κυπέλλου UEFA. Με έγγραφό της προς την ΕΠΟ η Ευρωπαϊκή Συνομοσπονδία ανακοίνωσε ότι η Επιτροπή Διαιτησίας της (σ.σ. στην οποία πρόσφατα εξελέγη μέλος και ο Ελληνας αρχιδιαιτητής Βασίλης Νικάκης, αλλά αυτό ουδεμία σχέση έχει με το συγκεκριμένο θέμα) αποφάσισε να ορίσει τέσσερις -από τους επτά συνολικά- διεθνείς διαιτητές σε αγώνες της προκριματικής φάσης του φετινού Κυπέλλου UEFA.
 Ετσι, ο Γιώργος Φασόλης, που διανύει και την τελευταία χρονιά του ως διεθνής αφού συμπληρώνει το προβλεπόμενο όριο ηλικίας, θα παίξει στις 24 Αυγούστου τον αγώνα της βελγικής Λιρς με την ουκρανική Εκράνας. Την ίδια μέρα (24/8) οι Γιώργος Μποροβήλος και Σπύρος Παπαδάκος ορίστηκαν να συφρίξουν, ο μεν πρώτος το Βίσλα Κρακοβίας (Πολωνία) -Ζελέζνιτσαρ (Βοσνία-Ερζεγοβίνη) και ο δεύτερος το Τέουτα (Αλβανία) -Ραπίντ Βιέννης (Αυστρία). Δεκατέσσερις ημέρες νωρίτερα (10/8), ο Γιώργος Κασναφέρης θα διαιτητεύσει στο Λουξεμβούργο την πρώτη αναμέτρηση (σ.σ. οι άλλες είναι ρεβάνς) μεταξύ της Ζενές Ες με την σκωτσέζικη Σέλτικ.
 Εν τω μεταξύ, η ισπανική ομοσπονδία, στο πλαίσιο της συνεργασίας της με την ελληνική, κάλεσε έναν εκ των Ελλήνων διεθνών διαιτητών (θα τον ορίσει η ΕΠΟ) να συμμετάσχει στο συνέδριο που διοργανώνει από τις 16 έως τις 20 Αυγούστου στη Βαρκελώνη, με θέμα «Η ψυχολογική ετοιμότητα των κορυφαίων διαιτητών». Στο συνέδριο αυτό θα συμμετάσχουν όλοι οι διεθνείς Ισπανοί διαιτητές, οι διαιτητές Α' κατηγορίας Ισπανίας και τουλάχιστον 10 διαιτητές με το σήμα FIFA από διάφορες χώρες.
 ***Στις 8 το βράδυ θα ξεκινήσει στις 2 Σεπτεμβρίου ο αγώνας της Εθνικής Ομάδας Ανδρών με την αντίστοιχη της Γερμανίας στο Αμβούργο για την προκριματική φάση του Μουντιάλ 2002.
 ***Δύο προτάσεις για φιλικά ματς, για την Εθνική Ελπίδων τον επόμενο Φεβρουάριο και την Εθνική Νέων τον Απρίλιο του 2001, έφτασαν στην ΕΠΟ από Σλοβακία και Ιταλία, αντίστοιχα.
