 Τα, κατά τους Bραζιλιάνους, τερτίπια που έκανε η ΑΕΚ στην υπόθεση του Τιάγκο, έφεραν και την αντίδραση, έστω και καθυστερημένα εκ μέρους της Παλμέιρας. 
 Πώς; Μα, με το να υψώνουν εμπόδια στη μετεγγραφή τού... Ροντρίγκο Λασάρντο Ράμος «Φερούζεμ»! Του παίκτη, δηλαδή, που έχει ήδη υπογράψει συμβόλαιο συνεργασίας με την ΑΕΚ και συμμετέχει στην προετοιμασία της ομάδας στην Ολλανδία και για τον οποίο η Ενωση έχει πληρώσει μερικά εκατομμύρια δραχμές... 
 Η ποδοσφαιρική ομοσπονδία της Βραζιλίας ενημέρωσε αρμοδίως την ΕΠΟ ότι δεν μπορεί να στείλει το Διεθνές Πιστοποιητικό Μετεγγραφής του Φερούζεμ, αφού ο παίκτης δεν έχει εξασφαλίσει από την Παλμέιρας, την προηγούμενη ομάδα του, έγγραφο ελεύθερης μετεγγραφής.
 Τι σημαίνει αυτό επί της ουσίας; Τίποτα. Ο Φερούζεμ θα παίξει στην ΑΕΚ κανονικά, έστω και με προσωρινό δελτίο, και πως το μόνο που μπορεί να κερδίσει η Παλμέιρας είναι, εάν κι εφόσον κρίνει σχετικά η FIFA, κάποια εκατομμύρια δραχμές ως αποζημίωση για την ανάπτυξη και πρόοδο του ποδοσφαιριστή που ανθρώθηκε στις ακαδημίες της. Μάξιμουμ, σε χρήματα, το ποσόν μπορεί να φτάσει τις 300.000 δολάρια.
 Η διοίκηση της ΑΕΚ δεν ανησυχεί για την εξέλιξη, μάλιστα κάποια από τα κορυφαία στελέχη της τη θεωρούσαν αναμενόμενη ως κόντρα εκ μέρους της Παλμέιρας μετά τα όσα έγιναν με τον Τιάγκο, και ετοιμάζουν τις επόμενες κινήσεις τους. Εσχατη θα είναι η προσφυγή στη FIFA.
 Εν τω μεταξύ, συνεχίζονται οι βολιδοσκοπήσεις για την απόκτηση ξένου αμυντικού (άλλος εκτός των Βιταλίνο και Κάλβο που δοκιμάζονται στην Ολλανδία). Οι τελευταίες πληροφορίες αναφέρουν ότι η ΑΕΚ χτύπησε την πόρτα ομάδας του «Καμπιονάτο», με στόχο πεπειραμένο ποδοσφαιριστή, του οποίου όμως το όνομα δεν διέρρευσε. Δεν είναι τυχαίο, άλλωστε, ότι ο Κορνίλιους Σιρχάουζ κάνει διακοπές στην Ιταλία. Πάντως, στην ΑΕΚ είναι αποφασισμένοι να πάρουν παίκτη που θα αξίζει και όχι να προχωρήσουν σε πρόχειρες λύσεις.
***Λήξαν θεωρείται από τη FIFA το θέμα με τη μετεγγραφή του Καβάζη, αφού η ΑΕΚ έδωσε στον Απόλλωνα Λεμεσού 35.000.000 δραχμές, ποσόν που είχε εκδικάσει η αρμόδια επιτροπή της παγκόσμιας συνομοσπονδίας.
