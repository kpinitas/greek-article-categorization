 Κόλαφος για την ατιμωρησία κρατικών αξιωματούχων και αστυνομικών, οι οποίοι προβαίνουν σε παράνομες πράξεις στην Τουρκία, είναι η έκθεση ανεξάρτητων ξένων
δικαστών που δόθηκε χθες στη δημοσιότητα. Η έκθεση του «Κέντρου για την Ανεξαρτησία των Δικαστών και των Δικηγόρων» διαπιστώνει επίσης ότι η τουρκική νομοθεσία δεν ανταποκρίνεται στα διεθνή πρότυπα για το σεβασμό των ανθρωπίνων δικαιωμάτων. 
 Οι αστυνομικοί δεν διώκονται σε περιπτώσεις βασανιστηρίων, διότι το νομικό σύστημα τους εξασφαλίζει ασυλία κι αν τελικά δικαστούν, οι ποινές που τους επιβάλλονται είναι ασήμαντες, αναφέρει η έκθεση του κέντρου, που είναι τμήμα της «Διεθνούς Επιτροπής Νομικών». Η επιτροπή αγωνίζεται για ανεξάρτητη δικαιοσύνη σε ολόκληρο τον κόσμο. 
 Ο Σουηδός πρώην δικαστής Φρανκ Ορτον, ο Αυστραλός δικαστής Ρόντνεϊ Μάντγκουικ και ο Βρετανός δικηγόρος Πολ Ρίτσμοντ επισκέφθηκαν την Τουρκία για 12 ημέρες το Νοέμβριο του 1999. Πριν συντάξουν την έκθεσή τους, συναντήθηκαν με τον υπουργό Δικαιοσύνης της Τουρκίας, με δικαστές, δικηγόρους, γιατρούς και εκπροσώπους οργανώσεων για τα ανθρώπινα δικαιώματα. 
 Στην 304 σελίδων έκθεσή τους, οι τρεις νομικοί επισημαίνουν τη «σχεδόν πλήρη αποτυχία των διαδικασιών για τη διερεύνηση, δίωξη και τιμωρία των κρατικών αξιωματούχων οι οποίοι εμπλέκονται σε βασανιστήρια». «Η βιαιότητα της αστυνομίας και τα βασανιστήρια υπάρχουν σε τέτοια έκταση, που δεν θα μπορούσαν
να θεωρηθούν αναπόφευκτα», αναφέρεται χαρακτηριστικά ως απάντηση στους ισχυρισμούς της τουρκικής κυβέρνησης ότι η πρακτική των βασανιστηρίων δεν είναι συστηματική. 
 Στην έκθεση του «Κέντρου για την Ανεξαρτησία των Δικαστών και των Δικηγόρων», αναφέρεται η περίπτωση ενός υψηλόβαθμου στελέχους της αστυνομίας που κρίθηκε ένοχος για κακοποίηση ενός υπερασπιστή των ανθρωπίνων δικαιωμάτων. Στον αστυνομικό επιβλήθηκε ποινή τρίμηνης φυλάκισης, αλλά μετατράπηκε σε χρηματικό πρόστιμο 1, 5 δολαρίου ή περίπου 500 δρχ.! Σε μια άλλη περίπτωση, δύο αστυνομικοί κρίθηκαν ένοχοι για την κακοποίηση ενός 12χρονου αγοριού. Η ποινή που τους επιβλήθηκε ήταν φυλάκιση ενός έτους, η οποία μετατράπηκε σε δεκάμηνη με αναστολή. 
 Στην έκθεση εκφράζεται επίσης η ανησυχία των νομικών για το γεγονός ότι η τουρκική νομοθεσία θεωρεί αξιόποινα αδικήματα την «προσβολή του νόμου, του κράτους ή του στρατού...ένδειξη αυταρχικού κράτους με ανεπαρκή σεβασμό στην ελευθερία της έκφρασης». Ως θετικά βήματα στο τουρκικό νομικό σύστημα αναφέρονται η απομάκρυνση των στρατιωτικών δικαστών από τα Δικαστήρια Κρατικής
Ασφάλειας, η μείωση του χρόνου προφυλάκισης και η αύξηση των ποινών για μέλη των δυνάμεων ασφαλείας που κρίνονται ένοχοι για βασανιστήρια. 
 Σε γραπτή απάντησή της, η τουρκική κυβέρνηση αναφέρει ότι τα μέλη του «Κέντρου
για την Ανεξαρτησία των Δικαστών και των Δικηγόρων» που πήραν μέρος στην αποστολή στην Τουρκία «υπερέβησαν σκανδαλωδώς την εντολή τους» και ότι η έκθεση «προβάλλει άδικες επικρίσεις όχι μόνο για το νομικό σύστημα της Τουρκίας, αλλά για το σύνολο των δομών του τουρκικού κράτους και το Σύνταγμα».
 Εν τω μεταξύ χθες, οι συνήγοροι του πρώην πρωθυπουργού της Τουρκίας, Νετζμετίν
Ερμπακάν, κατέθεσαν προσφυγή στο Ευρωπαϊκό Δικαστήριο Ανθρωπίνων Δικαιωμάτων, ζητώντας να αρθεί η ποινή ετήσιας φυλάκισης που επιβλήθηκε στον πελάτη τους και δευτεροδίκως μετά την απόφαση ότι είναι ένοχος για υποκίνηση θρησκευτικής βίας. 
 Σε μια άλλη εξέλιξη, ο αρχηγός του τουρκικού γενικού επιτελείου, Χουσεΐν Κιβρίκογλου, δήλωσε ότι δεν έχει αντίρρηση να διευρυνθεί το Συμβούλιο Εθνικής Ασφάλειας για να περιλάβει πολιτικούς. Η Ε.Ε. απαιτεί πλήρη έλεγχο των ενόπλων
δυνάμεων από την πολιτική εξουσία, αλλά το Συμβούλιο Εθνικής Ασφάλειας, που δημιουργήθηκε από τη χούντα στην αρχή της δεκαετίας του '80, παραμένει πανίσχυρο όργανο με επιρροή στους πολιτικούς κύκλους. 
