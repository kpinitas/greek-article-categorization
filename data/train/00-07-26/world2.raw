 Η Τουρκία αναβάλλει επ' αόριστον τα σχέδια κατασκευής πυρηνικού σταθμού παραγωγής ηλεκτρικής ενέργειας, επικαλούμενη το υπερβολικό για την οικονομία της κόστος, αλλά και την πεπαλαιωμένη σχετικώς τεχνολογία.
 Την ανακοίνωση έκανε προσωπικώς ο πρωθυπουργός Μπουλέντ Ετζεβίτ, λέγοντας ότι «μας είναι άχρηστο, προς το παρόν, να επενδύσουμε σε πυρηνική ενέργεια... Το πρόγραμμα οικονομικής σταθεροποίησης που εφαρμόζουμε θα μπορούσε να πληγεί σοβαρώς». Οπως εξήγησε, το σχέδιο δεν ματαιώνεται, απλώς αναβάλλεται για 10-20
χρόνια. «Δεν θα ήταν σωστό εκ μέρους μας να εγκαταλείψουμε εντελώς την κατασκευή πυρηνικών σταθμών, αλλά θα ήταν σωστό να το καθυστερήσουμε για λίγο,
επιτρέποντας να έρθει νέα γενιά πυρηνικών σταθμών. Eως τότε, η χρήση ηλιακής και αιολικής ενέργειας θα έχει διαδοθεί ευρέως», είπε ο Τούρκος πρωθυπουργός, εξηγώντας ότι η απόφαση οφείλεται σε οικονομικούς λόγους και όχι σε ανησυχίες σχετικές με το περιβάλλον.
 Το εργοστάσιο επρόκειτο να κατασκευαστεί στο Ακούγιου, στις τουρκικές ακτές της Μεσογείου. Ο Ετζεβίτ είπε ότι η κατασκευή μπορεί να αναβληθεί για το τέλος
του προγράμματος σταθεροποίησης. Ο ίδιος θύμισε τις προειδοποιήσεις των ιθυνόντων, ότι ένα δάνειο για την κατασκευή του εργοστασίου θα δημιουργούσε εκ
νέου κινδύνους χρόνιου πληθωρισμού, ενώ η χώρα έχει πάρει το δρόμο για την έξοδό της από τις πληθωριστικές πιέσεις. Είπε ακόμη ότι η χώρα θα βάλει προτεραιότητες για άλλες πηγές ενέργειας, όπως το φυσικό αέριο και οι υδροηλεκτρικοί σταθμοί, καθώς και οι εναλλακτικές πηγές ενέργειας.
 Επικαλούμενος την τουρκική εταιρεία ηλεκτρικού ρεύματος, είπε ότι τα σχέδια μπορεί να ενεργοποιηθούν πάλι, όταν σε περίπου 20 χρόνια θα εξαντλούνται τα αποθέματα φυσικού αερίου. Eως τότε το κόστος κατασκευής πυρηνοκίνητων σταθμών θα έχει μειωθεί κατά 25%, ενώ η διάρκεια ζωής των αντιδραστήρων θα έχει αυξηθεί σε 40-50 χρόνια, αντί των 30-40 που είναι σήμερα.
 Τα σχέδια κατασκευής του εργοστασίου στο Ακούγιου είχαν συναντήσει σφοδρές αντιδράσεις από γειτονικές χώρες και περιβαλλοντικές οργανώσεις, γιατί το Ακούγιου είναι πολύ κοντά σε ενεργό σεισμογόνο ρήγμα. Η Γκρινπίς χαιρέτισε την
απόφαση. «Η Τουρκία είναι αναπτυσσόμενη χώρα και δεν έχει χρόνο και χρήμα να σπαταλήσει σε τεχνολογία που μολύνει, είναι επικίνδυνη, και ξεπερασμένη», είπε
