 Ενα καμένο σπίρτο μέσα στο καρβουνιασμένο δάσος. Η στάχτη ένος τσιγάρου μέσα στο γκρίζο τοπίο. Μοιάζει με ουτοπία και όμως, οι άνδρες της Διεύθυνσης Αντιμετώπισης Εγκλημάτων Εμπρησμού μπορούν να τα βρουν. «Η φωτιά διαβάζεται», λένε χαρακτηριστικά και το έχουν αποδείξει περίτρανα μέσα στις 20 μόλις ημέρες
 H Διεύθυνση Αντιμετώπισης Εγκλημάτων Εμπρησμού είναι μια ειδική υπηρεσία του Πυροσβεστικού Σώματος, πρωτόγνωρη για τα ελληνικά δεδομένα. Ιδρύθηκε με προεδρικό διάταγμα στις αρχές του περασμένου Ιανουαρίου. Ξεκίνησε όμως να λειτουργεί πριν από λίγες ημέρες, στις 5 Ιουλίου, και έπεσε με τα... μούτρα στη δουλειά, αφού σχεδόν όλη η Ελλάδα καιγόταν από άκρου εις άκρον, δικαιώνοντας όλους όσοι υποστήριξαν την ίδρυσή της. 
 Κύρια αποστολή της ΔΑΕΕ, που είναι μια ειδική υπηρεσία και υπάγεται στο αρχηγείο του Πυροσβεστικού Σώματος, είναι η διατήρηση και η προστασία της δημόσιας ασφάλειας από τα εγκλήματα εμπρησμού, σε αστικές και δασικές πυρκαγιές. 
 «Η Διεύθυνση Αντιμετώπισης Εγκλημάτων Εμπρησμού είναι η προϊσταμένη αρχή όλων των ανακριτικών γραφείων του Πυροσβεστικού Σώματος. Καθοδηγεί, κατευθύνει και δίνει συμβουλές στα γραφεία αυτά για τη διεξαγωγή του έργου τους», εξηγεί ο διευθυντής της υπηρεσίας, αντιπυραγός Στέφανος Σωτηρόπουλος, «ενώ από μόνη της
χειρίζεται εξαιρετικά σοβαρά συμβάντα εμπρησμού και ιδίως αυτά που προκαλούνται από το οργανωμένο έγκλημα και προκαλούν το κοινό αίσθημα από τον τόπο και το μέσο δράσης τους».
 Οι περισσότεροι πυροσβέστες που την απαρτίζουν έχουν πτυχίο Νομικής, αφού ασχολούνται καταρχήν με ανακριτικά έργα, αλλά βασικό προσόν τους είναι και η πείρα.
 Πριν ξεκινήσει η διεύθυνση, το προσωπικό εκπαιδεύτηκε από Αμερικανούς συναδέλφους τους, θεωρητικά και πρακτικά. Οι Αμερικανοί πυροσβέστες, που ήταν οι πρώτοι του είδους σε όλο τον κόσμο, εκπαίδευσαν και τους Ισπανούς. Η Ελλάδα
είναι η δεύτερη χώρα στην Ευρώπη στην οποία λειτουργεί αυτή η υπηρεσία.
 Πριν ακόμη αρχίσει να λειτουργεί, κλιμάκιο της υπηρεσίας πήγε στα Κύθηρα. Αυτή
ήταν και η πρώτη αποστολή των ανδρών της διεύθυνσης. Και μάλιστα επιτυχημένη.
Οι άνδρες της ΔΑΕΕ, 10 μέχρι στιγμής στον αριθμό, σε συνεργασία με τα τοπικά ανακριτικά γραφεία, βρήκαν ότι η πυρκαγιά που ξέσπασε στο νησί και αποτέφρωσε χιλιάδες στρέμματα δασικής έκτασης είχε ξεκινήσει από τη χωματερή.
 «Η φωτιά διαβάζεται. Aφήνει υπολείμματα, που μπορείς να καταλάβεις πώς ξεκίνησε. Από τον τρόπο που έχουν καεί τα δέντρα, από τα χορτάρια που έχουν μείνει, από τις πέτρες, από τη φορά που έχει πάρει. Και φυσικά από την πείρα»,
 Αν και η διεύθυνση υπολειτουργεί, όπως οι ίδιοι λένε, τα αποτελέσματα έχουν ξεπεράσει κάθε αρχική προσδοκία. Από την ημέρα που οι «αστυνομικοί» της Πυροσβεστικής ξεκίνησαν τη δράση τους, δεν έχουν σταματήσει στιγμή. Εχουν επιληφθεί σε 12 δασικές πυρκαγιές, στο Πόρτο Χέλι, στην Κεφαλλονιά, στο Γραμματικό Αττικής, στη Ζάκυνθο, στο Ξυλόκαστρο, στη Σάμο, στον Πύργο και έχουν εξιχνιάσει 8 υποθέσεις.
 «Η υπηρεσία άργησε να λειτουργήσει. Το φόρτο εργασίας και οι μεγάλες πυρκαγιές
δεν μας επέτρεψαν να οργανωθούμε», τονίζει ο κ. Σωτηρόπουλος. «Είμαστε δέκα άτομα. Τα ίδια άτομα πήγαν σε όλες αυτές τις πυρκαγιές. Είμαστε πάνω από δέκα ημέρες στους δρόμους. Ομως, κανείς δεν παραπονιέται. Την αγαπάμε πολύ τη δουλειά μας», υπογγραμίζει και εκείνη την ώρα χτυπάει το τηλέφωνο στο γραφείο του. Ενας συνάδελφός τους, που βρισκόταν σε άδεια, ήθελε να βοηθήσει στην εξιχνίαση μιας πυρκαγιάς στην περιοχή όπου παραθέριζε.
 «Το κάνουμε από μεράκι όλοι. Γι' αυτό και δουλεύουμε όλες τις ημέρες και τις ώρες. Γιατί θεωρούμε ότι αν εμείς πάμε καλά, θα έχουμε λιγότερες πυρκαγιές. Αυτοί που έχουν σκοπό να βάλουν φωτιές, θα το σκεφτούν πριν το κάνουν», εξηγούν χαριτολογώντας.
 Γι' αυτό, την επόμενη φορά που θα πετάξετε ένα σπίρτο ή ένα τσιγάρο από το παράθυρο του αυτοκινήτου σας, σκεφτείτε το πολύ καλά. Γιατί, αν τώρα υπολειτουργούν, φανταστείτε τι έχει να γίνει στη συνέχεια.
 «Από το φθινόπωρο, όπως μας διαβεβαίωσε η ηγεσία του Πυροσβεστικού Σώματος, θα
έχουμε τουλάχιστον 30 άτομα παραπάνω. Παράλληλα, μέσα σε λίγες ημέρες θα παραλάβουμε ηλεκτρονικό υπολογιστή, στον οποίο θα καταχωρίσουμε όλους τους εμπρηστές, με φωτογραφίες και στοιχεία που υπάρχουν μέχρι αυτή τη στιγμή, ενώ θα έχουμε και ένα πρόγραμμα ανάλογο με εκείνο της αντιτρομοκρατικής υπηρεσίας,
στο οποίο θα φτιάχνουμε σκίτσα ώστε να βοηθούμε τους αυτόπτες μάρτυρες και να εντοπίζουμε πιο εύκολα τους εμπρηστές».
 Οπως μας εξήγησαν, αν υπήρχε ήδη το αρχείο εμπρηστών, θα μπορούσαν να είχαν εντοπίσει γρηγορότερα τους δράστες. Τουλάχιστον, στις περιπτώσεις που έτυχε οι
δράστες να είχαν ξαναβάλει από πρόθεση φωτιά στο παρελθόν. «Θα μπαίναμε στο αρχείο, θα κοιτάζαμε το ιστορικό της συγκεκριμένης περιοχής και θα ξεκινούσαμε
 Πέρα από τη Διεύθυνση Αντιμετώπισης Εγκλημάτων Εμπρησμού, που έχει την έδρα της στο Χαλάνδρι, κατά την καλοκαιρινή περίοδο λειτουργούν στο κέντρο των περιφερειακών διοικήσεων 13 κλιμάκια για τις δασικές πυρκαγιές.
 «Ηταν απαραίτητο να ιδρυθεί αυτή η διεύθυνση, γιατί, πέρα από αυτά που προσφέρει στον ανακριτικό τομέα, λειτουργεί και αποτρεπτικά για τον κόσμο», αναφέρει ο διευθυντής. «Πιστεύουμε μελλοντικά ότι θα έχουμε μείωση των εμπρησμών από τη δραστηριότητα της υπηρεσίας μας. Aν και έχουμε πολύ λίγο χρόνο που λειτουργούμε, τα αποτελέσματα είναι ενθαρρυντικά. Οι πολίτες συνεργάζονται», λέει και κάνει έκκληση σε όσους γνωρίζουν οτιδήποτε για κάποια
πυρκαγιά, να επικοινωνήσουν έστω και ανώνυμα στο κέντρο της Πυροσβεστικής Υπηρεσίας, στο 199.
 «Οποιοσδήποτε θέλει, μπορεί να μας δώσει μια πληροφορία. Μπορεί για εκείνον να
είναι ασήμαντη, χρήσιμη ωστόσο για εμάς, έστω και ανώνυμα. Και εμείς θα την αξιοποιήσουμε. Βέβαια, αν είναι επώνυμη, θα είναι ακόμη καλύτερα, γιατί θα μπορέσουμε να βρούμε τον άνθρωπο αυτό, να τον ρωτήσουμε κάποια πράγματα, να έχουμε καλύτερα αποτελέσματα».
 Το 1999, σε όλη την αντιπυρική περίοδο είχαν συλληφθεί 22 εμπρηστές: 11 από πρόθεση και 11 από αμέλεια. Μέχρι σήμερα, η Διεύθυνση Αντιμετώπισης Εγκλημάτων
Εμπρησμού έχει συλλάβει 14 άτομα. Οι 7 κατηγορήθηκαν για εμπρησμό από αμέλεια και οι υπόλοιποι από πρόθεση. Οσον αφορά τις υπόλοιπες περιπτώσεις που παρέμειναν ανεξιχνίαστες, η έρευνα συνεχίζεται.
 Πάντως, τα πράγματα γίνονται ακόμη πιο σκληρά και νομικά πλέον για τους εμπρηστές. Πέρα από τη διαδικασία των ποινικών κυρώσεων, οι εμπρηστές είτε από
πρόθεση είτε από αμέλεια θα έχουν να αντιμετωπίσουν και το διοικητικό πρόστιμο.
 Σύμφωνα με νέα υπουργική απόφαση των υπουργείων Δημόσιας Τάξης, Γεωργίας και Οικονομικών, η ηγεσία του Πυροσβεστικού Σώματος θα επιβάλει -ανάλογα με την καμένη έκταση και την κινητοποίηση πυροσβεστικών δυνάμεων- στους εμπρηστές δασικών εκτάσεων χρηματικό πρόστιμο από 500.000 δρχ. μέχρι 20.000.000 δρχ., ενώ για τις χωματερές το ελάχιστο που προβλέπεται θα είναι 2.000.000 δρχ. Το πρόστιμο αυτό είναι δημόσιο έσοδο και θα εισπράττεται από την εφορία.
 Παράλληλα, αναμένεται πυροσβεστική διάταξη «Πρόληψης Δασικών Πυρκαγιών», κατά την οποία, αν βάλεις φωτιά για να κάψεις χόρτα χωρίς την άδεια της Πυροσβεστικής Υπηρεσίας, θα πηγαίνεις κατηγορούμενος.
 «Δεν μπορεί να βάζει φωτιά ο καθένας, ό,τι ώρα θέλει. Πολλές φορές έχουν ξεσπάσει μεγάλες πυρκαγιές με αυτό τον τρόπο. Το παλαιό καθεστώς δεν ήταν τόσο
ξεκάθαρο, γι' αυτό ετοιμάζεται η διάταξη που θα ρυθμίζει αυτές τις περιπτώσεις», εξηγούν.
 Ανεξάρτητα όμως από την ίδρυση και τις επιτυχίες αυτής της διεύθυνσης, πρέπει να γίνει συνείδηση όλων μας η προστασία του δάσους. Και να μη μένουμε στα λόγια, αλλά να την κάνουμε πράξη...
