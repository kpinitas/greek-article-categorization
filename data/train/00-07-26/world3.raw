 Ασχημα τα νέα για όσους συνήθισαν να «μουχλιάζουν» μπροστά στην τηλεόραση, πεπεισμένοι ότι έτσι τουλάχιστον ξεκουράζουν το μυαλουδάκι τους. Η σύγχρονη επιστημονική έρευνα κατέληξε με σιγουριά στο συμπέρασμα ότι ο εγκέφαλος μοιάζει με μυ που χρειάζεται διαρκώς να ασκείται. Ή τον χρησιμοποιείς ή το παίρνεις απόφαση πως θα τον χάσεις. Στο διάβασμα, τα σταυρόλεξα, τα παζλ και το Σκραμπλ μπορεί να κρύβεται το μυστικό της πνευματικής μας υγείας, ενώ η τηλεόραση μοιάζει να είναι καλή σύμμαχος της νόσου Αλτσχάιμερ.
 Σύμφωνα με τα τελευταία στοιχεία, η ασθενής μνήμη δεν είναι το αναπόφευκτο αποτέλεσμα του γήρατος και υπάρχουν πολύ συγκεκριμένα βήματα που οι άνθρωποι μπορούν προληπτικά να ακολουθήσουν. Η πνευματική άσκηση είναι θεμελιώδους σημασίας. Τα πλεονεκτήματα ξεκινούν από την παιδική ηλικία, στην οποία και είναι πολύ χρήσιμο οι γονείς να διαβάζουν στα μικρά τους, ενώ φυσικά σημαντικό
ρόλο παίζει η εκπαίδευση, χωρίς ποτέ να είναι αργά για να ξεκινήσει κανείς το τζόγκινγκ στο μυαλουδάκι του.
 Η καλή φυσική κατάσταση βοηθάει εξίσου σημαντικά και στην πνευματική υγεία. Το
αξεπέραστο «νους υγιής εν σώματι υγιεί» αποκτά σύγχρονο περιεχόμενο. Η κακή μνήμη σχετίζεται με τις καρδιακές παθήσεις, το διαβήτη και την υψηλή σε λιπαρά
δίαιτα, κίνδυνοι που μπορούν να αποφευχθούν με μια πιο υγιεινή ζωή.
 Μάλιστα, οι επιστήμονες επιμένουν ούτε λίγο ούτε πολύ ότι κάποια μέτρα μπορούν
να δράσουν θετικά στην πρόληψη εκδήλωσης της Αλτσχάιμερ. «Υπάρχουν ορισμένα πράγματα που, αν ξέρεις ότι έχεις οικογενειακό ιστορικό (Αλτσχάιμερ) και είσαι
20 ή 30 ετών, μπορείς να αρχίσεις να κάνεις για να ενεργήσουν προληπτικά», δήλωσε ο δρ Αμίρ Σόας της Ιατρικής Σχολής του Πανεπιστημίου του Κλίβελαντ.
 Ο ίδιος επιμένει: «Διαβάζετε, διαβάζετε, διαβάζετε». Λύνετε σταυρόλεξα και φτιάξτε παζλ. Κάντε εξάσκηση στο σκάκι και το Σκραμπλ. Μάθετε μια ξένη γλώσσα ή αποκτήστε ένα νέο δημιουργικό χόμπι. «Οτιδήποτε μπορεί να δώσει κίνητρο στο μυαλό σας για να σκεφτεί».
 Επίσης, ο δρ Σόας «απαγορεύει» την τηλεόραση. «Οταν παρακολουθείς τηλεόραση, ο
εγκέφαλος μένει ουδέτερος». Μάλιστα, οι επιστήμονες σκοπεύουν άμεσα να εξετάσουν την πιθανή σχέση που μπορεί να έχει η εμφάνιση της νόσου Αλτσχάιμερ με τις ώρες που οι ασθενείς παρακολουθούσαν τηλεόραση συγκριτικά με άλλους υγιείς ανθρώπους.
 Το στερεότυπο της γιαγιάς που ξεχνάει δείχνει ξεπερασμένο για τους ειδικούς. Μέχρι σήμερα, οι επιστήμονες πίστευαν ότι οι νευρώνες του εγκεφάλου εξασθενούν
αναπόφευκτα στα γηραιά άτομα, με αποτέλεσμα να επηρεάζεται η εγκεφαλική λειτουργία. Ακόμη όμως και στα ηλικιωμένα άτομα υπάρχουν μηχανισμοί ανάπλασης των εγκεφαλικών κυττάρων που μπορούν να δράσουν σωτήρια για την ικανοποιητική λειτουργία του.
 Οι ίδιοι επιστήμονες του Πανεπιστημίου του Κλίβελαντ μελέτησαν τις περιπτώσεις
550 ατόμων και διαπίστωσαν ότι εκείνοι που ως μεσήλικες ήταν λιγότερο δραστήριοι πνευματικά, αλλά και όσον αφορά στη φυσική τους κατάσταση, είχαν τρεις φορές περισσότερες πιθανότητες να νοσήσουν από Αλτσχάιμερ.
 Πολλές επιστημονικές μελέτες έχουν επίσης δείξει ότι άτομα με κατώτερη μόρφωση
έχουν περισσότερες πιθανότητες εμφάνισης Αλτσχάιμερ σε σχέση με άλλα ανώτερης.
Κάποιοι εντόπισαν διαφορές ακόμη και μεταξύ των πτυχιούχων πανεπιστημίου και κατόχων μεταπτυχιακού τίτλου.
