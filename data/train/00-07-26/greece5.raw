 Νέα επίθεση κατά της Nομαρχίας Ανατολικής Αττικής, αλλά και των τοπικών φορέων των Χανίων για την υπόθεση του Κουρουπητού, έκανε χθες ο υπουργός ΠΕΧΩΔΕ, Κώστας Λαλιώτης. Για την περίπτωση της Ανατολικής Αττικής, υπενθύμισε ότι έχει
θέσει προθεσμία έως τις 31 του μηνός για να υποβάλουν προτάσεις διαχείρισης των απορριμμάτων και προειδοποίησε ότι θα προχωρήσει το υπουργείο από μόνο του
στη δημιουργία τριών ΧΥΤΑ, στον Αυλώνα, στην Κερατέα και στο Γραμματικό, για τους οποίους το Συμβούλιο της Επικρατείας έχει δώσει θετική γνωμοδότηση.
 Ο υπουργός ΠΕΧΩΔΕ έκανε λόγο για εγκληματική αδιαφορία και κάλεσε τους τοπικούς φορείς να αναλάβουν τις ευθύνες τους, τονίζοντας ότι οι δύο αυτές περιοχές αποτελούν παραδείγματα προς αποφυγή.
 Στη χθεσινή συνέντευξη Tύπου, ο Κώστας Λαλιώτης παρουσίασε τα προγράμματα διαχείρισης των απορριμμάτων που υλοποιήθηκαν από το 1994, τα οποία απορρόφησαν πάνω από 110 δισ. δρχ. Eως το 2006, οι σχεδιασμοί του υπουργείου ΠΕΧΩΔΕ προβλέπουν επενδύσεις της τάξης των 250 δισ. δρχ. και παρεμβάσεις που θα απαλλάξουν από το σημερινό βραχνά των σκουπιδιών το 80% του πληθυσμού της χώρας.
 Ο υπουργός χαρακτήρισε «εκρηκτικό» το πρόβλημα των σκουπιδιών και έκανε λόγο για τις 3.500 χωματερές που λειτουργούν σήμερα σε ολόκληρη τη χώρα, τις οποίες
χαρακτήρισε «βραδυφλεγείς βόμβες». Σήμερα, στη χώρα μας, «παράγονται» κάθε χρόνο 4 εκατομμύρια τόνοι οικιακών απορριμμάτων, 450 χιλιάδες τόνοι επικίνδυνων βιομηχανικών αποβλήτων, καθώς και 15 χιλιάδες τόνοι μολυσματικών νοσοκομειακών αποβλήτων.
 Ειδικά για την Αττική, εκτός από τις ανατολικές περιοχές, έχουν διατεθεί έως τώρα πάνω από 37 δισ. δρχ. και στην παλιά χωματερή των Ανω Λιοσίων έχουν ήδη αλλάξει ριζικά τα πράγματα: άρχισε να λειτουργεί ο νέος ΧΥΤΑ, ενώ το Νοέμβριο αναμένεται να λειτουργήσουν, το εργοστάσιο μηχανικής διαλογής και ο αποτεφρωτήρας για τα μολυσματικά απόβλητα. Παράλληλα, ολοκληρώθηκαν τα έργα αποκατάστασης στις παλιές χωματερές, στα Λιόσια και στο Σχιστό, και έχουν ξεκινήσει τα έργα για το σταθμό μεταφόρτωσης των σκουπιδιών στον Ελαιώνα.
 Ο κ. Λαλιώτης απέκλεισε κατηγορηματικά την περίπτωση να δοθεί άδεια λειτουργίας για εργοστάσιο καύσης ή πυρόλυσης στην περιοχή της Αττικής, για περιβαλλοντικούς λόγους. Πρόσθεσε δε ότι δεν είναι αντίθετος με τέτοιες λύσεις
για την υπόλοιπη Ελλάδα, υπενθυμίζοντας ωστόσο ότι απαιτούνται σημαντικά κονδύλια και μεγάλες ποσότητες σκουπιδιών, για να είναι ανταποδοτική η επένδυση και να μην επιβαρυνθούν οι χρήστες από το κόστος λειτουργίας των εργοστασίων. 
