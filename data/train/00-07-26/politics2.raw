 Η αντιμετώπιση της γραφειοκρατίας παραμένει το μεγάλο ζητούμενο στην υπόθεση της
 Αυτό προκύπτει από τις επισημάνσεις που έκανε χθες ο υπουργός Μακεδονίας-Θράκης, Γιώργος Πασχαλίδης, στη διάρκεια κοινής συνέντευξης Τύπου που έδωσε, στους χώρους του πρώην ξενοδοχείου «Vienna» στη Θεσσαλονίκη, με το διευθυντή της Ευρωπαϊκής Υπηρεσίας για την Ανασυγκρότηση, Hugues Mingarelli.
 «Βλέπουμε, τόσο σε κοινοτικό όσο και σε ελληνικό επίπεδο, ότι υπάρχει πλαίσιο δράσης, υπάρχουν πόροι, υπάρχει πολιτική βούληση για να προωθηθεί η πολιτική σταθερότητα και η οικονομική και κοινωνική ανάπτυξη της περιοχής των Βαλκανίων, με ορίζοντα τη μελλοντική ενσωμάτωσή της στον ευρωπαϊκό κορμό», τόνισε ο υπουργός και συνέχισε: «Zητούμενο για να γίνουμε πιο αποτελεσματικοί είναι να πετύχει ο αγώνας κατά της γραφειοκρατίας».
 Ο κ. Πασχαλίδης απέδωσε τη γραφειοκρατία τόσο στην ασυμβατότητα των διοικητικών συστημάτων μεταξύ των χωρών, όσο και στην ύπαρξη αδρανών δυνάμεων,
αλλά και δυνάμεων της διαφθοράς, που, όπως είπε, είναι τόσο έντονες στο χώρο των Βαλκανίων.
 Aναφέρθηκε εκτενώς στο ελληνικό σχέδιο για την ανασυγκρότηση των Βαλκανίων, ύψους 180 δισ. δρχ., τόνισε όμως την απουσία κοινής εξωτερικής πολιτικής στους
κόλπους των χωρών της Ευρωπαϊκής Ενωσης και, όπως είπε, «αυτό δημιουργεί εμπόδια και καθυστερήσεις στα θέματα της ανασυγκρότησης». Ο ίδιος τάχθηκε υπέρ
της ομοσπονδοποίησης της Ευρώπης και είπε ότι «όλα αυτά που έγιναν στο πλαίσιο
της ΟΝΕ δεν θα έχουν κανένα νόημα εάν δεν υπάρξει κοινωνική συνοχή και ενιαία εξωτερική οντότητα», ενώ καταλήγοντας σημείωσε, «και βέβαια δεν νοείται να μιλάμε για ενιαία Ευρώπη, όταν αυτή θα έχει μια "βαλκανική τρύπα" στους κόλπους της».
 Πάντως, ο κ. Πασχαλίδης δεν παρέλειψε να κάνει αναφορά στις ενέργειες και στις
προσπάθειες που έκαναν για την υπόθεση της ανασυγκρότησης των Βαλκανίων τόσο ο
προκάτοχός του, Γιάννης Μαγκριώτης, όσο και ο αδικοχαμένος, Γιάννος Κρανιδιώτης.
 Από την πλευρά του ο κ. Mingarelli τόνισε ότι μέσα στους λίγους μήνες από την ίδρυσή της η υπηρεσία έχει ήδη προσδιορίσει και έχει προωθήσει την υλοποίηση προγραμμάτων στο Κόσοβο, ύψους 175 εκατ. ευρώ. Τα προγράμματα που έχουν εγκριθεί από την Ευρωπαϊκή Ενωση, και είναι για το έτος 2000, έχουν σαν στόχο την αποκατάσταση των ζημιών σε υποδομές και κτίρια και παράλληλα, την ανάπτυξη
δραστηριοτήτων που θα βοηθήσουν στην οικονομική και κοινωνική ανάπτυξη του Κοσόβου, πρόσθεσε.
