Για «μια παγκόσμια τάξη βασισμένη στην ισότητα και τη δικαιοσύνη» κάνουν λόγο,
αναλύοντας τους στόχους της παγκοσμιοποίησης, οι τέσσερις κεντρο-αριστεροί πρωθυπουργοί της Ευρώπης, της Bρετανίας Τόνι Μπλερ, της Γερμανίας Γκέρχαρντ Σρέντερ, της Ολλανδίας Βιμ Κοκ και της Σουηδίας Γκόραν Πέρσον, στο ξεκίνημα της Διάσκεψης της Χιλιετίας, στη Νέα Υόρκη. Η διεύρυνση του κύκλου των νικητών
στην οικονομία, η ενίσχυση της κοινωνίας των πολιτών και η από κοινού δράση, θα γίνουν οι βάσεις στις οποίες θα στηρίξουν τις νέες λύσεις που αναζητούν.
 Η ατζέντα της συνάντησης αυτής της εβδομάδας για τη Διάσκεψη της Χιλιετίας είναι αποκαρδιωτική. Ανάπτυξη, συγκρούσεις, ναρκωτικά, AIDS, όλα απαιτούν μια σταθερή πολιτική με καινοτομίες. Αλλά πιστεύουμε ότι υπάρχει μια διαφαινόμενη κοινή συναίνεση σχετικά με το σωστό πλαίσιο για την οικοδόμηση μιας παγκόσμιας
τάξης βασισμένης στην ισότητα και την κοινωνική δικαιοσύνη. Η πρόκληση για μας
είναι να εφαρμόσουμε ό,τι γνωρίζουμε ήδη πως είναι σωστό, όπως και να δουλέψουμε πάνω σε καινούργιες λύσεις.
 Πέρυσι τον Ιούνιο, στο Βερολίνο, 14 αρχηγοί κυβερνήσεων από την Ευρώπη, την Αμερική, τη Νότια Αφρική και τη Νέα Ζηλανδία υπέγραψαν ένα μοναδικό πολιτικό έγγραφο. Το Ανακοινωθέν του Βερολίνου έφερε μαζί πολιτικούς της κεντρο-αριστεράς για να φτιάξουν μια νέα προοδευτική ατζέντα. Αν και οι τέσσερις χώρες μας έχουν μετάσχει από κοινού σε ιστορικά δίκτυα με κοινές επιδιώξεις, είμαστε επίσης σήμερα κομμάτι μιας μεγαλύτερης πολιτικής οικογένειας με ανανεωμένες, εκσυγχρονισμένες, προοδευτικές πολιτικές. Οι αξίες
μας διαρκούν, αλλά η προσέγγισή μας είναι ριζοσπαστικά ανανεωμένη. Ολοι αγκαλιάζουμε τη δυναμική της παγκοσμιοποίησης. Μάλιστα, η κοινή πολιτική μας κουβέντα συμβολίζει την πολιτική παγκοσμιοποίηση. Αλλά οφείλουμε να προσπαθήσουμε να αντιμετωπίσουμε τα προβλήματα που εγείρονται από αυτή. Για μας, υπάρχουν τέσσερις υποδομές για την παγκόσμια πρόοδο.
 Πρώτα, χρειάζεται να διευρύνουμε τον κύκλο των νικητών στη νέα οικονομία. Αυτό
είναι σωστό για την κοινωνία, αλλά ταυτόχρονα είναι σημαντικό για την οικονομία. Η υγιής μακροοικονομική πολιτική είναι αναγκαία, αλλά όχι επαρκής. Χρειαζόμαστε δραστήρια κυβέρνηση, όχι για να λειτουργεί ως επιχείρηση, αλλά, αντίθετα, να ενισχύει τους πολίτες για να μπουν στην οικονομία της αγοράς, να ανταπτύξουν τις επιδεξιότητές τους και να φτιάξουν τις δικές τους επιχειρήσεις. Η εκπαίδευση και το ανθρώπινο κεφάλαιο είναι το κλειδί: σε όλες τις χώρες μας είναι η πρώτη προτεραιότητα για επενδύσεις. Και για εκείνους από
εμάς που μεγαλώσαμε επηρεαζόμενοι από μια επιτυχημένη μεταπολεμική πολιτική ευημερίας, πρέπει αυτή να ενισχυθεί από το διαρκή εκσυγχρονισμό των ευημερούντων κρατών. Πρέπει επίσης να υπάρξει ενεργός βοήθεια που θα προωθεί την εργασία και την ανεξαρτησία, και θα αποτρέπει τα προβλήματα και όχι απλώς θα τους παρέχει κάποια καταπραϋντικά.
 Δεύτερον, χρειάζεται να ενισχύσουμε την κοινωνία των πολιτών. Η κοινωνία των πολιτών αποτελεί ένα μέσο ελέγχου ενάντια τόσο σε μια αλαζονική κυβέρνηση όσο και στην ισχύ την ελεύθερης αγοράς. Οι βασικές αξίες πρέπει να ξεκαθαριστούν -μια κοινωνία ανοιχτή και μη-εκλεκτική, βασισμένη όμως όχι μόνο στα δικαιώματα
αλλά και στις υπευθυνότητες. Αυτές πρέπει να επιδιώξουν να αξιοποιήσουν οι διάφορες κινήσεις πολιτών για να καταπολεμήσουν το φόβο και το μίσος. Είμαστε αποφασισμένοι να αντιμετωπίσουμε τον αντι-σημιτισμό, το ρατσισμό και την ξενοφοβία. Αναγνωρίζουμε επίσης, ότι το έγκλημα είναι από τις πλέον διαβρωτικές επιδράσεις που μπορεί να δεχθεί η υγεία μιας κοινωνίας. Γι' αυτό είμαστε αποφασισμένοι να χρησιμοποιήσουμε όλα τα μέσα που έχουμε στη διάθεσή μας από τις δραστικές κοινωνικές πολιτικές έως την τελευταία τεχνολογία του DNA για να πατάξουμε το έγκλημα και τις συνέπειές του.
 Τρίτον, μετέχουμε όλοι σε ένα νέο παγκόσμιο κοινωνικό συμβόλαιο. Αναγνωρίζουμε
ότι σε έναν όλο και περισσότερο αλληλεξαρτώμενο κόσμο οι στόχοι μιας ευρύτερης
οικονομικής άνθησης και μιας ισχυρής κοινωνίας των πολιτών δεν είναι δυνατόν να αντιμετωπιστούν μεμονωμένα από κάθε κράτος ξεχωριστά. Δεν είναι μόνο το γεγονός ότι τα προβλήματα περνάνε τα σύνορα, αλλά ταυτόχρονα το κυνήγι του προσωπικού συμφέροντος σ' ένα μέρος του κόσμου μπορεί να αποδειχθεί καταστροφικό για κάποιο άλλο. Το κλειδί για την ανάπτυξη είναι να δημιουργήσουμε έναν κύκλο ηθικής για τους αξιέπαινους στόχους που συχνά απομονώνονται -τη μείωση του χρέους, την αποτροπή των συγκρούσεων, την προώθηση του εμπορίου, τις επενδύσεις στους τομείς της εκπαίδευσης και της υγείας και την προστασία του περιβάλλοντος.
 Οσον αφορά τη μείωση του χρέους (σημ. των φτωχών χωρών), οι πλούσιες χώρες έχουν υποσχεθεί να ικανοποιήσουν το αίτημα, ενώ οι αναπτυσσόμενες χώρες πρέπει
να δείξουν ότι οι φτωχοί θα ωφεληθούν. Αντιστοίχως, είναι ανάγκη να βρούμε, μέσω του δίκαιου διαλόγου, ένα τρόπο ώστε να εξασφαλίσουμε ότι το ελεύθερο εμπόριο θα στηρίξει την ανάπτυξη και τα δικαιώματα των εργαζομένων. Ακόμη, σε τομείς όπως το περιβάλλον πρέπει να επιδιώξουμε να συνδυάσουμε τα συμφέροντα αναπτυγμένων και αναπτυσσόμενων χωρών χρησιμοποιώντας νέους πρωτοποριακούς μηχανισμούς.
 Είναι μια φιλόδοξη αντζέντα -και υπάρχουν πολύ καλοί λόγοι γι' αυτό. Βασίζεται
σε καθαρές αξίες και, κρίνοντας από τη συνάντηση του Βερολίνου, τυγχάνει όλο και μεγαλύτερης υποστήριξης. Αυτό είναι πολύ σημαντικό. Πριν από δέκα χρόνια, στο τέλος του Ψυχρού Πολέμου, οι άνθρωποι μιλούσαν για το τέλος της Αριστεράς ή ακόμη και για το τέλος της πολιτικής. Δέκα χρόνια μετά, η προοδευτική πολιτική έχει απελευθερωθεί από τις παλιές αντιλήψεις. Στις τέσσερις χώρες μας
είναι τα κεντροαριστερά κόμματα που έχουν φέρει σταθερότητα στο δημοσιονομικό τομέα, που αντιμετώπισαν τον κοινωνικό αποκλεισμό, που εισήγαγαν μεταρρυθμίσεις, όπως επίσης και επενδύσεις στις δημόσιες υπηρεσίες και τώρα εργάζονται για τη δημιουργία ενός αναμορφωμένου ευρωπαϊκού κοινωνικού μοντέλου. Τα αποτελέσματα μιλούν από μόνα τους: η ανεργία μειώνεται, οι επενδύσεις αυξάνονται, το επίπεδο των υπηρεσιών στην υγεία και την εκπαίδευση βελτιώνεται.
 Για τα επιτεύγματα αυτά είμαστε περήφανοι, αλλά όχι ακόμη ικανοποιημένοι. Εχουμε μεγάλες προκλήσεις μπροστά μας. Η προστασία του περιβάλλοντος, με την αξιοποίηση όλων των δυνατοτήτων που προσφέρει η επιστημονική πρόοδος, αποτελεί
μεγίστη ευθύνη της γενιάς μας. Και ως ηγέτες τεσσάρων χωρών-μελών της Ε.Ε., αναγνωρίζουμε ότι είναι ανάγκη η Ε.Ε. να αναμορφωθεί και να προχωρήσει μπροστά. Δεσμευόμαστε να βοηθήσουμε την Ευρώπη να γίνει μέχρι το 2010 η πιο δυναμική, βασιζόμενη στη γνώση, οικονομία του κόσμου, μέσω μεταρρυθμίσεων στο κεφάλαιο και στις αγορές προϊόντων και εργασίας. Οι ευρωπαϊκές χώρες συνεργάζονται στενότερα σε τομείς όπως η πάταξη του εγκλήματος, το πολιτικό άσυλο και η άμυνα. Και μια τεράστια πρόκληση για την Ε.Ε. είναι να συμπεριλάβει στους κόλπους της νέα μέλη από την Kεντρική και Aνατολική Ευρώπη.
Αυτό απαιτεί θεσμικές μεταρρυθμίσεις προκειμένου να εξασφαλιστεί ότι η Ευρώπη θα ανταποκριθεί στις δυνατότητές της.
 Για το σκοπό αυτό, ενισχυόμαστε σε μεγάλο βαθμό από το νέο προοδευτικό δίκτυο που έχει δημιουργθεί. Μπορούμε και πρέπει να διδαχθούμε από την πολύπλευρη εμπειρία μας, μέσα και πέρα από την Ευρώπη. Διαπιστώνουμε, ωστόσο, αξιοσημείωτη ομοιότητα στις πολιτικές μας συζητήσεις. Και καθώς βρισκόμαστε στη Νέα Υόρκη για να αναπτύξουμε περαιτέρω τις ιδέες μας με πρόσκληση του προέδρου Κλίντον, είναι σημαντικό να αναγνωρίσουμε το ρόλο που ο ίδιος έχει διαδραματίσει στην προώθηση του νέου προοδευτικού διαλόγου. Λίγοι πρόεδροι έχουν ενώσει τις δύο πλευρές του Ατλαντικού τόσο αβίαστα.
 Μαθαίνουμε ο ένας από τις ιδέες του άλλου και εξηγούμε στους ψηφοφόρους μας ότι αποτελούν μέρος ενός ευρύτερου σχεδίου, βάσει του οποίου οι κυβερνήσεις θα
προωθούν την ασφάλεια και θα δημιουργούν ευκαιρίες για όλους. Κάποιοι λαοί και
κάποιες χώρες θα μπορούν πάντα να φροντίζουν τον εαυτό τους. Εμείς έχουμε όμως
μια μεγαλύτερη ευθύνη. Δεν μπορούμε να σταματήσουμε την αλλαγή, αλλά μπορούμε να τη διαμορφώσουμε για το καλό των πολλών, όχι των λίγων.
