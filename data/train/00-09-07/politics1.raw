 «Ενα δύσκολο ταξίδι», όπως επισημαίνει η ελληνική αντιπροσωπεία στο Βελιγράδι, σήμερα, θα επιβεβαιώσει την πλήρη ρήξη της Αθήνας με την κυβέρνηση Μιλόσεβιτς,
την πλήρη υποστήριξη της σερβικής αντιπολίτευσης στις εκλογές της επόμενης Κυριακής, αλλά και τη συμμόρφωση της Ελλάδος με όποια σκληρή πολιτική ακολουθήσει η Ευρωπαϊκή Ενωση στην περίπτωση νίκης του κ. Μιλόσεβιτς.
 Το δύσκολο αυτό μήνυμα προς το Βελιγράδι έδωσε χθες το μεσημέρι από τα Σκόπια ο υπουργός Εξωτερικών Γιώργος Παπανδρέου: 
 «Μεταφέρουμε ένα μήνυμα, την επιθυμία να δούμε τον σερβικό λαό να καταστεί, όπως έχει δικαίωμα, μέρος της Ευρώπης. Εμείς ως Ελληνες θέλουμε να δούμε τον σερβικό λαό να γίνεται μέρος των ευρωπαϊκών θεσμών, γιατί οι Σέρβοι έχουν δικαίωμα να είναι μέρος της Ευρώπης. Η Σερβία μπορεί να βοηθήσει τον εαυτόν της, μπορεί να κάνει βήματα, θα έπρεπε να κάνει βήματα, ώστε να βοηθήσει την περιφερειακή σταθερότητα, να βοήθησει να προχωρήσει η περιοχή σε δημοκρατικό δρόμο».
 Το μήνυμα του κ. Παπανδρέου προς το Βελιγράδι, να απομακρυνθεί το ταχύτερο από
αυτόν που του κόβει τον δρόμο προς την Ευρώπη, δηλαδή τον Σλόμπονταν Μιλόσεβιτς, αποκρυπτογραφούν εύκολα οι διπλωματικές πηγές: 
 «Οι εσωτερικές εξελίξεις στη Σερβία είναι ανησυχητικές, οι επιπτώσεις από το Κόσοβο δεν έχουν αντιμετωπιστεί, η κρίσιμη κατάσταση στο Μαυροβούνιο αυξάνεται, το συνολικό αδιέξοδο που υπάρχει στη Γιουγκοσλαβία επιτείνει την κατάσταση αυτή. Η Ελλάδα δεν μπορεί να δεχθεί "έναν Σαντάμ Χουσεΐν στα Βαλκάνια". Η Ευρώπη, όπως και η Ελλάδα, θα παρατηρήσει τις εκλογές και θα αποφανθεί μετά απ' αυτές για την πολιτική που θα ακολουθήσει στη Γιουγκοσλαβία...».
 Είναι κάτι παραπάνω από εμφανές, ότι η Αθήνα το μόνο που ΔΕΝ στηρίζει στις προσεχείς εκλογές στη Γιουγκοσλαβία είναι ο Σλόμπονταν Μιλόσεβιτς. Αλλά αυτό φαντάζει δευτερεύον μπροστά στο ερώτημα, γιατί η ελληνική κυβέρνηση, δέκα μόλις ημέρες πριν από τις κρίσιμες εκλογές στη Γιουγκοσλαβία, αποφάσισε περιοδεία, που εξ αντικειμένου έχει ευθεία και σαφή ανάμειξη στα εσωτερικά τρίτης χώρας και μάλιστα ιδιαιτέρως ευαίσθητης σε ό,τι αφορά τις υποθέσεις της
 Το ερώτημα ενισχύεται από την παρατήρηση ότι η Ελλάδα πραγματοποιεί αυτήν την περιοδεία αυτοβούλως, χωρίς την εντολή ή την καθοδήγηση της Ευρωπαϊκής Ενωσης,
όπως διευκρίνησε στο Εβιάν την περασμένη Κυριακή ο προεδρεύων του συμβουλίου των «δεκαπέντε», Γάλλος υπουργός Εξωτερικών κ. Βεντρίν.
 Οι απαντήσεις ίσως δοθούν σήμερα, μετά τη συνάντηση του κ. Παπανδρέου με τον Σλόμπονταν Μιλόσεβιτς, αλλά και τον υποψήφιο της σερβικής αντιπολίτευσης Βόγισλαβ Κοστούνιτσα, μεγάλη «ελπίδα της Δύσης», αν και ο ίδιος είναι ομοίως εθνικιστής και αντιδυτικός, όπως ο αντίπαλός του, μόνον που δεν βαρύνεται με τον πόλεμο και τις επιπτώσεις...
 Χθες το μεσήμερι ο κ. Παπανδρέου είχε μάλλον «εύκολες συναντήσεις» στα Σκόπια με τον πρωθυπουργό Γκεοργκιέφσκι και ηγέτες της αντιπολίτευσης. Καθώς και τα Σκόπια βαδίζουν σε δημοτικές εκλογές, ο κ. Παπανδρέου επέστησε την προσοχή στις πολιτικές δυνάμεις των Σκοπίων να μη χρησιμοποιούν την Ελλάδα στις εσωτερικές διαφορές τους και να μην καλλιεργούν το έδαφος για εθνικιστικές διαμάχες.
Tυπικώς ευγενείς και αιχμηροί για Γιώργο οι Σκοπιανοί
 Με τυπική ευγένεια είδαν τα Σκόπια τη χθεσινή επίσκεψη του Ελληνα υπουργού Eξωτερικών Γιώργου Παπανδρέου, ενώ τα μέσα ενημέρωσης στα βραδινά δελτία ειδήσεων έσπευδαν να διευκρινίσουν ότι βασικός στόχος της σύντομης περιοδείας του ήταν κυρίως η επίσκεψή του στο Βελιγράδι.
 Ιδιαίτερα το ιδιωτικό κανάλι Α1 ανέφερε, με μια δόση ειρωνείας, ότι στις τοπικές εκλογές των Σκοπίων παρεμβαίνουν τώρα και ξένες χώρες, χρησιμοποιώντας
παράλληλα μία έκφραση του ίδιου του κ. Παπανδρέου, για να τονίσει ότι ο Ελληνας υπουργός ήλθε για να δει τον «καλό του φίλο Λιούπτσο Γκεοργκίεφσκι» και ότι στο πλαίσιο αυτό συνάντησε επίσης τον αρχηγό του ριζοσπαστικού αλβανικού κόμματος DPA, Αρμπέν Τζαφέρι, και τον ηγέτη της αντιπολίτευσης, Μπράνκο Τσερβένκοφσκι. 
 Χαρακτηριστικές ήταν άλλωστε και οι δηλώσεις των ίδιων των πολιτικών που συνάντησε ο κ. Παπανδρέου, και οι οποίοι προσπάθησαν να μειώσουν τις εντυπώσεις από τις επισημάνσεις του Ελληνα υπουργού σχετικά με τις ανησυχίες που υπάρχουν για ενδεχόμενη αναταραχή κατά τις επικείμενες εκλογές στην πρώην αυτή γιουγκοσλαβική Δημοκρατία.
 Ο Αλβανός ηγέτης, Αρμπέν Τζαφέρι, βγαίνοντας από τη συνάντηση δήλωσε στην «Ε» ότι ο κ. Παπανδρέου είναι ένας πολιτικός με λογική αντίληψη για την περιοχή και την ευρωπαϊκή της προοπτική, παράλληλα όμως, παρακάμπτοντας το θέμα των ανησυχιών για τις επικείμενες εκλογές, τόνισε ότι «ο μόνος παράγοντας σταθερότητας στην περιοχή είναι οι Αλβανοί».
 Επίσης, ο πρώην πρωθυπουργός και πρόεδρος της Ενωσης Σοσιαλδημοκρατών, Μπράνκο
Τσερβένκοφσκι, αποφεύγοντας να αναφερθεί στην ουσία της συνάντησής του με τον κ. Παπανδρέου, περιορίσθηκε να δηλώσει στους δημοσιογράφους ότι συζήτησε μαζί του για τις διμερείς σχέσεις Ελλάδας-Σκοπίων και για τους τρόπους βελτίωσής τους, καθώς και για την ανάπτυξη των σχέσεων του κόμματός του με το ΠΑΣΟΚ. 
 Πρόσθεσε ότι άκουσε τις ελληνικές απόψεις για την ειρηνική πορεία των Βαλκανίων και ότι από την πλευρά του εξέφρασε τις ανησυχίες που υπάρχουν στα Σκόπια για τις εκλογές της Γιουγκοσλαβίας, για τις οποίες δεν είναι καθόλου αισιόδοξος. Για το λόγο αυτό τόνισε ότι θα πρέπει η διεθνής κοινότητα να αυξήσει την παρουσία της στην περιοχή και να την παρατείνει για πολύ καιρό.
 Ανεξάρτητα από τις δηλώσεις αυτές, πάντως, το κανάλι Α1 μετέδωσε επίσης αποσπάσματα από έκθεση της διεθνούς ομάδας κρίσεων που εδρεύει στις Βρυξέλλες,
σύμφωνα με την οποία οι τοπικές εκλογές των Σκοπίων δείχνουν να έχουν περισσότερο το χαρακτήρα εθνικών εκλογών, καθώς αναμένεται σ' αυτές ο λαός να εκφράσει την αντίθεσή του προς την κυβέρνηση εξαιτίας της αυξημένης ανεργίας, της παράλληλης ακρίβειας που επιβάλλεται, και ακόμα της εκτεταμένης διαφθοράς.
 Επίσης, η έκθεση τονίζει ότι υπάρχει μεγάλη αντίδραση για τις παραχωρήσεις του
πρωθυπουργού Γκεοργκίεφσκι προς τους Αλβανούς, από τους οποίους αναμένεται να αυξήσουν σταδιακά την πολιτική δύναμή τους και να δημιουργήσουν συνθήκες ομοσπονδοποίησης της χώρας.
 Τέλος τονίζεται ότι υπάρχει το ενδεχόμενο στις εκλογές της ερχόμενης Κυριακής να εμφανιστούν φαινόμενα βίας και νοθείας και επισημαίνεται ότι και αν αυτή τη
φορά οι εκλογές δεν είναι έντιμες, πράγμα που έχει γίνει και στο παρελθόν, τότε θα δημιουργηθούν νέες πολιτικές εντάσεις.
