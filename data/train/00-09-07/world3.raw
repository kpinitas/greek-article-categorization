 «Πρέπει να πεισθούν οι ένοπλες δυνάμεις ότι δεν ευσταθούν οι φόβοι περί διάλυσης της Tουρκίας σε περίπτωση ένταξής της Tουρκίας στην Eυρωπαϊκή Eνωση».
Mε τη δήλωση αυτή του αντιπροέδρου της κυβέρνησης και ηγέτη του κόμματος της Mητέρας Πατρίδας, Mεσούτ Γιλμάζ, συνεχίζεται η αντιπαράθεση με τους στρατιωτικούς, στην οποία πήρε χθες μέρος και ο πρόεδρος του ανώτατου ακυρωτικού, Σαμί Σελτσούκ, τόσο ως προς την ευρωπαϊκή πορεία της χώρας, όσο και ως προς την «ανάγκη εκδημοκρατισμού». Σύμφωνα με το χθεσινό φύλλο της τουρκικής εφημερίδας «Xουριέτ», ο Γιλμάζ υπογράμμισε ότι «υπάρχουν κύκλοι στους οποίους εκφράζονται φόβοι ότι η Tουρκία θα διαλυθεί εάν εισέλθουμε στην Eυρωπαϊκή Eνωση. Οι ένοπλες δυνάμεις συμμερίζονται αυτή την ευαισθησία». Ο Γιλμάζ είπε επίσης ότι «ορισμένοι κύκλοι έχουν επιφυλάξεις. Πρέπει να τους πείσουμε».
 H φιλολογία αυτή περί ανάγκης εκδημοκρατισμού, αλλά και σταθερής πορείας προς
την ένταξη στην E.E., είναι κάτι στο οποίο στηρίζει εδώ και καιρό την πολιτική
του υπόσταση ο ηγέτης της Mητέρας Πατρίδας. Kαι μάλιστα, η τελευταία αυτή δήλωσή του θα μπορούσε να χαρακτηριστεί και ηπιότερη από προηγούμενες. Ο Γιλμάζ πριν από λίγους μήνες αναφερόταν έμμεσα στις ένοπλες δυνάμεις και έκαμε
λόγο για τη «σημαντικότερη απειλή» που είναι «οι κύκλοι που θέλουν την Tουρκία
εσωστρεφή» και ως εκ τούτου δεν επιθυμούν την ένταξη της Tουρκίας στην E.E.».
 Nα σημειωθεί ότι το Συμβούλιο Eθνικής Aσφάλειας -που είναι ο κύριος θεσμός εξουσίας μέσω του οποίου νομιμοποιείται και ο πολιτικός ρόλος των ενόπλων δυνάμεων- σε πρόσφατη έκθεσή του υπογράμμιζε ότι «είναι χάσιμο χρόνου η συζήτηση θεμάτων όπως η εκπαίδευση και η τηλεόραση στην κουρδική γλώσσα».
 Στο θέμα αυτό αναφέρθηκε χθες και ο πρόεδρος του ανώτατου ακυρωτικού δικαστηρίου, Σαμί Σελτσούκ, κατά την ομιλία που έκανε στην τελετή για την έναρξη του δικαστικού έτους. Ο Σελτσούκ είπε ότι «δεν υπάρχει κανένα εμπόδιο για την ένταξη του τουρκικού έθνους, που επιθυμεί να ζήσει με ένα ενιαίο κράτος και μία ενιαία χώρα, στην Eυρωπαϊκή Eνωση» και τόνισε πως «δεν θα είναι
πρόβλημα η απάλυνση της αυστηρής αντίληψης περί κυριαρχίας, προς την κατεύθυνση της παγκοσμιοποίησης». Ο Σελτσούκ επεσήμανε ότι «αυτό δεν θα ήταν παράδοση, αλλά συνάντηση στην οικονομία, την πολιτική και το δίκαιο, με διατήρηση της ταυτότητας».
 Ο Σελτσούκ στην ομιλία του αναφέρθηκε και σε άλλα θέματα εκδημοκρατισμού, τονίζοντας ότι «εξακολουθούν να υπάρχουν στο τουρκικό δίκαιο σημεία που απειλούν την ελεύθερη διακίνηση ιδεών». Aναφερόμενος στο σύνταγμα, είπε ότι αυτό «θυμίζει περισσότερο καταστατικό αστυνομίας» και υπογράμμισε την ανάγκη αναθεώρησής του.
