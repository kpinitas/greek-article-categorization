 Μια μεγάλη έκπληξη επιφυλάσσει για τους πιστούς η ανάγνωση της εγκυκλίου που πρόκειται να διαβαστεί στις 14 Σεπτεμβρίου σε όλους του ναούς της Ελλάδας. Την
ημέρα, δηλαδή, που θα ξεκινήσει και τυπικά η συλλογή των υπογραφών από την Εκκλησία. Σύμφωνα με το κείμενο των έξι σελίδων, η αναγραφή του θρησκεύματος στις ταυτότητες δεν κλονίζει και δεν ενισχύει την πίστη. Στην εγκύκλιο της Ιεράς Συνόδου αναφέρεται συγκεκριμένα: 
 «...H αναγραφή του θρησκεύματος στα δελτία ταυτότητας δεν είναι δογματικό θέμα, που σημαίνει ότι ούτε ενισχύεται η πίστη μας από αυτή την αναγραφή ούτε κλονίζεται η πίστη μας από τη μη αναγραφή του θρησκεύματος. Η πίστη είναι εσωτερικό βίωμα· είναι, στην πραγματικότητα, προσωπική σχέση του ανθρώπου με το Θεό, που επιτυγχάνεται μέσα στο χώρο της Εκκλησίας».
 Πρόκειται σαφώς για στροφή της Ιεράς Συνόδου στο θέμα των ταυτοτήτων, καθώς κατά τη διάρκεια των τελευταίων τριών μηνών η βασική μομφή της συντριπτικής πλειονότητας των αρχιερέων αφορούσε την «επιδίωξη» της κυβέρνησης για «θρησκευτικό αποχρωματισμό» της Ελλάδας. Και αυτό μέσω της κατάργησης της αναγραφή του θρησκεύματος στις ταυτότητες. 
 Για να στηρίξει θεολογικά το επιχείρημά της, η Ιερά Σύνοδος αναφέρει πως «στον
ύμνο της πίστεως, όπως εκφράζεται στην προς Εβραίους Επιστολή του Αποστόλου Παύλου, φαίνεται ότι οι άνθρωποι της πίστεως "κατηγωνίσαντο βασιλείας, ειργάσαντο δικαιοσύνην, επέτυχον επαγγελιών, έφραξαν στόματα λεόντων, έσβεσαν δύναμιν πυρός, έφυγον στόατα μαχαίρας, ενεδυναμώθησαν από ασθενείας, εγενήθησαν ισχυροί εν πολέμω, παρεμβολάς έκλιναν αλλοτρίων". Και αυτά γίνονται, γιατί ο άνθρωπος της πίστεως έχει κοινωνία με το Θεό. Ο άγιος Μάξιμος ο Ομολογητής θα πει ότι η πίστη είναι δύναμη σχετική ή σχέση δραστική της υπερφυούς αμέσου τελείας ενώσεως του πιστεύοντος με τον πιστευόμενο θεό. Επειτα, τα υποστατικά ιδώματα και όλη η ζωή των προσώπων δεν περιορίζονται, ούτε εκφράζονται απόλυτα με εξωτερικές εκδηλώσεις, αφού, κατά τον Απόστολο Παύλο, μεγάλη σημασία έχει «ο κρυπτός της καρδίας άνθρωπος εν τω αφθάρτω του πραέος και ησυχίου πνεύματος, δ' εστιν ενώπιον του θεού πολυτελές» που είναι το πραγαμτικό πρόσωπο».
 Στη συνέχεια, στην εγκύκλιο αναφέρεται ότι «δεν μπορεί κανείς να παραθεωρήσει ότι η πίστη, καίτοι είναι προσωπικό βίωμα, εκφράζεται και εκδηλώνεται εξωτερικά και ιστορικά, αλλάζοντας τα κοινωνικά πράγματα και μεταμορφώνοντας την κοινωνία και τον κόσμο. Πόσες αλλαγές δεν έγιναν στην πορεία της ιστορίας από την πίστη και τη δύναμη των Αγίων Αποστόλων, Απολογητών, Πατέρων, Ομολογητών, Mαρτύρων, Οσίων και εν γένει ανθρώπων που εμπνέονταν από τη χάρη του Θεού! ».
 Τονίζει ακόμη ότι «η Ιερά Σύνοδος της Εκκλησία της Ελλάδος παρακαλεί και προτρέπει τους Ελληνες πολίτες να υπογράψουν αβίαστα το σχετικό έντυπο το οποίο θα κυκλοφορήσει, ώστε το Ελληνικό Κοινοβούλιο, το προπύργιο της Δημοκρατίας, να αποφασίσει τη διενέργεια δημοψηφίσματος, για να εκφρασθεί η βούληση του λαού, αν θα αναγραφεί ή όχι το θρήσκευμα στα δελτία ταυτοτήτων. Είναι ένα θέμα, το οποίο δεν μπορεί να κλείσει με μονομερή απόφαση. Με αυτόν τον τρόπο θα βοηθηθεί και η Πολιτεία, γιατί αν σε ένα τέτοιο σοβαρό θέμα παραμένει πικρία στο λαό, ότι παραβιάστηκε ή δεν εισακούστηκε η θέλησή του ή ότι τραυματίζεται η πολιτιστική του παράδοση, αυτό θα έχει και άλλες κοινωνικές συνέπειες».
 Ενα εντυπωσιακό πορτρέτο του αρχιεπισκόπου κ. Χριστόδουλου δέσποζε στη φετινή έκθεση χειροτεχνίας κρατουμένων στον ΕΟΜΜΕΧ. Ο πίνακας αυτός, έργο ενός Σέρβου
κρατούμενου στις φυλακές Τρικάλων, συγκέντρωσε, όπως ήταν φυσικό, τα βλέμματα των παρευρισκομένων και αποτέλεσε την αφορμή για μια νέα, φιλική παραίνεση του
υπουργού Δικαιοσύνης προς την Eκκλησία και τον κοινωνικό ρόλο που της αναλογεί.
 «...Η ενίσχυση των κρατουμένων και η επανένταξή τους στην κοινωνία βρίσκονται στην καρδιά της αποστολής της Eκκλησίας. Αυτά πρέπει να κάνει η Eκκλησία και όχι να ασχολείται με τις ταυτότητες...», είπε ο κ. Σταθόπουλος, ατενίζοντας τον πίνακα και χαμογελώντας. 
 Ελάχιστα λεπτά νωρίτερα είχε ανταλλάξει με τον εκπρόσωπο του αρχιεπισκόπου στην τελετή των εγκαινίων, ιερέα Δημ. Νίκου, φιλοφρονήσεις, ευχές και εγκώμια για την προσπάθεια που καταβάλλεται στον τομέα αυτό.
 «Η εργασία των κρατουμένων σε δημιουργικές απασχολήσεις μέσα στη φυλακή έχει μεγάλη σημασία για την επανένταξή τους. Και εκ μέρους του αρχιεπισκόπου, μετεφέρω τις πιο θερμές ευχές του και τους επαίνους του για το έργο που επιτελείται...», είπε, κλείνοντας την ομιλία του, ο ιερέας.
 «Ευχαριστώ τον αρχιεπίσκοπο για τα καλά του λόγια», ανταπάντησε ευγενικά ο κ. Σταθόπουλος. Και συνέχισε: «Η Eκκλησία είναι σε θέση να ενισχύσει τους συμπολίτες μας που κινδυνεύουν να αποκλειστούν από την κοινωνία και την αγορά εργασίας. Στον τομέα αυτό, το έργο της Εκκλησίας είναι πολύτιμο», επισήμανε ο κ. Σταθόπουλος.
 «Οι σχέσεις μας είναι άριστες. Οσα είπα για το έργο στις φυλακές, εκφράζουν και εμένα αλλά και τον αρχιεπίσκοπο», επαναλάμβανε σε κατ' ιδίαν συζητήσεις ο ιερέας.
 Βασικός στόχος της σωφρονιστικής πολιτικής του υπουργείου, όπως την περιέγραψε
ο κ. Σταθόπουλος, είναι η βελτίωση των όρων διαβίωσης των κρατουμένων, οι οποίοι πρέπει να απολαμβάνουν όλα τα ανθρώπινα δικαιώματα. «Ο σεβασμός της ανθρώπινης αξιοπρέπειας είναι ο πρώτος κανόνας, και σίγουρα υπάρχουν πολλά περιθώρια βελτίωσης», τόνισε ο υπουργός.
 Η προσπάθεια ομαλής κοινωνικής επανένταξης των κρατουμένων είναι ο δεύτερος μεγάλος στόχος της κυβέρνησης καθώς -όπως είπε ο υπουργός- ο κίνδυνος κοινωνικού αποκλεισμού τροφοδοτεί συχνά φαινόμενα ρατσισμού.
 Στην έκθεση χειροτεχνίας συμμετέχουν με έργα τους δεκάδες κρατούμενοι από όλες
σχεδόν τις φυλακές της χώρας. Από αυτούς 18 πήραν χρηματικά βραβεία από 50.000
έως 400.000 δραχμές, τα οποία αθλοθέτησαν διάφοροι «χορηγοί». Τα έργα πωλούνται σε διάφορες τιμές και τα χρήματα διατίθενται για τις ανάγκες των ίδιων των κρατουμένων. Το πορτρέτο πάντως του αρχιεπισκόπου, για όσους θελήσουν να το αποκτήσουν, τιμάται στις 450.000 δραχμές! 
