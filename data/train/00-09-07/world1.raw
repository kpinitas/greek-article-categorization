 Ανατριχιαστικές αποκαλύψεις για ατυχήματα στον πυρηνικό σταθμό του Κοζλοντούι που δεν δημοσιοποιήθηκαν, έδωσε χθες αιφνιδίως με συνέντευξή του σε βουλγαρική
εφημερίδα ο πρόεδρος της Επιτροπής Eκμετάλλευσης Aτομικής Eνέργειας. Ο Γκεόργκι Καστσίεφ είπε μεταξύ άλλων ότι από την αρχή του έτους έχουν σημειωθεί
50 πυρηνικά επεισόδια και «πρόσφατα» μάλιστα ένα, κατά τη διάρκεια του οποίου προκλήθηκε διαρροή ραδιενέργειας σε επίπεδα «70 με 80 φορές υψηλότερα από το φυσιολογικό». 
 Ο Κατσίεφ επιβεβαίωσε στην ουσία τις ανησυχίες οικολογικών οργανώσεων αλλά και
της Ευρωπαϊκής Ενωσης που ζητεί εγγυήσεις για την ασφάλεια του Κοζλοντούι πριν
προχωρήσει σε διαπραγματεύσεις για την ένταξη της Βουλγαρίας στην Ε.Ε. «Υπάρχει μια ανησυχητική τάση επιδείνωσης της ασφάλειας» παραδέχτηκε ο Γκεόργκι Κατσίεφ και αποκάλυψε ότι «πρόσφατα» συνέβη ατύχημα που συνοδεύτηκε από έκλυση ραδιενέργειας 70 με 80 φορές πάνω από τα φυσιολογικά επίπεδα. Η ραδιενέργεια «ταξίδεψε» αρκετά μέτρα μακριά από το σημείο όπου πρωτοπαρατηρήθηκε και έφτασε από τον αντιδραστήρα στα κτίρια της διοίκησης. Ενα ή δύο μέλη του συνεργείου που εργάζονταν εκεί προσβλήθηκαν από ραδιενέργεια. Ο Κατσίεφ πληροφόρησε επίσης ότι «παρόμοιο» επεισόδιο είχε συμβεί πριν από δύο χρόνια προκαλώντας «την έκλυση πολύ μεγάλου ποσοστού ραδιενέργειας στην επιφάνεια όλου του σταθμού». Κυβερνητική σύσκεψη μάλιστα που διεξαγόταν εκείνη την ώρα διακόπηκε, ώστε να «εντοπιστεί» η προέλευση της ραδιενέργειας. 
 «Είναι λυπηρό ότι τους τελευταίους μήνες έχει αυξηθεί ο αριθμός των σοβαρών επεισοδίων στον τομέα της ασφάλειας» είπε ο Κατσίεφ, πληροφορώντας ότι φέτος έχουν σημειωθεί 50, τα περισσότερα δε αφορούσαν «διακοπή λειτουργίας εξοπλισμού». Οι αποκαλύψεις του Γκεόργκι Κατσίεφ έγιναν στην εφημερίδα του κυβερνώντος κόμματος «Ντεμοκράτζια» και μέχρι χθες βράδυ η διοίκηση του σταθμού στο Κοζλοντούι και η κυβέρνηση δεν είχαν σχολιάσει τις δηλώσεις του. 
 Πριν από το 2003 η Βουλγαρία δεσμεύεται από συμφωνία της με την Ε.Ε. να έχει κλείσει τους αντιδραστήρες 1 και 2 που λειτουργούν από το 1974. Ημερομηνία διακοπής λειτουργίας των άλλων δύο δεν έχει οριστεί, αλλά η Ευρωπαϊκή Επιτροπή
ζητεί αυτό να γίνει πριν από το 2006. Μέχρι πρόσφατα, ο πρωθυπουργός της Βουλγαρίας Ιβάν Κοστόφ δήλωνε ότι το Κοζλοντούι «δεν είναι το επικίνδυνο τέρας, όπως κάποιοι το παρουσιάζουν» ενώ το παγκόσμιο συμβούλιο εργαζομένων σε
πυρηνικούς σταθμούς τάχθηκε τον περασμένο μήνα κατά της διακοπής λειτουργίας των 4 αντιδραστήρων με το επιχείρημα ότι η απαίτηση αυτή «δεν έχει βάση» σε τεχνικό επίπεδο. Το Κοζλοντούι εξασφαλίζει το 40% της ενέργειας στη Βουλγαρία.
