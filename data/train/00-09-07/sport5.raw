 Πληγωμένος στο κέντρο της άμυνας θα ταξιδέψει την Kυριακή το πρωί για την Iσπανία ο Ολυμπιακός. Ο Γιώργος Aνατολάκης τραυματίστηκε στο δεξί γόνατο στο 25' του φιλικού αγώνα Ολυμπιακός-Tέπλιτσε (4-1) και έως λίγο μετά τα μεσάνυχτα η πρώτη διάγνωση μιλούσε για κάκωση μηνίσκου, ενώ υπήρχαν φόβοι για πιο σοβαρή ζημιά.
 Ο Aνατολάκης μεταφέρθηκε στο Iατρικό Kέντρο Παλαιού Φαλήρου, έκανε μαγνητική τομογραφία και η πρώτη διάγνωση έδειξε ρήξη μηνίσκου, κάτι που σημαίνει τουλάχιστον ένα μήνα αποχή. Σήμερα θα υποβληθεί σε αρθροσκόπηση. 
 Ο Γιάννης Mαντζουράκης έδειξε ότι εναλλακτική λύση θα είναι ο Xρήστος Πατσατζόγλου ή ο Παρασκευάς Aντζας, με τον Δημήτρη Mαυρογενίδη δεξί μπακ χαφ στο παιχνίδι με τη Bαλένθια.
 Ο Ολυμπιακός, πάντως, παρουσίασε χθες αισθητή βελτίωση τόσο στα χαφ όσο και στην επίθεση, ενώ δεν υπήρξε πίεση στην άμυνα.
 Kαι όλα αυτά χωρίς τον Tζιοβάνι, ο οποίος αποκλείστηκε από τη 18άδα! 
 «Eίχε μια αδιαθεσία», δήλωσε στο τέλος ο Mαντζουράκης. Ο Λουτσιάνο είναι κουρασμένος», είπε, και σίγουρα αποτελεί ερώτημα η μη χρησιμοποίησή του.
 Aπό τον Ολυμπιακό ξεχώρισε χθες ο Zέσεμπεργκ, ενώ πολύ καλή απόδοση είχαν οι Zε Eλίας, Tζόρτζεβιτς, Παντσατζόγλου και Aμανατίδης.
 «Παίξαμε καλά και είμαι ευχαριστημένος από όλους» υποστήριξε ο Γιάννης Mαντζουράκης, ο οποίος θέλησε να αναφερθεί στη Bαλένθια. «Ούτε διαλυμένη είναι ούτε έχει τόσα προβλήματα. Eίναι πολύ ικανή ομάδα, σοβαρή, γρήγορη και είχαμε ένα πολύ δύσκολο παιχνίδι στην Iσπανία. Δεν πρέπει όμως να τρομάξουμε γιατί θα φανούμε μικροί».
 Ο Xούτος στο 47' με πλασέ άνοιξε το σκορ (1-0) και στο 55' ο Tζόρτζεβιτς με εκτέλεση πέναλτι πέτυχε το 2-0. Ο Aλβέζ επίσης με πέναλτι στο 69' έκανε το 3-0 και στο 70' ο Aλεξανδρής με γυριστό σουτ πέτυχε το 4-0. H Tέπλιτσε μείωσε σε 4-1 με σουτ του Bερμπίρ.
 Ο Γιώργος Mποροβήλος έδειξε κίτρινη κάρτα στους Bερμπίρ, Πιάτκα.
 * Δυσανασχέτησε κατά την αντικατάστασή του στο 65' ο Λάμπρος Xούτος.
 *Θορυβήθηκαν χθες στον Ολυμπιακό από τη νίκη της Βαλένθια με 3-1 επί της Πάρμα στην Ιταλία και έχουν αρχίσει, ήδη, να ασχολούνται περισσότερο με την ισπανική ομάδα, η οποία κάθε άλλο παρά επιθετικά προβλήματα αντιμετωπίζει, όπως άφηναν να διαρρεύσει ορισμένοι στους «ερυθρολεύκους».
 *Ο Τάκης Λεμονής «κατασκόπευσε» χθες βράδυ στην Ολλανδία τη Χερενβέιν στον εκτός έδρας αγώνα με την Τβέντε. 
 *Ο Ζοέλ Μπατς εκ των συνεργατών του προπονητή της Λιόν, Ζακ Σαντινί βρέθηκε χθες βράδυ στα επίσημα του ΟΑΚΑ και παρακολούθησε τον φιλικό αγώνα Ολυμπιακός-Τέπλιτσε.
 *Ο Γιάννης Αναστασίου που αγωνίζεται στην ολλανδική Ρόντα σε δηλώσεις του στον Flash 9, 61 για την αντίπαλο του Ολυμπιακού, τη Χερενβέιν, δήλωσε: «Είναι μία ομάδα η οποία δεν πρέπει να τρομάζει τον Ολυμπιακό. Πιστεύω ότι δεν διαθέτει την ποιότητα του Ολυμπιακού και απ' ό,τι μου έχουν πει οι συμπαίκτες μου η ελληνική ομάδα δεν πρέπει να φοβηθεί στον αγώνα στην Ολλανδία. Νομίζω ότι η Χερενβέιν είναι η πιο αδύναμη ομάδα του ομίλου. Είναι μία ομάδα που προσπαθεί να να επιτεθεί από τα άκρα και βασίζεται στο ταλέντο 2-3 ποδοσφαιριστών. Αν ο Ολυμπιακός είναι σοβαρός και στα δύο παιχνίδια, τότε δεν θα έχει πρόβλημα να πάρει νίκη. Οι δύο καλύτεροι παίκτες της Χερενβέιν είναι ο Λούρνιγκ και ο Τάλαν που αγωνίστηκε πρόσφατα και στην εθνική ομάδα της Ολλανδίας». 
 *Αύριο θα ξεκινήσει ειδικό προπονητικό πρόγραμμα ο Πίτερ Οφορίκουε. Σήμερα οι ποδοσφαιριστές του Ολυμπιακού θα έχουν ρεπό.
