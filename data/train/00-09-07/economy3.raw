Σφριγηλή και αποφασισμένη να συνεχίσει τη θεαματική πορεία αυτοανάρρωσης (βοηθούμενη βεβαίως και από τα «δυναμωτικά» που καταφτάνουν από το εξωτερικό) έδειξε για πέμπτη συνεχή συνεδρίαση η Σοφοκλέους.
 Στην κούρσα μπήκε χθες και η χρηματιστηριακή περιφέρεια, ενώ τράπεζες και βιομηχανικά blue chips εξακολουθούν να ερεθίζουν τα αγοραστικά ανακλαστικά Eλλήνων και ξένων θεσμικών επενδυτών, υπό τον θετικό αντίκτυπο της νέας μείωσης επιτοκίων από την Τράπεζα της Ελλάδος.
 Η εντυπωσιακή ενίσχυση του τζίρου συναλλαγών -υπερέβη τα 155 δισ. δρχ.- και η διάχυση του αγοραστικού ενδιαφέροντος σε ολόκληρο το φάσμα των μετοχικών αξιών
δεν επέτρεψε ούτε στις εύλογες ρευστοποιήσεις προς διασφάλιση κερδών να ανακόψουν την ανοδική τάση της αγοράς. Παρά τις πιέσεις που εμφανίστηκαν περί τα μέσα της συνεδρίασης, ο γενικός δείκτης κέρδισε 2, 49%, προσεγγίζοντας ταχύτατα το όριο των 4.000 μονάδων. Ετσι, με το χθεσινό κλείσιμο στις 3.935, 52
μονάδες, τα κέρδη του δείκτη από την περασμένη Πέμπτη, οπότε και εκδηλώθηκε η ισχυρή ανοδική αντίδραση, συμποσούνται σε 500 μονάδες η περίπου +14%.
 Η μετατόπιση του ενδιαφέροντος και προς τίτλους της μεσαίας και χαμηλής κεφαλαιοποίησης (ο δείκτης Mid 40 αποκόμισε χθες 
4, 1%, έναντι 2% του FTSE/20) αποτελεί μια σαφέστατη ένδειξη κατά τους αναλυτές ότι για πρώτη φορά, μετά πάροδο μηνών, αφυπνίζεται και το αγοραστικό ενδιαφέρον αρκετών μικροεπενδυτών που είχαν καταφύγει στην ασφάλεια των repos, τακτική που ακολούθησαν άλλωστε και τα περισσότερα ισχυρά χαρτοφυλάκια της αγοράς.
 Στην περίπτωση που δεν σημειωθεί έντονη παλινδρομική κίνηση κατά τις αμέσως επόμενες ημέρες, εκτιμάται ότι η κίνηση κεφαλαίων προς τη Σοφοκλέους θα αποκτήσει αυξητική τάση, κάτι το οποίο προβάλλεται και ως απαραίτητη προϋπόθεση για την κίνηση του δείκτη προς το όριο των 4.200-4.300 μονάδων αρχικά, ενώ τεχνικές αναλύσεις «δείχνουν» ως επιτεύξιμο στόχο, σε μεσοπρόθεσμη
 Εξάλλου, δεν πρέπει να διαλανθάνει της προσοχής ότι καθ' όλη τη διάρκεια του καλοκαιριού -στο διάστημα δηλαδή των εντονότερων πιέσεων του έτους, με τον δείκτη να κινείται κάτω από τις 4.000 μονάδες, από τον Ιούλιο και μετά- η αξία συναλλαγών κινήθηκε σταθερά κάτω από 150 δισ. δρχ.
 Σε ό,τι αφορά ειδικότερα την «υφή» των τοποθετήσεων που γίνονται αυτές τις ημέρες στη χρηματιστηριακή αγορά της Σοφοκλέους, χρηματιστηριακοί κύκλοι μιλούν για κινήσεις σε «τρία επίπεδα». Κατ' αρχήν υπάρχουν οι αγοραστικές εντολές που εξακολουθούν να δίνονται από ξένα κέντρα, με πιο δραστήριο αυτό του Λονδίνου.
 Εναν μεγάλο όγκο αυτών των εντολών διεκπεραιώνει μεγάλη ελληνική χρηματιστηριακή εταιρεία, κατ' εντολήν αμερικανικής τράπεζας με έντονη παρουσία στον ευρωπαϊκό χώρο, σύμφωνα τουλάχιστον με τις υπάρχουσες πληροφορίες. Εντολές δίδονται, ακόμη, από funds που δραστηριοποιούνται σε αναδυόμενες αγορές (συνήθως με ορίζοντα 6 μηνών) μετά μάλιστα και τη νέα στάθμιση ελληνικών μετοχών στους δείκτες της Morgan Stanle y.
 Ωστόσο, δεν φαίνεται να καταγράφεται ακόμη κάποια αξιόλογη κίνηση από πλευράς εκείνων των ξένων μακροχρόνιων θεσμικών επενδυτών που διερευνούν εδώ και καιρό
αξιόλογες ελληνικές επιχειρήσεις, εν όψει ένταξης της Σοφοκλέους στις ώριμες αγορές.
 Σε ένα δεύτερο, αλλά διόλου ευκαταφρόνητο, επίπεδο κινούνται αυτές τις ημέρες οι Eλληνες θεσμικοί επενδυτές, οι περισσότεροι εκ των οποίων προβαίνουν σε αναδιαρθρώσεις χαρτοφυλακίων, στρεφόμενοι ξανά προς μετοχές υψηλότερης κεφαλαιοποίησης, με επίκεντρο τις τραπεζικές μετοχές, τίτλους πληροφορικής και
άλλα βιομηχανικά blue chips. Κινήσεις αυτής της μορφής παρατηρήθηκαν έντονα κατά τις δύο τελευταίες συνεδριάσεις.
 Αλλωστε, αρκετοί μεγάλοι πελάτες εταιρειών Αμοιβαίων Κεφαλαίων, οι οποίοι ασκούν ενεργητική διαχείριση, επιδεικνύουν και πάλι την προτίμησή τους στον τραπεζικό κλάδο, καθώς αναμένεται ένταση επιχειρηματικών κινήσεων στο χώρο αυτό εν όψει πανευρωπαϊκής αγοράς.
 Σε ένα τρίτο, τέλος, επίπεδο καταγράφεται αυξημένη δραστηριότητα εκ μέρους επιχειρηματιών εισηγμένων εταιρειών (οι περισσότεροι είχαν τοποθετηθεί στα χαμηλά επίπεδα) αλλά και ιδιωτών επενδυτών, που είτε προσεγγίζουν ξανά εταιρείες Αμοιβαίων Κεφαλαίων (όπου οι μεγάλες εκροές αντικαθίστανται με σταδιακές εισροές) είτε προσφεύγουν μόνοι τους σε χρηματιστηριακές εταιρείες.
