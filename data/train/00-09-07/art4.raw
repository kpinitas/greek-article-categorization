«Τι είναι το αστείο»; Ιδού το ερώτημα από τη «Βαβέλ» προς τους αναγνώστες της και το κοινό που προσκαλεί από χθες έως τις 12 Σεπτεμβρίου στο Γκάζι, στο πλαίσιο του 5ου Φεστιβάλ Κόμικς με κεντρικό άξονα το χιούμορ στο μεταίχμιο των
δύο χιλιετιών. Τίτλος εύγλωττος -«Χα! »- για ένα φεστιβάλ που προωθεί όχι μόνο την ανάδειξη της τέχνης του κόμικ αλλά και αναδεικνύει την ευφάνταστη σχέση του με τη ζωγραφική, τις εικαστικές παρεμβάσεις, τα πολυμέσα, τη μουσική και τον κινηματογράφο. 
 Η κεντρική αίθουσα διαμορφώθηκε κατάλληλα για το στήσιμο της έκθεσης εικαστικών και γραφιστικών δημιουργιών από Ελληνες και ξένους κομίστες. Ο Quino, ο διάσημος Αργεντινός κομίστας, είναι το τιμώμενο πρόσωπο του φετινού φεστιβάλ (όπως κι ο Αρκάς) και κατέχει εξέχουσα θέση στο χώρο, ενώ μια γιγαντοοθόνη, στο βάθος της αίθουσας, προβάλλει, παράλληλα, αποσπάσματα από τη
Μαφάλντα και τους άλλους ήρωές του. Μαζί του αρκετοί διεθνούς φήμης κομίστες με χιούμορ πικρό, ακραίο, διαπεραστικό: ο σκοτεινός Μαξ Αντερσον, ο ξεκαρδιστικός Edika, o νεανικός Massimo Mattioti, o σκληρός Phillippe Vuillemin, αλλά κι o Peter Bagge, o Kaz, o Tronchet, ενώ η ελληνική παρουσία καλύπτεται 15 καλλιτέχνες όπως ο Θ. Βαλλιανάτος, ο Σπύρος Βερύκιος, ο Soloup κ.ά. Ξεχωριστή ενότητα αποτελεί η πειραματική ομάδα L' Association, μια κολεκτίβα σχεδιαστών που αναζήτησαν και δημιούργησαν αντισυμβατικές ιστορίες με το σχέδιο και την αφήγησή τους. Τέλος, στον ίδιο χώρο εκτίθενται οι δημιουργίες κομιστών από την Ελβετία και τις σκανδιναβικές χώρες. 
 Παράλληλα, σε ξεχωριστή αίθουσα της Τεχνόπολης παρουσιάζεται η εικοσάχρονη καλλιτεχνική δημιουργία του Αρκά με όλες τις διάσημες φιγούρες του, οι οποίες έχουν αναρτηθεί διαδοχικά στον όμορφα διαμορφωμένο χώρο. Στο υπόγειο, εκτίθεται η εικαστική πρόταση των Victor Koen - Melanie Wallace: μελλοντολογικές ανθρωπομορφικές φιγούρες που παραπέμπουν στον περιώνυμο γονιδιακό - τερατολογικό εφιάλτη. 
 Η Δέσποινα Μεϊμάρογλου παρουσιάζει τη δουλειά της με τίτλο East of Eden. Εικόνες - πορτρέτα αλλόκοτων όμορφων κοριτσιών κρέμονται έξω από το χώρο που εκθέτει. Αναπαριστά το συνδυασμό βίας - γυναικείας φύσης παρεμβαίνοντας εικαστικά στην αίθουσα με τους παλιούς φούρνους, φωτογραφίες γυναικών δολοφόνων, που δούλεψε η δημιουργός στον Η/Υ πλάθοντας νέες, αλλότριες μορφές.
Στη διπλανή αίθουσα ακριβώς, οι Ιταλοί Ultrapop προκαλούν εικαστικά χρησιμοποιώντας, σχεδόν διαστροφικά, την κιτς αισθητική και δημιουργώντας έναν
δικό τους ιδανικό κόσμο, μεταξύ παραδείσου και κόλασης.
 Οι επισκέπτες του φεστιβάλ έχουν την ευκαίρια να γνωρίσουν ακόμη την εικαστική
παρέμβαση τριών Ελλήνων καλλιτεχνών (Χαρίτου, Τσουκνάκη, Δομένικο) με διάσπαρτες κατασκευές τους στο χώρο της Τεχνόπολης. Κι επειδή οι φίλοι των κόμικς είναι και σινεφίλ, έχει προγραμματιστεί ένα αφιέρωμα-γνωριμία με την κινηματογραφία του Χονγκ Κονγκ, που τα τελευταία χρόνια έχει αποκτήσει μεγάλη φήμη σε Ευρώπη και Αμερική, με καθημερινές προβολές όλο το επταήμερο. 
 Τέλος, όσον αφορά το μουσικό μέρος, είναι αναπόσπαστο κομμάτι του φεστιβάλ της
«Βαβέλ» και φέτος. Η μεγάλη μουσική σκηνή που έχει στηθεί θα φιλοξενήσει μερικά από τα πιο αντιπροσωπευτικά συγκροτήματα της ελληνικής σκηνής που καλύπτουν όλους τους χώρους της σύγχρονης μουσικής έκφρασης. 
