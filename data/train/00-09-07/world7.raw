 Γυναίκες που κατέχουν ηγετικές θέσεις στα πολιτικά πράγματα των χωρών τους, συναντήθηκαν προχθές στη Νέα Υόρκη, σε ένα κομμάτι της Διάσκεψης της Χιλιετίας, για να εξετάσουν ζητήματα που αφορούν το γυναικείο πληθυσμό της γης.
 Αν μια τέτοια συνάντηση γινόταν πριν από 100 χρόνια, η βασίλισσα Βικτόρια θα ήταν μόνη της. Σήμερα, θα έβρισκε άλλες 10 συναδέλφους της. «Δεν είναι σημαντική βελτίωση, αλλά είναι μια αρχή», δήλωσε η πρωθυπουργός της Νέας Ζηλανδίας, Ελεν Κλαρκ, στη συνάντηση των γυναικών, στην οποία μετέχουν επίσης οι πρόεδροι της Λετονίας και της Φινλανδίας, αλλά και η Αμερικανίδα υπουργός Eξωτερικών, Μαντλίν Ολμπράιτ.
 Η πρόεδρος της Λετονίας, Βάιρα Βίκε-Φρέιμπεργκα, αφού αναγνώρισε την πρόοδο σε
σχέση με την απόλυτη μοναξιά που θα δοκίμαζε η βασίλισσα Βικτόρια το 1900, επισήμανε: «Aπό την άλλη πλευρά, αν σκεφτούμε το γεγονός πως ο μισός πληθυσμός
της γης είναι γυναίκες, ο αριθμός των γυναικών ηγετών... προφανώς δείχνει ότι έχουμε ακόμη πολύ δρόμο να διανύσουμε».
 Είκοσιεννέα γυναίκες υπήρξαν επικεφαλής των χωρών ή των κυβερνήσεών τους στο διάστημα των τελευταίων 100 χρόνων. Το νούμερο αυτό δεν ακούστηκε ιδιαίτερα ενθαρρυντικό κατά τη χθεσινή συνάντηση στα Ηνωμένα Εθνη.
 «Η Αμερική είναι μια χώρα "μάτσο". Θα έστελναν ένα δυνατό μήνυμα στον κόσμο αν
οι Ηνωμένες Πολιτείες είχαν γυναίκα πρόεδρο», είπε χαρακτηριστικά η Κιμ Κάμπελ, που χρημάτισε πρωθυπουργός του Καναδά το 1993. Σήμερα, η κυρία Κάμπελ είναι επικεφαλής του Συμβουλίου των Γυναικών Ηγετών του Κόσμου, που υπάγεται στη Σχολή Κυβερνητικής «Τζον Κένεντι», του Πανεπιστημίου Χάρβαρντ στη Μασαχουσέτη.
 Οι γυναίκες, ανάμεσά τους η πρώην πρόεδρος της Ιρλανδίας, Μέρι Ρόμπινσον, που είναι σήμερα ύπατη αρμοστής του ΟΗΕ για τα Ανθρώπινα Δικαιώματα, η εκ των διευθυντικών στελεχών της UNICEF, Κάρολ Μπέλαμι και η Φινλανδέζα πρόεδρος, Τάργια Χάλονεν, αναζήτησαν τρόπους ενίσχυσης των ειρηνευτικών πρωτοβουλιών και
ανάληψης ρόλων από τις γυναίκες και ασχολήθηκαν επίσης με θέματα εκπαίδευσης των νεαρών κοριτσιών και αντιμετώπισης της βίας εναντίον των γυναικών.
