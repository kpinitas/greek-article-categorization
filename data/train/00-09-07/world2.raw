 Η αμερικανική εφημερίδα «USA Toda y» αποκάλυψε χθες ότι η κυβέρνηση των Ηνωμένων Πολιτειών επιφόρτισε μυστικά στη διάρκεια των δεκαετιών του '40 και του '50 εκατοντάδες εταιρείες με την επεξεργασία ραδιενεργού υλικού, με αποτέλεσμα να μολυνθούν από ραδιενέργεια ολόκληρες κοινότητες.
 Σύμφωνα με το δημοσίευμα, οι ομοσπονδιακοί αξιωματούχοι γνώριζαν για τους διαφόρους κινδύνους που εγκυμονούσε η εργασία αυτή για τους εργαζομένους στις εταιρείες, αλλά και αυτούς που διέμεναν στις γύρω συνοικίες, όμως οι εκθέσεις που παρουσίαζαν λεπτομερώς τους κινδύνους αυτούς είχαν κριθεί απόρρητες και σφραγιστεί.
 Από τις απλές οικογενειακές επιχειρήσεις ώς τα μεγάλα ονόματα των χημικών εταιρειών, ιδιωτικές βιομηχανικές εγκαταστάσεις σε ολόκληρη τη χώρα επιδίδονταν στην επικίνδυνη εργασία της διαχείρισης τόνων ουρανίου, φθορίου, πολωνίου, βηρυλλίου και άλλων ραδιενεργών και τοξικών ουσιών για να δημιουργήσουν το πρώτο πυρηνικό οπλοστάσιο των ΗΠΑ, τονίζει η εφημερίδα.
 Λίγες μόνον από τις εταιρείες αυτές ήταν προετοιμασμένες για τους κινδύνους του χειρισμού πυρηνικού υλικού και χιλιάδες εργάτες εκτίθεντο σε επικίνδυνα επίπεδα ραδιενέργειας, συχνά εκατοντάδες φορές υψηλότερα από τα όρια που ίσχυαν την εποχή εκείνη. Δεκάδες κοινότητες επηρεάστηκαν καθώς ο αέρας, το έδαφος και το νερό μολύνθηκαν από τοξικά και ραδιενεργά απόβλητα.
 Οι περισσότερες από τις εγκαταστάσεις που είχαν συμβληθεί στο σχέδιο αυτό βρίσκονταν στη βιομηχανική ζώνη, κατά μήκος της Νέας Αγγλίας, της Νέας Υόρκης,
του Νιου Τζέρσεϊ και της Πενσιλβάνιας, γύρω από τις Μεγάλες Λίμνες, ώς το Οχάιο και τις κοιλάδες του Μισισιπή. Επρόκειτο για μεγάλες πόλεις όπως το Ντιτρόιτ, το Κλίβελαντ, το Σικάγο και το Σεντ Λούις, αλλά και για μικρότερες κοινότητες όπως το Λόκπορτ, το Κάρνεγκι κ.α.
 «Οι περιοχές αυτές απλώς ξεγράφτηκαν από το χάρτη. Οι άνθρωποι εκτέθηκαν σε σημαντικό κίνδυνο. Φαίνεται ότι (η κυβέρνηση) γνώριζε πλήρως ότι οι προδιαγραφές ασφάλειας παραβιάζονταν, αλλά δεν έγινε καμία προσπάθεια να διατηρηθεί επαφή με τους ανθρώπους αυτούς και να διαπιστωθούν οι επιπτώσεις», γράφει η εφημερίδα επικαλούμενη τον Νταν Γκάτμαν, πρώην διευθυντή της Συμβουλευτικής Επιτροπής του προέδρου για πειράματα σχετικά με τις Επιπτώσεις της Ακτινοβολίας στον Aνθρωπο.
 Οι ομοσπονδιακοί αξιωματούχοι έφταναν στο σημείο να παραπλανούν εργάτες, επιμένοντας ότι οι δουλειές τους ήταν ασφαλείς, μολονότι είχαν στοιχεία για το
αντίθετο, ενώ οι εργάτες αυτοί που επέζησαν δεν έχουν ενημερωθεί ακόμη για τους κινδύνους που διατρέχουν σήμερα, μολονότι ο έγκαιρος εντοπισμός και η έγκαιρη θεραπεία θα μπορούσε να αυξήσει τις πιθανότητες επιβίωσής τους.
 Το Ινστιτούτο Ενέργειας και Περιβαλλοντικής Ερευνας υπολογίζει ότι οι εργάτες που έκαναν τις πιο επικίνδυνες εργασίες έχουν 40% πιθανότητες να πεθάνουν από καρκίνο, 200% περισσότερες απ' ό,τι ο γενικός πληθυσμός των ΗΠΑ. Επίσης έχουν περισσότερες πιθανότητες να παρουσιάσουν αναπνευστικές ασθένειες ή προβλήματα στα νεφρά. Ωστόσο, μέχρι σήμερα δεν έχει πραγματοποιηθεί ουσιαστικά καμία έρευνα για τους ανθρώπους αυτούς, καταλήγει η εφημερίδα. 
