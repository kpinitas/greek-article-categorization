 «Αν είναι να γίνουμε βεντέτες πατώντας στις πλάτες του Τσιτσάνη να λείπει το βύσσινο. Οι βεντέτες έχουν υποβαθμίσει το ρεμπέτικο. Ας πάψουν να το σακατεύουν». Τα λόγια είναι του Ντίνου Χριστιανόπουλου, ο οποίος, μαζί με το μουσικό Νίκο Στρουθόπουλο, δύο από τα μέλη της «Παρέας του Τσιτσάνη», ετοιμάζουν την ανθολογία και το αρχείο Βασίλη Τσιτσάνη.
 Χθες η «Παρέα του Τσιτσάνη» παρουσίασε το CD με τίτλο «Η παρέα του Τσιτσάνη τραγουδάει κλασικά τραγούδια του Βασίλη Τσιτσάνη», που κυκλοφόρησε από το ραδιοφωνικό σταθμό 9.58 της ΕΡΤ3.
 Οπως είπε ο Ντίνος Χριστιανόπουλος, βοηθάει έναν μελετητή από τα Τρίκαλα να συγκεντρώσει τις 200 συνεντεύξεις που έδωσε ο Τσιτσάνης για να φωτίσει την περίοδο που είχε ζήσει στα Τρίκαλα και τη Θεσσαλονίκη. Η ανθολογία θα περιλαμβάνει 150-200 από τα 800 τραγούδια του Τσιτσάνη, κυρίως αυτά στη Θεσσαλονίκη. Μια προσπάθεια που θα διαρκέσει χρόνια. Παρ' όλα αυτά, τα 70 τραγούδια που έγραψε ο Τσιτσάνης στη Θεσσαλονίκη, ως στρατιώτης κατά την περίοδο 1938-40 και από την κατοχή ώς το 1946, μπορούν να εκδοθούν με τη μορφή
προδημοσίευσης, ενώ η ανθολογία μπορεί να κυκλοφορήσει και σε CD. Ο Νίκος Στρουθόπουλος έχει αρχίσει να συγκεντρώνει αρχειακό υλικό από τις πρώτες ηχογραφήσεις και δισκογραφικές δουλειές του Τσιτσάνη και στόχος της προσπάθειας είναι να βρεθεί πώς ήταν τα τραγούδια στην αρχική τους εμφάνιση. «Ο Τσιτσάνης έκανε ένα σπουδαίο μουσικό έργο για τη Θεσσαλονίκη, για το οποίο η πόλη θα πρέπει να καυχιέται», είπε ο Ντίνος Χριστιανόπουλος.
 Την «Παρέα του Τσιτσάνη» αποτελούν οι Ντίνος Χριστιανόπουλος, Γιώργος Χουλιάρας, Νίκος Στρουθόπουλος και Δώρα Στρουθοπούλου. Δημιουργήθηκε πριν από δύο χρόνια, με κοινό χαρακτηριστικό την αγάπη για τον μεγάλο καλλιτέχνη. Στόχος της είναι οι εμφανίσεις σε ιδρύματα όπως γηροκομεία, νοσοκομεία και φυλακές και όχι το κέρδος και ο επαγγελματικός χαρακτήρας.
 «Δεν θέλουμε να γίνουμε επαγγελματίες», δήλωσε ο Ντίνος Χριστιανόπουλος, επισημαίνοντας ότι το ρεμπέτικο πρέπει να αποδεσμευτεί από τις ταβέρνες και να
γίνει το τραγούδι του σπιτιού και της γειτονιάς.
 To CD, που κυκλοφόρησε με την υποστήριξη του Κέντρου Πολιτισμού της Νομαρχίας Θεσσαλονίκης, περιλαμβάνει είκοσι από τα παλαιότερα και ωραιότερα τραγούδια του Τσιτσάνη και θεωρείται συλλεκτικό. Η «Παρέα του Τσιτσάνη» θα δώσει μία συναυλία στη Μονή Λαζαριστών αύριο στις 9 το βράδυ.
