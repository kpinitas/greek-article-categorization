 Ενας Γούντι Αλεν, που επιστρέφει στο παλιό στιλ της κωμωδίας του, εκείνο στις «Μπανάνες» και «Τα πάντα γύρω από το σεξ», δημιούργησε με τη νέα του ταινία «Μικροαπατεώνες» (Small Time Crooks) μια μικρή όαση φεσκάδας και γέλιου που έλειπε τόσο πολύ από το Λίντο. Μόνο που η ταινία προβάλλεται, ως συνήθως με τις ταινίες του Γούντι, εκτός συναγωνισμού, αφαιρώντας του έτσι την ευκαιρία να αποσπάσει, όπως και του αξίζει, κάποιο από τα βραβεία της Μόστρας. Αντίθετα, στις ταινίες φαβορί μέχρι στιγμής για το Χρυσό Λιοντάρι του Αγίου Μάρκου είναι η αγγλική, παραγωγής του BBC, ταινία, «Λίαμ» του Στίβεν Φρίαρς, παρ' όλο που ο σκηνοθέτης της τη θεωρεί «μια μικρή ταινία», όπως μας ανάφερε σε συζήτηση που είχαμε μαζί του. Ενώ σχολιάζοντας, στη συνέντευξη Tύπου, την απόφαση του ήρωα της ταινίας να γίνει μέλος του φασιστικού κόμματος, ο Φρίαρς τόνισε ότι «στην Αγγλία το θέμα των μελανοχιτώνων δεν έχει δοθεί συχνά, γιατί δεν είναι κάτι που είχε πάρει τις ίδιες τεράστιες διαστάσεις όπως στην Ιταλία.
Πάντως είναι ένα γεγονός της αγγλικής κοινωνίας της περιόδου, με το οποίο και αξίζει να καταπιαστεί κανείς. Γιατί εξαιτίας της μιζέριας και της ανεργίας ορισμένοι πίστεψαν στον Μόσλεϊ, τον αρχηγό του βρετανικού φασιστικού κόμματος,
που κατηγορούσε τους Εβραίους και τους ξένους για όλα τα κακά, και γι' αυτό φόρεσαν τα μαύρα πουκάμισα του φασισμού κι έκαναν ό,τι έκαναν».
 Αξίζει πάντως να σημειώσω ότι μεγάλη επιτυχία με τους δημοσιογράφους αλλά και με το κοινό είχε προχθές το βράδυ στο Λίντο ο 8χρονος, κάτοικος του Λίβερπουλ,
Αντονι Μπόροους, ο μικρός πρωταγωνιστής της ταινίας του Φρίαρς. Οπως είχα ήδη γράψει, την επίσημη προβολή της ταινίας παρακολούθησε και ο γνωστός ροκ σταρ Μικ Τζάγκερ, ενώ χθες το βράδυ ο διάσημος μουσικός αναμενόταν να παραστεί και στην προβολή της ταινίας του Γούντι Αλεν.
 Παρ' όλο που μας χωρίζουν μόνο τρεις μέρες από τη λήξη του 57ου Φεστιβάλ της Βενετίας, στο Λίντο δεν έπαψαν να καταφθάνουν κι άλλες προσωπικότητες του χώρου. Ετσι, χθες έφτασε ο Aγγλος σκηνοθέτης Πίτερ Γκρίναγουεϊ για να παρουσιάσει, στο πλαίσιο του φεστιβάλ, το νέο του «πολυθέαμα», με τον τίτλο «The Tulse Luper Suitcase». Ακόμη, ανάμεσα στα νέα πρόσωπα που βρίσκονται στο Λίντο είναι η Κλόντια Σίφερ, η Ναταλί Μπαέ, η Τρέισι Ούλμαν και ο Εντ Χάρις.
 - Το μικροαπατεώνα, πρώην κατάδικο, που τώρα είναι αναγκασμένος να πλένει πιάτα, ερμηνεύει ο Γούντι Αλεν στη νέα του ταινία «Μικροαπατεώνες». Οταν αρχίζει η ταινία, ο Γούντι προτείνει σε δυο φίλους του να ληστέψουν μια τράπεζα, νοικιάζοντας το διπλανό, άδειο μαγαζί, από το οποίο σχεδιάζει να ανοίξει ένα τούνελ για να βγουν κατ' ευθείαν στην τράπεζα. Ετσι, πείθει τη μανικιουρίστα γυναίκα του (μια απολαυστική Τρέισι Ούλμαν) να συμμετάσχει στο φαεινό του σχέδιο ως «βιτρίνα»: φτιάχνοντας και πουλώντας κουλουράκια, ενώ αυτός με τους συνεργάτες του θα... σκάβουν στο υπόγειο.
 Βέβαια, με τρεις γκαφατζήδες το σχέδιο θα αποτύχει, ενώ αντίθετα τα κουλουράκια της γυναίκας του θα πάνε τόσο καλά που σύντομα θα μετατρέψουν τη βιοτεχνία τους σε τεράστια επιχείρηση που θα προμηθεύει κουλουράκια σ' ολόκληρη την Αμερική, ενώ ο Γούντι και η ομάδα του γίνονται εκατομμυριούχοι. Αυτή όμως είναι μόνο η αρχή. Τα προβλήματα αρχίζουν όταν η λαϊκής καταγωγής γυναίκα του Γούντι αποφασίζει να αποκτήσει... κουλτούρα, προσλαμβάνοντας για «δάσκαλο» τον έμπορο πινάκων του Χιου Γκραντ.
 Ο Γούντι χρησιμοποιεί την ιστορία για να σατιρίσει τους νεόπλουτους (σίγουρα εκείνους του Μανχάταν, που γνωρίζει από πρώτο χέρι), αλλά και τους ψευτο-διανοούμενους. Με ένα σενάριο με γρήγορους, έξυπνους, διανθισμένους με απολαυστικό χιούμορ διαλόγους, με ένα γρήγορο ρυθμό και μπόλικα οπτικά και άλλα γκανγκ, ο κωμικός καταφέρνει να φτιάξει μια ακόμη θαυμάσια κωμωδία.
 - Η ομοφυλοφιλική σχέση ανάμεσα σ' έναν ηλικιωμένο συγγραφέα κι ένα δεκαεξάχρονο νέο, επαγγελματία δολοφόνο, στη σημερινή Κολομβία είναι στο επίκεντρο της ταινίας «Η Παρθένος των δολοφόνων» του Μπαρμπέτ Σρέντερ, που προβλήθηκε στο διαγωνιστικό τμήμα της Μόστρας. Μια όλο πάθος ερωτική ιστορία σε μια πολιτικά ασταθή χώρα, όπου το έγκλημα αποτελεί τμήμα της καθημερινής ζωής και που ο Σρέντερ καταγράφει με τα πιο μελανά χρώματα.
 - Στο τμήμα «Ο κινηματογράφος του παρόντος» είδαμε την πολύ ενδιαφέρουσα ταινία «Πόλοκ» που σκηνοθέτησε και στην οποία πρωταγωνιστεί ο γνωστός Aμερικανός ηθοποιός Εντ Χάρις. Πρόκειται για μια ταινία γύρω από το γνωστό, με
τις ριζοσπαστικές ιδέες για την τέχνη του, μοντέρνο Aμερικανό ζωγράφο Τζάκσον Πόλοκ. Ο Χάρις προσπαθεί, και σε μεγάλο βαθμό, καταφέρνει να δώσει από τη μια τα προβλήματα και τα προσωπικά άγχη ενός καλλιτέχνη, πρωτοπόρο της αφηρημένης τέχνης στη χώρα του, που για ένα μεγάλο διάστημα της ζωής του παρέμενε άγνωστος, κι από την άλλη τις καλλιτεχνικές αναζητήσεις και τους καλλιτεχνικούς προβληματισμούς του, ερμηνεύοντας ο ίδιος με εσωτερικότητα και δύναμη το ζωγράφο. Στο ρόλο της γυναίκας του, η πολύ καλή Μάρσια Γκέι Χάρντεν,
