 «Δεν έχουμε μετανιώσει για τις επιλογές μας. Κανείς από τους παίκτες που αποκτήθηκαν φέτος δεν είναι εκτός ομάδας. Μέχρι τώρα βρισκόμασταν στο στάδιο της προετοιμασίας, ενώ στα κρίσιμα παιχνίδια που μεσολάβησαν με την Πολόνια αντεπεξήλθαμε με επιτυχία».
 Ο πρόεδρος του Παναθηναϊκού Αγγελος Φιλιππίδης απέρριψε χθες, κατά τη διάρκεια της συνέντευξης που παραχώρησε στην Παιανία, τον ισχυρισμό που διατυπώνεται ευρέως τελευταία ότι «από τους τέσσερις ποδοσοφαιριστές που αποκτήθηκαν τον Ιούνιο, παίζει μόνο ο ένας, ο Σόουζα». Με την απάντησή του άφησε να εννοηθεί ότι ο ακριβοπληρωμένος Βλάοβιτς κατά πρώτο λόγο, αλλά και οι Σάριτς, Κουτσουρές κατά δεύτερο, είναι παίκτες στους οποίους ο Παναθηναϊκός υπολογίζει ότι θα τον βοηθήσουν στη συνέχεια στα δύσκολα παιχνίδια που έρχονται.
 Θέματα, όπως η Λεωφόρος, οι αυξημένες τιμές των εισιτηρίων, η ανανέωση των συμβολαίων των πέντε νεαρών (Καραγκούνη, Μπασινά, Χαλκιά, Αλεξόπουλου, Κοτσόλη), ήταν τα πιο σημαντικά της...ημερήσιας διάταξης.
 Ιδιαίτερη αναφορά, όπως ήταν φυσικό, ο κ. Φιλιππίδης έκανε στο «στολίδι της Αθήνας», το ανακαινισμένο γήπεδο της Λεωφόρου Αλεξάνδρας, στο οποίο, όπως προανήγγειλε «δεν θα έχουν θέση ταραξίες και άτομα με απωθημένα». Αφού αρχικά ανακοίνωσε ότι «στοίχισε δύο δισ., από τα οποία 1, 5 έδωσε ο Παναθηναϊκός», στάθηκε στην καινοτομία της μη ύπαρξης κιγκλιδωμάτων.
 «Η Λεωφόρος δεν έχει κάγκελα», είπε, «αλλά δεν φοβόμαστε για κρούσματα βίας. Θα υπάρξει αυστηρή περιφρούρηση, αν και ο καθένας πρέπει να ελέγξει τον εαυτό του. Από τον κ. Βαρδινογιάνη είχε ξεκινήσει η προσπάθεια ώστε οι φίλαθλοι του ΠΑΟ να είναι κόσμιοι· η προσπάθεια αυτή είναι διαχρονική». 
 Στην ερώτηση «τι γίνεται με το Γουδί», όπου, ως γνωστόν, ο Παναθηναϊκός σχεδιάζει μελλοντικά να δημιουργήσει το νέο του «σπίτι», η απάντηση ήταν «υφίσταται ως προοπτική, εξακολουθεί να αποτελεί τη βασική προτίμησή μας, προς το παρόν όμως μόνον ο Θεός γνωρίζει πότε θα αποκτήσουμε το δικό μας γήπεδο».
 Οσον αφορά τις τιμές των εισιτηρίων, διαρκείας και άλλων, που αυξήθηκαν εντυπωσιακά, ο κ. Φιλιππίδης παρατήρησε ακόμη: 
 «Ετσι είναι η ζωή. Η εποχή μας είναι σκληρή. Πρέπει στα επόμενα χρόνια να έχουμε εισπράξεις της τάξης των 15 δισ., να γίνουμε αυτοδύναμοι για να συναγωνιστούμε τους μεγάλους συλλόγους της Ευρώπης».
 Τέλος, ο πρόεδρος του ΠΑΟ, αφού εγκωμίασε την οικογένεια Βαρδινογιάνη, που «έχει δώσει περίπου 100 δισ. για την ομάδα όλα αυτά τα χρόνια», αναφέρθηκε και στην εκκρεμότητα που υφίσταται με τα συμβόλαια των πέντε νεαρών, Καραγκούνη, Μπασινά, Χαλκιά, Αλεξόπουλου, Κοτσόλη.
 «Πρόθεση της διοίκησης είναι να ανανεώσει τα συμβόλαια των υπολοίπων, αλλά δεν υπάρχει πίεση χρόνου».
 * Εξι εκατομμύρια στη νίκη και τρία στην ισοπαλία στο Τσάμπιονς Λιγκ, 20.000 δρχ. το λεπτό συμμετοχής στο πρωτάθλημα, δέκα εκατομμύρια πριμ πρόκρισης στην επόμενη φάση του Τσάμπιονς Λιγκ, είναι οι προτάσεις της διοίκησης του ΠΑΟ στους παίκτες. 
 * Δύσκολα το Αμβούργο νίκησε χθες στο πλαίσιο της 3ης αγωνιστικής του γερμανικού πρωταθλήματος τη Βέρντερ Βρέμης 2-1, στο παραδοσιακό ντέρμπι του Βορρά, που έγινε κάτω από καταρρακτώδη βροχή παρουσία 37.382 θεατών. Το σκορ άνοιξε ο Βόσνιος Μπαρμπάρεζ στο 25 , ισοφάρισε όμως στο 47  για τη Βέρντερ ο Μπόντε. Το γκολ της νίκης του Αμβούργου σημείωσε στο 81  ο διεθνής αμυντικός Χερτς, με βολίδα από είκοσι πέντε μέτρα. 
