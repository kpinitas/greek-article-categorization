 Ενα «νέου τύπου κοινωνικό διάλογο» αρχίζει το ΠΑΣΟΚ, με στόχο τη στήριξη των αλλαγών-μεταρρυθμίσεων που προωθεί η κυβέρνηση. 
 Το διάλογο εξήγγειλε χθες ο γραμματέας του κόμματος Κώστας Σκανδαλίδης και ουσιαστικά θα διεξαχθεί παράλληλα με την πορεία ανασυγκρότησης και επανίδρυσης
του κόμματος μέχρι τον ερχόμενο Ιούνιο. Σύμφωνα με τα λεγόμενά του θα ξεφεύγει
«από τις τυπικές συναινέσεις των κοινωνικών εταίρων και θα αγκαλιάζει τις ζωντανές δυνάμεις της κοινωνίας».
 Ο στόχος είναι προφανής. Τώρα που αρχίζουν τα δύσκολα για την κυβέρνηση λόγω των προωθούμενων αλλαγών -μεταρρυθμίσεων (εργασιακά - ΕΣΥ - Παιδεία) και οι οποίες είναι πιθανό να προκαλέσουν κοινωνικές αναταράξεις, το ΠΑΣΟΚ θέλει να κινητοποιήσει και να συσπειρώσει πρωτίστως τα μέλη και τα στελέχη του σε όλη τη χώρα για να αναλάβουν δράση στήριξης, αγνοώντας ουσιαστικά τις όποιες θέσεις πάρουν οι συνδικαλιστικές οργανώσεις τους ή οι μαζικοί φορείς στους οποίους ανήκουν.
 Στο ΠΑΣΟΚ θέλουν να προλάβουν, ανεξαρτήτως αν θα το καταφέρουν, τα φαινόμενα περασμένων ετών, που ο κομματικός μηχανισμός όχι μόνο δεν στήριζε διάφορες κυβερνητικές επιλογές αλλά, πολύ περισσότερο, τοπικά στελέχη συμπαρατάσσονταν ακόμη και με αντιπολιτευόμενες δυνάμεις κατά της κυβερνητικής πολιτικής. Και οι επιτελείς της Χαριλάου Τρικούπη αλλά και ο ίδιος ο K. Σημίτης έχουν ακόμα νωπές μνήμες από τέτοιες συμπεριφορές, που εκδηλώθηκαν και στη μεγάλη κινητοποίηση των μαθητών για τη μεταρρύθμιση Αρσένη και στις αγροτικές κινητοποιήσεις πριν από τρία χρόνια, αλλά και σε αρκετές άλλες περιπτώσεις.
 Ο κ. Σκανδαλίδης, μιλώντας χθες το βράδυ στην ανοιχτή οργανωτική επιτροπή για το σύγχρονο κράτος, είπε ότι το ΠΑΣΟΚ με αυτόν το διάλογο θέλει να αναδείξει το πολιτικό και ιδεολογικό στίγμα των αλλαγών. Ο διάλογος θα διεξαχθεί μέσω των θεματικών συνδιασκέψεων, δεκάδων ανοιχτών εκδηλώσεων, ημερίδων και επαφών με τοπικούς και περιφερειακούς φορείς και θα συμμετάσχουν σε αυτόν υπουργοί, υφυπουργοί, υψηλά κομματικά στελέχη, τοπικά στελέχη κ.ά.
 Στο πλαίσιο αυτό, το ΠΑΣΟΚ κατήρτισε ένα δεκάμηνο πρόγραμμα δράσης χωρισμένο σε πέντε δίμηνα: 
 - Στο δίμηνο Σεπτεμβρίου - Οκτωβρίου, θα συζητηθούν η υγεία και το εργασιακό καθεστώς: Στις 6-7 Οκτωβρίου θα γίνει στη Θεσσαλονίκη θεματική Συνδιάσκεψη για
την αναμόρφωση του ΕΣΥ και τις πολιτικές πρόνοιας και στο τέλος Οκτωβρίου άλλη
συνδιάσκεψη για την απασχόληση και το εργασιακό καθεστώς. Θα προηγηθούν στις 18 ή 20 Σεπτεμβρίου στην Πάτρα και στη Θεσσαλονίκη ημερίδες για τα εργασιακά και τον Οκτώβριο, στην Αθήνα, ημερίδα για την ενσωμάτωση των μεταναστών.
 - Το Νοέμβριο - Δεκέμβριο η Παιδεία και η αγροτική πολιτική θα είναι οι τομείς
συζήτησης. Στις 19 και 20 Νομεβρίου θα γίνει συνδιάσκεψη για την παιδεία ενώ θα προηγηθούν ημερίδες - διάλογοι στο Ηράκλειο, στα Γιάννενα, στην Κομοτηνή. Το Δεκέμβριο το βάρος θα πέσει στην αγροτική πολιτική, με θεματική συνδιάσκεψη
 - Τον Ιανουάριο - Φεβρουάριο οι τομείς αιχμής θα είναι η οικονομία, η ανάπτυξη
 - Το Mάρτιο και τον Απρίλιο ο πολιτισμός, ο αθλητισμός και η ποιότητα ζωής.
 - Το Μάιο και τον Ιούνιο το πολιτικό σύστημα και θεσμικές μεταρρυθμίσεις. Το πρόγραμμα θα κλείσει με μια διεθνή διάσκεψη που θα διοργανώσει το ΠΑΣΟΚ.
