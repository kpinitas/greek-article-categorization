Εχοντας τους τρεις πρώτους χορευτές των γνήσιων Μπολσόι -τονίζουμε το «γνήσιων», γιατί κατά καιρούς μόνο στην Ελλάδα έχουν εμφανιστεί συνολικά 15 «μαϊμούδες»! - απέναντί μας, εν όψει της αποψινής και της αυριανής παράστασης μπαλέτου που θα δώσουν στο θέατρο «Πέτρα» της Πετρούπολης, δεν θα μπορούσε να αποφευχθεί η συζήτηση γύρω από τις άρδην ανακατατάξεις που εξαγγέλθηκαν για τα
 Ανακατατάξεις που προβλήθηκαν από τα διεθνή ειδησεογραφικά πρακτορεία, αφού ο ίδιος ο Ρώσος πρόεδρος την περασμένη εβδομάδα διαπίστωνε δημοσίως την «παρακμή
των ιστορικών Μπολσόι», προβαίνοντας συγχρόνως σε δραστικές κινήσεις. Καθαιρώντας, κατ' αρχάς, ως υπεύθυνο για τη δεινή κατάσταση τον μέχρι πρότινος
διευθυντή Βλαντίμιρ Βασίλιεφ και εντάσσοντας εκ νέου τα μπαλέτα στην άμεση αρμοδιότητα του υπουργείου Πολιτισμού της Μόσχας.
 Οι τρεις, πάντως, χορευτές, τους οποίους εμφανισιακά τουλάχιστον, οτιδήποτε εκτός από Ρώσους μπορείς να τους κάνεις λόγω των σκούρων μεσογειακών χρωμάτων τους, η 24χρονη Μαρία Αλας, ο 34χρονος Αλεξάντερ Σόμοφ και ο 27χρονος Νικολάι Τσισκαρίτσε, στη συνάντησή μας, όχι απλώς δεν παραδέχτηκαν ότι τα άλλοτε περίφημα μπαλέτα σήμερα περνούν κρίση, αλλά επιπλέον μας τόνισαν πως βρίσκονται σε περίοδο μεγάλης ακμής. Μια ευτυχής κατάσταση, η οποία, κατά τα λεγόμενά τους, πρέπει να αποδοθεί στους ίδιους, αλλά και στους υπόλοιπους χορευτές, οι οποίοι στο σύνολό τους είναι «άξιοι συνεχιστές της Πλισέτσκαγια, της Πάβλοβα, της Ουλάνοβα κ.ά.».
 Διέψευσαν τις δηλώσεις Πούτιν περί «παρακμής», αποδίδοντάς τες σ' έναν πόλεμο που γίνεται εναντίον τους. Ποιοι είναι αυτοί που πολεμούν τα Μπολσόι; Η απρόθυμη απάντησή τους εξαντλήθηκε σ' ένα σήκωμα των ώμων -οι περισσότερες εξάλλου απαντήσεις τους ήταν απρόσμενα απρόθυμες, ενώ συνοδεύονταν από ύφος μπλαζέ. Βάλλονται, επομένως, αλλά δεν ξέρουν, ή, για την ακρίβεια, δεν θέλουν να πουν από ποιους.
 Για το αν ο Βασίλιεφ ήταν εξιλαστήριο θύμα ή πραγματικός υπεύθυνος για κάποια ενδεχομένως κακώς κείμενα, οι χορευτές, τους οποίους συναντήσαμε σε ξενοδοχείο
στη Γλυφάδα, αρκέστηκαν να πουν απλώς ότι οι σχέσεις τους μαζί του «ήταν καλές», χωρίς να θελήσουν να υπεισέλθουν σε λεπτομέρειες περί «κακώς κειμένων». «Ετσι κι αλλιώς, η δική μας δουλειά, όποιος κι αν αναλάβει τη διοίκηση των Μπολσόι, θα είναι η ίδια. Αλλάζει δεν αλλάζει ο διευθυντής, εμείς
κάθε μέρα θα κάνουμε πρόβες, θα δίνουμε παραστάσεις, θα περιοδεύουμε, θα είμαστε αφοσιωμένοι στο χορό. Οπότε, είτε είναι ο Βασίλιεφ, είτε οι Ικσάβνοφ, Ροζντεστβένσκι και Βοροκίλο, οι οποίοι ανέλαβαν τώρα, η δική μας ζωή, η δική μας δουλειά παραμένει ίδια», μας υπογράμμισε κάποια στιγμή ο Αλεξάντερ Σομόβ.
 Κάθε πέντε χρόνια νέο αίμα «εισβάλλει» στα Μπολσόι, καταλαμβάνοντας τις πρώτες
θέσεις των σολίστ. Τα πράγματα συνεχίζουν για τους χορευτές του κλασικού μπαλέτου να είναι σκληρά όπως πάντοτε, ενώ ισχύει το ίδιο αυστηρό σύστημα εκπαίδευσης όπως άλλοτε. «Στην κρατική ακαδημία χορού από τους εξήντα χορευτές
επιλέγονται οι 30 καλύτεροι, από τους οποίους όμως στα Μπολσόι τελικά θα κατορθώσουν να εργαστούν 3 με 4 άτομα.
 Είναι πολύ αυστηρά τα κριτήρια», προσέθεσε ο Σόμοβ.
 Κάτοχοι, λοιπόν, μιας άρτιας τεχνικής, την οποία απέκτησαν με πολύ κόπο οι τρεις σολίστ, ωστόσο δεν δίστασαν να παραδεχθούν ότι δεν είναι αρκετό μόνο αυτό: «Είναι η ψυχή που πρέπει να έχει ο χορευτής. Εκτός από τεχνική, πρέπει να διαθέτει εκφραστικότητα, ψυχή, ταλέντο ηθοποιού», σύμφωνα με την Αλας. Για τον Τσισκαρίτσε, όλα είναι ζήτημα ταλέντου, το οποίο είτε το έχεις είτε όχι. «Οσο και αν δουλέψεις, αν δεν διαθέτεις ταλέντο, δεν γίνεται τίποτα», συγκατένευσε ο Σόμοβ.
 Οπως, εξάλλου, μας πληροφόρησαν, οι παραστάσεις τους κατά τη διάρκεια του χειμώνα στη Μόσχα πραγματοποιούνταν με πληρότητα περίπου 100%, μέχρι τουλάχιστον πολύ πρόσφατα, οπότε ανατιμήθηκαν τα εισιτήρια, ενώ το καλοκαίρι περιοδεύουν σε όλο τον κόσμο. Εξάλλου, το οικονομικό πρόβλημα της χώρας δεν αντανακλά άμεσα στους ίδιους και στους 297 ακόμη εργαζομένους στα μπαλέτα, όπως συμβαίνει με κάποια άλλα θέατρα, αφού «είμαστε το μοναδικό κρατικό θέατρο
στο οποίο οι υπάλληλοι πάντοτε πληρώνονται. Ποτέ δεν διακόπηκε η παροχή των μισθών μας», σύμφωνα με την Αλας.
 Σύντομα μάλιστα το σε άθλια κατάσταση κτίριο των Μπολσόι στη Μόσχα, με την οικονομική βοήθεια της Δύσης, θα αντικατασταθεί από ένα άλλο, που ανακαινίζεται και είναι κοντά στο πρώτο κτίριο.
 Η πρόσφατη αγιοποίηση του τσάρου Νικολάου και της οικογένειά του, για τον Σόμοβ απλώς «αντανακλά το πρόσωπο της σύγχρονης Eκκλησίας». «Δεν αποφασίσαμε εμείς γι' αυτό», συμπλήρωσε. «Η Eκκλησία στη Ρώμη αγιοποιούσε πάντοτε τις πόρνες», τόνισε ο Τσισκαρίτσε. Το πρόσφατο τραγικό συμβάν της βύθισης του υποβρυχίου «Κουρσκ», ακόμη διχάζει, όπως μας εξομολογήθηκαν, τη ρωσική κοινή γνώμη. «Ολοι περιμέναμε ότι κάτι θα γινόταν, ότι κάποια σωτηρία θα υπήρχε», ανέφερε ο Σόμοβ. Ευθύνες πάντως στον Ρώσο πρόεδρο δεν επιρρίπτουν, αφού όπως είπαν «και ο Πούτιν να έσπευδε αμέσως στον τόπο του δυστυχήματος δεν θα άλλαζε
τίποτα». Τους νέους πολιτικούς προσανατολισμούς της ρωσικής κυβέρνησης τους βλέπουν πάντως με ελπίδα, «μολονότι ορατά θετικά αποτελέσματα για τον απλό πολίτη δεν είδαμε ακόμη».
 Το πρόγραμμα, που θα ερμηνεύσουν μαζί με άλλους 25 περίπου Ρώσους χορευτές στην Πετρούπολη, περιλαμβάνει: τη «Σοπενιάνα» του Σοπέν, χορούς του Τσαικόσφκι, τη σουίτα «Χρυσούς αιών» του Σοστακόβιτς και τη «Νύχτα της Βαλπουργίας» (από τον «Φάουστ») του Γκουνό.
