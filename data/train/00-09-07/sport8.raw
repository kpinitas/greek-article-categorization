Δεν πάει τελικά στο Σίδνεϊ ο ασημένιος ολυμπιονίκης της Ατλάντα Λεωνίδας Κόκκας, αφού δεν ξεπέρασε τις ενοχλήσεις στο γόνατο (στις 12 Ιουλίου είχε υποβληθεί στην Αθήνα σε εγχείρηση μηνίσκου). 
 Ο Κόκκας είχε πάρει πέρυσι ένα ασημένιο και ένα χάλκινο στην κατηγορία των 94 κιλών στο Παγκόσμιο Aρσης Bαρών της Αθήνας. Μετά τη μίνι σύσκεψη του ιατρικού επιτελείου με τον ομοσπονδιακό προπονητή Χρήστο Ιακώβου κρίθηκε πως δεν είναι έτοιμος για τους αγώνες, αφού «δεν στάθηκε δυνατό» όπως τονίζεται και στη σχετική ανακοίνωση της Ομοσπονδίας Αρσης Βαρών «να ολοκληρώσει την τελική φάση
 «Σαφώς και είμαι πολύ στεναχωρημένος που χάνω τους Ολυμπιακούς, όμως συνεχίζω να πονάω. Φαινόταν ότι το είχα ξεπεράσει, όμως τις τελευταίες μέρες οι πόνοι έγιναν έντονοι. Δεν ξέρω τι φταίει, όμως δεν θα πήγαινα στους Ολυμπιακούς απλά
για να πλασαριστώ. Ηθελα το χρυσό», είπε ο Κόκκας.
 Η εθνική ομάδα της Aρσης Bαρών ολοκληρώνει τα επόμενα 24ωρα την προετοιμασία της στην Κύπρο και επιστρέφει στην Αθήνα, απ' όπου την Κυριακή θα αναχωρήσει για το Σίδνεϊ. 
 * Αρχίζει αύριο στο Κλειστό της Αγίας Βαρβάρας το Πρωτάθλημα Aρσης Bαρών β' κατηγορίας ανδρών, Eλπίδων Παίδων και το Πανελλήνιο Kύπελλο Γυναικών που αποτελεί και πρόκριση για τις εθνικές ομάδες. 
 «Aν καταφέρω να κάνω στο Σίδνεϊ μια επίδοση στα 2.35 μ., τότε θα πάρω και μετάλλιο. Να ανέβω στο βάθρο σε Ολυμπιακούς είναι κάτι που ονειρεύομαι χρόνια», είπε ο άλτης του ύψους Λάμπρος Παπακώστας, που πριν από την Αυστραλία πέταξε χθες για Ιαπωνία, όπου το Σάββατο παίρνει μέρος στον τελευταίο προολυμπιακό του αγώνα, στο μίτινγκ της Γιοκοχάμα.
 Στο αεροδρόμιο τον κατευόδωσαν η γυναίκα του και η κόρη του. 
 «Νιώθω έτοιμος όσο ποτέ άλλοτε. Σωματικά είμαι σε εξαιρετική κατάσταση και το 2.34 που έκανα μου έχει ανεβάσει το ηθικό. Χρειάζεται όμως και τύχη. Αν δεν... μου γυρίσει την πλάτη, ελπίζω πως θα επιστρέψω από το Σίδνεϊ με μετάλλιο. Βέβαια, το ύψος στους Ολυμπιακούς θα είναι ένα αγώνισμα ανοιχτό και φαβορί δεν υπάρχουν. Εγώ εύχομαι να μου λείψουν τα... απρόοπτα. Με το ταξίδι στην Ιαπωνία ελπίζω να συνηθίσω και τη διαφορά ώρας», τόνισε ο Παπακώστας, που στα 31 του είναι ένας από τους πιο έμπειρους αθλητές της Εθνικής ομάδας στίβου.
 * Πέθανε προχθές στο Λονδίνο ο Αγγλος κριτής Νόρμαν Στραγκ, ο οποίος είχε τραυματιστεί στο κεφάλι από... ρίψη σφύρας, κατά τη διάρκεια του εθνικού πρωταθλήματος κάτω των 20 ετών, στο Μπέντφορντ της νότιας Αγγλίας, στις 26 Αυγούστου. 
 * ΠΟΛΟ: Με την Ιταλία παίζει σήμερα (14.00 ώρα Ελλάδος) η Εθνική ανδρών, στην πισίνα Τσάλεντζ του Περθ, στο πλαίσιο του τουρνουά «Sport's Festival».
 Στο μεταξύ, η KΟE με ανακοίνωσή της τονίζει πως «κανένα πρόβλημα δεν υπάρχει με τους διεθνείς, που από τις 20 Αυγούστου έχουν εξοφληθεί για τα οδοιπορικά του 2000. Τα αμέσως επόμενα 24ωρα τακτοποιείται και το θέμα με το "μπόνους" για την πρόκριση στο Σίδνεϊ».
