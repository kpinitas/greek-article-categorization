 Σε χέρια ιδιωτών σπεύδει η κυβέρνηση να παραδώσει το 49% του ΟΠΑΠ, με τροπολογία που κατατέθηκε χθες βράδυ στη Βουλή.
 Μια σειρά από νέες ρυθμίσεις οδηγούν έναν από τους πιο κερδοφόρους οργανισμούς της χώρας, σε ιδιώτες, με αποτέλεσμα ο κρατικός προϋπολογισμός να επιβαρύνεται πλέον τα έξοδα του ελληνικού αθλητισμού. Ακόμη, ανοίγει διάπλατα ο δρόμος για τη διοργάνωση και διαχείριση νέων παιχνιδιών, από ιδιώτες, καθώς δεν εξασφαλίζεται η αποκλειστικότητά τους, από τον ΟΠΑΠ! 
 Τα κύρια σημεία της επίμαχης τροπολογίας είναι τa ακόλουθα. Η κυβέρνηση αποφασίζει να μετοχοποιήσει, ποσοστό vς και 49% από το μετοχικό κεφάλαιο του ΟΠΑΠ. Οι δεσμεύσεις των αρμοδίων υπουργών (του Γ. Παπαντωνίου και του Θ. Πάγκαλου) έκαναν λόγο για διάθεση του 10% έως 15% το πολύ. Βέβαια, το ποσοστό μετοχοποίησης του Οργανισμού, σε πρώτη φάση, θα καθορισθεί με υπουργική απόφαση, όμως μέσω της τροπολογίας είναι προφανές ότι παρέχεται η δυνατότητα σταδιακής μετοχοποίησής του σε ποσοστό 49%.
 Μέσω της τροπολογίας που κατατέθηκε στη Βουλή, τονίζεται ρητά ότι «ο ΟΠΑΠ παύει, πλέον, να καταβάλλει επιχορηγήσεις προς οποιονδήποτε φορέα, δημόσιο ή ιδιωτικό», εκτός από εκείνες προς την ΕΠΑΕ και τις ΠΑΕ! Με τη ρύθμιση αυτή, καταργείται η χρηματοδότηση της Γενικής Γραμματείας Αθλητισμού (άρα, όλων των αθλητικών ομοσπονδιών), του ΣΕΓΑΣ, της Ελληνικής Ολυμπιακής Επιτροπής και διαφόρων άλλων φορέων, όπως ο ΠΣΑΤ (των αθλητικών συντακτών) και ο ΠΣΑΠ (των ποδοσφαιριστών). 
 Ο Γιώργος Φλωρίδης διευκρίνισε, χθες βράδυ προς την «Ε», ότι η επιχορήγηση προς τη Γενική Γραμματεία Αθλητισμού θα επιβαρύνει πλέον τον κρατικό προϋπολογισμό! Επίσης, ότι στην τροπολογία θα προστεθεί ειδική διάταξη, βάσει της οποίας δεν θα θίγεται η χρηματοδότηση του ΣΕΓΑΣ, της ΕΟΕ και των άλλων φορέων! 
 Το οξύμωρο της όλης υπόθεσης είναι ότι η κυβέρνηση μετοχοποιεί τον ΟΠΑΠ, για να έχει περισσότερα έσοδα και για να καλύψει το έλλειμμα από τη διοργάνωση των Ολυμπιακών Αγώνων του 2004, όπως είναι το πρόσχημα για την ιδιωτικοποίηση. Ομως, από την άλλη πλευρά, θα χρηματοδοτεί η ίδια (κατά δήλωση Φλωρίδη) τον ελληνικό αθλητισμό, για να καλύπτει τις ανάγκες των ομοσπονδιών. Φυσικά, εξυπακούεται ότι με τη διάθεση του 49% του ΟΠΑΠ σε ιδιώτες, το ποσοστό των άλλων φορέων (ΣΕΓΑΣ, ΕΟΕ και λοιπών) μειώνεται κατά το ήμισυ, εκτός αν μέσω της συμπληρωματικής διάταξης διπλασιαστούν τα ποσοστά τους...
 Eνα ακόμη σημείο αιχμής στη σχετική τροπολογία για τη μετοχοποίηση του ΟΠΑΠ, αφορά τη θεσμοθέτηση νέων παιχνιδιών. Κι ενώ σε προηγούμενη παράγραφο της τροπολογίας καθορίζεται ρητά ως «αποκλειστικό δικαίωμα του ΟΠΑΠ» η διεξαγωγή των παιχνιδιών που διαχειρίζεται μέχρι σήμερα, καθώς επίσης και των νέων «Μπίνγκο Λόττο», «Κίνο», «Αριθμολαχείο 5 από 35», «Σούπερ 3» και «Σούπερ 4», σε ένα άλλο σημείο ανοίγει διάπλατα ο δρόμος στην παραχώρηση παιχνιδιών σε ιδιώτες! Συγκεκριμένα, τονίζεται ότι κατοχυρώνεται στον ΟΠΑΠ το δικαίωμα της «πρώτης προτίμησης» σε περίπτωση που η πολιτεία κρίνει σκόπιμο να θεσμοθετήσει ένα νέο παιχνίδι. Αν ο ΟΠΑΠ απορρίψει την πρόταση για την ανάληψη διεξαγωγής του, παρέχεται η δυνατότητα στο Ελληνικό Δημόσιο να το αναθέσει σε τρίτο...
