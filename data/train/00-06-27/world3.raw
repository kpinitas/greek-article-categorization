 Το εμπόριο απελπισμένων ανθρώπων αποφέρει σήμερα περισσότερα κέρδη από το εμπόριο όπλων ή ναρκωτικών, η όλη επιχείρηση είναι η πιο ραγδαία εξελισσόμενη κάθε μορφής οργανωμένου εγκλήματος και τα καινούργια δίκτυα έχουν παραμερίσει τα παραδοσιακά συνδικάτα, όπως διαπιστώνει μάλιστα ανώτατος αξιωματούχος των Ηνωμένων Εθνών.
 Οπως δήλωσε σε συνέντευξή του ο Πίνο Αρλάκι, Ιταλός κοινωνιολόγος που εργάστηκε εναντίον της Μαφίας πριν γίνει γενικός διευθυντής του Γραφείου των Ηνωμένων Εθνών για τον Ελεγχο των Ναρκωτικών και την Αντιμετώπιση του Εγκλήματος, δήλωσε σε συνέντευξή του ότι ο θάνατος των 58 Κινέζων μεταναστών μέσα σε φορτηγό στο Ντόβερ ήταν απλώς η κορυφή του παγόβουνου ενός τεράστιου σύγχρονου προβλήματος. Οπως μάλιστα ανέφερε χαρακτηριστικά, ενώ σε διάστημα τεσσάρων αιώνων δουλείας μετακινήθηκαν 11, 5 εκατομμύρια άνθρωποι από την Αφρική, μέσα στα τελευταία δέκα χρόνια περισσότερα από 30 εκατομμύρια γυναίκες 
και παιδιά διακινήθηκαν εντός και από τη Νοτιοανατολική Ασία από το διεθνές σωματεμπόριο. Τα ποσοστά είναι εξίσου υψηλά στις χώρες της Ανατολικής Ευρώπης και την πρώην Σοβιετική Ενωση.
 Ενα εκατομμύριο μετανάστες, σύμφωνα με τα πιο πρόσφατα στοιχεία, συνωστίζονται 
στα σύνορα της Ευρωπαϊκής Ενωσης ελπίζοντας να τα περάσουν με τη βοήθεια των δικτύων εμπορίας ανθρώπων. Οι μισοί από αυτούς τελικά τα καταφέρνουν. Και τα κέρδη που αποκομίζουν οι λαθρέμποροι ανέρχονται κάθε χρόνο σε 4 με 10 δισεκατομμύρια δραχμές.
 Η τραγωδία του Ντόβερ επαναλαμβάνεται καθημερινά χωρίς μάρτυρες στην Αδριατική, στα στενά του Γιβραλτάρ, στα σύνορα της Πολωνίας.
 Ακριβή στοιχεία δεν υπάρχουν. Σύμφωνα με το Διεθνές Κέντρο για τη Μετανάστευση, που εδρεύει στη Γενεύη, 500.000 λαθρομετανάστες κατορθώνουν να περάσουν κάθε χρόνο τα σύνορα της Ευρωπαϊκής Ενωσης. Το εμπόριο απελπισμένων ανθρώπων αποφέρει πλέον περισσότερα κέρδη από το εμπόριο όπλων, ναρκωτικών ή κλεμμένων αυτοκινήτων.
 Επιχείρηση, δρομολόγια, ζήτηση: αυτοί είναι οι όροι που χρησιμοποιούν τόσο οι έμποροι όσο και οι αστυνομικοί για να περιγράψουν το μαρτύριο που υφίστανται ανθρώπινες ψυχές. Αφρικανοί που προσπαθούν να περάσουν στην Ευρώπη από τα στενά του Γιβραλτάρ. Τούρκοι και Κούρδοι που φτάνουν στην Ιταλία. Ασιάτες που διανύουν κυριολεκτικά το μισό κόσμο για να φτάσουν σ' ένα κινέζικο εστιατόριο του Παρισιού ή του Λονδίνου. Νοτιοαμερικανοί που προσγειώνονται στα αεροδρόμια 
του Αμστερνταμ ή της Μαδρίτης. Το ποσό που πληρώνει ο καθένας απ' αυτούς ποικίλλει ανάλογα με τα χιλιόμετρα που διανύει και την ωμότητα των εμπόρων στους οποίους εμπιστεύεται την τύχη του. H ταρίφα για ένα ταξίδι στη Βρετανία φτάνει έτσι τις 800.000 δρχ. όταν η προέλευση είναι η Ρουμανία, τα 4 εκατομμύρια για την Ινδία και τα 8 εκατομμύρια για την Κίνα. Δεν χρειάζεται να 
είναι κανείς ειδικός για να καταλάβει ότι ελάχιστοι λαθρομετανάστες είναι σε θέση να πληρώσουν αυτά τα ποσά. Οι μετανάστες, σημειώνει η «Ελ Παΐς», μετατρέπονται σε σκλάβους της μαφίας, σε ανθρώπους που είναι υποχρεωμένοι να δουλεύουν ή να εκπορνεύονται για λογαριασμό της επί πολλά χρόνια, χωρίς να μπορούν να ξεφύγουν, αφού έχουν παρακρατηθεί τα διαβατήριά τους.
 Εκτός από τη Βρετανία, μεγάλη αύξηση των λαθρομεταναστών από την Ασία και την Aνατολική Ευρώπη καταγράφει και η Γαλλία, όπου συνέρρεαν κατά παράδοση μετανάστες από την Αφρική. Οι Ασιάτες μάλιστα έχουν φέρει μαζί τους και μια πρωτότυπη μέθοδο για τη νομιμοποίησή τους: την αντικατάσταση των νεκρών. Ενας 
Κινέζος που πεθαίνει μεταβιβάζει το διαβατήριό του σε ένα συμπατριώτη του. Ετσι εξηγούν οι γαλλικές αρχές τα χαμηλά ποσοστά θνησιμότητας στις συνοικίες με μεγάλες συγκεντρώσεις Kινέζων μεταναστών.
