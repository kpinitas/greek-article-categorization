 Επικίνδυνα παιχνίδια με την υγεία τους φαίνεται ότι «παίζουν» καθημερινά τριάντα και πλέον εκατομμύρια Ευρωπαίοι, που είναι υποχρεωμένοι να υποβάλλονται σε θεραπεία, κυρίως για διάφορες ρευματολογικές παθήσεις, με μη στεροειδή αντιφλεγμονώδη φάρμακα. 
 Ανάμεσα σ' αυτούς είναι και αρκετές εκατοντάδες χιλιάδες Ελληνες οι οποίοι χρησιμοποιούν τα συγκεκριμένα σκευάσματα, είτε για να αντιμετωπίσουν κάποια μορφή αρθρίτιδας, είτε ως αναλγητικά για άλλες παθήσεις. 
 Σύμφωνα με τα στοιχεία έρευνας που έκανε το Kέντρο Πόνου του Πανεπιστημίου της 
Οξφόρδης και τα οποία ανακοινώθηκαν στο Πανευρωπαϊκό Συνέδριο Ρευματολογίας στη Νίκαια της Γαλλίας, ένας στους 1.250 ασθενείς που παίρνουν τέτοια φάρμακα για περισσότερο από δύο μήνες, θα πεθάνει από σοβαρές γαστρεντερικές παρενέργειες.
 Οι επιστήμονες όπως αναφέρθηκε στο συνέδριο εκτιμούν ότι το 30% όσων υποβάλλονται σε θεραπεία με τα ίδια φάρμακα θα αντιμετωπίσουν έντονες ανεπιθύμητες ενέργειες, που ποικίλλουν από τη δημιουργία έλκους, διατρήσεις στομάχου ή και γαστρορραγίες. Το υπόλοιπο 70% αντιμετωπίζει πιο ήπιες γαστρεντερικές διαταραχές, όπως αίσθημα καύσου και ναυτίας. 
 Η έρευνα που έκανε το Πανεπιστήμιο της Οξφόρδης συμπεριέλαβε στοιχεία από 15 τυχαιοποιημένες μελέτες, καθώς και από πολλά μεμονωμένα περιστατικά, υπολογίζοντας ότι ο συλλογικός αριθμός των ασθενών που εξετάστηκαν ξεπερνούν τους 250.000. 
 Η σοβαρότητα των ανεπιθύμητων διαταραχών από τη χρήση αυτών των σκευασμάτων επιτείνεται από το γεγονός ότι η πλειονότητα των ασθενών που τα παίρνουν είναι 
άτομα μέσης και μεγάλης ηλικίας, που πάσχουν κυρίως από οστεοαρθρίτιδα. Μάλιστα στο Συνέδριο οι γιατροί επισήμαναν ότι το πρόβλημα θα επιδεινωθεί τα επόμενα 25 χρόνια καθώς ο αριθμός των ηλικιωμένων θα αυξηθεί. Κατά τις προβλέψεις του Παγκόσμιου Οργανισμού Υγείας ο αριθμός των ατόμων άνω των 65 χρόνων θα υπερδιπλασιαστεί μέχρι το 2025 και θα φτάσει τα 800 εκατομμύρια. 
 Οπως ανακοίνωσε ο δρ Μάρτιν Τράμερ από το Πανεπιστημιακό Νοσοκομείο της Γενεύης η λήψη τέτοιων φαρμάκων οδηγεί στο θάνατο περίπου 2.000 Βρετανούς το χρόνο λόγω γαστρεντερικών επιπλοκών. Αντίστοιχα μεγάλος είναι και ο αριθμός των ατόμων που αναγκάζονται αμέσως μετά τη χρήση του, να καταφύγουν σε κάποιο νοσοκομείο για τις παρενέργειες. Ενδεικτικά αναφέρθηκε ότι στις ΗΠΑ 100.000 άτομα οδηγούνται στα νοσοκομεία το χρόνο μετά τη χρήση τέτοιων σκευασμάτων. Είναι χαρακτηριστικό τόνισε ο δρ Τράμερ ότι το 17-34% των ατόμων που υποβάλλονται σε θεραπεία με μη στεροειδή αντιφλεγμονώδη φάρμακα, αναγκάζονται να παίρνουν και άλλα φάρμακα για να καταπολεμούν τη γαστρική οξύτητα.
 Η δράση των φαρμάκων αυτών όπως εξήγησαν οι γιατροί στο συνέδριο εντοπίζεται σε δύο ένζυμα τα οποία σχετίζονται στενά μεταξύ τους: 
 * Το ένζυμο CΟX-1 το οποίο βοηθά να διατηρούνται σε καλή κατάσταση τα στομαχικά τοιχώματα και το CΟX-2 το οποίο ευθύνεται για την πρόκληση του πόνου 
και της φλεγμονής. Τα μη στεροειδή αντιφλεγμονώδη φάρμακα αναστέλλουν τη δράση 
των δύο αυτών ενζύμων συμβάλλοντας παροδικά στην εξάλειψη του πόνου και της φλεγμονής. Μακροπρόθεσμα όμως επιτρέπουν την καταστροφή του στομαχικού τοιχώματος, ανοίγοντας το δρόμο για τη δημιουργία έλκους ή άλλων παθήσεων.
 Πολύς θόρυβος έγινε στο συνέδριο της Νίκαιας για μια φαρμακευτική κατηγορία, τις κοξίμπες οι οποίες όπως αναφέρθηκε αποτελούν μια νέα ελπιδοφόρα προσέγγιση 
στη θεραπεία ρευματολογικών παθήσεων χωρίς παρενέργειες και με πολύ καλά αποτελέσματα.
 Οπως ανακοίνωσε η καθηγήτρια Κλερ Μπομπαρτιέ, διευθύντρια του Κέντρου Ερευνας της Αρθρίτιδας και του Aνοσιοποιητικού Συστήματος στο Πανεπιστήμιο του Τορόντο, και επικεφαλής μιας πολυκεντρικής μελέτης με την ονομασία VIGΟR, η ουσία ροφεκοξίμπη «VIΟXX» μειώνει σε ποσοστό από 52% έως 62% τις γαστρεντερικές επιπλοκές σε σχέση με άλλες ουσίες εκπροσώπους των μη στεροειδών αντιφλεγμονωδών φαρμάκων.
 Η ουσία Ροφεκοξίμπη είναι ο κυριότερος εκπρόσωπος από τις κοξίμπες.
 Στη μελέτη VIGΟR πήραν μέρος 8.000 περίπου ασθενείς, και οι περισσότεροι από αυτούς παρέμειναν στην έρευνα πάνω από 9 μήνες, προκείμενου να αξιολογηθούν οι 
επιπτώσεις από τη χρήση της νέας ουσίας σε σχέση με άλλες αντιφλεγμονώδεις ουσίες. 
 Ενα άλλο στοιχείο που κατέγραψαν οι επιστήμονες και ανέφερε η κ. Μπομπαρτιέ, είναι ότι η νέα ουσία είναι πολύ καλά ανεκτή και από ασθενείς με καρδιοαγγειακά προβλήματα. Η ουσία αυτή κυκλοφορεί σε 49 χώρες και στην Ελλάδα 
και θεωρείται πως υποστηρίχθηκε από αρκετούς επιστήμονες στο συνέδριο ως θεραπευτική επιλογή για την αντιμετώπιση της οστεοαρθρίτιδας.
