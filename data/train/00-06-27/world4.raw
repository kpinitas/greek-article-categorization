Σε διένεξη για το αν επιτρέπεται ή όχι η επέμβαση υπέρ της δημοκρατίας στο εσωτερικό χωρών εξελίσσεται το διήμερο συνέδριο «Προς μια Κοινότητα Δημοκρατιών», που διοργανώθηκε με πρωτοβουλία της Πολωνίας, των ΗΠΑ, της Τσεχίας, της Χιλής, της Ινδίας, του Μαλί και της Νότιας Κορέας. Στο συνέδριο, που πραγματοποιείται στη Βαρσοβία, συμμετέχουν υπουργοί Εξωτερικών και άλλοι υψηλόβαθμοι αξιωματούχοι από περισσότερες από 100 χώρες, συμπεριλαμβανομένου και του Γενικού Γραμματέα του ΟΗΕ, Κόφι Ανάν.
 Ο υπουργός Εξωτερικών της Πολωνίας, Μπρονισλάβ Γκερέμεκ, οικοδεσπότης του συνεδρίου, κάλεσε την κοινότητα των δημοκρατικών χωρών να επιδείξουν αλληλεγγύη, προκειμένου να επιταχυνθούν οι δημοκρατικές αλλαγές στα ολοκληρωτικά καθεστώτα. Στους ίδιους τόνους, η Αμερικανίδα υπουργός Εξωτερικών, Μάντλεν Ολμπράιτ, δήλωσε ότι σκοπός του συνεδρίου είναι «να αναπτυχθεί ένα πλαίσιο παγκόσμιας συνεργασίας, που θα βοηθήσει κάθε είδους δημοκρατίες να εμβαθύνουν και να διατηρήσουν την ελευθερία τους».
 Ο υπουργός Εξωτερικών της Γαλλίας, Ιμπέρ Βεντρίν, ήταν πιο επιφυλακτικός, υπογραμμίζοντας ότι το δικαίωμα επέμβασης στα εσωτερικά ζητήματα χωρών δεν είναι απεριόριστο και μπορεί να είναι επικίνδυνο: «Μπορούν να αναφερθούν και εξωτερικές στρατιωτικές επεμβάσεις που είχαν το αντίθετο αποτέλεσμα, δηλαδή να 
 Χώρες που θεωρήθηκαν μη δημοκρατικές, όπως η Κίνα, το Ιράκ, το Ιράν, η Βόρεια Κορέα και η Λιβύη, δεν προσκλήθηκαν στο συνέδριο. Παρ' όλα αυτά, υποστηρικτές των ανθρωπίνων δικαιωμάτων κατηγόρησαν ορισμένες από τις χώρες που συμμετέχουν 
ότι δεν σέβονται τη δημοκρατία και τα ανθρώπινα δικαιώματα. Ταυτόχρονα με το συνέδριο, πραγματοποιείται τριήμερη συνάντηση μη κυβερνητικών οργανώσεων από περισσότερες από 85 χώρες, με θέμα τα ανθρώπινα δικαιώματα και τη δημοκρατία.
 Οι συμμετέχοντες στο συνέδριο «Προς μια Κοινότητα Δημοκρατιών» αναμένεται να υιοθετήσουν σήμερα μια «Ανακοίνωση της Βαρσοβίας», η οποία θα περιλαμβάνει ορισμένες κοινές για όλες τις χώρες δημοκρατικές αξίες. Ο Πολωνός υπουργός Εξωτερικών εξέφρασε την ελπίδα η ανακοίνωση αυτή να έχει την ίδια ισχύ με την Tελική Πράξη του Ελσίνκι, του 1975, που είχε γίνει αποδεκτή τόσο από τις δυτικές όσο και από τις ανατολικές χώρες.
