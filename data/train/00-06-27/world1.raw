Ελπίδες αλλά και ερωτηματικά γεννά η σχεδόν πλήρης αποκρυπτογράφηση του ανθρώπινου γενώματος, καθώς τίθενται ήδη δεοντολογικά, ηθικά, νομικά και οικονομικά ζητήματα σχετικά με την αξιοποίηση, αλλά και την κατοχύρωση των πνευματικών δικαιωμάτων αυτού του επιτεύγματος.
 Διάχυτος ήταν, πάντως, χθες ο ενθουσιασμός στον πολιτικό και επιστημονικό κόσμο, για τις νέες ανακαλύψεις που σηματοδοτούν μια επανάσταση στην Iατρική.
 Η επίσημη ανακοίνωση ήρθε πρώτα, λόγω διαφοράς της ώρας, από την Ιαπωνία με τον πρωθυπουργό, Γιοσίρο Μόρι, να μιλά για «ένα πελώριο βήμα προς τα εμπρός στην αποκρυπτογράφηση του περιεχομένου της ίδιας της ζωής». «Τα αποτελέσματα της διεθνούς αυτής συνεργασίας μεταξύ της Ιαπωνίας, των Ηνωμένων Πολιτειών και 
της Ευρώπης αποτελούν κοινή κληρονομιά της ανθρωπότητας», συνέχισε ο Γ. Μόρι, υποσχόμενος περαιτέρω ανακαλύψεις στον τομέα αυτόν.
 Ο Ιάπωνας πρωθυπουργός σκοπεύει να συζητήσει το θέμα αυτό με τους εταίρους της 
ομάδας των Οκτώ (G8) κατά τη διάσκεψη της Οκινάουα, που θα διεξαχθεί από τις 21 έως τις 23 Ιουλίου. Για ανακάλυψη-σταθμό μίλησε και ο καθηγητής Γιανγκ Χουανμίνγκ του κινεζικού Iνστιτούτου Γενετικής Eρευνας, που επίσης συμμετέχει στην έρευνα.
 Ο Αμερικανός πρόεδρος Μπιλ Κλίντον, χαιρέτισε με τη σειρά του τη νέα επιστημονική ανακάλυψη σε τελετή στο Λευκό Οίκο: «Πρόκειται για το σημαντικότερο και πιο εκπληκτικό χάρτη στην ιστορία της ανθρωπότητας», δήλωσε ο Μ. Κλίντον ανακοινώνοντας την αποκρυπτογράφηση μαζί με το Βρετανό πρωθυπουργό, Τόνι Μπλερ, σε απευθείας σύνδεση με το Λονδίνο. Ο Μπιλ Κλίντον πρότεινε να υπάρξει συνεργασία μεταξύ των ΗΠΑ και όλων των άλλων χωρών που το επιθυμούν, για τον καθορισμό των ηθικών και νομικών παραμέτρων που σχετίζονται 
με την αποκρυπτογράφηση του ανθρώπινου γενώματος, αποφεύγοντας προς το παρόν να θίξει ευθέως την οικονομική πλευρά του ζητήματος.
 Το (αμερικανικό) Εθνικό Ιδρυμα Ερευνας για το Ανθρώπινο Γένωμα και η ιδιωτική εταιρεία Celera Genomics αναμένεται να δημοσιεύσουν από κοινού τα αποτελέσματα 
των εργασιών τους πριν από το τέλος του χρόνου. 
 Την ανακάλυψη χαιρέτισε χθες και ο αρμόδιος για την έρευνα Eυρωπαίος επίτροπος, Φιλίπ Μουσκέν, ο οποίος εξέφρασε την ικανοποίησή του για το γεγονός 
ότι «τα αποτελέσματα των ερευνών δημοσιοποιήθηκαν, ώστε να είναι προσβάσιμα σε 
όλους τους ερευνητές». Αυτό που χρειάζεται τώρα, είναι μια «συντονισμένη προσπάθεια για την αξιοποίηση αυτού του τεράστιου ιατρικού, κοινωνικού και οικονομικού δυναμικού». «Η γνώση του ανθρώπινου γενώματος πρέπει να ανήκει σε όλους», τόνισε χθες και ο Γάλλος υπουργός Eρευνας Ροζέ-Ζεράρ Σβάρτσενμπεργκ, διότι «αποτελεί κοινή κληρονομιά της ανθρωπότητας, την οποία (...) δεν μπορεί να οικειοποιηθούν ορισμένοι».
 Το θέμα της κατοχύρωσης των πνευματικών δικαιωμάτων αυτού του επιτεύγματος, που προέκυψε από τις εργασίες ενός διεθνούς κονσόρτσιουμ, με τη συνεργασία 18 χωρών, παραμένει πράγματι εκκρεμές.
 Η εταιρεία Celera Genomics ανακοίνωσε πάντως ότι πρόκειται να διαθέσει δωρεάν το χάρτη της στη διεθνή κοινότητα, αλλά θα εκμεταλλευτεί εμπορικά τις ερμηνείες των πληροφοριών που περιέχονται σε αυτόν. Το οικονομικό δεν είναι, ωστόσο, το μόνο ζήτημα που πρέπει να διευθετηθεί.
 Ο Κρεγκ Βέντερ, πρόεδρος της εταιρείας Celera Genomics, και ο Ντανιέλ Κοέν του 
γαλλικού ομίλου GENSET πρότειναν χθες τη δημιουργία ενός «διεθνούς κοινοβουλίου» για τη θέσπιση διεθνών ηθικών κανόνων σχετικά με τις πιθανές εφαρμογές της νέας ανακάλυψης. Οι επιστήμονες τόνισαν την ανάγκη ύπαρξης ενός ηθικού πλαισίου, δεδομένου ότι, θεωρητικά, στην επιστήμη δεν υπάρχουν όρια. Ανησυχίες εκφράζονται τέλος για τις πιθανές διακρίσεις που ενδέχεται να προκύψουν από την αξιοποίηση των νέων πληροφοριών. Κι αυτό γιατί οι πληροφορίες για το γενετικό κώδικα των ατόμων θα μπορούσε να αποτελέσει αιτία γενετικών διακρίσεων εις βάρος τους, κυρίως από ασφαλιστικές εταιρείες και εργοδότες.
 Την ανάγκη προώθησης ειδικής νομοθεσίας για τη διευθέτηση όλων αυτών των ζητημάτων τονίζει και ο Βρετανός Τζον Σούλστον, ένας από τους αρχιτέκτονες του 
