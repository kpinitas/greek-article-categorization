 Μετά και την καταγγελία του Παναθηναϊκού σε βάρος του ΕΣΑΚΕ, ο Γιώργος Βασιλακόπουλος έσπευσε στο γραφείο του υφυπουργού Aθλητισμού, Γιώργου Φλωρίδη, 
για να τον ειδοποιήσει ότι η ΕΟΚ είναι εκ των πραγμάτων πλέον αναγκασμένη να κινηθεί εναντίον του Συνδέσμου των ομάδων Α1 κατηγορίας, φτάνοντας ίσως και στη διαγραφή του! *
 Ο κ. Βασιλακόπουλος ήταν αποφασισμένος από την περασμένη Πέμπτη, όταν έφτασε στα χέρια του η σχετική προτρεπτική επιστολή της FIBA, να απαντήσει δυναμικά στην ενεργό συμμετοχή του ΕΣΑΚΕ στο «πραξικοπηματικό» πρωτάθλημα που σκαρώνει η ULEB. Σαν «όπλο» του έχει, βέβαια, το νόμο 1958/91 που θέλει τον ΕΣΑΚΕ να λειτουργεί δεσμευτικά στους κόλπους της ελληνικής ομοσπονδίας, να μην αντιτίθεται στα συμφέροντά της, και να μη συνεργάζεται με παραοργανώσεις που δεν αναγνωρίζονται από τη FIBA. 
 Μπορεί οι διαθέσεις του να χλευάστηκαν στην πορεία από τον πρόεδρο του ΕΣΑΚΕ, Θεόδωρο Καρατζά («το χειρότερο που μπορεί να μας κάνει η ΕΟΚ είναι να πάψει να 
μας...μιλάει»!), αλλά τα όσα είπε χθες ο αντιπρόεδρος του ΠΑΟ, Θ. Γιαννακόπουλος, τον έκαναν να πάει ακόμα πιο αποφασισμένος στο γραφείο του κ. Φλωρίδη. Γιατί, πέραν του νόμου, ο ΕΣΑΚΕ καταγγέλλεται τώρα και για παραβίαση του δικού του καταστατικού, το οποίο προβλέπει ενημέρωση και συγκατάθεση όλων των σωματείων πριν η διοίκησή του προβεί σε οποιαδήποτε ενέργεια. Πόσο μάλλον όταν αυτή η ενέργεια είναι πλήρως αντίθετη προς τη θέληση των περισσοτέρων σωματείων (μόνο 3 ομάδες έχουν πάρει θέση υπέρ της ULEB). 
 Ο κ. Βασιλακόπουλος επανέλαβε, μετά τη συνάντησή του με τον υφυπουργό, ότι δεν 
υπάρχει καμία περίπτωση να επιτραπεί εφέτος στη χώρα μας η ελεύθερη διακίνηση παικτών της Β' ζώνης, ενώ περιμένει τη σύσκεψη της ευρωπαϊκής επιτροπής αθλητισμού, στις 8 Ιουλίου, για να μάθει αν η Ε.Ε. μπορεί να επιβάλει οποιοδήποτε περιορισμό στον αριθμό των κοινοτικών Α' ζώνης. 
 * Συμβόλαιο με τον Γιώργο Μπαλογιάννη υπογράφει σήμερα ο Παναθηναϊκός, ο οποίος πιέζει επίμονα πια και την Μπαρτσελόνα για την απόκτηση του Ευθύμη Ρεντζιά. 
