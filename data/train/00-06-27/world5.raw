Με έναν μάλλον απογοητευτικό απολογισμό ξεκίνησε χθες στη Γενεύη η «Κοινωνική Διάσκεψη» του ΟΗΕ για «την κοινωνική ανάπτυξη όλων την εποχή της παγκοσμιοποίησης». Οι συμμετέχοντες παραδέχτηκαν ότι όχι μόνο δεν έχουν εκπληρωθεί οι στόχοι της διάσκεψης της Κοπενχάγης (1995) για την καταπολέμηση της φτώχειας και της ανεργίας και την προώθηση της ανάπτυξης, αλλά η κατάσταση, ιδίως στις αναπτυσσόμενες χώρες, έχει χειροτερέψει.
 «Πρέπει να παραδεχτούμε ότι κάναμε κάποια πρόοδο (...) θα μπορούσαμε ωστόσο να 
είχαμε κάνει περισσότερα», δήλωσε ο Δανός πρωθυπουργός, Νάιρουπ Ρασμούσεν, κατά την έναρξη της διάσκεψης. Σήμερα, 3 δισεκατομμύρια άνθρωποι ζουν με λιγότερο από 2 δολάρια (700 δρχ.) τη μέρα, 150 εκατομμύρια είναι άνεργοι, 750 εκατομμύρια υποαπασχολούνται, 800 εκατομμύρια δεν έχουν πρόσβαση στην ιατρική περίθαλψη, 33 εκατομμύρια έχουν μολυνθεί από τον ιό του AIDS και 850 εκατομμύρια είναι αναλφάβητοι. «Για μια διαρκή οικονομική ανάπτυξη, από την οποία θα ωφελούνται όλοι, πρέπει να επενδύσουμε στους ανθρώπους, στην υγεία τους, στην εκπαίδευση και στην ασφάλειά τους», τόνισε από την πλευρά του ο γενικός γραμματέας του ΟΗΕ, Κόφι Ανάν. Ο κ. Ανάν παρουσίασε την αναμενόμενη κοινή έκθεση του ΟΗΕ και τριών διεθνών οικονομικών θεσμών, η οποία θέτει επτά «αλληλένδετους» στόχους για την καταπολέμηση της φτώχειας. Είναι η πρώτη φορά που ο ΟΗΕ, το Διεθνές Νομισματικό Ταμείο, η Παγκόσμια Τράπεζα και ο Οργανισμός 
Οικονομικής Συνεργασίας και Ανάπτυξης (ΟΟΣΑ) συνεργάζονται για τη χάραξη κοινής στρατηγικής στον τομέα της ανάπτυξης, αφού μέχρι πριν από λίγα χρόνια είχαν διαφορετικές προσεγγίσεις στο θέμα αυτό.
 Οι στόχοι της κοινής έκθεσης αφορούν, μεταξύ άλλων, την καταπολέμηση της φτώχειας, της παιδικής και νεανικής θνησιμότητας, της μετάδοσης σεξουαλικών ασθενειών με παράλληλη προώθηση του οικογενειακού προγραμματισμού, της εκπαίδευσης, της ισότητας των φύλων και της εργασίας. Εκτός από την οικονομική 
ανάπτυξη, η έκθεση κρίνει απαραίτητες τις επενδύσεις στις βασικές κοινωνικές υπηρεσίες, την πρόσβαση των φτωχών χωρών στο διεθνές εμπόριο και στις νέες τεχνολογίες. Ιδιαίτερη έμφαση δίνεται στη συνολική εκπλήρωση όλων αυτών των στόχων, καθώς η εκπλήρωση μόνο ενός ή δύο δεν θα είχε επαρκή αντίκτυπο.
 Παράλληλα με την Κοινωνική Διάσκεψη του ΟΗΕ, μια άλλη διάσκεψη ήταν σε εξέλιξη 
στη Γενεύη, αυτή των μη-κυβερνητικών οργανώσεων. Ευχή των οργανώσεων αυτών είναι να συμπεριληφθεί στην τελική διακήρυξη της διάσκεψης του ΟΗΕ πρόταση για 
την καθιέρωση του λεγόμενου φόρου Τόμπιν, που συνίσταται στη μικρή φορολόγηση όλων των διεθνών χρηματικών συναλλαγών για να βοηθηθούν οι πιο φτωχές χώρες.
