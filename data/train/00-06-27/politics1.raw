 Μ ε τις γενικού τύπου διακηρύξεις του, περί της ανάγκης διαλόγου της κυβέρνησης με την Eκκλησία, θα προσπαθήσει σήμερα ο Κώστας Καραμανλής να παρέμβει στην κρίση που έχει ξεσπάσει μεταξύ των δύο πλευρών.
 Ο πρόεδρος της Ν.Δ. βρίσκεται σ' ένα σκόπελο, αφού από την μια έχει ταχθεί υπέρ της προαιρετικής αναγραφής του θρησκεύματος, από την άλλη όμως δεν επιθυμεί να ταυτισθεί με τις ακραίες θέσεις που παίρνει η ηγεσία της ιεραρχίας. Ετσι, στη σημερινή συνεδρίαση της κεντρικής επιτροπής του κόμματος, 
θα επιχειρήσει να κατηγορήσει μεν την κυβέρνηση -ότι είναι αδιάλλακτη και φέρεται αλαζονικά- από την άλλη όμως δεν θα υιοθετήσει τις κραυγές των ιεραρχών.
 Η προσπάθεια ισορροπίας που επιχειρεί ο κ. Καραμανλής, είναι αρκετά δύσκολη, αν σκεφτεί κανείς πως ήδη υπάρχουν βουλευτές του κόμματός του που ταυτίζονται απόλυτα με την Eκκλησία. Μάλιστα, χαρακτηριστική είναι και η περίπτωση του ανεξάρτητου βουλευτή Γ. Καρατζαφέρη, ο οποίος χθες κιόλας κατηγόρησε ουσιαστικά τον πρόεδρο της Ν.Δ. ότι συνεργάζεται με το ΠΑΣΟΚ στο θέμα αυτό. «Είναι επιεικώς απαράδετη η πολιτική κίνηση της Ν.Δ. να προσφέρει άλλοθι και επιχειρήματα στο ΠΑΣΟΚ στο θέμα των ταυτοτήτων», δήλωσε χαρακτηστικά ο βουλευτής, επικαλούμενος την πρόταση νόμου της Ν.Δ. για την προαιρετική αναγραφή του θρησκεύματος. Οπως είπε, η πρόταση νόμου αν δεν συνιστά γκάφα ολκής, τότε πρόκειται για συνεργασία στις μεθοδεύσεις του ΠΑΣΟΚ, αφού η Ν.Δ. γνωρίζει πως η πρόταση θα έρθει για συζήτηση και ψήφιση στο θερινό τμήμα της Βουλής, όπου η σύνθεση αλλάζει κατά το δοκούν από τους προέδρους των κοινοβουλευτικών ομάδων, και προσφέρει στον κ. Σημίτη το άλλοθι ότι έχει απόφαση της Bουλής, την οποία σαφώς θα έχει κερδίσει. «Η επιθυμία του κ. Καραμανλή να στηρίξει ηθικά και πολιτικά το ΠΑΣΟΚ, σε αυτή τη δύσκολη για αυτό 
επιλογή, καταδεικνύει την ύπαρξη κοινού εντολοδότη και τη διάθεση νομιμοποίησης των πράξεών του», πρόσθεσε ο Γ. Καρατζαφέρης και ανέφερε χαρακτηριστικά: «Καιρός να πέσουν οι μάσκες και ο ΛΑΟΣ να αναλάβει τις ευθύνες 
του». Ο βουλευτής δεν αναφέρει τυχαία τη λέξη ΛΑΟΣ με κεφαλαία γράμματα, αφού αυτό σκοπεύει να είναι και το όνομα του κόμματος το οποίο σκέφτεται να δημιουργήσει.
 Εν τω μεταξύ, με οργανωτικού τύπου αλλαγές προσπαθεί ο Κώστας Καραμανλής να αντιστρέψει το δυσμενές κλίμα που υπάρχει στο κόμμα του, απόηχος του εκτάκτου συνεδρίου. Ετσι, στη σημερινή συνεδρίαση της κεντρικής επιτροπής του κόμματος αναμένεται να εισηγηθεί σειρά από αλλαγές στις οργανώσεις του κόμματος, όπως η 
κατάργηση των ΟΚΕ (Ομάδων Kοινοβουλευτικού Eργου), η συνένωση τοπικών οργανώσεων, η δημιουργία κοινωνικών και πολιτικών συμβουλίων σε κάθε νομό κ.ο.κ. Οι αλλαγές αυτές αναμένεται να εγκριθούν από την πλειονότητα της κεντρικής επιτροπής, όπως άλλωστε συνέβη και στο Συνέδριο.
 Από τη συνεδρίαση θα απουσιάζει η Ντόρα Μπακογιάννη, η οποία ήδη βρίσκεται στο 
εξωτερικό για να πάρει μέρος στις εργασίες της Δυτικοευρωπαϊκής Ενωσης.
