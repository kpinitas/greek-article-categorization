Aιχμές Aκη περί εκσυγχρονισμού και υπέρ της απλής
* Τη διαφωνία του με όσους εκσυγχρονιστές συντρόφους του στο ΠΑΣΟΚ πιστεύουν ότι ο εκσυγχρονισμός είναι ιδεολογία εκφράζει ο υπουργός Εθνικής Αμυνας Ακης Τσοχατζόπουλος, ο οποίος παράλληλα καλεί το ΠΑΣΟΚ αλλά και γενικότερα τον πολιτικό κόσμο να απαντήσει αν επαρκεί σήμερα ο δικομματισμός. Σε διαφορετική περίπτωση, λέει, πρέπει να εφαρμοστεί ένα δημοκρατικότερο αναλογικότερο εκλογικό σύστημα, ώστε να εξασφαλιστεί η συμμετοχή ευρύτερων κοινωνικών στρωμάτων στην άσκηση εξουσίας.
 «Τα τελευταία 25 χρόνια η λειτουργία της δημοκρατίας υποβοηθήθηκε από ένα εκλογικό σύστημα που λειτούργησε εποικοδομητικά, αν και δεν ανταποκρίνεται στην αναλογία και την ισοτιμία. Το ερώτημα είναι αν αυτό μας αρκεί και αν ο δικομματισμός δεν επαρκεί τότε πρέπει αν δούμε ένα αναλογικότερο εκλογικό σύστημα», είπε ο κ. Τσοχατζόπουλος σε εκδήλωση του «ΙΣΤΑΜΕ» Ανδρέας Παπανδρέου την Κυριακή στην Καλαμάτα. 
 Επίσης, μιλώντας για την Κεντροαριστερά και τον εκσυγχρονισμό, είπε ότι διαφωνεί με πολλούς συντρόφους του μέσα στο ΠΑΣΟΚ ότι ο εκσυγχρονισμός είναι ιδεολογία. Είναι μια διαδικασία -είπε- και προσδιορίζεται το πολιτικό του περιεχόμενο από το χαρακτήρα του, αν αφορά την κοινωνία και τον πολίτη τότε είναι προοδευτικός εκσυγχρονισμός, μόνιμος και σταθερός στόχος της Κεντροαριστεράς.
 Στην εκδήλωση του ΙΣΤΑΜΕ που είχε ως θέμα «τη σύγχρονη προοδευτική προσέγγιση της κοινωνίας των πολιτών και το αίτημα της Κεντροαριστεράς», ο κ. Τσοχατζόπουλος είπε ακόμα: 
 * Στην εποχή της παγκοσμιοποίησης το κράτος πρέπει να γίνει «κράτος - επιτελείο» που σηματοδοτεί, με κανόνες, παρεμβάσεις και ελέγχους, τον περιορισμό της παντοδυναμίας της αγοράς και εξασφαλίζει ρυθμίσεις για τη δίκαιη συμμετοχή της κοινωνίας των πολιτών.
 * Δεν αρκεί να μιλάμε μόνο για ισχυρή Ελλάδα, αλλά πρέπει να εξασφαλίζουμε τη δίκαιη κατανομή και συμμετοχή των κοινωνικών στρωμάτων στο αποτέλεσμα γιατί εκεί κρίνεται η προοδευτικότητα, η δικαιοσύνη, η συνοχή.
