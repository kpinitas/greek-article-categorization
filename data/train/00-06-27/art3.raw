«Πιστεύω πως θα έρθει η ημέρα που θα δείτε όλοι σας να επιστρέφουν τα Μάρμαρα του Παρθενώνα. Γράψτε τη σημερινή ημερομηνία, που σας το λέω». Η παροιμιώδης πίστη του Ζυλ Ντασσέν, ότι τα Γλυπτά του Παρθενώνα θα γυρίσουν στην Αθήνα, φαίνεται πως ενισχύθηκε από την «πολύ καλή εμφάνιση του Γιώργου Παπανδρέου στην Επιτροπή του Ευρωπαϊκού Κοινοβουλίου που εξέτασε το ελληνικό αίτημα» αλλά 
και από το αίσθημα της ήττας που είχαν την επομένη οι άνθρωποι του Βρετανικού Μουσείου. «Φαινόταν πως χάνουν», είπε χθες ο κ. Ντασσέν, έχοντας στο πλάι του τον γιατρό Κρίστοφερ Στόκντεϊλ, ένα σπουδαίο Αγγλο ανθρωπιστή, που για τα γλυπτά του Παρθενώνα θα βουτήξει στις 6 το πρωί του ερχόμενου Σαββάτου στα νερά της Δήλου και θα κολυμπήσει 26 ναυτικά μίλια, μέχρι να φθάσει (στις 9 το βράδυ) στη Νάουσα της Πάρου. 
 Πρόκειται για έναν μαραθώνιο που θα διαρκέσει 16 ώρες και θα έχει στόχο την συγκέντρωση χρημάτων για την προβολή του αιτήματος και την ανέγερση του Νέου Μουσείου της Ακρόπολης. Δεν είναι η πρώτη φορά που ο 56χρονος γιατρός αγωνίζεται για έναν ιερό σκοπό. Εχει πέσει από αλεξίπτωτο για ένα παιδί που έπασχε από λευχαιμία, έχει κολυμπήσει στη Μάγχη, στους καταρράκτες του Νιαγάρα, αλλά και από τη Νάξο στην Πάρο για να στηθεί ένα Κέντρο Υγείας, όπως μας εξήγησε ο φίλος και συνάδελφός του γιατρός κ. Πολυζωίδης, που είχε την ιδέα του εγχειρήματος, καθώς είναι και ο ίδιος στρατευμένος στον αγώνα της Βρετανικής Επιτροπής που έχει κάνει θαύματα, όπως τόνισε ο Ζυλ Ντασσέν. «Τα γκάλοπ δείχνουν αύξηση στην Αγγλία αυτών που λένε send them back. Κι αυτό δεν οφείλεται σε ό,τι έχουμε κάνει εδώ εμείς, αλλά οι Αγγλοι στον τόπο τους. Ο λαός είναι μαζί μας».
 Σημασία λοιπόν για μας δεν έχει το ότι κάποιος προσφέρεται να κάνει έναν άθλο για τα Μάρμαρα, αλλά ότι αυτός είναι Αγγλος.
 «Εχω πολλές φορές κολυμπήσει για τον εαυτό μου», έλεγε χθες σε μια αίθουσα του 
Ιδρύματος Μελίνα Μερκούρη γεμάτη από την παρουσία της ηθοποιού αλλά και της αγωνίστριας Μελίνας. «Αυτή τη φορά δεν κολυμπάω για μένα. Πλησιάζω άλλωστε τα 60, έχω αρρυθμίες... Αυτή τη φορά κολυμπώ για τα Μάρμαρα, για τους φίλους μου που στρατεύτηκαν στον αγώνα για την επιστροφή τους, κολυμπάω για τη Μελίνα Μερκούρη. Θέλω η σωματική αυτή προσπάθεια να πιάσει τόπο. Να ωφελήσει και να γυρίσουν μια μέρα πίσω τα Μάρμαρα».
 Παρούσα και σ' αυτή την προσπάθεια του Ιδρύματος Μελίνα Μερκούρη, η Νάνα Μούσχουρη που στηρίζει οικονομικά και ηθικά κάθε πρωτοβουλία του. Ντυμένη στα λευκά, με τα χαρακτηριστικά μαύρα της γυαλιά μπήκε αθόρυβα στην αίθουσα κι έπειτα, δήλωσε: «Το πιο σπουδαίο είναι να κινήσεις την προσοχή των ανθρώπων. Είμαι ευτυχής που μπορώ να προσφέρω κι εγώ με τον τρόπο μου σ' αυτή την προσπάθεια». 
 Οι λογαριασμοί του Ιδρύματος Μελίνα Μερκούρη που θα δέχονται τις προσφορές, την ώρα που ο Στοκντέιλ θα ενώνει με το κολύμπι του τα δύο ιστορικά νησιά συνοδευόμενος από σκάφη, ένα από αυτά με γιατρούς και ιατρικά όργανα για παν ενδεχόμενο, είναι: Εμπορική 35817280, Αγροτική 017/0100712636, Eθνική 040/48294765, Citibank 5501259448 (σε δραχμές), Εθνική 040/62026325 και Citibank 5501239218 (σε δολάρια).
