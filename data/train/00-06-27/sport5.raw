Κάποτε, ο Τζορτζ Μπεστ είχε πει πως εάν δεν ήταν τόσο πολύ όμορφος ο κόσμος, δεν θα είχε γνωρίσει τον Πελέ. Εννοώντας την αδυναμία, αλλά και τις επιτυχίες του με τις ωραίες γυναίκες, που μαζί με το εύκολο χρήμα, το ποτό και τα γρήγορα αυτοκίνητα είχαν γίνει αιτία να του κόψουν πρόωρα μια ούτως ή άλλως μεγάλη καριέρα.
 Ο Νούνιο Γκόμες είναι πολύ πιο όμορφος απ' ότι υπήρξε ο Τζορτζ Μπεστ, λιγότερο 
καλός, οπωσδήποτε όμως πολύ πιο ήρεμος και πάνω απ' όλα, πολύ πιο σεμνός. Δεν έχει καμία διάθεση να μιλάει για τον εαυτό του, κυρίως εις βάρος των άλλων, κι 
ούτε έχει την όρεξη να τον παρομοιάζουν με τους μεγάλους επιθετικούς του παρελθόντος. Επιπλέον, όσον αφορά τις γυναίκες έχει ήδη δωρίσει την καρδιά του 
στην επίσης πανέμορφη Εσμένια, που παντρεύτηκε στα 20 του, πριν από τέσσερα χρόνια, και με την οποία μοιράζονται τη χαρά ενός αγοριού.
 Ο Νούνιο Γκόμες ούτε είναι ούτε πρόκειται να γίνει ποτέ Τζορτζ Μπεστ, αλλά τουλάχιστον, σε αντίθεση με το μεγάλο Ιρλανδό σέντερ φορ της Μάντσεστερ του '60-'70, σε όλα αυτά τα χρόνια κοιμόταν και κοιμάται νωρίς στο κρεβάτι του, ξυπνούσε και ξυπνάει ακόμη πιο νωρίς, για να βρεθεί φρέσκος και ξεκούραστος στο ραντεβού με την αγαπημένη του μπάλα.
 Ο Νούνιο Γκόμες είναι το φαινόμενο της στιγμής, ένα φαινόμενο που εξερράγη κατά τη διάρκεια του EURΟ 2000, μια διοργάνωση, που όπως εξάλλου μαρτυρεί και το Νο 21 που έχει στην πλάτη του, ήταν καταδικασμένος να παρακολουθήσει από τον πάγκο. Αλλά ο Σα Πίντο, ο βασικός σέντερ-φορ τραυματίστηκε, ο Παουλέτα ήταν τιμωρημένος κι έτσι ο Νούνιο Γκόμες πρώτα πέτυχε εναντίον της Αγγλίας το γκολ του 3-2 και της μεγάλης ανατροπής κι ύστερα λύγισε με δύο γκολ την Τουρκία, εκτοξεύοντας τους Πορτογάλους στους 4 της Ευρώπης.
 Κι εκείνος; Απολαμβάνει τη δημοσιότητα, αλλά παραμένει με τα πόδια στη γη. «Μην με ξυπνάτε. Γιατί ονειρεύομαι ένα γκολ στον Μπαρτέζ». Το γκολ που θα στείλει τους διαδόχους του Εουσέμπιο στον τελικό. Και για να εκτοξευτεί η Πορτογαλία, έχει πράγματι ανάγκη από προσγειωμένους ανθρώπους...
