Η επεξεργασία του θεσμικού πλαισίου ολοκληρώθηκε την προηγούμενη εβδομάδα και τα σχετικά προεδρικά διατάγματα απεστάλησαν για υπογραφή από τους συναρμόδιους 
υπουργούς πριν διαβιβαστούν για έλεγχο από το Συμβούλιο της Επικρατείας και ακολούθως για δημοσίευση στην Eφημερίδα της κυβερνήσεως. 
 Με τα σχέδια προεδρικών διαταγμάτων που ολοκληρώθηκαν ορίζεται: 
 1. Το καταστατικό της ΔΕΗ για τη μετατροπή της σε πολυμετοχική ανώνυμη εταιρεία.
 2. Το καταστατικό για τη σύσταση του Διαχειριστή του Ελληνικού Συστήματος Μεταφοράς Ηλεκτρισμού με τη μορφή της πολυμετοχικής ανώνυμης εταιρείας. Στο διαχειριστή συμμετέχει ως βασικός μέτοχος με 51% το ελληνικό δημόσιο και η ΔΕΗ 
με ποσοστό 49%. Σύμφωνα με το προεδρικό διάταγμα, οι μελλοντικοί κάτοχοι άδειας παραγωγής, οι εγκαταστάσεις των οποίων συνδέονται στο Σύστημα Μεταφοράς, θα αποκτούν από το μερίδιο της ΔΕΗ κατ' αναλογία μέρος του μετοχικού κεφαλαίου. 
 3. Το καταστατικό για τη σύσταση και λειτουργία του Οργανισμού Ασφάλισης Προσωπικού ΔΕΗ που κυρώθηκε με το Ν. 2773/99.
 Επίσης δημοσιεύτηκε η προκήρυξη της ΔΕΗ για τις θέσεις των γενικών διευθυντών, 
σύμφωνα με το νέο οργανωτικό σχήμα της εταιρείας. Οι ενδιαφερόμενοι καλούνται να υποβάλουν υποψηφιότητα μέχρι τις 10 Ιουλίου 2000 στη ΔΕΗ. 
