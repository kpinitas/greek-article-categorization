 Τα θαυματουργά εναντίον της Γιουγκοσλαβίας «botas blancas» (λευκά παπούτσια) του μάγου Αλφόνσο ξόδεψαν, θαρρείς, όλες τις υπερφυσικές ιδιότητές τους σ' εκείνο το 4-3.
 Τούτη τη φορά, πάλι στο Μπριζ προχθές βράδυ, άλλες ταχυδακτυλουργίες δεν είχε το πρόγραμμα. Αν και, ξανά, ο σέντερ μπακ (Αμπελάρδο) βρέθηκε προωθημένος στην 
αντίπαλη περιοχή, να κερδίζει πέναλτι στο 90'. Σαν να 'θελε ν' αποδείξει πως ο 
Λάζαρος μπορεί και δεύτερη φορά ν' αναστηθεί. Οχι, όμως. Ο «ήρωας της τραγωδίας» Ραούλ αστόχησε και οι Ισπανοί ξεκίνησαν ήδη τη θερινή ξεκούρασή τους. Η Γαλλία τους νίκησε, όπως και στον τελικό (τότε με τον Πλατινί, τώρα με 
τον Ζιντάν) του '84. Οπως τους νικάει πάντοτε ή τουλάχιστον δεν ηττάται απ' αυτούς, στα μεταξύ τους (ανταγωνιστικά) παιχνίδια εδώ και 19 χρόνια.
 Ο Καμάτσο εμφανίστηκε στην αίθουσα συνεντεύξεων του «Γιαν Μπρεϊντέλ» για να πει στους δημοσιογράφους πως «δεν έχω να πω τίποτα»! Αφωνος. Αποσβολωμένος. Οταν ξεκίνησε να μιλάει, οι φράσεις του ήταν κοφτές. Απότομες. Σύντομες.
 «Προσπαθήσαμε να πάρουμε το παιχνίδι. Δεν τα καταφέραμε. Τώρα επιστρέφουμε πίσω. Λυπημένοι, αλλά τουλάχιστον οι παίκτες θα κάνουν επιτέλους διακοπές. Πολλά έπαιξαν ρόλο για να διαμορφωθεί αυτό το αποτέλεσμα. Ναι, μπορείτε να πείτε πως το πέναλτι του Ραούλ ήταν ένα από αυτά τα πολλά. Μα, σε τελική ανάλυση, η Γαλλία είναι η παγκόσμια πρωταθλήτρια. Το 2-1 δεν είναι δίκαιο, αλλά οφείλουμε να το αποδεχτούμε».
 Κανείς, ασφαλώς, δεν θα 'θελε να βρίσκεται στη θέση του. Και κανείς, εκείνες τις στιγμές, δεν έδειχνε διάθεση ν' ασχοληθεί με τα πολύ σοβαρά σφάλματά του από την αρχή ώς το φινάλε, για την Ισπανία, του τουρνουά. Αρχή με το γκολ από την γκάφα του Μολίνα, φινάλε με το πέναλτι του Ραούλ ψηλά και έξω. Προείχε η κατανόηση για τη στενοχώρια του ανθρώπου. Του Ραούλ δηλαδή, που κανείς δεν θα ήθελε να είναι στη θέση του. Ο ισπανικός Τύπος βγάζει χολή εναντίον του: 
 «Ο Ραούλ έκανε την Ισπανία να κλάψει», γράφει η «Marca» και απεικονίζει την απογοήτευση ολόκληρης της χώρας για το χαμένο πέναλτι του άσου της Ρεάλ Μαδρίτης. «Ηταν το τελευταίο πράγμα που περιμέναμε από τον Ραούλ», συμπληρώνει 
η εφημερίδα και φιλοξενεί και δηλώσεις του νεαρού σούπερ σταρ: «Εκλαψα στον αγωνιστικό χώρο, στα αποδυτήρια και στο ξενοδοχείο. Οταν είδα την μπάλα να φεύγει ψηλά άουτ, ένιωσα τον κόσμο να χάνεται γύρω μου». Η «AS» είναι πιο σκληρή στην κριτική της στον 23χρονο επιθετικό και αναφέρει χαρακτηριστικά: 
 «Ο Ζιντάν ήταν η ζωή και η ψυχή της Γαλλίας, ενώ ο Ραούλ ήταν η σκιά του πραγματικού του εαυτού. Ηταν σαν μην ξεκίνησε καν τον αγώνα».
 Αντίθετα με τον Τύπο, οι διεθνείς έσπευσαν να στηρίξουν ψυχολογικά το συμπαίκτη τους. «Πολλοί λίγοι θα είχαν το θάρρος σε μια τέτοια χρονική στιγμή να αναλάβουν μια τέτοια ευθύνη. Ο Ραούλ είχε το κουράγιο και πρέπει να τον συγχαρούμε γι' αυτό. Αστόχησε, αλλά αυτό είναι το ποδόσφαιρο. Το θέμα είναι όμως το ψυχικό του σθένος», δήλωσε ο Μίτσελ Σαλγκάδο και μαζί του συμφώνησε και ο κεντρικός αμυντικός της Eθνικής Ισπανίας, Πάκο: «Δεν υπάρχει θέμα να κατηγορήσουμε τον Ραούλ για το πέναλτι. Μόνο και μόνο που πήρε την ευθύνη να το εκτελέσει, έδειξε το χαρακτήρα του».
 Ο Ροζέ Λεμέρ επαίνεσε την Ισπανία «για την οργάνωση του παιχνιδιού της», ωστόσο «η Γαλλία διαθέτει τα άτομα που μπορούν να κάνουν τη διαφορά, κι ένας τέτοιος είναι ο Ζιντάν».
 «Είχαμε μιλήσει πολύ με τους παίκτες πριν από το ματς» αποκάλυψε ο συνεχιστής του έργου του Ζακέ, «ότι οι αντίπαλοί μας διαθέτουν περίπου τα ίδια χαρίσματα με τα δικά μας. Εμείς έχουμε τον Ζιντάν, αυτοί τον Ραούλ. Και το ίδιο ισχύει, πια, για τον ημιτελικό με τους Πορτογάλους που έχουν τον Φίγκο. Είναι ομάδα που μέχρι στιγμής προχωρεί αλάνθαστη, έφτασε εύκολα στους ημιτελικούς, συνεπώς 
 Ο Λεμέρ αναφέρθηκε, επίσης, στην «προσωπική τιμή και ευχαρίστηση που νιώθω ως Γάλλος πολίτης να καθοδηγώ αυτή την ομάδα που έχει κρατήσει τα βασικά από τον Εμέ Ζακέ και προχωρεί στο δρόμο της», απέδωσε τιμή στον πρωτοπόρο (πρώην εκλέκτορα) Ζορζ Μπριλόν, ο οποίος «πριν από τριάντα χρόνια ξεκίνησε να δουλεύει με το όραμα που σήμερα απολαμβάνουμε», επιπλέον επισήμανε πως «είμαι ευτυχής με την ποιότητα του ποδοσφαίρου που βλέπουμε στη διοργάνωση. Κι είναι αυτή η εξαιρετική ποιότητα το επιθετικό παιχνίδι και τα πολλά γκολ, που έχουν δημιουργήσει τούτη την ιδιαίτερη σχέση, την επαφή του κοινού στις εξέδρες με τις ομάδες στους αγωνιστικούς χώρους».
 Ημιτελικός Γαλλίας - Πορτογαλίας, λοιπόν, αύριο βράδυ στις Βρυξέλλες. Δεκαέξι χρόνια μετά τον ημιτελικό του Euro '84, και τότε Γαλλία -Πορτογαλία αλλά όχι σε ουδέτερο έδαφος. Θα 'ναι ξανά θρίλερ, όπως τότε που οι Πορτογάλοι προηγήθηκαν 2-1 στην παράταση και ηττήθηκαν 3-2 με γκολ του Πλατινί στο 120'; Με τον κανονισμό του Χρυσού Γκολ, επανάληψη τέτοιου θρίλερ απλώς αποκλείεται.
 Τα απρόοπτα, όμως, καθόλου δεν αποκλείεται να είναι πάλι στην ημερήσια διάταξη. Η πηγή των γκολ, επί παραδείγματι. Οι Γάλλοι τότε, το 1984, είχαν βρει το πρώτο και το δεύτερο τέρμα από την πιο απίθανη τέτοια, τον δεξιό μπακ Ντομέργκ. Το '98, επίσης στον ημιτελικό (με την Κροατία), γύρισαν το παιχνίδι και πήραν τη νίκη με δύο γκολ του δεξιού οπισθοφύλακα Τιράμ. Αν τηρηθεί το έθιμο, σαν να φαίνεται πως έρχεται η ώρα κανενός Λιζαραζού.
 Ο Βάσκος στην προέλευση αριστερός μπακ αρκετές φορές συνέβη προχθές βράδυ να 'ρθει σε κόντρα σώμα με σώμα μ' έναν στην ουσία συμπατριώτη του, τον Ετσεμπερία. Και είδε άλλον έναν τέτοιο, τον Ουρθάιθ, ν' απειλεί με ισοφάριση στις καθυστερήσεις μετά το χαμένο πέναλτι του Ραούλ.
 «Τα πράγματα στο ποδόσφαιρο, είπε, αλλάζουν πολύ εύκολα και πολύ γρήγορα. Από τη μια στιγμή στην άλλη. Εμείς στη Μπάγερν εφέτος, σ' ένα μήνα μέσα νικήσαμε δυο φορές τη Ρεάλ, της βάλαμε οκτώ γκολ, και τον επόμενο μήνα αυτοί μας απέκλεισαν από τον τελικό. Θέλω να πω, τίποτα δεν είναι εγγυημένο.
 Τίποτα; Ο απολαυστικός Ζιντάν, μετά το 2-1 επί της Ισπανίας, έκανε ακριβώς αυτό. Συγκρίσεις. «Εφέτος η Γαλλία είναι πιο ισχυρή απ' ό,τι το '98. Επιβλητική. Και είναι έτσι, γιατί κι εγώ είμαι πολύ καλύτερος από τότε. Αισθάνομαι ότι τώρα βρίσκομαι στην κορυφή μου, στο τοπ σημείο». Μεταξύ μας, πουθενά δεν έχει άδικο. 
