Η ενδιαφέρουσα και πλούσια σε υλικό έκδοση παλαιών χαρακτικών για την Εύβοια, από τη συλλογή του προέδρου της Εταιρείας Ευβοϊκών Σπουδών και καθηγητή του Αστικού Δικαίου της Νομικής Σχολής του Πανεπιστημίου Αθηνών, Γιάννη Κ. Καράκωστα (κυκλοφορεί από την Εταιρεία Ευβοϊκών Σπουδών) μπορεί να αποτελέσει για τους νοσταλγούς του κάλλους άλλων εποχών ασφαλές «όχημα» για ένα ταξίδι μέσα στο χρόνο. 
 Η πληρότητα της συλλογής, που προκύπτει μέσα από τα αληθινά καλλιτεχνήματα περιηγητών, χαρτογράφων και χαρακτών, οι οποίοι από το 1500 έως το 1900 ταξίδεψαν, γοητεύτηκαν και αποτύπωσαν τις ομορφιές και την Iστορία του νησιού, 
σε συνδυασμό με τα κείμενα της συνοδευτικής έκδοσης, αφήνουν να ξετυλιχθεί το νήμα της Iστορίας και των εθίμων της Εύβοιας. Τα έργα απεικονίζουν, μεταξύ άλλων, την αρχιτεκτονική της νήσου σε παρελθούσες εποχές, ποικίλα τοπία σε διαφορετικές εποχές μέσα στο χρόνο (θάλασσα, βουνό), τη γεωγραφική θέση και ομορφιά πόλεων του νησιού, όπως η Χαλκίδα κ.ο.κ.
 Ο καταγόμενος από την Εύβοια Γιάννης Κ. Καράκωστας, συνέλεγε το σπάνιο παλαιό υλικό της έκδοσης επί τριάντα ολόκληρα χρόνια. Η συλλογή ξεκίνησε ως πάρεργο και χόμπι για να εξελιχτεί, ωστόσο, στην πορεία σε αληθινό πάθος. «Η απόκτηση των παλαιών χαρακτικών της Ελλάδος συνδεόταν πολλές φορές και με αισθητική απόλαυση, με ευχαρίστηση για την ανακάλυψη τοπίων και χώρων, με ανάμικτα συναισθήματα νοσταλγίας και τύψεων για χαμένες ομορφιές και αλησμόνητες ιστορίες», σημειώνει ο συλλέκτης και πανεπιστημιακός.
 «Η περιδιάβαση μέσα από πόλεις, κάστρα, τοπία χερσαία και θαλασσινά (μέσω των έργων τούτων), οι απεικονίσεις προσώπων και ιστορικών συμβάντων ή μυθικών παραστάσεων με οδηγούσε σε περιπάτους της σκέψης, σε αναζητήσεις του μύθου και της Iστορίας, σε αναπλάσεις, σε αναπολήσεις», τονίζει. Και συμπληρώνει: «Η 
Εύβοια, το δεύτερο σε μέγεθος νησί της Ελλάδας, έχει παίξει σημαντικό ρόλο στο 
ιστορικό γίγνεσθαι του τόπου μας, έχει πανάρχαια κειμήλια, απίστευτες ομορφιές. Η θάλασσα, τα βουνά, τα δάση, τα τοπία της γενικά, οι πανάρχαιες πόλεις της, ο αρχαίος πολιτισμός, ο μεσαιωνικός, ο νεότερος, η πορεία των κατοίκων της μέσα από το θρύλο και το ιστορικό τοπίο καθρεφτίζονται στα χαρακτικά της, στους χάρτες της που αντανακλούν λάμψη και αισθητική τελειότητα».
 Μέσα, λοιπόν, από την παρατήρηση, τη μελέτη, την «αισθαντική ενόραση των παλιών χαρακτικών της Εύβοιας», ο Γ. Κ. Καράκωστας αποκαλύπτει ότι άντλησε αγάπη για την ελληνική φύση, τα μνημεία, τα τοπία, τη θάλασσα, τους ανθρώπους και επί πλέον ενισχύθηκε στην απόφασή του να γίνει μονομάχος για την προστασία 
 Η προσεγμένη έκδοση-φάκελος, εκτός από τον αριθμητικό πλούτο των έγχρωμων και ασπρόμαυρων χαρακτικών, χαρτών και σχεδίων, περιλαμβάνει αναλυτικά και εμπεριστατωμένα κείμενα του ομότιμου καθηγητή του Πανεπιστημίου Αθηνών, Δημήτρη Γκόφα (με θέμα «Το Βενετοκρατούμενο Negreponte»), καθώς και του αρχαιολόγου, βοηθού έδρας Βυζαντινής Τέχνης του Πανεπιστημίου Αθηνών, Δημήτριου Δ. Τριανταφυλλόπουλου για τη μεσαιωνική Χαλκίδα και τα μνημεία της, που συνοδεύεται από μία ευρεία επιλογή ελληνικής και ξένης αρχαιολογικής βιβλιογραφίας (1970-2000).
 Τέλος, η έκδοση περιλαμβάνει επίμετρο με βιογραφικά των 40 γεωγράφων, χαρτογράφων και χαρακτών που πλουτίζουν με τα έργα τους την έκδοση, καθώς και ευρετήριο των εικόνων, με τις διαστάσεις των χαρακτικών.
