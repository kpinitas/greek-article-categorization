 Σύμφωνα με την τελική ρύθμιση που επέλεξε το υπουργείο Εργασίας η οικονομική ενίσχυση θα χορηγηθεί σε όσους αμείβονται με τα κατώτατα όρια της Εθνικής Γενικής Συλλογικής Σύμβασης Εργασίας που συνομολογεί η ΓΣΕΕ με τις εργοδοτικές 
ενώσεις, ανεξαρτήτως οικογενειακών επιδομάτων ή τριετιών, αλλά βάσει υπολογισμού παραμένει ο μισθός ασφαλείας και όχι οι συνολικές αποδοχές όπως αυτές διαμορφώνονται με την προσθήκη των επιδομάτων.
 Ετσι στα τέλη Αυγούστου, με την εκκαθάριση των αμοιβών του μήνα, οι υπάλληλοι που λαμβάνουν μικτό μισθό ίσο με 155.943 δρχ. χωρίς τα επιδόματα, θα λάβουν επιπλέον 10.401 δρχ. (σ.σ.: 6, 67% επί του βασικού μισθού, όσο είναι το ποσοστό 
των εργατικών εισφορών όπως είχε δεσμευθεί προεκλογικά ο πρωθυπουργός Κ. Σημίτης) ενώ οι εργατοτεχνίτες 466 δρχ. για κάθε ημερομίσθιο, ήτοι έως και 12.116 δρχ. το μήνα, για 26 ημερομίσθια. Το ποσόν αυτό θα λαμβάνουν κάθε μήνα, 
ενώ με την εκκαθάριση της φορολογικής δήλωσης, περίπου τέτοια εποχή του χρόνου, οι υπάλληλοι θα έχουν λαμβάνειν άλλες 71.883 δρχ. (6 μήνες επί 10.247 δρχ. για τους μισθούς του α  εξαμήνου συν 10.401 δρχ. για τον Ιούλιο) και οι εργατοτεχνίτες 459 δρχ. για κάθε ημερομίσθιο (6.885 δραχμών) το α  εξάμηνο και 
466 δρχ. για τα πραγματοποιηθέντα ημερομίσθια του προσεχούς Ιουλίου.
 Η τροπολογία του υπουργού Εργασίας Τάσου Γιαννίτση, η οποία αναμένεται να κατατεθεί τις επόμενες ημέρες στη Βουλή, προβλέπει ότι από 1/8/2000 ο εργοδότης δεν θα παρακρατά τα ανωτέρω ποσά, οπότε οι μισθωτοί θα εισπράττουν καθαρές αμοιβές αυξημένες κατά τα προαναφερθέντα ποσά και ο εργοδότης θα καταβάλλει, κατά την αγορά των ενσήμων από τα καταστήματα του ΙΚΑ ή τις συνεργαζόμενες τράπεζες, ποσά ασφαλιστικών εισφορών μειωμένα ισόποσα προς τα καταβληθέντα στους υπαλλήλους. 
 Από τα καταστήματα του ΙΚΑ και των τραπεζών πιστώνεται το μη καταβληθέν ποσόν που αντιστοιχεί στην εργατική εισφορά σε Ειδικό Λογαριασμό του υπουργείου Οικονομικών από το οποίο και θα εισπράττεται υπέρ των ταμείων, αφού το κόστος της οικονομικής ενίσχυσης αναλαμβάνει ο κρατικός προϋπολογισμός. Οι τράπεζες για κάθε λίστα εταιρείας (ανεξάρτητα από αριθμό εργαζομένων) θα εισπράττουν 500 δρχ. μηνιαίως.
 Το κόστος, σύμφωνα με τις υπηρεσίες του υπουργείου Εργασίας, υπολογίζεται σε 60 δισ. δρχ. ετησίως, έναντι υπολογισμού που έφτανε τα 30 δισ. προεκλογικά, και αυτό καθώς οι δικαιούχοι υπολογίζονται τώρα σε 470.000 εργαζόμενους, από τους οποίους 200.000 περιστασιακά απασχολούμενοι, ενώ όταν σχεδιαζόταν το μέτρο γινόταν λόγος για 270.000 δικαιούχους. 
 Της οικονομικής ενίσχυσης εξαιρούνται οι μερικώς απασχολούμενοι (4ωρο, παρ τάιμ κ.λπ.) 
 Την ικανοποίησή του για την τελική ρύθμιση εξέφρασε στην «Ε» ο πρόεδρος της ΓΣΕΕ Χρήστος Πολυζωγόπουλος, σημειώνοντας ότι «αποτελούσε αίτημα της Συνομοσπονδίας προς τους εργοδότες και την κυβέρνηση η ενίσχυση των χαμηλόμισθων, και είναι η πρώτη φορά από το 1982 που έγινε κάτι τέτοιο». (Σ.σ.: Τότε με απόφαση της νεοεκλεγείσας κυβέρνησης του ΠΑΣΟΚ ενισχύθηκε το βασικό ημερομίσθιο κατά 200 δρχ. φτάνοντας τις 825 δρχ.).
 Σύμφωνα με πληροφορίες στη ρύθμιση για την οικονομική ενίσχυση εντάχθηκαν και οι εργατοϋπάλληλοι, ακόμη και όσοι εργάζονται περιστασιακά, ύστερα από αίτημα της ΓΣΕΕ, με μόνη προϋπόθεση την αμοιβή με το βασικό μισθό. Αντιθέτως δεν υποστηρίχθηκε το θέμα των μερικώς απασχολουμένων (σ.σ.: όσοι εργάζονται 4ωρο να λαμβάνουν επιδότηση 5.000 δρχ. μηνιαίως) και γιατί οι εκπρόσωποι των εργαζομένων δεν θέλουν να εμφανίζονται σαν υποστηρικτές ευέλικτων μορφών απασχόλησης. Ομως με τη ρύθμιση-εξαίρεση των μερικώς απασχολουμένων στην πράξη 
καθιερώνεται το πρώτο αντικίνητρο για μεγαλύτερη ευελιξία στην αγορά εργασίας, 
καθώς για 8ωρο-40ωρο οι μικτές αμοιβές φτάνουν, από 1/7/2000, τις 166.344 δρχ. 
ενώ για το 4ωρο-20ωρο μόλις τις 77.971 δρχ. μικτά.
