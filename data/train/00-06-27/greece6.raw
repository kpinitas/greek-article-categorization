 Η παγκοσμιοποίηση εγκαθιδρύεται και στο φαινόμενο της κατάχρησης ναρκωτικών ουσιών ένα πρόβλημα που διεθνώς διογκώνεται και η χώρα μας δεν υστερεί δυστυχώς καθόλου στην εξέλιξη των γεγονότων κατέχοντας θλιβερά υψηλές θέσεις ακόμη και στη χρήση ουσιών που μόλις πριν λίγα χρονια έκαναν την εμφάνισή τους.
 Η χρήση του «έκστασις» στην Ελλάδα δεν υστερεί από άλλες χώρες, ενώ υψηλότατη (όπως και στη Σουηδία) είναι η χρήση εισπνεόμενων διαλυτών (βενζίνη - νέφτι) των νόμιμων αυτών ουσιών που η χρήση τους ξεπερνά και αυτήν ακόμη της κάνναβης. Ο αριθμός των ατόμων ηλικίας 13-18 ετών, καθώς και των γυναικών χρηστών υπερδιπλασιάστηκαν από το 1993 έως το 1998.Ολοι οι δείκτες, όπως θάνατοι, συλλήψεις, αναζήτηση θεραπείας, είναι κατακόρυφα αυξημένοι, μαρτυρώντας τη σοβαρότητα της κατάστασης, ενώ η μορφή της χρήσης έχει εξελιχθεί σε πολυτοξικομανία και πάλι ακολούθως προς τα διεθνή δεδομένα.
 Το ζήτημα της αντιμετώπισης των εξαρτησιογόνων ουσιών, θέμα που προκύπτει μέσα 
από κοινωνικές συνθήκες και δεν αποτελεί μεμονωμένο πρόβλημα του κάθε ανθρώπου 
με ιδιαιτερότητες, πρέπει να αντιμετωπιστεί με κεντρικά σχεδιασμένη στρατηγική, η οποία δεν θα παραχθεί μέσα σε γραφεία αλλά από συντονισμένη δουλειά των φορέων που έχουν ασχοληθεί με αυτό. Παράλληλα, πρέπει να προχωρήσουμε σε παγκοσμιοποίηση των θέσεων στον τομέα των ναρκωτικών, αλλά και 
σε νομοθεσίες που θα διαπερνούν τα σύνορα όπως τα διαπερνούν και τα ναρκωτικά.
 Ωστόσο, μόνο αν συνεγερθεί όλη η κοινωνία απέναντι σ' ένα πρόβλημα που «δεν είναι της διπλανής πόρτας», αλλά βαθιά και παγκόσμια κοινωνικό και μάλιστα με την επιπλέον διάσταση της πιο προσοδοφόρου οικονομικά επιχείρησης, θα μπορέσει 
να υπάρξει αντιμετώπιση του φαινομένου. Η θεραπεία επιτάσσει την ύπαρξη κάθε είδους γνωστού προγράμματος, ώστε να μπορέσουν να καλυφθούν οι ανάγκες όλων των τύπων τοξικομανών.
 Αυτές είναι μερικές μόνο από τις θέσεις που πήραν έγκριτοι επιστήμονες με μακρόχρονη εμπειρία, σε χθεσινή ανοικτή συζήτηση που διοργάνωσε στο Ζάππειο το 
υπουργείο Υγείας με τίτλο «Η πολιτεία μεριμνά, χρειάζεται αλληλεγγύη»*. Αυτή την αλληλεγγύη, το θάρρος και τη συστράτευση ζητησαν από την κοινωνία οι εκπρόσωποι του υπουργείου αλλά και του ΚΕΘΕΑ, του 18ΑΝΩ, του ΟΚΑΝΑ, του Ψυχιατρικού Nοσοκομείου Θεσσαλονίκης, που μίλησαν παρουσία του προεδρου της Βουλής Απ. Κακλαμάνη, της Μ. Μαλλιώρη, Μ. Σκουλάκη, εκπροσώπων της Eκκλησίας που όλοι δεσμεύτηκαν να βοηθήσουν.
 Την ίδια ώρα πορεία κατά των ναρκωτικών από τα Προπύλαια προς τα γραφεία του ΟΗΕ πραγματοποίησε το Εθνικό Συμβούλιο κατά των Ναρκωτικών και η ΟΓΕ με τη συμμετοχή πολλών νέων. Απαίτησαν θεσμοθέτηση ουσιαστικών μέτρων για την πρόληψη, ενίσχυση των μονάδων θεραπείας και έκαναν έκκληση σε όλους να κάνουν δική τους αυτήν την υπόθεση, ώστε να ανατρέπουν τα αίτια που οδηγούν τα νιάτα στην αποχαύνωση και το θάνατο.
