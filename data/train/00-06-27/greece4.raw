 Η  Εκκλησία περιμένει και...επιμένει για τις ταυτότητες. Χθες η Διαρκής Ιερά Σύνοδος αποφάσισε να δηλώσει «αμετακίνητη προσήλωση προς τη φιλειρηνική διαδικασία του διαλόγου» και να επαναλάβει «για άλλη μια φορά την πρότασή της για άμεσο παραμερισμό κάθε αγκύλωσης και άμεση έναρξη διαλόγου μεταξύ της Εκκλησίας και της Κυβερνήσεως, αποκλειστικά για το θέμα των ταυτοτήτων». Σύμφωνα με το χθεσινό ανακοινωθέν «η Εκκλησία απευθύνει σχετική έκκληση προς την έντιμη Ελληνική Κυβέρνηση και προσωπικά προς τον κ. Πρωθυπουργό...».
 Εκείνο που τονίζει για πρώτη φορά η πλευρά της Εκκλησίας είναι ότι δεν μιλά για άλλα θέματα, αλλά μόνο για το θέμα των ταυτοτήτων. Ωστόσο όσα είπαν πολλοί 
ιεράρχες και πρώτος απ' όλους ο αρχιεπίσκοπος Χριστόδουλος κατά τη διάρκεια των δύο συλλαλητηρίων είχαν σχέση όχι τόσο με τις ταυτότητες, αλλά με «όσα πρόκειται να ακολουθήσουν».
 Ο μητροπολίτης Πειραιώς Καλλίνικος δήλωσε ότι αν υπάρξει πρόσκληση από πλευράς 
κυβέρνησης προς τον αρχιεπίσκοπο η Σύνοδος θα εξετάσει το θέμα. Το θέμα αναμένεται να ξεκαθαρίσει αύριο, τελευταία ημέρα της τακτικής συνεδρίασης της Συνόδου. Θα φανεί αν η Eκκλησία έχει διάθεση να συνεχίσει τις διαμαρτυρίες ή αν θα αποδεχτεί την απόφαση της κυβέρνησης.
 Ενα άλλο σημείο που αξίζει να σημειωθεί από την ανακοίνωση της Ιεράς Συνόδου αναφέρεται στην πολιτικολογία εκπροσώπων της Εκκλησίας με πάλι πρώτο τον αρχιεπίσκοπο. Αναφέρει το ανακοινωθέν: «Με πολλή θλίψη διεπίστωσε, (σ.σ. η Ιερά Σύνοδος) ότι καταβάλλεται προσπάθεια να αποδοθεί στην Εκκλησία διάθεση πολιτικολογίας, με προοπτική να αποκτήσει τάχα ζωτικό ρόλο και χώρο στη σύγχρονη πολιτική κατάσταση. Η Εκκλησία με απόλυτο και κατηγορηματικό τρόπο, διαβεβαιώνει, ότι είναι και θα παραμείνει ξένη προς κάθε κοσμική εξουσία, όπως 
επιβάλλει η μακραίωνη παράδοσή της. Ούτε θέλγεται από αυτή, ούτε καν διανοείται να την υποκαταστήσει με οποιαδήποτε μορφή. Ούτε ποτέ ήταν ούτε είναι ούτε σκοπεύει να γίνει πολιτική δύναμη. Ολα αυτά είναι παντελώς ασυμβίβαστα προς τη φύση, το ρόλο και τον προορισμό Της.
 Οι ρόλοι Εκκλησίας και Πολιτείας είναι απολύτως διακριτοί και αμοιβαίως σεβαστοί. Ουδείς αμφισβητεί το αποκλειστικό δικαίωμα της διακυβερνήσεως της χώρας από τη νόμιμη Κυβέρνησή της». Ωστόσο σε χαμηλούς τόνους αλλάζει και πάλι 
το...τροπάρι: «Αυτό, όμως, δεν μπορεί να οδηγεί στην προκλητική παραθεώρηση και αγνόηση της Εκκλησίας στην λήψη κυβερνητικών αποφάσεων για θέματα, όπως η αναγραφή του θρησκεύματος στις Αστυνομικές Ταυτότητες, για τα οποία σαφέστατα έχει λόγο η Εκκλησία, αφού από την κατάργηση των ισχυόντων θιγόμενοι είναι οι Ορθόδοξοι Ελληνες, τα πιστά δηλαδή τέκνα της, που αποτελούν τη συντριπτική πλειοψηφία του ελληνικού λαού».
 - Η Ιερά Σύνοδος χρησιμοποιεί και κάποια επιχειρήματα, όπως ότι η απόφαση για την απάλειψη του θρησκεύματος που πήρε η Αρχή Δεδομένων Προσωπικού Χαρακτήρα «στερείται νομιμότητος». Και αναφέρει τους λόγους για τους οποίους θεωρεί ότι δεν ήταν νόμιμη η απόφαση.
 - Για άλλη μια φορά επιτίθεται όμως στον πρόεδρο της Βουλής Απόστολο Κακλαμάνη. 
Σύμφωνα με το ανακοινωθέν η Σύνοδος «αισθάνεται έκπληξη και θλίψη από τις δηλώσεις προσώπων που η θεσμική τους ιδιότητα τους έχει τάξει σε ρόλο διαμεσολαβητικό που έχουν ευεργετηθεί πολυτρόπως από την Εκκλησία. Οι ανιστόρητες εναντίον της Εκκλησίας αιτιάσεις τους, οι οποίες διακρίνονται από σκόπιμη παραποίηση της τεράστιας για το έθνος προσφοράς της Εκκλησίας, έλλειψη 
σεβασμού στο μοναδικό ιδεώδες της Πίστεώς μας και στην ποιμαντική προσφορά του 
Ιερού Κλήρου, υπήρξαν πρόξενος δυσαρέσκειας του Πιστού Λαού, ο οποίος θέλει να 
 - Στο τέλος γίνεται και λόγος για μία απόφαση της Συνόδου για αναβολή εκδηλώσεων που έχουν προγραμματίσει για το Ιωβηλαίο. Ετσι η Ιερά Σύνοδος αποφάσισε να μην πραγματοποιηθεί η θεία λειτουργία με τη συμμετοχή 15 προκαθημένων ορθοδόξων Εκκλησιών που είχε προγραμματιστεί για τον Οκτώβριο «κρίνουσα ότι η διαμορφωθείσα ήδη κατάσταση στη χώρα δεν ευνοεί εορτασμούς και 
πανηγυρικές εκδηλώσεις». Αποφασίστηκε επίσης η αναβολή του ταξιδιού του αρχιεπισκόπου Αλβανίας Αναστάσιου στην Αθήνα το Σεπτέμβριο.
 Σύμφωνα με πληροφορίες η Eκκλησία που έχει ζητήσει 1, 1 δισ. από χορηγούς δεν έχει συγκεντρώσει το απαιτούμενο ποσό για τις εκδηλώσεις του Iωβηλαίου. Για το 
λόγο αυτό δεν θέλει τώρα να ζητήσει χρήμα από ιδιώτες ή από την πολιτεία.
