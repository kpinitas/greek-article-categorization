«Η παράσταση που ανεβάζουμε είναι η "Ειρήνη" του Αριστοφάνη και όχι ένα έργο με αφορμή την "Ειρήνη" του Αριστοφάνη», τόνισε χθες ο Γιώργος Παρτσαλάκης, ο πρωταγωνιστής της παράστασης του Εθνικού Θεάτρου που κάνει πρεμιέρα την Παρασκευή στο αρχαίο θέατρο των Δελφών. 
 «Ξεκινώντας την προετοιμασία της Ειρήνης, το πρώτο αρχαίο δράμα που σκηνοθετώ, 
αποφάσισα εξ αρχής να μην κάνω ότι ως θεατής δεν επιθυμώ πια να βλέπω και ν' ακούω παρακολουθώντας μια κωμωδία του Αριστοφάνη: Eκσυγχρονισμούς κάθε είδους, 
βωμολοχίες χωρίς λόγο και αιτία, εκβιαστικές αναλογίες του τότε με το τώρα, μεταφραστικές ατασθαλίες...», επεσήμανε και ο Βασίλης Νικολαΐδης, σε μια προσπάθεια να ξεκαθαριστεί η θέση τους ως προς την προσέγγιση του συγκεκριμένου έργου. 
 Η αριστοφανική «Ειρήνη» του Εθνικού Θεάτρου ανεβαίνει σε μετάφραση Κώστα Βάρναλη, γιατί «ταιριάζει με την αισθητική της παράστασης που είχα στο μυαλό μου», εξήγησε ο σκηνοθέτης, και, το κυριότερο, γιατί δεν προλαβαίνανε να κάνουν μια νέα από την αρχή. 
 «Τρυγαίος» θα είναι ο Γιώργος Παρτσαλάκης, ο οποίος επιστρέφει μετά από ένα «διάλειμμα εννέα χρόνων στο Εθνικό» κατόπιν πρότασης του Νίκου Κούρκουλου. 
 Το «εκσυγχρονιστικό» στοιχείο της παράστασης είναι η επιλογή της μουσικής. Αντιπροσωπεύεται, όσο είναι δυνατόν, όλη η ιστορία της ελληνικής μουσικής: Aπό 
τα σπαράγματα αρχαίας μουσικής που έχουν αποκρυπτογραφηθεί, όπως ο Παιάνας για 
την ειρήνη του αρχαίου ποιητή Βακχυλίδη που τραγουδιέται σύμφωνα με τη μουσική 
του αρχαίου δελφικού ύμνου, ώς τον Μάνο Χατζιδάκι. Υπάρχει και «επιθεωρησιακό» 
στοιχείο και είναι η μουσική της επιθεώρησης της χρυσής εποχής στην Αθήνα του '40, του '50 και λίγο αργότερα. Αυτό σημαίνει ότι θ' ακούσουμε και Τσιτσάνη και Σουγιούλ. Η μεταγραφή του μουσικού υλικού, η διασκευή, η ενορχήστρωση ανήκει στον Πέτρο Ταμπούρη. Τρεις μουσικοί θα ερμηνεύουν «ζωντανά» αυτή τη μουσική. Η προσαρμογή των στίχων είναι του συγγραφέα Γιώργου Ξενία, οι χορογραφίες της Ερσης Πήττα, τα σκηνικά και τα κοστούμια του Aγγελου Αγγελή, ενώ πρωταγωνιστούν οι: Γιώργος Λέφας, Νίκος Μπουσδούκος, Σωτήρης Τζεβελέκος, Θόδωρος Κατσαφάδος, Μπάμπης Σαρηγιαννίδης, Γιάννης Σαμσιάρης, Γιάννης Πολιτάκης κ.ά. Συμμετέχει 27μελής χορός. 
