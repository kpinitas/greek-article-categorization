 Η φανέλα με το Νο 10 αποκτά και πάλι ενδιαφέρον στην ΑΕΚ! Υποψήφιος να την (ξανα) φορέσει είναι ο Βασίλης Τσάρτας, που βρίσκεται προ των πυλών της Ν. Φιλαδέλφειας μετά τη χθεσινή προφορική συμφωνία του Πέτρου Στάθη με τον πρόεδρο της Σεβίγια στη Μαδρίτη. Η μεταγραφή κλείνει στα 1, 3 δισ. δρχ., από τα 
οποία η ΑΕΚ θα δώσει 500 εκ. δρχ. προκαταβολή και η εξόφληση θα γίνει σε δόσεις μέσα σε 18 μήνες, αφού προηγουμένως εξασφαλίσει η Σεβίγια από την ΑΕΚ τις απαραίτητες τραπεζικές εγγυήσεις. Οι υπογραφές ίσως πέσουν και σήμερα, μόλις ενημερωθεί και εγκρίνει τη δαπάνη ο πρόεδρος της ΑΕΚ Κορνίλιους Σιρχάουζ 
 Περί τα 300 εκατομμύρια το χρόνο θα εισπράττει στην ΑΕΚ ο 29χρονος ποδοσφαιριστής, ο οποίος παραθερίζει στη Χαλκιδική και περιμένει ειδοποίηση από τον πρώην σύλλογό του για να συζητήσουν τις βασικές λεπτομέρειες. Οπως, για παράδειγμα, τη χρονική διάρκεια του συμβολαίου, με τον Τσάρτα να ζητάει 3 χρόνια και την ΑΕΚ να πιέζει για 4ετή διάρκεια. Χθες βράδυ με δήλωσή του στο MEGA ο Τσάρτας ανέφερε ότι γυρίζει στην ομάδα που αγάπησε.
 Μόλις πέσουν οι υπογραφές, θα μπορεί να διατυπωθεί και το εξής ερώτημα: Το 1996 πούλησε φθηνά ο Τροχανάς τον Τσάρτα (500 εκ. δρχ. μπήκαν στα ταμεία της ΑΕΚ) ή το 2000 αγοράζει ακριβά η ΑΕΚ τον Τσάρτα (1, 3 δισ. δρχ.); 
 Μετά τον Τσάρτα, η ΑΕΚ πάει για σέντερ μπακ. Περιμένει ώς αύριο τις οριστικές απαντήσεις από Παλμέιρας (για Τιάγκο) και από Μπόκα Τζούνιορς (για Ματεγιάν). Με εναλλακτική λύση τον 29χρονο σέντερ μπακ της πρωταθλήτριας Ισπανίας Ντεπορτίβο Λα Κορούνια, Αργεντινό Γκαμπριέλ Σουρέρ. Εχει ύψος 1, 84 μ., 124 ματς και 10 γκολ στο ισπανικό πρωτάθλημα με Σανταντέρ και Λα Κορούνια.
