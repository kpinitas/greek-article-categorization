 Ο κατάλογος με τους φορολογικούς παραδείσους δημοσιοποιήθηκε λίγες μόλς ημέρες μετά τη δημοσιοποίηση ανάλογης λίστας «ντροπής» από την Eιδική Δύναμη Οικονομικής Δράσης (TASF) του ΟΟΣA, με 15 χώρες υπόλογες για «μη συνεργασία» όσον αφορά το ζήτημα του ξεπλύματος χρήματος.
 Στον κατάλογο με τους φορολογικούς παραδείσους περιλαμβάνονται περιοχές από την Ευρώπη και την Καραϊβική ώς το Νότιο Ειρηνικό (βλέπε σχετικό πίνακα).
 Ενδεικτικά αναφέρουμε τις Παρθένους Νήσους, το Γιβραλτάρ (βρετανικές κτήσεις), 
το Λιχτενστάιν και το Μονακό, τις Μπαχάμες, τον Παναμά και τις Σεϋχέλλες.
 Από τη λίστα αποσύρθηκαν την τελευταία στιγμή οι Βερμούδες, τα νησιά Κεϊμάν, η 
Κύπρος, η Μάλτα, ο Μαυρίκιος και ο Αγιος Μαρίνος, υποσχόμενες ότι θα ανταποκριθούν στις απαιτήσεις της διεθνούς νομοθεσίας, έως το 2005.
 Ο ΟΟΣΑ κατηγορεί τους 35 φορολογικούς παραδείσους για προσπάθεια προσέλκυσης ιδιωτών και επιχειρήσεων των οποίων το κύριο μέλημα είναι η αποφυγή πληρωμής φόρων στη χώρα τους.
 «Tο εγχείρημα έχει στόχο την ισότιμη επιβολή του φορολογικού ζυγού και να αποτρέψει τη θεώρηση του φορολογικού καθεστώτος ως του κυρίου παράγοντα στη λήψη αποφάσεων όσον αφορά τις επενδύσεις», τονίζεται στην έκθεση του ΟΟΣΑ.
 Ο ΟΟΣΑ καλεί τους 35 αυτούς φορολογικούς παραδείσους να δηλώσουν μέσα στους επόμενους δώδεκα μήνες αν επιθυμούν να συνεργαστούν ή όχι με τον ΟΟΣΑ «για την 
απάλειψη των επιβλαβών χαρακτηριστικών των φορολογικών συστημάτων τους μέχρι το 2005».
 Και απειλεί με λήψη μέτρων, κατά των περιοχών που αρνούνται να συνεργαστούν, χωρίς όμως να αναφέρει λεπτομέρειες. Η έκθεση συγκαταλέγεται στις προσπάθειες του ΟΟΣΑ για την καταπολέμηση των επιβλαβών φορολογικών πρακτικών και του ξεπλύματος χρήματος.
 Την Πέμπτη αρχίζει μάλιστα συνάντηση μεταξύ των 29 χωρών του ΟΟΣΑ και 30 χωρών 
εκτός, με θέμα τη συνεργασία για την αντιμετώπιση του φαινομένου. 
 Η ύπαρξη φορολογικών παραδείσων θεωρείται από πολλούς ως μία ακόμη πηγή που τροφοδοτεί τις ανισότητες και στερεί από τις αναπτυσσόμενες χώρες πολύτιμα κεφάλαια. Η οργάνωση Οxfam υπολογίζει ότι οι φορολογικοί παράδεισοι, αποστερούν από τις αναπτυσσόμενες χώρες περίπου 50 δισ. δολ. το χρόνο.
 Από την άλλη είναι γνωστό, βέβαια, ότι η ύπαρξη φορολογικών παραδείσων αποτελεί δέλεαρ για την προσέλκυση κεφαλαίων και βασική πηγή πλουτισμού για πολλές χώρες, όπως το Λιχτενστάιν, το Μονακό, η Κύπρος και η Μάλτα.
 Αλλωστε όπως είδαμε στην πρόσφατη σύνοδο κορυφής της Ε.Ε. στη Φέιρα της Πορτογαλίας, η εναρμόνιση του φορολογικού συστήματος παραμένει ένα από τα ακανθώδη ζητήματα.
 Πώς να προσαρμοστούν χώρες που ζουν από το φορολογικό παράδεισο που προσφέρουν 
και που δεν υπόκεινται σε κανένα ενιαίο παγκόσμιο φορολογικό σύστημα; 
 Ο επικεφαλής μάλιστα της Ενωσης Τραπεζών του Λιχτενστάιν, Φίλιπ Σέντλερ, έσπευσε να δηλώσει χθες ότι η χώρα του είναι υπερήφανη για το γεγονός πως η χαμηλή φορολογία την έχει καταστήσει ελκυστικό χρηματοοικονομικό κέντρο.
 «Είμαστε φορολογικός παράδεισος. Δεν είναι μυστικό. Είμαστε εδώ και 80 χρόνια. 
Το κράτος δεν χρειάζεται πια φόρους», δηλώνει με αφοπλιστική ειλικρίνεια ο Σέντλερ.
