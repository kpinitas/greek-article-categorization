Σε κλίμα τρομοκρατίας για την αντιπολίτευση, σύμφωνα με την έκθεση των παρατηρητών της Ε.Ε., ολοκληρώθηκαν το Σαββατοκύριακο οι εκλογές στη Ζιμπάμπουε. Eκφράζονται φόβοι για το αν ο τωρινός πρόεδρος Μουγκάμπε θα παραδώσει την εξουσία ανεξαρτήτως του αποτελέσματος των εκλογών. Ηδη, σύμφωνα με τα πρώτα αποτελέσματα, η αντιπολίτευση κερδίζει τις τρεις πρώτες έδρες. 
 Η έκθεση των παρατηρητών αναφέρει ότι μόνο τίμιες και ελεύθερες δεν μπορούν να 
χαρακτηριστούν οι εκλογές που διοργάνωσε το κυβερνών κόμμα ZANU-RF, το οποίο έχει τη διακυβέρνηση της χώρας από το 1980, όταν η αφρικανική χώρα απελευθερώθηκε από τους Βρετανούς. 
 Η οργάνωση για τα ανθρώπινα δικαιώματα στη Ζιμπάμπουε δήλωσε ότι πέντε μέλη της αντιπολίτευσης ξυλοκοπήθηκαν άγρια από κυβερνητικούς. Τρεις κατέληξαν στο νοσοκομείο, ενώ αγνοείται η τύχη των άλλων δύο. 
 Από τη μεριά του ο πρόεδρος Μουγκάμπε χαρακτήρισε «σκουπίδια» τις καταγγελίες των παρατηρητών της ΕΕ. Ο Ντίντιμους Μουτάσα, αξιωματούχος της κυβέρνησης, δήλωσε ότι η έκθεση μεροληπτεί και ότι προσπάθεια των Ευρωπαίων είναι να ανατρέψουν τον πρόεδρο Μουγκάμπε.
 Η μεγάλη προσέλευση στις κάλπες, σύμφωνα με πολιτικούς αναλυτές, φαίνεται να ευνοεί το αντιπολιτευόμενο «Κίνημα για Δημοκρατική Αλλαγή». Η καταμέτρηση των ψήφων ξεκίνησε χθες και οι αρχές, στην πρωτεύουσα Χαράρε, δήλωσαν ότι το τελικό αποτέλεσμα των εκλογών θα γίνει γνωστό σήμερα.
 Ο Βρετανός υπουργός Εξωτερικών Ρόμπιν Κουκ δήλωσε χθες ότι οι εκλογές στη Ζιμπάμπουε ήταν διαβλητές και κάλεσε τη Νότια Αφρική να συστρατευθεί με τις διεθνείς πιέσεις ώστε να μην επιτραπεί στον Μουγκάμπε να σχηματίσει κυβέρνηση. 
«Αν ο Μουγκάμπε δεν ακυρώσει τις εκλογές», συνέχισε ο Κουκ, «θα αντιδράσουμε ενεργά και εμείς και η διεθνής κοινότητα». Ακόμα ο Κουκ επαίνεσε του παρατηρητές της Ε.Ε. για το έργο τους και την παρουσία τους σε 400 από τα 4.000 εκλογικά τμήματα της χώρας. 
 Η ολοκληρωμένη και λεπτομερής ενημέρωση της Εκτελεστικής Επιτροπής της Ε.Ε. από τους παρατηρητές θα γίνει στις 3 Ιουλίου. Τότε, οι χώρες-μέλη της Ε.Ε. θα αναθεωρήσουν τις σχέσεις τους με τη Ζιμπάμπουε και θα αποφασίσουν τι μέτρα θα λάβουν, δήλωσε ο εκπρόσωπος της Εκτελεστικής Επιτροπής Γκούναρ Βίγκαρ. 
 Αστυνομικοί της Ζιμπάμπουε μπροστά στις κάλπες, πριν αρχίσει η καταμέτρηση. Μέχρι στιγμής προηγείται η αντιπολίτευση
