Του ΗΛΙΑ ΔΡΥΜΩΝΑ Αυτό το ταξιδάκι της Eθνικής στη Βραζιλία, για πέντε φιλικούς αγώνες σε διάστημα μίας εβδομάδας, μοιάζει με σπέσιαλ προσφορά της Ομοσπονδίας σε όσους έψαχναν την ευκαιρία να ζήσουν την ατμόσφαιρα του Ρίο ντε Τζανέιρο, χωρίς μάλιστα να πιέζονται από το αγωνιστικό κομμάτι του προγράμματός τους. Κι ας μην είναι ντάλα καλοκαίρι τη συγκεκριμένη περίοδο λίγο πιο κάτω από τη ζώνη του Ισημερινού (η θερμοκρασία παίζει αυτές τις μέρες μεταξύ 22-28 βαθμών)... Αλλά ενώ όλοι οι διεθνείς παραδέχονται ότι η υπόθεση «μυρίζει» καλοκαιρινές διακοπές σε τόπους μακρινούς κι ονειρεμένους, οι περισσότεροι εμφανίστηκαν δυσαρεστημένοι με το απότομο γύρισμα των καιρών. «Καλύτερα να με στέλνατε το Σεπτέμβριο στο Σίντνεϊ, να τραβήξω όλο το κουπί των Ολυμπιακών Αγώνων, παρά να κόβω τώρα βόλτες στη Βραζιλία με μεσοπρόθεσμο στόχο», είπε τον καημό του ο Νίκος Μπουντούρης, κατά τη σαββατιάτικη αναχώρηση της αποστολής για τη νοτιοαμερικανική ήπειρο. Παράπονα, λοιπόν, ακόμη και φέτος, που είναι το πρώτο καλοκαίρι (μετά το 1985) χωρίς επίσημες υποχρεώσεις για τους διεθνείς μας. Παλιότερα, τους ακούγαμε να γκρινιάζουν για το βαρυφορτωμένο πρόγραμμά τους (που, χωρίς αμφιβολία, δεν τους άφηνε αρκετό καιρό να ξαποστάσουν), και τώρα τους πειράζει που έχουν μείνει έξω από το πανηγύρι του Σίντνεϊ και κάνουν διακοπές μακράς διαρκείας. Ο Μπουντούρης έχει έναν ακόμα λόγο να ενίσταται: «Παρ' όλο που μας χρειάζονται αυτά τα φιλικά παιχνίδια, ώστε να πάμε καλύτερα προετοιμασμένοι στο β' προκριματικό γύρο του Ευρωμπάσκετ 2001, φοβάμαι ότι δεν θα βγάλουν οι προπονητές μας ασφαλή συμπεράσματα, γιατί είμαστε όλοι εμφανώς ανέτοιμοι. Είμαστε πολύ καιρό εκτός δράσης και δεν προλαβαίνουμε να φτάσουμε σε ιδανική κατάσταση, χωρίς μάλιστα να έχουμε κάνει την παραδοσιακή προετοιμασία μας στα βουνά». Κι έχει δίκιο ο «παλιός» της Eθνικής όταν λέει ότι όλα είναι διαφορετικά για την ομάδα αυτό το καλοκαίρι. Από τα συναισθήματα, μέχρι και το πρόγραμμα. Αλλά επ' αυτού του θέματος μετράει περισσότερο η θέση του ομοσπονδιακού προπονητή, Κώστα Πετρόπουλου, ο οποίος έχει σταθμίσει τα πράγματα και πιστεύει ότι οι φιλικοί αγώνες θα βγάλουν κέρδος: «Παρ' όλες τις αντιξοότητες, θα μας βοηθήσουν να μπούμε σε ρυθμό και να κάνουμε δουλειές που μέσα στο χειμώνα δεν μας δίνεται ποτέ η ευκαιρία να κάνουμε». Ο Πετρόπουλος θεωρεί ότι η Eθνική θα παίξει καλό μπάσκετ κατά το τέλος της προετοιμασίας της: «Στους αγώνες του τουρνουά "Ακρόπολις" (σ.σ. αρχές Σεπτεμβρίου) θα δώσουμε τις εξετάσεις μας, γιατί ακόμα δεν πρόλαβαν τα παιδιά να αποκτήσουν φυσική κατάσταση». Για τα πιο νέα παιδιά της Eθνικής η εμπειρία είναι έτσι κι αλλιώς σημαντική. Ο Δήμος Ντικούδης, για παράδειγμα, λέει: «Για εμάς που δεν έχουμε πολλές εικόνες με την Eθνική, όσο περισσότερα παιχνίδια παίζουμε τόσο το καλύτερο είναι. Ακόμα και σε μέτρια φυσική κατάσταση, μας προσθέτουν στοιχεία που χρειαζόμαστε και θα μας κάνουν καλύτερους παίκτες». Οσο για τα αποτελέσματα (το πρώτο παιχνίδι, με αντίπαλο την Αργεντινή, θα γίνει ξημερώματα Τετάρτης), ο Πετρόπουλος τα βάζει σε δεύτερη μοίρα: «Και γιατί είναι νωρίς για εμάς, και γιατί πάμε με σημαντικές ελλείψεις στο εξωτερικό, αλλά και γιατί είναι πολύ πιο έτοιμοι οι αντίπαλοί μας. Είναι από τις σπάνιες φορές που δεν μας συνοδεύει το άγχος του αποτελέσματος, αλλά η διάθεση για μια δουλειά σε βάθος». Από την αποστολή στη Βραζιλία κόπηκε την τελευταία στιγμή ο λαβωμένος Χαρίσης, που θα παίξει όμως στο αμέσως επόμενο τουρνουά. Στην Ισπανία θα πάει να παίξει και ο Αλβέρτης.
καθεστώτος του Σλόμπονταν Μιλόσεβιτς, τότε το γήπεδο θα εκκενωθεί αμέσως, οι υπεύθυνοι θα συλληφθούν και θα τιμωρηθούν ακόμη και με φυλάκιση. Μία άποψη διαφορετική, ακριβώς γιατί δεν θα την εφάρμοζε η Ευρώπη... Μία Ευρώπη αντίθετα που δοκίμασε ξανά τη γεύση του καλού ποδοσφαίρου, μαζί με τις εκπλήξεις και τις ιδιορρυθμίες του. ΣYMBΟΛAIΟ Οπως στην περίπτωση της Λιντς, που πρόσφερε στον Ιρλανδό τεχνικό της, 42χρονο Ντέιβιντ Ο'Λίρι ένα 6ετές συμβόλαιο με αποδοχές 567 εκατ. δρχ. το χρόνο, εκτοξεύοντας τον Ο' Λίρι στην 1η θέση των πιο ακριβοπληρωμένων προπονητών στην Αγγλία, μπροστά από τους Αλεξ Φέργκιουσον (Μάντσεστερ) και Αρσέν Βενγκέρ (Αρσεναλ). «Οταν η Λιντς μού γνωστοποιήσε τις προθέσεις της, δυσκολεύτηκα να το συνειδητοποίησω, αλλά μετά η ιδέα μού άρεσε, κυρίως γιατί θέλω κι εγώ να χτίσω στο Λιντς, ό,τι έχτισε κι ο Φέργκιουσον στο Μάντσεστερ», πρόσθεσε ο πρώην αμυντικός της Αρσεναλ που από αγαπημένο ποδοσφαιριστή του Τζορτζ Γκρέιαμ, βρέθηκε στο «Ελαντ Ρόουντ» πρώτα ως βοηθός του στον πάγκο της Λιντς κι ύστερα ως αντικαταστάτης του όταν ο μέντοράς του απομακρύνθηκε από το Γιόρκσαϊρ. Κι ενώ η Αγγλία θα ξεκινήσει τον... Γολγοθά της σε έξι ημέρες, η Μπουντεσλίγκα άνοιξε την αυλαία της την Παρασκευή μ' ένα σαφές μήνυμα για τις λεγόμενες μεγάλες.  Ενα μήνυμα από τις μικρές, όπως για παράδειγμα αυτό της νεοφώτιστης Μπόχουμ, που άλωσε το Καϊζερσλάουτερν (1-0) ή της Φράιμπουργκ που συνέτριψε 4-0 τη Στουτγκάρδη, ένα μήνυμα που απλά επιβεβαιώνει αυτό που όλοι φοβόντουσαν πριν από τη σέντρα του γερμανικού πρωταθλήματος. Μια Μπουντεσλίγκα από την οποία έλειψαν οι μετεγγραφές μεγάλων ονομάτων, πράγμα που σημαίνει ενίσχυση των μικρών και αποδυνάμωση των μεγάλων. Πλην των εξαιρέσων της Μπάγερν Μονάχου, που παρά τις απουσίες πολλών βασικών της παικτών (Πάουλο Σέρτζο, Γέρεμις, Ελμπερ, Εφενμπεργκ) συνέτριψε 4-1 τη Χέρτα Βερολίνου, ξεκινώντας με τον καλύτερο τρόπο την υπεράσπιση του τίτλου της. Της Μπάγερ Λεβερκούζεν που λύγισε 2-0 τη Βόλφσμπουργκ με δύο γκολ του «αιώνιου» και πλέον 34χρονου Ουλφ Κίρστεν, αλλά και της Ντόρτμουντ του Ματίας Ζάμερ, που ξεκίνησε τη νέα του προπονητική καριέρα μ' ένα ικανοποιητικό 1-0 επί της Χάνσα.
