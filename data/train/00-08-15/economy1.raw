Η χρηματιστηριακή νευρικότητα, που κοντεύει πια να κλείσει τον ετήσιο κύκλο της, ενδέχεται να συνεχιστεί -με διακυμάνσεις τιμών- και κατά τη διάρκεια των τελευταίων συνεδριάσεων, μέχρι το Σεπτέμβρη, οπότε εκτιμάται ότι θα αρχίσει να διαφαίνεται κάποιο στεθερό φως στην «άκρη του τούνελ».
Η εκτίμηση αυτή κερδίζει έδαφος μεταξύ των παραγόντων της χρηματριστηριακής αγοράς και κύκλων του ευρύτερου οικονομικού επιτελείου της κυβέρνησης, παρά το γεγονός ότι η ισχυρή αντίδραση που επέδειξε η αγορά την περασμένη Παρασκευή, ύστερα από μία σειρά έντονα αρνητικών συνεδριάσεων, ενίσχυσε τα αποθέματα αισιοδοξίας για μία ενδεχόμενη ανάσχεση των πτωτικών τάσεων και αναστροφή του κλίματος. «Υπό την παρούσα συγκυρία και κάτω από τη δεδομένη ψυχολογία που έχει διαμορφώσει η χρηματιστηριακή αγορά δεν έχει και τόσο μεγάλη σημασία εάν ο δείκτης αποκτήσει το ιχυρό σημείο στήριξης στις 3.700 μονάδες ή και σε λίγο χαμηλότερα επίπεδα.»
«Το βέβαιο είναι ότι η Σοφοκλέους βρίσκεται στην ολοκλήρωση της διορθωτικής πορείας της και σταθεροποίηση βρίσκεται επί θύραις», έλεγε χαρακτηριστικά το μεσημέρι της Πέμπτης σημαίνον στέλεχος του οικονομικού επιτελείου. Το ζητούμενο, βέβαια, είναι ποιοι είναι αυτοί οι παράγοντες που μπορούν να διαμορφώσουν ένα ισχυρό «ανάχωμα» στις εξακολουθητικές πιέσεις της αγοράς και στην καταρρακωμένη ψυχολογία των επενδυτών.
Ολοι δείχνουν να συμφωνούν ότι μια τέτοια αντίδραση, στην παρούσα φάση, μπορεί να προέλθει μόνο από τα θεσμικά και ισχυρά ιδιωτικά χαρτοφυλάκια της εγχώριας αγοράς που διατελούν «εν εγρηγόρσει», αναμένοντας απλά την κατάλληλη ευκαιρία για να τοποθετηθουν εκ νέου. Αλλωστε, οι επενδυτικές εταιρείες που εξακολουθούν να διατηρούν αρκετά ρευστά διαθέσιμα από τις αυξήσεις μετοχικών κεφαλαίων -και σε πολύ μικρότερο βαθμό οι εταιρείες Αμοιβαίων Κεφαλαίων, που στο μεταξύ έχουν υποστεί πιέσεις ρευστοποιήσεων, λόγω κάμψης- παρουσιάζονται έτοιμες για επανατοποθετήσεις πέριξ των 3.700 μονάδων. 
Αδιευκρίνιστη παραμένει, προς το παρόν, η στάση των μακροπρόθεσμων ξένων θεσμικών επενδυτών, οι οποίοι περνούν εδώ και καιρό από «κόσκινο» τις καλές ελληνικές μετοχές (του τραπεζικού και τηλεπικοινωνιακού, κυρίως, χώρου), αλλά εκτιμάται ότι θα αρχίσουν να τοποθετούνται επιλεκτικά στο δίμηνο Σεπτεμβρίου-Οκτωβρίου, εν όψει αναβάθμισης της Σοφοκλέους και επικείμενου εμπλουτισμού των δεικτών της Morgan Stanley με ελληνικά blue chips. 
Σε ό,τι αφορά την πραγματική κινητήρια δύναμη της Σοφοκλέους -δηλαδή τους εναπομείναντες εντός... παιδιάς μικροεπενδυτές και τους ακόμη περισσότερους που έχουν στραφεί στην ασφάλεια των repos και των ομολογιακών Αμοιβαίων- εκτιμάται ότι θα αρχίσει να επανενεργοποιείται μόλις πεισθεί πραγματικά ότι ανακόπηκε οριστικά η χρηματιστηριακή πτώση και έχουν τεθεί οι βάσεις για την ουσιαστική ανάκαμψη. 
