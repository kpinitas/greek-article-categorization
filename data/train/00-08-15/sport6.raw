Του ΑΛΕΣΣΑΝΤΡΟ ΜΕΡΚΙΟΡΙ Η Μπόχουμ μπορεί να επέστρεψε στην Μπουντεσλίγκα με το δεξί (0-1 στο Καϊζερσλάουτερν!), η Μονακό να ξαναξύπνησε (3-1 στο Στρασβούργο), η Χιμπέρνιαν να πάτησε, για πρώτη φορά στην ιστορία της, έστω κι αν προσωρινά, στην κορυφή του σκωτσέζικου πρωταθλήματος ή ο τεχνικός της Λιντς, Ντέιβιντ Ο'Λίρι να έγινε ο πιο ακριβοπληρωμένος μάνατζερ στην ιστορία της Premiership. Ωστόσο, άλλες ήταν οι «πραγματικές» ειδήσεις του ποδοσφαιρικού Σαββατοκύριακου, πολλές από τις οποίες μάλιστα εξαιρετικά ανησυχητικές: για τον απλούστατο λόγο ότι δεν έχουν καμία σχέση με το ποδόσφαιρο. ΣTH ΦEPAPI Οπως η είδηση της «απόπειρας δολοφονίας» του Ντέιβιντ Μπέκαμ... Μία είδηση που δεν διαψεύστηκε και που αποκάλυψε η αγγλική εφημερίδα «Sunda yPeople», σημειώνοντας ότι ο άσος της Μάντσεστερ Γιουνάιτεντ γλίτωσε από βέβαιο θάνατο, όταν άγνωστος κατάφερε να παραβιάσει το γκαράζ του σπιτιού του και να κόψει τα σωληνάκια των φρένων στη Φεράρι του 25χρονου διεθνούς Αγγλου ποδοσφαιριστή. Ενα από τα δεκάδες αυτοκίνητα, μιας πολυτελούς συλλογής που περιλαμβάνει ακόμη μία Πόρσε, μία Μερτσέντες, ένα Ρέιντζ Ρόβερ και μία Μαζεράτι. Η εφημερίδα αποκάλυψε ακόμη ότι ο άγνωστος θα πρέπει να γνώριζε καλά τις κινήσεις της οικογένειας Μπέκαμ, γιατί λίγη ώρα αργότερα εκείνος και η σύζυγός του, Βικτόρια Ανταμς, πράγματι βγήκαν από το σπίτι τους με τη Φεράρι. Mε την οποία ευτυχώς δεν πήγαν μακριά και επέστρεψαν πίσω, γιατί ο Μπέκαμ έχει την καλή συνήθεια να δοκιμάζει πάντοτε τα φρένα των αυτοκινήτων πριν τα οδηγήσει... Η είδηση της αποτυχημένης «δολοφονικής απόπειρας» κατά του Μπέκαμ έγινε γνωστή μόλις μία ημέρα μετά την επισημοποίηση έκθεσης της αγγλικής αντι-τρομοκρατικής υπηρεσίας (National Criminal Intelligence Service), σύμφωνα με την οποία «η βία στα γήπεδα είναι καταδικασμένη ν' αυξηθεί ανησυχητικά. Στα γήπεδα ολόκληρης της Ευρώπης, κυρίως όμως σ' αυτά της Premiership, που θα πρέπει να προετοιμαστεί να ζήσει και ν' αντιμετωπίσει μία από τις χειρότερες χρονιές της ύπαρξής της». Στην έκθεσή της, η NCIS τεκμηριώνει το συλλογισμό της, παραθέτοντας σαν παράδειγμα το φαινόμενο των χούλιγκαν τον περασμένο Ιούνιο, στα γήπεδα του Βελγίου και της Ολλανδίας, κυρίως όμως το γεγονός ότι ανάμεσά τους είχαν «στρατολογηθεί» όλο και περισσότεροι εκπρόσωποι πολύ υψηλότερων τάξεων: όπως γιατροί, ιδιωτικοί υπάλληλοι και δικηγόροι. EΠEIΣΟΔIA Εάν όμως η Ομοσπονδία επιμένει ότι ο μηχανισμός για την αντιμετώπηση του κύματος βίας, μάλιστα έξι μόλις ημέρες πριν από την έναρξη της Premiership, όποτε κι αν χρειαστεί θα λειτουργήσει στην εντέλεια, στη Γερμανία η αυλαία της Μπουντεσλίγκα 2000-2001 βρήκε τους αστυνομικούς ανέτοιμους. Κυρίως στις εξέδρες του «Βεστφάλεν Στάντιον» του Ντόρτμουντ, όπου λίγη ώρα πριν από την έναρξη του Μπορούσια- Χάνσα Ρόστοκ, 15 νεαροί νεοναζί, αφού ανέμισαν σημαίες με σβάστικες, αφού χαιρέτησαν τον κόσμο με το παραδοσιακό χαιρετισμό, που υπήρξε πρώτα του Καίσαρα κι ύστερα του Χίτλερ, κι αφού τραγουδούσαν ρυθμικά ακροδεξιά συνθήματα, κατευθύνθηκαν απειλητικά προς τους υπόλοιπους φιλάθλους. Το χειρότερο αποφεύχθηκε μόνο την τελευταία στιγμή, όταν οι 15 συνελήφθησαν κι εναντίον τους ασκήθηκε ποινική δίωξη για προσβολή του γερμανικού συμβόλου κι αντίσταση κατά της αρχής. Το συγκεκριμένο επεισόδιο ίσως δεν θα συνέβαινε σε γιουγκοσλαβικό γήπεδο, κυρίως μετά τη δραστική απόφαση της ποδοσφαιρικής ομοσπονδίας της χώρας, που προειδοποιήσε όλους τους φιλάθλους ότι στην περίπτωση που ακουστεί έστω κι ένα σύνθημα με πολιτικό περιεχόμενο και κυρίως κατά του καθεστώτος του Σλόμπονταν Μιλόσεβιτς, τότε το γήπεδο θα εκκενωθεί αμέσως, οι υπεύθυνοι θα συλληφθούν και θα τιμωρηθούν ακόμη και με φυλάκιση. Μία άποψη διαφορετική, ακριβώς γιατί δεν θα την εφάρμοζε η Ευρώπη... Μία Ευρώπη αντίθετα που δοκίμασε ξανά τη γεύση του καλού ποδοσφαίρου, μαζί με τις εκπλήξεις και τις ιδιορρυθμίες του. ΣYMBΟΛAIΟ Οπως στην περίπτωση της Λιντς, που πρόσφερε στον Ιρλανδό τεχνικό της, 42χρονο Ντέιβιντ Ο'Λίρι ένα 6ετές συμβόλαιο με αποδοχές 567 εκατ. δρχ. το χρόνο, εκτοξεύοντας τον Ο' Λίρι στην 1η θέση των πιο ακριβοπληρωμένων προπονητών στην Αγγλία, μπροστά από τους Αλεξ Φέργκιουσον (Μάντσεστερ) και Αρσέν Βενγκέρ (Αρσεναλ). «Οταν η Λιντς μού γνωστοποιήσε τις προθέσεις της, δυσκολεύτηκα να το συνειδητοποίησω, αλλά μετά η ιδέα μού άρεσε, κυρίως γιατί θέλω κι εγώ να χτίσω στο Λιντς, ό,τι έχτισε κι ο Φέργκιουσον στο Μάντσεστερ», πρόσθεσε ο πρώην αμυντικός της Αρσεναλ που από αγαπημένο ποδοσφαιριστή του Τζορτζ Γκρέιαμ, βρέθηκε στο «Ελαντ Ρόουντ» πρώτα ως βοηθός του στον πάγκο της Λιντς κι ύστερα ως αντικαταστάτης του όταν ο μέντοράς του απομακρύνθηκε από το Γιόρκσαϊρ. Κι ενώ η Αγγλία θα ξεκινήσει τον... Γολγοθά της σε έξι ημέρες, η Μπουντεσλίγκα άνοιξε την αυλαία της την Παρασκευή μ' ένα σαφές μήνυμα για τις λεγόμενες μεγάλες.  Ενα μήνυμα από τις μικρές, όπως για παράδειγμα αυτό της νεοφώτιστης Μπόχουμ, που άλωσε το Καϊζερσλάουτερν (1-0) ή της Φράιμπουργκ που συνέτριψε 4-0 τη Στουτγκάρδη, ένα μήνυμα που απλά επιβεβαιώνει αυτό που όλοι φοβόντουσαν πριν από τη σέντρα του γερμανικού πρωταθλήματος. Μια Μπουντεσλίγκα από την οποία έλειψαν οι μετεγγραφές μεγάλων ονομάτων, πράγμα που σημαίνει ενίσχυση των μικρών και αποδυνάμωση των μεγάλων. Πλην των εξαιρέσων της Μπάγερν Μονάχου, που παρά τις απουσίες πολλών βασικών της παικτών (Πάουλο Σέρτζο, Γέρεμις, Ελμπερ, Εφενμπεργκ) συνέτριψε 4-1 τη Χέρτα Βερολίνου, ξεκινώντας με τον καλύτερο τρόπο την υπεράσπιση του τίτλου της. Της Μπάγερ Λεβερκούζεν που λύγισε 2-0 τη Βόλφσμπουργκ με δύο γκολ του «αιώνιου» και πλέον 34χρονου Ουλφ Κίρστεν, αλλά και της Ντόρτμουντ του Ματίας Ζάμερ, που ξεκίνησε τη νέα του προπονητική καριέρα μ' ένα ικανοποιητικό 1-0 επί της Χάνσα.
