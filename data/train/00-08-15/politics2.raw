Εντονες αντιδράσεις πολιτικών κομμάτων, αλλά και διαφόρων φορέων, μετά την ΕΙΝΑΠ, έχει προκαλέσει η εγκύκλιος του υπουργείου Υγείας για την περίθαλψη των αλλοδαπών στην Ελλάδα. 
Η εγκύκλιος, μεταξύ άλλων, αναφέρει ότι στους μετανάστες που βρίσκονται στη χώρα μας χωρίς τα νόμιμα «χαρτιά» θα παρέχονται οι απαραίτητες υπηρεσίες του ΕΣΥ «αποκλειστικά σε περιπτώσεις επείγοντος περιστατικού», καθώς ότι «σε κάθε περίπτωση ειδοποιούνται άμεσα από το νοσοκομείο οι κατά τόπους υπεύθυνες αστυνομικές υπηρεσίες για τις περαιτέρω νόμιμες ενέργειες». 
Ο υπεύθυνος του Τομέα Υγείας της Ν.Δ., βουλευτής Ν. Κακλαμάνης, δήλωσε μεταξύ άλλων ότι «η γνωστή εγκύκλιος του υπουργού Υγείας Α. Παπαδόπουλου προσπαθεί να αντιμετωπίσει ένα νοσηρό υπαρκτό φαινόμενο, απέναντι στο οποίο κανείς δεν μπορεί να μείνει απαθής».
«Ομως», πρόσθεσε, «φτιάχτηκε πρόχειρα, χωρίς συνεργασία με τα συναρμόδια υπουργεία Εξωτερικών και Δημόσιας Τάξης, χωρίς να λάβει υπόψη της τα ευρωπαϊκά δεδομένα και, τελικά, έριξε το μπαλάκι στους νοσοκομειακούς γιατρούς, αγνοώντας ότι λόγοι ιατρικής δεοντολογίας τους απαγορεύουν να την εφαρμόσουν. Η Ν.Δ. -κατέληξε- ζητεί, άμεσα, τη δημουργία ενός σύγχρονου και αποτελεσματικού νομικού πλαισίου για την αντιμετώπιση των οικονομικών μεταναστών, νόμιμων και μη, μέσα στο οποίο θα συμπεριλαμβάνονται και τα προβλήματα της ιατροφαρμακευτικής περίθαλψης, τα οποία είναι πολλά, μεγάλα και σε κάποιες περιπτώσεις γίνονται αιτία παράνομου πλουτισμού από επιτήδειους».
Ο βουλευτής του ΣΥΝ Θ. Λεβέντης επισήμανε σε ερώτησή του προς τον υπουργό Υγείας «η λογική προσπάθεια για περιστολή της σπατάλης και άσκοπων δαπανών στα δημόσια νοσοκομεία, οδήγησε σε υπερβολές, όπως η πρόσφατη άρνηση νοσηλείας αλλοδαπών ασθενών στα νοσοκομεία Σωτηρία και Ερυθρός». «Είναι φανερό», συνέχισε, «ότι οι ρυθμίσεις της εγκυκλίου αντίκεινται στο ρόλο και την αποστολή του ιατρικού επαγγέλματος και των άλλων επαγγελμάτων υγείας και η άκριτη εφαρμογή τους προκαλεί σοβαρά δεοντολογικά προβλήματα, ενώ μπορεί να δημιουργήσει κινδύνους και για τη δημόσια υγεία, γι' αυτό και άμεση ήταν η αντίδραση εκπροσώπων συνδικαλιστικών φορέων των γιατρών. Επίσης, οι ρυθμίσεις της εγκυκλίου αντίκεινται σε διεθνείς συμβάσεις στην Οικουμενική Διακήρυξη του ΟΗΕ και στις ρυθμίσεις των νόμων 1975/91 και 2071/92».
«Η υπαρκτή ανάγκη εξυγίανσης των νοσοκομείων και αντιμετώπισης των παράνομων κυκλωμάτων, δεν μπορεί να οδηγεί σε αποκλεισμό των μεταναστών από την αναγκαία περίθαλψη», σημείωσε σε ανακοίνωσή της η Ανανεωτική Εκσυγχρονιστική Κίνηση της Αριστεράς. «Τα μέτρα αυτά», υπογράμμισε, «πρέπει να επανεξετασθούν ώστε στο όνομα της αναγκαίας πάταξης των απαράδεκτων φαινομένων εκμετάλλευσης, να μη μετατρέπονται τα νοσοκομεία σε παραρτήματα των αστυνομικών υπηρεσιών ».
Ιδιαίτερα έντονη υπήρξε και η αντίδραση της οργάνωσης «Γιατροί Χωρίς Σύνορα», καθώς αναφέρει σε ανακοίνωσή της ότι η εγκύκλιος αντιβαίνει στις ανθρωπιστικές αρχές και εγκυμονεί κινδύνους για την υγεία στη χώρα μας. 
Η απόσυρση της εγκυκλίου ή η ριζική τροποποίησή της κρίνεται αναγκαία και επείγουσα από την οργάνωση, καθώς, όπως επισημαίνει, η εφαρμογή της αφ' ενός αντικρούει τις βασικές ανθρωπιστικές αρχές και αφ' ετέρου, εγκυμονεί τη δραματική επιδείνωση της υγείας εκατοντάδων χιλιάδων μεταναστών στη χώρα μας και κατ' επέκταση και του συνόλου του ελληνικού πληθυσμού. 
Σημειώνεται ότι οι «Γιατροί Χωρίς Σύνορα» παραθέτουν τις επί μέρους απόψεις τους για σημεία της εγκυκλίου σε ανοιχτή επιστολή προς τον υπουργό Υγείας, την οποία έδωσαν στη δημοσιότητα.
Σειρά ερωτημάτων θέτει στο υπουργείο Υγείας η Ομάδα Πρωτοβουλίας Γιατρών του «Σωτηρία», που συγκροτήθηκε ενάντια στην εγκύκλιο του υπουργείου για την περίθαλψη των αλλοδαπών στην Ελλάδα, μετά τις δηλώσεις του υπουργού Αλέκου Παπαδόπουλου ότι  εφαρμογή της θα είναι πιστή και απαρέγκλιτη. Συγκεκριμένα ερωτούν:
 Θα αντιμετωπίζονται από εδώ και στο εξής ολοκληρωμένα τα προβλήματα υγείας των μεταναστών, που σημαίνει διάγνωση-θεραπεία-παρακολούθηση της πορείας;
 Θα μπορεί ελεύθερα το ιατρικό και νοσηλευτικό προσωπικό να ασκεί τις υποχρεώσεις του απέναντι στους ασθενείς, ανεξάρτητα από την εθνικότητα και την οικονομική τους κατάσταση;
 Θα μετατραπούν τα νοσοκομεία σε παραρτήματα της Ασφάλειας καταδίδοντας τους αλλοδαπούς;
 Θα διωχτούν ποινικά όσοι γιατροί τηρήσουν τον όρκο του Ιπποκράτη και τις αρχές των ανθρωπίνων δικαιωμάτων;
 Με βάση ποια λογική αποκλείονται οι μετανάστες χωρίς χαρτιά από τα τακτικά εξωτερικά ιατρεία των νοσοκομείων ­όπου παρακολουθείται η πορεία σοβαρότατων χρονίων νοσημάτων­ αλλά και από τη δωρεάν χορήγηση φαρμάκων σε περίπτωση μεταδοτικών και απειλητικών νοσημάτων για τη δημόσια υγεία, όπως η φυματίωση;
