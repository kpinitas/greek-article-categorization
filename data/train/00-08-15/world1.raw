Με την ελπίδα ότι θα συνεχιστεί ώς το Νοέμβριο η μείωση της διαφοράς μεταξύ Γκορ και Τζορτζ Μπους αρχίζει σήμερα το Συνέδριο των Δημοκρατικών, το οποίο θα δώσει επισήμως το χρίσμα στο σημερινό αντιπρόεδρο, έργο του οποίου είναι όχι μόνο να πείσει για την πολιτική του, αλλά και να βγει από τη σκιά του απερχόμενου προέδρου Μπιλ Κλίντον.
Οι δημοσκοπήσεις δείχνουν ότι η διαφορά των δύο υποψηφίων μειώνεται μετά την επιλογή του Λίμπερμαν ως υποψηφίου αντιπροέδρου. Μετά τη δημοσκόπηση του CBS, ανακοινώθηκε το Σαββατοκύριακο ακόμα μία που έγινε το από το τηλεοπτικό δίκτυο ABC στις 10 Αυγούστου. Το 52% των ερωτηθέντων δήλωσε πως θα ψηφίσει Μπους έναντι του 43% που θα υποστηρίξει Γκορ. Την προηγούμενη εβδομάδα τα ποσοστά ήταν 54% έναντι 40% του Γκορ. 
Οι ψηφοφόροι δήλωσαν πως βρίσκουν πολύ θετική την επιλογή Λίμπερμαν. Το 75% των ερωτηθέντων είπαν πως η άσκηση κριτικής του Λίμπερμαν έναντι του Μπιλ Κλίντον ήταν που οδήγησε και στην επιλογή του από τον Γκορ για την αντιπροεδρία.
Σύμφωνα με τη δημοσκόπηση, το Κόμμα των Πρασίνων με υποψήφιο τον Ραλφ Νάντερ παίρνει 5% και το Μεταρρυθμιστικό Κόμμα με υποψήφιο τον Πατ Μπιουκάναν παίρνει 2%. Αλλά και ακόμα μία δημοσκόπηση του CBS που έγινε επίσης στις 10 Αυγούστου, έδειξε ότι το 48% των ερωτηθέντων υποστηρίζει τον Μπους, ενώ το 38% δηλώνει ότι θα ψηφίσει τον Γκορ. Τα ίδια άτομα την περασμένη εβδομάδα είχαν εκφραστεί σε ποσοστό 50% υπέρ του Μπους, ενώ μόλις το 35% είχε υποστηρίξει τον Γκορ. Η έρευνα έχει περιθώριο λάθους 4% μονάδες.
Σήμερα αρχίζει το Συνέδριο του Δημοκρατικού Κόμματος. Ο Αλ Γκορ θα πρέπει να φροντίσει να βγει από τη σκιά του Κλίντον, να πάρει τον έλεγχο του κόμματος, να προσδιορίσει την ατζέντα του μέλλοντος αλλά και να ενεργοποιήσει τους Δημοκρατικούς, πράγματα που μέχρι σήμερα δεν κατάφερε να κάνει, όπως δείχνουν οι δημοσκοπήσεις.
Η προεκλογική εκστρατεία του Αλ Γκορ προβλέπει ότι ο Μπιλ και η Χίλαρι Κλίντον θα έρθουν, θα μιλήσουν, αλλά και θα φύγουν νωρίς, αφήνοντας έτσι χώρο στον Αμερικανό αντιπρόεδρο και την οικογένειά του, που θα προσπαθήσουν να παρουσιάσουν την ανθρώπινη πλευρά του Γκορ.
Ο πρόεδρος Μπιλ Κλίντον και η σύζυγός του Χίλαρι βρίσκονται στο Λος Αντζελες προκειμένου να συγκεντρώσουν χρήματα για την προεκλογική εκστρατεία της προεδρικής συζύγου. 
Ομάδα του Μεταρρυθμιστικού Κόμματος, πιστή στο συντηρητικό πρώην Ρεπουμπλικάνο Πατ Μπιουκάναν τον έχρισε υποψήφιο για την προεδρία των ΗΠΑ την Παρασκευή το βράδυ (ώρα ΗΠΑ). 
Λίγες ώρες νωρίτερα, σε πάρτι, μέλη του κόμματος είχαν δώσει το χρίσμα στο φυσικό επιστήμονα Τζον Χάγκελιν. Οπως φαίνεται η διαμάχη μεταξύ των φατριών του κόμματος θα λήξει ενώπιον της Ομοσπονδιακής Εκλογικής Επιτροπής και πιθανώς θα φτάσει μέχρι τις δικαστικές αίθουσες. 
