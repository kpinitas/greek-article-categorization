Με συναυλία του Θάνου Μικρούτσικου και του Βασίλη Παπακωνσταντίνου στο Σκλήθρο της Φλώρινας άνοιξε η αυλαία των πολιτικών και καλλιτεχνικών εκδηλώσεων με την επωνυμία «Πρέσπες 2000».
Στο Σκλήθρο, με τους λιγοστούς κατοίκους, οι γριούλες είχαν αναλάβει τον καθαρισμό του χώρου για τη συναυλία και ο παπάς του χωριού, υπεύθυνος της ομάδας περιφρούρησης για την τήρηση της τάξης, καθώς για πρώτη φορά το Σκλήθρο είδε τόσο κόσμο, 4.500 νέους από τους νομούς της Δυτικής Μακεδονίας. Την προηγουμένη (Τετάρτη) σε ειδική εκδήλωση οι κάτοικοι του Σκλήθρου τίμησαν τον πρώην Πρόεδρο της Δημοκρατίας Χρήστο Σαρτζετάκη (η μητέρα του είχε γεννηθεί στο χωριό), που συγκινημένος δήλωσε ότι αυτή είναι η μεγαλύτερη τιμή, διότι γίνεται σε μια περίοδο που δεν έχει κανένα αξίωμα.
Οπως μας είπε ο βουλευτής του ΠΑΣΟΚ Γιώργος Λιάνης, φέτος θα πάρουν μέρος στις εκδηλώσεις η Ελλάδα, η Τουρκία, η FYRΟM, η Αλβανία, η Βουλγαρία και η Κύπρος. Είναι προσκεκλημένοι 10 Ελληνες υπουργοί, 10 υπουργοί βαλκανικών χωρών, οι αντιπρόεδροι της FYRΟM και της Αλβανίας, 40 Ελληνες βουλευτές και περίπου 150 Ελληνες και ξένοι δημοσιογράφοι. Στην επιτροπή διοργάνωσης συμμετέχει και ο βουλευτής Φλώρινας της Ν.Δ. Νίκος Κορτσάρης.
Τιμώμενο πρόσωπο θα είναι η υπουργός Εσωτερικών Βάσω Παπανδρέου για την αποφασιστική συμβολή της (ως υπουργός Ανάπτυξης) στην κατασκευή του ατμοηλεκτρικού σταθμού της ΔΕΗ στη Μελίτη. Το απόγευμα του Σαββάτου 26 Αυγούστου η Β. Παπανδρέου θα συναντηθεί στο Νυμφαίο (στη Νίκειο Σχολή) με τον υπουργό Εσωτερικών και Δημόσιας Τάξης της FYRΟM Ντόστα Ντίμοφσκα και τον αντιπρόεδρο της κυβέρνησης και υπουργό Εργασίας της Αλβανίας Μπαμπούλε Τσέτσο.
Ο υπουργός Πολιτισμού Θεόδωρος Πάγκαλος θα κάνει τα εγκαίνια της βιβλιοθήκης της Πρέσπας στον Αγιο Γερμανό και την Κυριακή (27/8), μαζί με τον υφυπουργό Γιώργο Φλωρίδη, θα έχει στο Αρχαιολογικό Μουσείο της Φλώρινας συνάντηση με ομολόγους του βαλκανικών χωρών για ζητήματα πολιτισμού και το θέμα των Ολυμπιακών Αγώνων του 2004.
Επαφές με ομολόγους του θα έχει ο υφυπουργός Εθνικής Οικονομίας Γιάννης Ζαφειρόπουλος το πρωί του Σαββάτου στο Μουσείο Σύγχρονης Τέχνης της Φλώρινας.
Την Τρίτη 22 Αυγούστου ο υπουργός ΠΕΧΩΔΕ Κώστας Λαλιώτης θα εγκαινιάσει την πεζογέφυρα μήκους 600 μέτρων, η οποία θα συνδέσει το Φυλάκιο της Κούλας με το νησάκι του Αγίου Αχιλλείου. Η γέφυρα φτιάχνεται με υλικά από την Ιρλανδία (ξύλο και αλουμίνιο), ικανή για να αντέχει και σε 9 Mποφόρ, το κόστος της ανέρχεται σε 600.000.000 δρχ. και θα δώσει λύση στο χρόνιο πρόβλημα των κατοίκων του νησιού και των επισκεπτών, που το χειμώνα αποκλείονταν, ενώ τα παιδιά περπατούσαν πάνω στην παγωμένη λίμνη για να πάνε στο σχολείο. Μέχρι και χθες είχε κατασκευαστεί τμήμα μήκους 160 μέτρων και υπολογίζεται ότι θα είναι έτοιμη να χρησιμοποιηθεί για τη διάβαση των πεζών στη διάρκεια των εκδηλώσεων. Ωστόσο, για κάθε ενδεχόμενο, θα βρίσκονται στη λίμνη και τα φουσκωτά των Eνόπλων Δυνάμεων, για να μεταφέρουν τους επισκέπτες, αν χρειαστεί.
Στις εκδηλώσεις θα παραστεί ο υπουργός Μακεδονίας-Θράκης Γιώργος Πασχαλίδης, ο οποίος θ' ανοίξει επίσημα τις γιορτές στη συναυλία του Αγίου Αχιλλείου. Στο νησάκι του Αγίου Αχιλλείου θα τοποθετηθεί γλυπτό με την επωνυμία «Πρέσπες», που φιλοτέχνησε ο γλύπτης Μιχαήλ, από τη Φλώρινα, που διαπρέπει στο Παρίσι.
Στη συναυλία του Αγίου Αχιλλείου θα τραγουδήσουν η Μαρία Φαραντούρη, η Ελλη Πασπαλά και η Σαβίνα Γιαννάτου, ενώ ο τενόρος Σώτος Παπούλκας θα τραγουδήσει άριες, ελληνικά κλασικά τραγούδια και ρωσικούς ψαλμούς. Στο καλλιτεχνικό πρόγραμμα ξεχωρίζουν οι συναυλίες του Δημήτρη Μητροπάνου, του Σωκράτη Μάλαμα και του Tσιγγάνου Φερούς Μουστάβοφ. Στο Μουσείο Σύγχρονης Τέχνης θα γίνει βραδιά βουλγαρικής ποίησης. Επίσης, έχει κληθεί και θα παραστεί ο συγγραφέας Θ. Βαλτινός.
