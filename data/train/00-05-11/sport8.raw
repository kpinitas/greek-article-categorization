Για τα περισσότερα από τα στελέχη της κυβέρνησης που μετείχαν στην προχθεσινή συνεδρίαση της διυπουργικής επιτροπής για τους Ολυμπιακούς Αγώνες του 2004, η απόφαση του Κ. Σημίτη να ορίσει πρόεδρο της Οργανωτικής τη Γιάννα Δασκαλάκη-Αγγελοπούλου, αποτέλεσε έκπληξη πρώτου βαθμού. Ο πρωθυπουργός κράτησε κλειστά τα χαρτιά του όλο αυτό το διάστημα. Η σκέψη της ενεργοποίησης της προέδρου της επιτροπής διεκδίκησης, εμφανίστηκε για πρώτη φορά, μετά τις γνωστές δηλώσεις του Χουάν Αντόνιο Σάμαρανκ. Ο Κ. Σημίτης θεώρησε αναγκαίο να κάνει έναν κύκλο επαφών με όλους τους εμπλεκόμενους φορείς για να διαμορφώσει άποψη γύρω από την εικόνα του εγχειρήματος. Και όλες αυτές τις μέρες, δεν γνωστοποιούσε τις προθέσεις του, ακόμη και σε στενούς συνεργάτες του.
 Στη συνεδρίαση της διυπουργικής επιτροπής (μετείχαν οι υπουργοί Εξωτερικών Γ. Παπανδρέου, Εθνικής Οικονομίας Γ. Παπαντωνίου, Ανάπτυξης Ν. Χριστοδουλάκης, ΠΕΧΩΔΕ Κ. Λαλιώτης, Πολιτισμού Θ. Πάγκαλος, Μεταφορών Χρ. Βερελής, Δημόσιας Τάξης Μ. Χρυσοΐδης και οι υφυπουργοί Εθνικής Οικονομίας Χ. Πάχτας, Εργασίας Χ. Πρωτόπαπας, Πολιτισμού Γ. Φλωρίδης και Τύπου Τ. Χυτήρης) ανακοίνωσε την απόφασή του, η οποία έγινε αποδεκτή ομόφωνα. 
 Αμέσως μετά, ο πρωθυπουργός έκανε δηλώσεις στις οποίες υπογράμμισε ότι για την κυβέρνηση οι Ολυμπιακοί Αγώνες είναι το πρώτο μέλημα και αποτελούν εθνική υπόθεση. «Είναι μια πρόκληση», τόνισε σχετικά και ανέπτυξε την προοπτική τους.
 Ο Κ. Σημίτης αναφέρθηκε στην πρόθεση της κυβέρνησης να δουλέψει αποφασιστικά, συντονισμένα και με γρήγορους ρυθμούς, και επανέλαβε ότι θα αναλάβει προσωπικά την προεδρία της επιτροπής, στην οποία θα συμμετέχουν όλοι οι υπουργοί οι οποίοι έχουν άμεση σχέση με το εγχείρημα. Εργο της επιτροπής -όπως συμπλήρωσε ο πρωθυπουργός- θα είναι η επιτελική παρακολούθηση, ο συντονισμός και η εποπτεία των έργων και δράσεων που συνδέονται με την προετοιμασία. Το σχέδιο που θα εφαρμοστεί θα είναι ανάλογο με εκείνο του σεισμού της Πάρνηθας, το οποίο κρίθηκε απόλυτα επιτυχημένο.
 Για το λόγο αυτό, συγκροτήθηκε ήδη η Επιτροπή Συντονισμού Ολυμπιακής Προετοιμασίας, η οποία προεδρεύεται από τον πρωθυπουργό και αποτελείται από τους υπουργούς Εξωτερικών, Εθνικής Οικονομίας και Οικονομικών, ΠΕΧΩΔΕ, Ανάπτυξης, Πολιτισμού, Μεταφορών και τους υφυπουργούς Πολιτισμού και Τύπου. Συμμετέχουν ακόμη ο πρόεδρος και ο διευθύνων σύμβουλος της Οργανωτικής Επιτροπής.
 Ακόμη, ανακοινώθηκε η δημιουργία δύο ομάδων εργασίας. Η πρώτη (διοίκησης έργου) υπό την προεδρία του υπουργού ή του υφυπουργού Πολιτισμού. Και η δεύτερη, που θα έχει σκοπό το συντονισμό των υπουργείων.
 Το βράδυ της Τρίτης, ο πρωθυπουργός συναντήθηκε με τον Ζακ Ρογκ, παρουσία του υπουργού Πολιτισμού Θεόδωρου Πάγκαλου και της Γιάννας Δασκαλάκη-Αγγελοπούλου. Ερωτηθείς για τις αποφάσεις της κυβέρνησης, ο Βέλγος πρόεδρος της Συντονιστικής Επιτροπής, Ζακ Ρογκ, είπε: «Είμαστε πλήρως διασφαλισμένοι. Πιστεύουμε πως κάθε τι είναι στη θέση του για την καλύτερη και αποτελεσματικότερη διοργάνωση των Ολυμπιακών Αγώνων», ενώ εξέφρασε την απόλυτη εμπιστοσύνη της ΔΟΕ, τόσο ως προς τον υπουργό Πολιτισμού όσο και ως προς την πρόεδρο της Οργανωτικής Επιτροπής.
 Η Γιάννα Αγγελοπούλου ήταν ολιγόλογη. Τόνισε ότι θεωρεί τιμή την πρόταση του Κ. Σημίτη, δήλωσε ότι θα κάνει ό,τι πρέπει να κάνει κι εξέφρασε την ικανοποίησή της για την επικρότηση της επιλογής του πρωθυπουργού από τη Νέα Δημοκρατία.
 Ο Θεόδωρος Πάγκαλος στάθηκε στην «αυτοτέλεια» της Οργανωτικής Επιτροπής και στις αρμοδιότητες της νέας προέδρου: «Η κυβέρνηση και το κράτος θα συμπληρώνουν τις ανάγκες, όπου υπάρχουν, σε συνεννόηση με το "Αθήνα 2004" και τη ΔΟΕ».
