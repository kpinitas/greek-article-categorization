 «Ιερό πόλεμο» αποτελεί η στάση του Ιράκ απέναντι στις ΗΠΑ, δήλωσε χθες ο Ιρακινός πρόεδρος, Σαντάμ Χουσεΐν, καλώντας ταυτοχρόνως όλες τις χώρες του κόσμου να αρχίσουν τη συνεργασία με τη Βαγδάτη.
 «Νομίζω ότι η πάλη κατά των ΗΠΑ είναι μια μορφή τζιχάντ (ισλαμικός ιερός πόλεμος) », παρόμοιου με αυτόν «που διεξήχθη από το Ισλάμ εναντίον των άθεων αυτοκρατοριών της Περσίας και του Βυζαντίου», δήλωσε ο Σαντάμ Χουσεΐν, καταγγέλλοντας την πολιτική της Ουάσιγκτον.* Οι ΗΠΑ «προσπαθούν να επιβάλουν την ηγεμονία τους στον κόσμο για να εξυπηρετήσουν τα δικά τους συμφέροντα, καταπατώντας αυτά των άλλων λαών», πρόσθεσε.
 Ο Ιρακινός πρόεδρος έκανε τις δηλώσεις αυτές μετά τη συνάντησή του με τον πρόεδρο του ινδονησιακού Kοινοβουλίου, Αμιέν Ράις, στο περιθώριο της διεθνούς διάσκεψης κατά του εμπάργκο που άρχισε τη Δευτέρα στη Βαγδάτη. Στο κοινό ανακοινωθέν, που εκδόθηκε μετά τη συνάντηση, οι δύο πλευρές ζητούν «ενίσχυση της συνεργασίας ανάμεσα στις δύο χώρες και άμεση διακοπή του εμπάργκο που έχει 
 Μιλώντας χθες στη διάσκεψη κατά του εμπάργκο, ο αντιπρόεδρος της ιρακινής κυβέρνησης, Ταρίκ Αζίζ, ζήτησε απ' όλες τις χώρες του κόσμου να ξαναρχίσουν την εμπορική συνεργασία με το Ιράκ.
 «Για όσο χρονικό διάστημα το εμπάργκο συνεχίζεται και δεν υπάρχει ελπίδα για την άρση του, γιατί οι ενδιαφερόμενες χώρες συνεχίζουν να υποστηρίζουν τις συνέπειές του; », αναρωτήθηκε. «Γιατί οι ενδιαφερόμενες χώρες δεν προσφεύγουν στο άρθρο 50 του Χάρτη του ΟΗΕ, που επιτρέπει τις εμπορικές ανταλλαγές με το Ιράκ, όπως το έκανε η Ιορδανία το 1991; », πρόσθεσε ο Αζίζ.
 Στο άρθρο 50 αναφέρεται ότι «αν ένα κράτος έχει γίνει αντικείμενο προληπτικών ή καταναγκαστικών μέτρων, που έχουν ληφθεί από το Συμβούλιο Ασφαλείας του ΟΗΕ, 
κάθε άλλο κράτος είτε είναι είτε δεν είναι μέλος του ΟΗΕ, αν βρίσκεται ενώπιον 
ιδιαίτερων οικονομικών δυσκολιών, που οφείλονται στην εκτέλεση των παραπάνω μέτρων, έχει το δικαίωμα να έχει διαβουλεύσεις με το Συμβούλιο Ασφαλείας για το θέμα της επίλυσης αυτών των δυσκολιών». 
 Μιλώντας για το άρθρο 50, ο Ταρίκ Αζίζ προφανώς αναφέρεται στις οικονομικές δυσκολίες που δημιουργεί σε πολλές χώρες η αύξηση των διεθνών τιμών πετρελαίου, αφήνοντας να εννοηθεί ότι η έναρξη των ιρακινών εξαγωγών θα μπορούσε να συμβάλει στην αντιμετώπιση του προβλήματος.
 Ενώ στη Βαγδάτη συζητείται το θέμα του εμπάργκο, αμερικανικά αεροσκάφη πραγματοποίησαν χθες νέες επιδρομές στο βόρειο Ιράκ, βομβαρδίζοντας αντιαεροπορικές εγκαταστάσεις.
 Σύμφωνα με ανακοίνωση των αμερικανικών ενόπλων δυνάμεων, τα αεροσκάφη έπληξαν στόχους, αφού δέχθηκαν πυρά από αντιαεροπορικά πυροβόλα κοντά στην πόλη Μπασίκα. Ολα τα αεροσκάφη επέστρεψαν στη βάση του Ιντσιρλίκ, προστίθεται στην ανακοίνωση.
