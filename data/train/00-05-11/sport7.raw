 To «όχι» του Παναθηναϊκού στους πονηρούς των ημερών ήταν βροντερό και μυριόστομο: 88-60 επί της ΑΕΚ, αληθινό ξεπουπούλιασμα, εξευτελισμός. Ούτε κουμπαριές μέτρησαν προχθές το βράδυ στο ΟΑΚΑ, ούτε τίποτα. «Διακυβεύτηκε η ιστορία του Παναθηναϊκού, αλλά και η αξιοπιστία της οικογένειας Γιαννακόπουλου», εξήγησε περιχαρής ο Παύλος μετά το θρίαμβο. Και την πλήρωσε η άμοιρη ΑΕΚ ή μάλλον το φάντασμά της. Εμοιαζε καθόλου το συνονθύλευμα της Τρίτης με την ομάδα-θαύμα της Λωζάνης; Μόνο στις φανέλες και στα ονόματα...
 Το μπάσκετ που έπαιξε ο Παναθηναϊκός σ' αυτόν τον ημιτελικό ήταν μουσική για τα μάτια. Από τα πρώτα κιόλας δευτερόλεπτα, η ΑΕΚ έγινε σάκος του μποξ και η εξέδρα έστησε χορό τρελό. Στο 6ο λεπτό, ακόμη δεν είχε σπάσει το ρόδι η ομάδα του Ιβκοβιτς. Το σκορ ήταν 13-0 και οι οπαδοί του ΠΑΟ παραληρούσαν: «ΑΕΚάρα βάλε ένα γκολ»! Ισα ίσα που πρόφτασαν να χλευάσουν τον Ολυμπιακό, λίγο πριν από το τζάμπολ: «Γαύροι φωνάξτε "πάω σ' αγαπώ", αν θέλετε να παίξετε στο Ευρωπαϊκό»! Και καπάκι: «Ξανθέ, ξανθέ, από τον καναπέ». Αλλά οι παίκτες του ΠΑΟ, με επικεφαλής τον αφιονισμένο κάπτεν Αλβέρτη, δεν είχαν σκοπό να εμπλακούν σε... Ολυμπιακολογία. Κέρδισαν την ΑΕΚ τόσο εύκολα και τόσο πειστικά, ώστε έδιωξαν το άγχος των «κόκκινων» από πολύ νωρίς. 
 Στο ημίχρονο η διαφορά είχε φτάσει κιόλας τους 20 πόντους (45-25), στο 30ό λεπτό ήταν ένα ολοστρόγγυλο 
35 (77-42). Αν δεν πατούσε φρένο ο Παναθηναϊκός, θα ψάχναμε τώρα τα κιτάπια μας για να μετρήσουμε τα ρεκόρ. Ουσιαστικά, το τελευταίο θαυμαστικό το έβαλε ο Ζέλικο Ρέμπρατσα, με μία τάπα-χαστούκι στον Τσακαλίδη. «Μερικοί μερικοί πήραν αέρα και νομίζουν ότι μπορούν να μου καρφώνουν την μπάλα στα μούτρα», έλεγε γελώντας χθες ο Σέρβος. Ο Ιάκωβος έγινε ρεζίλι προχθές. Οι συζητήσεις περί ΝΒΑ μόνο καγχασμό μπορούν πλέον να προκαλέσουν.
 «Ηταν ζήτημα ηθικής τάξης», έλεγε και ξανάλεγε ο Παύλος Γιαννακόπουλος στους διαδρόμους των αποδυτηρίων. Τα σενάρια, που πάντως ξεκίνησαν από τα ενδότερα της ίδιας της ομάδας του, τα αποκήρυξε με βδελυγμία και ο Ζέλικο Ομπράντοβιτς: «Θα πρέπει να ντρέπονται αυτοί που ψιθύριζαν για συμφωνία, να ντρέπονται πολύ! Εδώ συζητάμε για ομάδες υψηλού επιπέδου και για μεγάλα ονόματα. Μήπως δεν ήξεραν για ποιους μιλούσαν; Στον αθλητισμό, μοναδικό κίνητρο είναι η νίκη. Είναι τιμή να αναδεικνύεσαι πρώτος στη χώρα σου. Οφείλω να συγχαρώ τους παίκτες μου για την τρομερή θέληση που έδειξαν. Ορισμένοι έκαναν το καλύτερο φετινό τους παιχνίδι». Τον Αλβέρτη προφανώς εννοούσε, ίσως τον Ρέμπρατσα, πιθανώς και τον Μποντιρόγκα που έκανε σαν τρελός μες στο γήπεδο. Ο Ντέγιαν άγγιξε το τριπλ-νταμπλ και γνώρισε αποθέωση από 9.000 φιλάθλους, όπως και όλοι οι υπόλοιποι.
 Τα χάλια της ΑΕΚ είναι αδύνατο να τα περιγράψουμε. Ούτε ένας από τους «κιτρινόμαυρους» δεν στάθηκε όρθιος στο παρκέ, μα ούτε ένας. «Μας έλειψε το πάθος, αυτό που κατ' εξοχήν χαρακτηρίζει τη φετινή ΑΕΚ», παραπονέθηκε ο Ντούσαν Ιβκοβιτς. Θύμισε ότι η ομάδα του είναι ακόμα μες στους στόχους της και προσπάθησε να δικαιολογήσει τους παίκτες του για το οικτρό θέαμα που παρουσίασαν: «Δεν είμαστε μηχανές, παίξαμε τόσα μεγάλα παιχνίδια στη σειρά. Σε όλες τις ομάδες τυχαίνουν τέτοιες βραδιές». Θα επηρεαστεί άραγε η ομάδα του από αυτό το στραπάτσο; «Μα, όλο τα ίδια και τα ίδια με ρωτάτε! Προχθές είπα ότι η ΑΕΚ έχει χαρακτήρα, δεν πρόκειται λοιπόν να αλλάξω γνώμη από ένα ματς. Θυμηθείτε και την κανονική περίοδο. Χάσαμε από τον Εσπερο, αμέσως μετά όμως κερδίσαμε τον Παναθηναϊκό πεντακάθαρα».
 Αλλά κόντρα στον Ολυμπιακό ξεκινάει με την πλάτη στον τοίχο, σωστά; «Οχι! Την πλάτη στον τοίχο την έχουν μόνο οι εγκληματίες...».
