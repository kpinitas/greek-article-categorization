 Επίθεση κατά του προπονητή του Ηρακλή, Αγγελου Αναστασιάδη και του βοηθού του, Ηλία Αλεξιάδη, έκαναν καμιά δεκαριά οπαδοί της ομάδας, που συγκεντρώθηκαν μαζί με 100 ακόμη Συνδεσμίτες, προχθές το απόγευμα στο Καυτανζόγλειο, και διέκοψαν την προπόνηση για μία ακόμη φορά.
 Προπηλάκισαν τον Αναστασιάδη και γρονθοκόπησαν το βοηθό του (έχει μώλωπες ακόμη και στο κεφάλι), βρίζοντας τον... ΠΑΟΚ! 
 Αποτέλεσμα ήταν να ανακοινώσει χθες ο Αχιλλέας Ζαφειρίου την απόφασή του για να σταματήσει το ποδόσφαιρο, λέγοντας μέσα στα αποδυτήρια: «Δεν μπορώ να βοηθήσω την ομάδα κάτω από αυτές τις συνθήκες, ντρέπομαι για όλα όσα συνέβησαν και για το μόνο που χαίρομαι είναι ότι γνώρισα τους συμπαίκτες μου και τον κ. Μυτιληναίο. Σταματάω το ποδόσφαιρο! ».
 Στη συνέχεια φίλησε τον Aναστασιάδη και αποχώρησε, αφήνοντας άναυδους όλους τους παίκτες του Ηρακλή.
 Η αντίδραση του προέδρου κ. Μυτιληναίου ήρθε με δηλώσεις του στο «Αθλητικό Μετρόπολις» της Θεσσαλονίκης, χθες: 
 «Τα επεισόδια ήταν κατευθυνόμενα, θέλουν να με αναγκάσουν να φύγω από τον Ηρακλή, δεν μπορώ να το εξηγήσω διαφορετικά. Δεν θα μου πει κανένας τι θα κάνω με την ομάδα, αυτό που θα ήταν εύκολο να γίνει είναι να παραιτηθώ, αλλά δεν θα τους κάνω τη χάρη».
 Κι ακόμη: «Είχα πει από την πρώτη στιγμή ότι δεν μου αρέσουν η βία και ο χουλιγκανισμός και ήδη κάποιοι έκαναν ακριβώς το αντίθετο. Αρα δεν με θέλουν ή είναι κατευθυνόμενοι από κάποιους να δημιουργήσουν προβλήματα στην ομάδα και δεν θα τους το επιτρέψω».
 Χθες πάντως, ο Αναστασιάδης έκανε πρωινή προπόνηση, ενώ είχε ανακοινωθεί ότι θα γίνει το απόγευμα, αλλά η προσπάθεια που έγινε από τον κ. Μπατάκη να μεταπείσει τον Ζαφειρίου δεν απέδωσε καρπούς. Ο Καστοριανός ποδοσφαιριστής έχει πάρει οριστική και αμετάκλητη απόφαση, όπως δήλωσε στην «Ε»: 
 «Δεν μπορώ να ανεχθώ τέτοιες καταστάσεις, αυτή η επίθεση μας γύρισε 100 χρόνια πίσω και δεν νομίζω ότι θα βρεθεί μεγάλος ποδοσφαιριστής που να θέλει να αγωνιστεί σε μια ομάδα, της οποίας κάποιοι οπαδοί δέρνουν τους παίκτες. Είναι κρίμα για τον Ηρακλή και κυρίως για τον κ. Μυτιληναίο, που κάνει μια μεγάλη προσπάθεια».
