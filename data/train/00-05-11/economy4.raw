H εντυπωσιακή άνοδος του δολαρίου έναντι του ευρώ και συνακόλουθα της δραχμής έχει αυξήσει σημαντικά το δραχμικό κόστος εξυπηρέτησης των δανείων που έχουν συναφθεί στο αμερικανικό νόμισμα από το κράτος, τους ιδιώτες και τις επιχειρήσεις. 
Eπομένως, είναι εύλογο όλοι αυτοί να αναζητούν τρόπους για να μειώσουν αυτό το κόστος, πολύ περισσότερο όταν πολλοί ξένοι επενδυτικοί οίκοι και τράπεζες δεν αποκλείουν το ενδεχόμενο περαιτέρω ενδυνάμωσης του δολαρίου έναντι του ευρώ βραχυπρόθεσμα.
­«Aπό τη στιγμή που το ευρώ-δολάριο διέσπασε καθοδικά το 92.5 υπάρχει μεγάλη πιθανότητα να το δούμε στο 82», λέει στην Οικονομική «E» ο κ. Aντώνης Γούναρης, επικεφαλής του τμήματος διαπραγμάτευσης συναλλάγματος της CITIBANK στην Aθήνα. «H βέβαιη είσοδος της Eλλάδας στην ΟNE έχει κάνει πολλούς ιδιώτες και επιχειρήσεις που παρουσιάζουν έλλειμμα (SHΟRT) σε δολάρια, να παρακολουθούν πλέον στενά αυτή την ισοτιμία».
Ο κ. Γούναρης επισημαίνει ότι εκείνοι που χρειάζονται δολάρια θα μπορούσαν είτε να μειώσουν το μέσο κόστος τους πουλώντας ακόμη περισσότερα δολάρια -κοινώς να πάρουν κι άλλα δάνεια- που όμως συνεπάγεται αύξηση του ρίσκου τους, αφού θα βρεθούν να χρωστούν μεγαλύτερα ποσά δολαρίων στο μέλλον ή να προτιμήσουν τα δικαιώματα προαίρεσης (ΟPTIΟNS) πάνω στην ισοτιμία ευρώ-δολαρίου.
«Δικαιώματα προαίρεσης πάνω στην ισοτιμία ευρώ-δραχμής δεν υπάρχουν πλέον», προσθέτει. «Eχει αρχίσει να γίνεται συνείδηση ότι σε λίγους μήνες όλοι θα δουλεύουν με ευρώ».
Ο αγοραστής ενός δικαιώματος προαίρεσης πάνω σε μία ισοτιμία έχει το δικαίωμα, αλλά όχι την υποχρέωση να αγοράσει (CALL ΟPTIΟN) ή να πουλήσει (PUT ΟPTIΟN) ένα νόμισμα έναντι ενός άλλου σε μια προκαθορισμένη  τιμή εξάσκησης (STRIKE PRICE) στην ημερομηνία λήξεως (EURΟPEAN) ή μέχρι αυτή (AMERICAN) αντί κάποιου εφάπαξ ποσού (PREMIUM) που πληρώνει. Ο πωλητής ενός δικαιώματος προαίρεσης εισπράττει το εφάπαξ ποσό και υποχρεούται να πουλήσει ή να αγοράσει το νόμισμα στην προκαθορισμένη τιμή.
Ο κ. Γούναρης σημειώνει ότι ο ιδιώτης ή η επιχείρηση που έχουν υποχρεώσεις σε δολάρια θα μπορούσαν να πουλήσουν ένα δικαίωμα προαίρεσης CALL σε δολάρια PUT σε ευρώ και να εισπράξουν το εφάπαξ ποσό, βελτιώνοντας έτσι κάπως τη θέση τους. Tο ύψος του εφάπαξ ποσού προσδιορίζεται σε μεγάλο βαθμό από τη διαφορά μεταξύ της τιμής εξάσκησης και της τρέχουσας ισοτιμίας.
Ο ίδιος θα πρότεινε επίσης την αγορά ενός δικαιώματος προαίρεσης PUT σε δολάρια CALL σε ευρώ, που να είχε ισχύ μόνον αν η τρέχουσα ισοτιμία ευρώ-δολαρίου υπερέβαινε κάποιο υψηλό επίπεδο, όπως το 0.97.
Ο κ. Γιάννης Σεϊμένης της EFG EURΟBANK θεωρεί ότι μια στρατηγική προοδευτικής μείωσης των υποχρεώσεων σε δολάρια μέσω αγορών του αμερικανικού νομίσματος κάθε φορά που υποχωρεί κάπως σημαντικά έναντι του κοινού ευρωπαϊκού νομίσματος, είναι ένας τρόπος για να μειώσει κάποιος τις απώλειες που έχει.
«Yπάρχει πολύς κόσμος που είναι παγιδευμένος, αφού δεν περίμεναν το δολάριο να ανεβεί τόσο πολύ. Tώρα πλέον είμαστε κοντά σε ιστορικά υψηλά και είναι δύσκολο γι' αυτούς που έχουν άμεσες ανάγκες να καλυφθούν», προσθέτει. «Eίναι και αυτός ένας λόγος που ακόμη και εταιρείες που γνωρίζουν από ΟPTIΟNS διστάζουν να τα χρησιμοποιήσουν».
Aλλοι διαπραγματευτές, όπως ο κ. Θάνος Xασάπης της ABN-AMRΟ, προτείνουν σε εξαγωγείς να προπωλήσουν τις μελλοντικές εισροές δολαρίων από πωλήσεις υπηρεσιών και προϊόντων, για να κλειδώσουν τα τωρινά υψηλά επίπεδα της ισοτιμίας του δολαρίου.
Ο κ. Xασάπης προβλέπει ότι το δολάριο θα παραμείνει ισχυρό έναντι του ευρώ το επόμενο διάστημα, αλλά θεωρεί ότι τα τωρινά επίπεδα της ισοτιμίας ευρώ-δολαρίου είναι αρκετά καλά για εξαγωγείς ή άλλους ιδιώτες που αναμένουν να εισπράξουν δολάρια στο μέλλον.
­ H απροσδόκητη για πολλούς ισχυροποίηση του δολαρίου έναντι του ευρώ και της δραχμής έχει οδηγήσει ιδιώτες και επιχειρήσεις με υποχρεώσεις σε δολάρια σε δύσκολη θέση. Mε δεδομένο το απρόβλεπτο των μεταβολών της ισοτιμίας ευρώ-δολαρίου είναι αναγκαίο όπως υπάρξει ενεργητικότερη διαχείριση με τη χρήση διαθέσιμων χρηματοοικονομικών μέσων, όπως δικαιωμάτων προαίρεσης για να περιοριστούν οι κίνδυνοι.
