 Αφετηρία μιας πορείας που θα τερματιστεί στο συνέδριο του κόμματος το 2002 και κατά την οποία θα... «φιλοτεχνηθεί» το πρόσωπο του «νέου ΠΑΣΟΚ» στο μέλλον, αποτελεί η σύνοδος της Κεντρικής Επιτροπής του κυβερνώντος κόμματος που θα διεξαχθεί αύριο και μεθαύριο.*
Για την ώρα όμως, όπως όλα δείχνουν ή τουλάχιστον όπως έλεγαν οι πληροφορίες μέχρι χθες το βράδυ, δεν προβλέπονται αλλαγές στην οργανωτική δομή του κόμματος ούτε και στη σύνθεση του Εκτελεστικού Γραφείου. Εκτός κι αν σήμερα που συνεδριάζει το Ε.Γ. και ακούσει ο πρωθυπουργός τα μέλη του οργάνου, αποφασίσει διαφορετικά και αύριο στην εισήγησή του στην Κ.Ε. αιφνιδιάσει για μια ακόμη φορά...
 Πάντως, σύμφωνα με τις χθεσινές πληροφορίες, ο πρωθυπουργός και πρόεδρος του ΠΑΣΟΚ φαίνεται να εκτιμά ότι δεν είναι ακόμη ώριμα τα πράγματα για εντυπωσιακές κινήσεις και αλλαγές, όπως ο ίδιος θα τις ήθελε, που θα σηματοδοτούσαν την κίνηση προς τα εμπρός και όχι απλώς ένα πυροτέχνημα. Το ζητούμενο για τον πρωθυπουργό, όπως λένε συνομιλητές του, δεν είναι μόνο οι οργανωτικές αλλαγές ή οι αλλαγές προσώπων στα όργανα. Τέτοιες κινήσεις ακολουθούν την πεπατημένη γίνονταν πάντα και δεν έφερναν ουσιαστικά αποτελέσματα.
 Ο πρωθυπουργός φαίνεται να στοχεύει στην ποιοτική και πολιτική αναβάθμιση του κόμματος και κατ' επέκταση του πολιτικού λόγου, που επιτυγχάνονται, όπως πιστεύει, μόνο μέσα από καλά μελετημένες, στέρεες και πολιτικά εφικτές κινήσεις. Πάντως στην ομιλία του στην Κ.Ε. αναμένεται να στείλει πολιτικά μηνύματα για τις πραγματικές του προθέσεις αλλά πιθανόν να μην προχωρήσει ακόμη στο «διά ταύτα».
 Φαίνεται λοιπόν ότι ο πρωθυπουργός και πρόεδρος του ΠΑΣΟΚ αφήνει στην άκρη για 
την ώρα και μάλλον για ένα μεγάλο διάστημα, όλες τις εισηγήσεις και όπως λένε οι πληροφορίες αύριο στην Κ.Ε. θα ανοίξει ένα διάλογο πολιτικής και οργανωτικής αναζήτησης, που θα έχει σημείο τερματισμού το συνέδριο του 2002. Στο διάλογο αυτό θα καλέσει τα ευρύτερα κοινωνικά στρώματα και φυσικά όλα εκείνα τα πρόσωπα που σηματοδότησαν τη διεύρυνση του ΠΑΣΟΚ στην προεκλογική περίοδο, για τη «διαμόρφωση ενός σύγχρονου πολιτικού λόγου» και για την πολιτική αναβάθμιση του ΠΑΣΟΚ, την ανανέωση και τη διεύρυνσή του.
 Για τις σκέψεις του και κυρίως την πρόθεσή του να μη γίνουν αλλαγές στο Ε.Γ. φαίνεται να προϊδέασε χθες συνεργάτες του και σημαίνοντα κομματικά στελέχη με τα οποία είχε διαδοχικές συναντήσεις και τα οποία το τελευταίο διάστημα του απέστειλαν συγκεκριμένες προτάσεις για τις αλλαγές που πρέπει να γίνουν στην οργανωτική δομή και φυσιογνωμία του ΠΑΣΟΚ. 
 Αυτό σημαίνει πρωτίστως ότι όχι μόνο δεν θα γίνουν αλλαγές στη σύνθεση του Εκτελεστικού Γραφείου, αλλά και ούτε πρόκειται να δημιουργηθεί και κανένα άλλο 
όργανο υπό τη μορφή κάποια γραμματείας η οποία θα πλαισιωνόταν από στελέχη που 
δεν έχουν κυβερνητικά καθήκοντα και σε άμεση συνεννόηση με το Ε.Γ. θα είχε ως έργο να προετοιμάσει την ανασύνθεση του κόμματος. 
 Εκεί που θα γίνουν αλλαγές προσώπων είναι στους 17 τομείς Δράσης και Πολιτικής 
του κόμματος. Στόχος είναι να συμμετάσχουν σε αυτούς τους τομείς όσο το δυνατόν περισσότερα στελέχη της διεύρυνσης.
 Σχετικό σχέδιο έχει καταρτίσει ο γραμματέας της Κ.Ε. Κώστας Σκανδαλίδης και αναμένεται να εισηγηθεί αύριο στην Κ.Ε. Ο κ. Σκανδαλίδης συναντήθηκε χθες με τον κ. Σημίτη και αμέσως μετά δήλωσε ότι το πρώτο θέμα για το ΠΑΣΟΚ είναι η αξιοποίηση και ενσωμάτωση των δυνάμεων που συμπαρατάχθηκαν μαζί του και θέλουν 
και στο εξής να συνδιαμορφώσουν και την πολιτική του κόμματος για το παρόν και 
το μέλλον. Ο κ. Σημίτης χθες συναντήθηκε και συζήτησε τις εξελίξεις στο κόμμα και με τους Θεόδωρο Τσουκάτο και τον γραμματέα Οργανωτικού Μιχάλη Νεονάκη.
