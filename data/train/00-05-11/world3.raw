Αδιέξοδη παραμένει η κατάσταση στη Σιέρα Λεόνε με τις συγκρούσεις μεταξύ στρατού και ανταρτών να συνεχίζονται, 500 κυανόκρανους και παρατηρητές να τελούν ακόμη υπό ομηρία και χιλιάδες πολίτες να συρρέουν στην πρωτεύουσα, Φρίταουν, φοβούμενοι ενδεχόμενες επιθέσεις του Επαναστατικού Eνωμένου Μετώπου (RUF).
 Δεδομένης της κρισιμότητας της κατάστασης, ο γενικός γραμματέας του ΟΗΕ, Κόφι Ανάν, κάλεσε χθες τα μέλη οργανισμού να αναλάβουν τις στρατιωτικές τους υποχρεώσεις για την αποκατάσταση της ειρήνης στη χώρα. Τα Ηνωμένα Εθνη εξήγγειλαν εκτάκτως χθες την προετοιμασία «μιας πραγματικής εφόδου» για την προστασία της Φρίταουν εκφράζοντας συγχρόνως την ελπίδα να μη χρειαστεί να οδηγηθούν στο σημείο αυτό.
 «Τα Ηνωμένα Εθνη είναι τόσο ισχυρά όσο τα κράτη-μέλη του», δήλωσε ο Κόφι Ανάν από τη Νέα Υόρκη ζητώντας από τις χώρες που έχουν ισχυρή στρατιωτική δύναμη να 
προσφέρουν τις υπηρεσίες τους στη Σιέρα Λεόνε ενισχύοντας τις ήδη υπάρχουσες δυνάμεις του ΟΗΕ στην περιοχή. Για την ώρα οι συγκρούσεις συνεχίζονται και ο στρατός ανακοίνωσε χθες ότι ανακατέλαβε την πόλη Μασιάκα (65 χιλιόμετρα ανατολικά της Φρίταουν) με μια επίθεση κατά την οποία σκοτώθηκαν 20 αντάρτες. Η πόλη είχε εγκαταλειφθεί τη Δευτέρα από την αποστολή του ΟΗΕ στα χέρια των ανταρτών.
 Κι ενώ ο ΟΗΕ πασχίζει να ελέγξει την κατάσταση, εννέα ηγέτες κρατών της δυτικής Αφρικής προειδοποίησαν μετά από έκτακτη συνάντησή τους στην Αμπούτζα της Νιγηρίας ότι θα καταφύγουν στη χρήση στρατιωτικής δύναμης σε περίπτωση οποιασδήποτε απόπειρας ανατροπής της εξουσίας στη Σιέρα Λεόνε.
 Κανονικά συνεχίζεται εν τω μεταξύ η εκκένωση των ξένων με τη βοήθεια των περίπου 600 Βρετανών στρατιωτών που βρίσκονται από τη Δευτέρα στο αεροδρόμιο της Φρίταουν. Ο Βρετανός πρωθυπουργός Τόνι Μπλερ βεβαίωσε χθες ότι η χώρα του «θα κάνει ό,τι μπορεί να γίνει στο πλαίσιο του λογικού» για την προστασία της δημοκρατίας στη Σιέρα Λεόνε. Η βρετανική κυβέρνηση έχει ωστόσο ανακοινώσει ότι 
έργο των δυνάμεών της στην περιοχή είναι η διευκόλυνση της εκκένωσης κι όχι η ενίσχυση των δυνάμεων του ΟΗΕ.
 Στο ίδιο πνεύμα ήταν και οι χθεσινές δηλώσεις του Γάλλου υπουργού Εξωτερικών Iμπέρ Βεντρίν ο οποίος εκτιμά ότι η διεθνής κοινότητα δεν είναι σε θέση να αποκαταστήσει την ειρήνη στη Σιέρα Λεόνε. Πρόκειται για ένα είδος εθνικο-οικονομικού πολέμου για τον οποίο δεν φαίνεται να υπάρχει στρατιωτική λύση, τουλάχιστον όχι στο άμεσο μέλλον, δήλωσε ο Βεντρίν προσθέτοντας: οι πρωταγωνιστές της κρίσης, παρά τις πολιτικές συμφωνίες, «θέλουν να συνεχίσουν να πολεμούν, ιδίως για τα διαμάντια».
 Η ανακάλυψη πρώτης ποιότητας διαμαντιών στη Σιέρα Λεόνε το 1930 ήταν ένα γεγονός που μάλλον κατέστρεψε παρά βοήθησε τη χώρα βυθίζοντάς την σε ένα κυκεώνα συγκρούσεων για την εμπορική εκμετάλλευσή τους. Η εμφύλια διαμάχη που ξεκίνησε το 1991 έχει προκαλέσει το θάνατο και τον τραυματισμό δεκάδων χιλιάδων πολιτών, οδήγησε μισό εκατομμύριο στην εξορία και έχει επιφέρει σχεδόν την κατάρρευση της οικονομίας, εξαιρουμένης φυσικά της βιομηχανίας διαμαντών.
 Οι περισσότερες από τις περιοχές παραγωγής διαμαντιών βρίσκονται σήμερα στα χέρια του RUF. Η παρουσία της αποστολής του ΟΗΕ στις περιοχές αυτές θεωρήθηκε σοβαρή πρόκληση από τους αντάρτες οδηγώντας στην ομηρία πολλών κυανόκρανων. Μέχρι τη δεκαετία του '80 το μεγαλύτερο μέρος του εμπορίου διαμαντιών γινόταν μέσω της εταιρείας De Beers, η οποία έχει έκτοτε έμμεση ανάμιξη διατηρώντας μία αντιπροσωπεία στη Λιβερία και ένα γραφείο αγορών στη Γουινέα.
 Η εκμετάλλευση των διαμαντιών μετατρέπεται έτσι σε μείζον ζήτημα της περιοχής με τη Λιβερία να αναγνωρίζεται πλέον από όλους ως σημαντικός εξαγωγέας διαμαντιών και ιδίως ενδιάμεση χώρα λαθρεμπορίου διαμαντιών. Τα διαμάντια καταλήγουν με τον ένα ή τον άλλο τρόπο στο βελγικό λιμάνι της Αμβέρσας, παγκόσμιο κέντρο στον τομέα αυτό, όπου αποφεύγονται οι ερωτήσεις για τον τόπο προέλευσής τους. Οσο για το RUF, αποκομίζει από το λαθρεμπόριο τεράστιες ποσότητες όπλων, κυρίως από το πρώην σοβιετικό μπλοκ.
