 Eξι νέα μέτρα, ρυθμίσεις που αντιμετωπίζουν τα προβλήματα τα οποία είχαν δημιουργηθεί με αποφάσεις του Συμβουλίου της Επικρατείας, αλλά ηπιότερη αντιμετώπιση για τα αυθαίρετα κτίσματα, περιλαμβάνονται στα 29 άρθρα του νομοσχεδίου με το οποίο συμπληρώνεται και τροποποιείται σε βασικά του σημεία ο 
Γενικός Οικοδομικός Κανονισμός (ΓΟΚ).* Το σχέδιο, που «περιπλανήθηκε» πάνω από δύο χρόνια από υπουργείο σε υπουργείο, 
κατατέθηκε χθες στη Βουλή. Το ενδιαφέρον θα εστιαστεί στις τροπολογίες, για τις οποίες δεν υπάρχουν έως τώρα ασφαλείς πληροφορίες, αφού ακόμη αποτελούν αντικείμενο συζητήσεων μεταξύ των αρμοδίων του υπουργείου ΠΕΧΩΔΕ και του γραφείου του πρωθυπουργού. Σύμφωνα με πληροφορίες, θα συμπεριληφθούν ρυθμίσεις 
για τη σύσταση κάθετης ιδιοκτησίας σε εκτός σχεδίου οικόπεδα, ενώ δεν έχει οριστικοποιηθεί αν θα προωθηθεί ρύθμιση για τη μεταφορά του συντελεστή δόμησης, θεσμός που έχει ανασταλεί μετά από σειρά αποφάσεις του ΣτΕ. Είναι πιθανόν να αντιμετωπιστεί με χωριστό νομοθέτημα.
 Με το νομοσχέδιο αντιμετωπίζονται τα εξής θέματα που είχαν προκύψει μετά από απορριπτικές αποφάσεις του ΣτΕ: 
 Γίνονται αλλαγές σε θέματα που αφορούν τις αποστάσεις του νέου κτιρίου από τα όρια του οικοπέδου σε περιοχές όπου ίσχυε το λεγόμενο «πανταχόθεν ελεύθερο» σύστημα δόμησης.
 Καταργείται η δυνατότητα για αύξηση του ποσοστού κάλυψης πάνω από 40% στις παραπάνω περιοχές. Εξαίρεση προβλέπεται μόνο για τα μικρά οικόπεδα, ώστε να δίνεται η δυνατότητα να φτάνει έως και 70% για να κατασκευαστεί κτίριο με επιφάνεια έως 120 τετραγωνικά.
 Θεσπίζονται ειδικές μεταβατικές διατάξεις για τα λεγόμενα «ανοικτά» οικόπεδα, δηλαδή σε ακίνητα που βρίσκονται στα ακραία οικοδομικά τετράγωνα των πόλεων.
 Αντιμετωπίζονται τα «παραθυράκια» για αύξηση των τετραγωνικών μιας οικοδομής που άφηναν διατάξεις για τους ημιυπαίθριους χώρους και τους μηχανολογικούς ορόφους. Θεσπίζονται μειώσεις που φτάνουν ώς το 50% των σημερινών προβλέψεων.
 Πρόκειται για βελτιώσεις στην κατεύθυνση της εναρμόνισης στο πνεύμα του συνταγματικού δικαστηρίου, χωρίς αυτό να σημαίνει ότι θα έχουν καλύτερη τύχη σε περίπτωση που θα γίνουν νέες προσφυγές.
 Μια άλλη κατηγορία ρυθμίσεων αφορούν τα αυθαίρετα. Συγκεκριμένα προβλέπεται: 
 Δίνεται η δυνατότητα να νομιμοποιηθούν χωρίς την επιβολή προστίμου, τμήματα οικοδομών που έχουν χτιστεί χωρίς άδεια και δεν υπερβαίνουν τους ισχύοντες όρους δόμησης.
 Η εξαίρεση από την κατεδάφιση αυθαιρέτων που έχουν χτιστεί χωρίς οικοδομική άδεια, αλλά με εγκρίσεις του υπουργείου Γεωργίας ή της Αγροτικής Τράπεζας και χρησιμοποιούνται ως πτηνοτροφεία, χοιροτροφεία, αγροτικές αποθήκες κ.λπ.
 Με το νομοσχέδιο θεσμοθετούνται για πρώτη φορά μέτρα που αφορούν: 
 _ Την ευθύνη όλων των παραγόντων που μετέχουν στην κατασκευή μιας οικοδομής (ιδιοκτήτης, μηχανικός, εργολάβοι, υπεργολάβοι, παραγωγοί δομικών υλικών, δημοσίων υπηρεσιών κ.λπ.).
 _ Τα παραδοσιακά και διατηρητέα κτίρια, καθώς και τα οικιστικά σύνολα αυτών των κατηγοριών.
 _ Tην τοποθέτηση διαφημίσεων σε διάφορα σημεία των κτιρίων και τη θέσπιση προστίμων για παραβάτες.
 _ Τα άτομα με ειδικές ανάγκες, για τα οποία καθορίζονται ειδικά μέτρα για τη διευκόλυνσή τους για τις νέες οικοδομές, ενώ για τις παλιές μπορεί να κατασκευαστούν ασανσέρ με υπέρβαση των συντελεστών δόμησης.
 _ Τον έλεγχο των κτιρίων από το υπό σύσταση Ανώτατο Πολεοδομικό και Αρχιτεκτονικό Συμβούλιο (ΑΠΑΣ).
 _ Την προώθηση των «παθητικών» ενεργειακών συστημάτων που βασίζονται στις αρχές της βιοκλιματικής αρχιτεκτονικής.
 Βασικοί τομείς του νομοσχεδίου παραπέμπονται να ρυθμιστούν με προεδρικά διατάγματα, χωρίς να υπάρχει χρονοδιάγραμμα μέσα στα οποία θα πρέπει να εκδοθούν.
