 Την Παρασκευή το...βράδυ, που λέει και το τραγούδι, θα ξέρουμε οριστικά το φινάλε του σίριαλ Κυράστα, το οποίο (το) ξεκίνησε (ο ίδιος) νωρίς, πριν από το Πάσχα, ενώ η μάχη για τον τίτλο είχε κορυφωθεί και όλα ήταν ανοιχτά... Κάθε ημέρα και ώρα ωστόσο που περνάει, οι πιθανότητες παραμονής του λιγοστεύουν και το ενδεχόμενο αποχώρησής του γίνεται όλο και πιο βέβαιο.
 Προχθές αναφέραμε ότι οι λόγοι που ο προπονητής οδεύει προς την έξοδο δεν είναι ένας και δύο, αλλά πολλοί. Κάναμε «ζουμ» μάλιστα στους δύο πιο σημαντικούς: το οικονομικό και το ρίσκο. Ο Βαρδινογιάννης του πρόσφερε 130 εκατομμύρια (διπλασιασμός των αποδοχών του), εκείνος ανέφερε στην κουβέντα πάνω ότι «ο Μαντζουράκης παίρνει 180», ενώ, πέραν τούτου, έχει δεχτεί καλύτερη πρόταση από τον Ηρακλή (800 εκατομμύρια για τέσσερα χρόνια). Χώρια που ο όγδοος (αυτή τη στιγμή) «Γηραιός» μπορεί (ξεκούραστα και χωρίς ιδιαίτερο άγχος σε σύγκριση με το στρες του πρωταθλητισμού, απαραίτητο συστατικό μιας ομάδας όπως ο ΠΑΟ) να έρθει έκτος ή πέμπτος στη χειρότερη περίπτωση.
 Ο Κυράστας, που πάνω απ' όλα σκέφτεται τον...Κυράστα (και καλά κάνει βέβαια), έχει κι άλλους λόγους που τον κάνουν επιφυλακτικό όσον αφορά την (καλύτερη στα χρονικά του επαγγελματικού ποδοσφαίρου σε προπονητή) πρόταση του Παναθηναϊκού. Φοβάται ότι δεν θα γίνουν μεταγραφές ανάλογες με αυτές του περασμένου καλοκαιριού. Φοβάται ακόμη το Τσάμπιονς Λιγκ (κάτι καινούργιο γι' αυτόν), που εγκυμονεί σε κάθε...στροφή κινδύνους. Φοβάται, τέλος, πως η ομάδα έφτασε ήδη στα όριά της και αν δεν ενισχυθεί, κάλλιστα του χρόνου μπορεί να...κατρακυλίσει πιο κάτω από τη δεύτερη θέση.
 Ενα άλλο θέμα που τον έχει ενοχλήσει είναι πως ήδη άρχισαν κάποιες κινήσεις στο μεταγραφικό τομέα εν...αγνοία του.
 Τον περασμένο Ιανουάριο ζήτησε ένα σέντερ φορ (Ιβιτς) «για να πάρει το πρωτάθλημα» και η διοίκηση δεν του έκανε το χατίρι. Το...κακό προηγούμενο του έχει δημιουργήσει αμφιβολίες αν και κατά πόσο θα συνεχιστεί η «αναγεννητική προσπάθεια» (και ασφαλώς «νέα πολιτική» στον τομέα των μεταγραφών) που ξεκίνησε πέρσι. Σε καμιά περίπτωση δεν θέλει (και δικαιολογημένα), όπως ο καθένας στην θέση του, να έρχεται μονίμως δεύτερος και καταϊδρωμένος.
 Στον Ηρακλή τα πράγματα είναι ξεκάθαρα: Περισσότερα λεφτά, λιγότερο άγχος. 
 Από την άλλη πλευρά τώρα, σίγουρο είναι ένα: ο Βαρδινογιάννης δυσαρεστήθηκε αφάνταστα που η αυξημένη (100%) πρότασή του δεν έγινε δεκτή. Επίσης κύκλοι της διοίκησης καταλογίζουν στον Κυράστα ευθύνες για τον τρόπο που χειρίστηκε το «προσωπικό του θέμα» (του καταμαρτυρούν ότι το κοινοποίησε πολύ νωρίς, ενώ το πρωτάθλημα παιζόταν), αλλά και πως βιάστηκε να δώσει συγχαρητήρια στον Ολυμπιακό, επηρεάζοντας δυσμενώς τους παίκτες. «Θεωρητικά», λένε, «το πρωτάθλημα δεν έχει τελειώσει, αφού απομένουν τέσσερα παιχνίδια και κανείς δεν μπορεί να προεξοφλήσει -στο ποδόσφαιρο άλλωστε όλα γίνονται- ότι ο Ολυμπιακός θα επιβληθεί του ΟΦΗ ή της Ξάνθης (εκτός) ».
 Καταλήγουν δε με την αιχμή ότι «ο Κυράστας ενεργεί εντελώς ρεαλιστικά κοιτώντας το προσωπικό του συμφέρον και καθόλου συναισθηματικά, όπως έκανε καθ' όλη τη διάρκεια της πορείας του μέχρι τώρα».
 Την εκπεφρασμένη εδώ και μήνες επιθυμία του να φύγει από τον Παναθηναϊκό επανέλαβε στον Βαρδινογιάννη ο Αλιόσα Ασάνοβιτς στη χθεσινή συνάντησή τους, παρουσιάζοντας και τις προτάσεις που έχει δεχθεί: από Σταντάρ Λιέγης, Χάιντουκ και μία αυστριακή ομάδα. Εξελίξεις αναμένονται προσεχώς.
 * Με τέσσερα γκολ του Σαραβάκου κι ένα του Λιβαθηνού οι παλαίμαχοι του ΠΑΟ κέρδισαν χθες την αντίστοιχη ομάδα της Μπεσίκτας 5-2 σε ματς που έγινε στη Ν. Φιλαδέλφεια για φιλανθρωπικούς σκοπούς.
