Φειδωλό εξακολουθεί να είναι το κράτος στην παροχή υπηρεσιών προς την ελληνική οικογένεια. Τα μόνα ζητήματα με τα οποία έχει κάπως ασχοληθεί, είναι όσα αφορούν την Παιδεία και εν μέρη την Υγεία.
Ο θεσμός της λεγόμενης παραδοσιακής οικογένειας βρίσκεται σε κρίση, κυρίως λόγω της μη εύρυθμης λειτουργίας της αγοράς εργασίας, του στεγαστικού προβλήματος, της διαρκούς απειλής για περικοπή κεκτημένων δικαιωμάτων των εργαζόμενων, της έλλειψης παιδικών και βρεφονηπιακών σταθμών.
Η κρίση έχει άμεση συνέπεια στη μείωση της γονιμότητας (βρίσκεται σε επίπεδο κατώτερο από το αναγκαίο για την αναπλήρωση των γενεών. Εχει καθηλωθεί από το 1995 στο 1,32, ποσοστό που κατατάσσει τη χώρα μας με άλλες χώρες της Ν. Ευρώπης, στη χαμηλότερη θέση.
Σε όλα αυτά προστίθενται η αύξηση των γεννήσεων εκτός γάμου (3% σύμφωνα με καταγραφή της Eurostat 1995) και η παγίωση των μονογονεϊκών νοικοκυριών. Πρόκειται για φαινόμενα που συνδέονται με την αύξηση της φτώχειας, που πλήττει ιδιαίτερα τις γυναίκες και τα παιδιά. Υπολογίζεται ότι κατά μέσο όρο το 84% των γονιών που μεγαλώνουν παιδιά σε μονογονεϊκές οικογένειες είναι γυναίκες.
Το εξαιρετικά ανησυχητικό φαινόμενο αποδίδεται και στο γεγονός ότι ενώ αυξάνονται οι ανάγκες για κοινωνικές δαπάνες, κυρίως λόγω της ανεργίας και της γήρανσης του πληθυσμού, γενικεύεται η μείωση των κοινωνικών δαπανών.
Τα συμπεράσματα αυτά προκύπτουν από πανελλήνια έρευνα του Εθνικού Κέντρου Κοινωνικών Ερευνών (ΕΚΚΕ), η οποία διεξήχθη υπό την εποπτεία της Δρ. Χάρης Συμεωνίδου, άρχισε το 1997, ολοκληρώθηκε το 2000 και έπεται ανάλογης που διεξήχθη το 1983 σε δείγμα 6.500 παντρεμένων γυναικών παραγωγικής ηλικίας από 15-45 χρόνων. Σύμφωνα με την έρευνα, από το 1977 έως το 2000 αποδείχθηκε ότι ο δείκτης γονιμότητας έχει καθηλωθεί στο μέγεθος του 1,32 παιδιού ανά γυναίκα παραγωγικής ηλικίας. Βασικοί στόχοι της έρευνας ήταν:
 Να διαπιστωθεί αν οι γυναίκες που είχαν ρωτηθεί το 1983 ήταν συνεπείς στις παλαιότερες θέσεις τους, ως προς την επιθυμία για την απόκτηση των παιδιών τους και
Να αναλυθεί το ιστορικό της εργασίας των γυναικών, σε συνάρτηση με τα γεγονότα του κύκλου ζωής (γάμος-οικογένεια).
Τα στοιχεία έδειξαν ότι: οι γυναίκες κατά 70% ήταν συνεπείς και είχαν αποκτήσει μέχρι το 1997 ακριβώς τον αριθμό των παιδιών που επιθυμούσαν το 1983.
Αναλυτικά το 56% των γυναικών που είχαν συμμετάσχει στην έρευνα τότε, εξέφρασε ως επιθυμητό αριθμό παιδιών άνω των δύο. Το 64% εξ αυτών που συμμετείχαν στην έρευνα, απέκτησαν δύο παιδιά. Αξιοσημείωτο είναι ότι μόνο το 35% θεωρεί «ιδανικό» αυτόν τον αριθμό. Αντίθετα το 61% των γυναικών θεωρεί ιδανικό αριθμό απόκτησης παιδιών από τρία και πάνω, που λόγω, της ανεργίας, των οικονομικών δυσκολιών που αντιμετωπίζουν τα ζευγάρια, της έλλειψης παιδικών σταθμών, κ.λπ., δεν μπορεί να αποκτήσει τον ποθητό αριθμό παιδιών.
Επίσης, σε ποσοστό 19% απέκτησαν λιγότερα παιδιά απ' όσα επιθυμούσαν, ένα σχετικά χαμηλό ποσοστό (10,5%) απέκτησαν περισσότερα παιδιά απ' όσα επιθυμούσαν.
Ως ανασταλτικοί παράγοντες, για την πρώτη κατηγορία καταγράφτηκαν:
Η ανεπάρκεια στις υπηρεσίες φύλαξης των παιδιών (βρεφονηπιακοί σταθμοί, κ.λπ.).
Η ανάλυση των στοιχείων οδηγεί στο συμπέρασμα ότι έχει πέσει ο δείκτης γονιμότητας, κυρίως στην περιοχή της πρωτεύουσας. Το υπόδειγμα της έρευνας κατέγραψε ότι οι γυναίκες είτε εξακολουθήσουν να εργάζονται ανεξάρτητα από το γάμο και τη γέννηση παιδιών είτε σταματήσουν την εργασία δεν επανεντάσσονται στο εργατικό δυναμικό.
Επί πλέον από την ανάλυση προέκυψε πως η απασχόληση είχε (στατιστικά) σημαντικά αρνητική επίδραση στη γονιμότητα χωρίς η γονιμότητα να επιδρά σημαντικά στη γυναικεία απασχόληση.
Επίσης διατυπώνεται ότι στην Ελλάδα ουδέποτε εφαρμόστηκε μια συνολική οικογενειακή-δημογραφική πολιτική και αυτό σε συγκερασμό με το εξαιρετικά ελλιπές δίκτυο στήριξης της οικογένειας (με παροχές) έχει επιπτώσεις στον αριθμό των γεννήσεων.
Η ανυπαρξία μέτρων «συμφιλίωσης» της οικογενειακής με την εργασιακή ζωή, σε συνδυασμό με την οικονομική κρίση και την ανεργία αποτελούν εξ άλλου βασικούς ανασταλτικούς παράγοντες στην απόκτηση του επιθυμητού αριθμού παιδιών.
Από την αξιολόγηση των στοιχείων της έρευνας (εξετάστηκαν οι συνεντεύξεις 6.500 γυναικών) προέκυψε ότι:
Σε ποσοστό 23% οι γυναίκες ηλικίας 15-44 χρόνων δεν είχαν ποτέ αμειβόμενη απασχόληση.
Σε ποσοστό 26% διέκοψαν την εργασία πριν ή αμέσως μετά το γάμο και δεν ξαναεργάστηκαν.
Σε ποσοστό 16% στην ηλικία μεταξύ 15-44 ετών εργάζονται συνέχεια πριν και μετά το γάμο.
Με το γάμο σταμάτησε να εργάζεται το 14% εξ αυτών, ενώ το 6% διέκοψαν την εργασία με τη γέννηση του πρώτου παιδιού και δεν ξαναεργάστηκαν.
Αντίθετα 4% των γυναικών που διέκοψαν την εργασία με τη γέννηση του πρώτου παιδιού επανεντάχθηκαν στο εργατικό δυναμικό τουλάχιστον μια φορά.
Από όσες εργάστηκαν μεταξύ 15-44 ετών, το 55% είτε εργάστηκαν χωρίς διακοπή είτε σταμάτησαν να εργάζονται και ουδέποτε επανεντάχθηκαν στο εργατικό δυναμικό.
Γυναίκες που διέκοψαν την εργασία τους και αργότερα επανήλθαν (μια ή περισσότερες φορές) αποτελούν το 21% του συνολικού αριθμού των γυναικών ηλικίας 15-44 ετών, που είχαν αμοιβόμενη απασχόληση.
Οι αγρότισσες σε ποσοστό 26% (έναντι 19% των γυναικών των αστικών περιοχών) ξαναρχίζουν την εργασία μετά το γάμο και τη γέννηση των παιδιών. Το γεγονός αποδίδεται στη μεγαλύτερη ελαστικότητα αγοράς εργασίας στην ύπαιθρο και τη μεγαλύτερη συμβατότητα της μητρότητας με την απασχόλιση στη γεωργία, ιδίως στις οικογενειακές επιχειρήσεις. Στην έρευνα σημειώνεται ότι η ανεύρεση θέσεων στην αγορά εργασίας γίνεται σταδιακά όλο και πιο δύσκολη (λόγω της αυξανόμενης ηλικίας των γυναικών), ενώ παράλληλα υπάρχουν δυσλειτουργίες στο σύστημα της κοινωνικής ασφάλισης και πρόνοιας.
Οι δαπάνες για την πρόνοια στην Ελλάδα διαπιστώνεται ότι είναι πολύ περιορισμένες. Οι χαμηλότερες σε σύγκριση με όλες τις άλλες χώρες της Ε.Ε. (συμπεριλαμβανομένων της Πορτογαλίας, της Ισπανίας, της Ιταλίας και της Ιρλανδίας -χωρών με χαμηλό ΑΕΠ σε σύγκριση με τις αναπτυγμένες χώρες της Ε.Ε.).
Σε αντίθεση με το ισχύον καθεστώς χαμηλών παροχών οι ανάγκες είναι πολύ αυξημένες. Η κατανομή σύμφωνα με πίνακα της Εurostat (1997) γίνεται ως εξής:
Για ασθένεια, αναπηρία, ατυχήματα στην εργασία, χορηγείται το 24,5% του ΑΕΠ.
Τα επιδόματα για τη γεροντική ηλικία απορροφούν το 66,8%.
Τα οικογενειακά επιδόματα είναι της τάξης του 3,6% και της μητρότητας 1,2%.
Η ανεργία απορροφά το 2,7% και ισόποσο είναι εκείνο για την απασχόληση.
Για κατοικία χορηγείται το 1,4% και διάφοροι άλλοι πόροι απορροφούν το 4,8%. Γενικά στις δαπάνες επιβίωσης σε Ελλάδα και Ιταλία τα ποσοστά εμφανίζονται πολύ υψηλά. Το μεγαλύτερο τμήμα του προϋπολογισμού των κοινωνικών δαπανών απορροφάται από συντάξεις και δεν σχετίζεται με το ύψος των συντάξεων, οι οποίες κατά κανόνα είναι χαμηλές, αλλά με τη χαμηλή αναλογία των λοιπών κοινωνικών δαπανών.
Επίσης συνδέεται με την πολιτική πρόωρης συνταξιοδότησης, τον υψηλό αριθμό συντάξεων αναπηρίας, τον υψηλό αριθμό απολύσεων και τη γήρανση του πληθυσμού. Σχετικά με το τμήμα των δαπανών που διατίθεται για την ανεργία, τα χαμηλότερα ποσοστά συναντώνται στην Ιταλία και την Ελλάδα.
Η έρευνα δείχνει ότι οι μακροχρόνια άνεργοι παραμένουν ακάλυπτοι στις χώρες της Ν. Ευρώπης, ενώ το ίδιο ισχύει και για τους «νέους ανέργους». Ειδικά για την οικογένεια προκύπτει ότι διατίθενται χαμηλά ποσοστά σε σχέση με το σύνολο των κοινωνικών παροχών, ιδιαίτερα στην Ελλάδα και στην Ισπανία.
Η αναλογία των οικογενειακών επιδομάτων και των επιδομάτων μητρότητας είναι πολύ χαμηλή και στις τέσσερις χώρες της Ν. Ευρώπης. Τα μικρότερα ποσοστά παρουσιάζονται στην Ελλάδα. Η χρήση ενός άλλου αντιπροσωπευτικού δείκτη των δαπανών για οικογενεικά επιδόματα ανά παιδί σε συνάρτηση με το κατά κεφάλην ΑΕΠ επιβεβαιώνει ότι στην Ελλάδα διατίθενται τα χαμηλότερα ποσά για την προστασία της οικογένειας, και ακολουθούν η Πορτογαλία και η Iρλανδία.
Οι ερευνητές συμπεραίνουν ότι  η επαπειλούμενη κατάργηση πολλών κεκτημένων δικαιωμάτων των εργαζομένων αγγίζει άμεσα όλα τα μέλη της οικογένειας και κυρίως τα παιδιά και τους ηλικιωμένους.
Να υπάρξει εναρμόνιση της οικογενειακής με την εργασιακή ζωή (δηλαδή θέσπιση νόμων, που να κατοχυρώνουν τη μερική απασχόληση κατά την περίοδο της γέννησης των παιδιών, καταβολή μισθού και εφαρμογή πλήρους ασφαλιστικής κάλυψης της γονικής άδειας, προγράμματα ένταξης και επανένταξης της αγοράς εργασίας).
Να συγκροτηθούν υπηρεσίες φύλαξης και φροντίδας των παιδιών (αξιοποίηση των υπαρχόντων βρεφονηπιακών σταθμών και κάλυψη 10.000 θέσεων εργασίας σ' αυτούς).
Να καλυφθούν 30.000 θέσεις εργασίας σε 1.634 παιδικούς σταθμούς και να ιδρυθούν νέοι, με στόχο να καλυφθούν οι ανάγκες 170 χιλ. παιδιών ηλικίας από 2 1/2-5 χρόνων και να παραταθεί η λειτουργία τους μέχρι 6 μ.μ.
Να ανεγερθούν περίπου 800 δημοτικά σχολεία, ώστε να λειτουργούν όλα το πρωί και να ενεργοποιηθούν οι σύλλογοι των γονέων, ώστε να καθιερωθεί η δημιουργική απασχόληση των παιδιών μετά τη λήξη των μαθημάτων.
Να θεσπιστεί ενιαίο οικογενειακό επίδομα, επίδομα φύλαξης, τοκετού και μητρότητας στις αγρότισσες.
Να αναβαθμιστεί το εκπαιδευτικό σύστημα και να μελετηθεί το κόστος εκπαίδευσης (ιδιαίτερα, φροντιστήρια, σπουδές στον ιδιωτικό τομέα και το εξωτερικό).
Να υπάρξουν φορολογικές απαλλαγές ανάλογες με τον αριθμό παιδιών και να καταρτιστεί στεγαστικό πρόγραμμα για τα νέα ζευγάρια, κατά προτεραιότητα στις αστικές περιοχές.
