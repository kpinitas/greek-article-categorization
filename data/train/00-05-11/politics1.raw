 H κυβέρνηση αρχίζει την προετοιμασία για τις μελλοντικές συζητήσεις της με την 
Αγκυρα για τα θέματα του Αιγαίου, με τη μορφή των Μέτρων Οικοδόμησης Εμπιστοσύνης.
 Μία μόλις εβδομάδα μετά τη συνάντησή του με τον Tούρκο ομόλογό του Iσμαήλ Τζεμ 
και τις συναντήσεις του με την Aμερικανίδα υπουργό Εξωτερικών, στη Νέα Υόρκη, ο υπουργός Εξωτερικών Γ. Παπανδρέου άρχισε χθες έναν «ενδοκυβερνητικό κύκλο διαβουλεύσεων» για τα θέματα, αρχής γενομένης με τον υπουργό Αμυνας Α. Tσοχατζόπουλο.
 Χθες το πρωί οι δύο υπουργοί είχαν συνάντηση περίπου μιάμισης ώρας στο υπουργείο Αμυνας για τους τρόπους και τα σημεία διεύρυνσης του Μνημονίου Παπούλια - Γιλμάζ, που αποτελεί σημείο εκκίνησης για την ανάπτυξη Μέτρων Οικοδόμησης Εμπιστοσύνης στο Αιγαίο με την Τουρκία.
 Σύμφωνα με τις υπάρχουσες πληροφορίες, η ελληνική πλευρά παραμένει σταθερή στη 
θέση της ότι τα Μέτρα Οικοδόμησης Εμπιστοσύνης θα πρέπει να εξακολουθήσουν να συζητώνται στο πλαίσιο της υπάρχουσας επιτροπής στο ΝΑΤΟ και αποκρούει την τουρκική πρόταση για τη σύσταση διμερούς στρατιωτικο-διπλωματικής επιτροπής στα υπουργεία Εξωτερικών Ελλάδας και Τουρκίας.* Πέραν αυτού του θέματος, το οποίο παραμένει σε εκκρεμότητα και στο οποίο προσφέρθηκε να βοηθήσει η κα Ολμπράιτ, παραμένουν ανοιχτά τα θέματα που θα ενταχθούν προς συζήτηση στα Μέτρα Οικοδόμησης Εμπιστοσύνης.
 Κατά τη συνάντηση των υπουργών Εξωτερικών και Αμυνας εξετάστηκαν προτάσεις του 
υπουργείου Αμυνας για τη διεύρυνση των Μέτρων Οικοδόμησης Εμπιστοσύνης, με γνώμονα βεβαίως, επιμένουν οι δημοσιογραφικές πληροφορίες, την εξασφάλιση των εθνικών συμφερόντων και κυριαρχικών δικαιωμάτων, αλλά και την ανάπτυξη μέτρων που ωφελούν και τις δύο πλευρές του Αιγαίου.
 Σύμφωνα με τις ίδιες πληροφορίες, θα αξιολογηθούν και προτάσεις που έχει καταθέσει η τουρκική πλευρά στον κ. Παπανδρέου κατά την επίσκεψή του στην Αγκυρα τον περασμένο χειμώνα.
 Τα Μέτρα Οικοδόμησης Εμπιστοσύνης θα αφορούν και προτάσεις για την ανταλλαγή επισκέψεων πολεμικών πλοίων σε λιμάνια των δύο χωρών, μείωση του χρόνου δέσμευσης περιοχών κατά τις αεροναυτικές ασκήσεις, μείωση του αριθμού των ασκήσεων κατά τη διάρκεια του χρόνου, αύξηση της παράκτιας συνεργασίας, με ανάμιξη και των υπουργείων Εμπορικής Nαυτιλίας των δύο χωρών, σε μεταγενέστερη 
φάση. Αυτό που μάλλον αποκλείει εκ προοιμίου η ελληνική πλευρά είναι η μόνιμη τουρκική πρόταση για αφοπλισμό των πολεμικών αεροσκαφών που πετούν στο Αιγαίο.
 Τα ίδια θέματα συζητήθηκαν χθες και κατά τη διάρκεια της συνάντησης του πρωθυπουργού με τον κ. Παπανδρέου στο μέγαρο Μαξίμου, που διήρκεσε δύο ώρες. Η 
«είδηση» από τη συνάντηση αυτή ήταν η επανεμφάνιση και επαναδραστηριοποίηση, προφανώς, του πρώην υφυπουργού Εξωτερικών και καθηγητή Διεθνούς Δικαίου Χρ. Ροζάκη, ο οποίος έδωσε στοιχεία για τη διεθνή νομολογία για τα θέματα της υφαλοκρηπίδας και την παραπομπή του θέματος της υφαλοκρηπίδας στο Διεθνές Δικαστήριο της Xάγης.
 Kατά τη χθεσινή συνάντηση έγινε ακόμη ένας αρχικός προγραμματισμός δουλειάς για την επόμενη τετραετία, με έμφαση στα ελληνοτουρκικά και το Κυπριακό. Συζητήθηκε ακόμη το θέμα των Bαλκανίων, με επιμονή στην ελληνική άποψη περί άρσης των κυρώσεων σε βάρος της Γιουγκολαβίας.
 Προχθές, ο ειδικός απεσταλμένος της βρετανικής κυβέρνησης για το Κυπριακό, σερ 
Ντέιβιντ Xάνι είχε διαδοχικές συναντήσεις με τον υπουργό Εξωτερικών Γ. Παπανδρέου και την αναπληρώτρια υπουργό Ε. Παπαζώη.
 Σύμφωνα με πληροφορίες, η βρετανική πλευρά επιμένει ότι πρέπει να εξακολουθήσει η διαδικασία, που βρίσκεται σε «λεπτή ισορροπία» και ακόμη ότι θα πρέπει να συνεχιστούν οι εκ του σύνεγγυς συνομιλίες, ώστε να μην σπάσουν οι 
επαφές. Επιμένει ακόμη ότι από εδώ και πέρα θα πρέπει να αυξηθεί η εμπλοκή της 
Ε.E. στο Κυπριακό, με βάση και το αυξανόμενο ενδιαφέρον της τουρκοκυπριακής πλευράς για την Ευρώπη. Είναι ακόμη πρόωρο, κατά τη βρετανική πλευρά να μιλά κανείς για σχέδια νέου Συντάγματος στην Κύπρο, επιμένοντας ότι όλα τα θέματα είναι συνδεδεμένα μεταξύ τους, με βάση και την προσέγγιση του γ.γ. του ΟΗΕ.
