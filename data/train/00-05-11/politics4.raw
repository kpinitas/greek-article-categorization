 Η ανασυγκρότηση των Bαλκανίων, η ασφάλεια, η σταθερότητα, η ειρήνη και η ευημερία στη Νοτιοανατολική Ευρώπη και ο ρόλος της Ελλάδας κυριάρχησαν στις συναντήσεις που είχε ο υπουργός Μακεδονίας-Θράκης Γιώργος Πασχαλίδης με τον υπουργό Εξωτερικών της FYRΟM Αλεξάντερ Ντιμιτρόφ και τους πρέσβεις των ΗΠΑ Νίκολας Μπερνς και της Βρετανίας David Madden.
 Στη συνάντηση με τον κ. Μπερνς ήταν παρών και ο ειδικός σύμβουλος του Στέιτ Ντιπάρτμεντ, Ρίτσαρντ Σίφτερ, και, όπως είπε ο κ. Πασχαλίδης, διαπίστωσαν ταυτότητα συμφερόντων. Συζήτησαν για το νέο μητροπολιτικό ρόλο που αναλαμβάνει 
η Θεσσαλονίκη και εξέφρασε την πεποίθηση ότι τα επόμενα βήματα θα είναι βήματα 
φιλίας και συνεργασίας για μια υπόθεση που υπηρετεί τις αρχές της ειρήνης, της 
δημοκρατίας και της επικοινωνίας ανάμεσα στους λαούς. Ο Αμερικανός πρέσβης τόνισε ότι οι ΗΠΑ πιστεύουν στο ρόλο της Θεσσαλονίκης, γι' αυτό ενισχύουν το προξενείο τους στην πόλη και θα έχουν δυναμική (επιχειρηματική και πολιτιστική) παρουσία στη φετινή Διεθνή Εκθεση.
 Με τον κ. Ντιμιτρόφ επιβεβαίωσαν το θετικό κλίμα στο οποίο κινούνται οι σχέσεις Ελλάδας - FYRΟM και ο υπουργός Μακεδονίας-Θράκης αποδέχθηκε πρόσκληση να επισκεφθεί τα Σκόπια. «Αγωνιζόμαστε για το κοινό βαλκανικό όνειρο της ειρήνης, της δημοκρατίας, της συμφιλίωσης», είπε ο κ. Πασχαλίδης, ενώ ο κ. Ντιμιτρόφ υπογράμμισε πως συζήτησαν για όλο το πλέγμα της διασυνοριακής συνεργασίας, τη συμβολή των επιχειρηματιών στην ανάπτυξη της οικονομικής και τουριστικής συνεργασίας και τη χρήση του λιμανιού της Θεσσαλονίκης.
 Τον Μπερνς αποδοκίμασαν δεκάδες μέλη του ΚΚΕ στην τελετή εγκαινίων του Γραφείου για τη «Δημοκρατία και τη Συμφιλίωση στη Νοτιοανατολική Ευρώπη», που έγινε προχθές το απόγευμα στην Ανω Πόλη.* Με συνθήματα, όπως «φονιάδες των λαών Αμερικάνοι», τα μέλη του ΚΚΕ εξέφρασαν την αντίθεσή τους στην πολιτική των ΗΠΑ στα Βαλκάνια και, παρά την ισχυρή αστυνομική παρουσία, κατάφεραν να φτάσουν κοντά στο χώρο της εκδήλωσης και να αποδοκιμάσουν τον κ. Μπερνς την ώρα της προσέλευσής του.
 Τα εγκαίνια έκανε ο υπουργός Μακεδονίας-Θράκης Γιώργος Πασχαλίδης, ο οποίος σχολίασε τις διαμαρτυρίες των μελών του ΚΚΕ λέγοντας πως δημοκρατία σημαίνει πρώτα απ' όλα ανοχή και παρατήρησε πως η εκδήλωση γίνεται σε συνθήκες πραγματικές και όχι εργαστηρίου. 
 Πρόεδρος του Κέντρου για τη Δημοκρατία και τη Συμφιλίωση είναι ο Αμερικανός μεσολαβητής Ελλάδας - FYRΟM, Μάθιου Νίμιτς, και ταμίας ο πρώην πρόεδρος του Συνδέσμου Βιομηχανιών Βορείου Ελλάδος, Νίκος Ευθυμιάδης. Αυτή την περίοδο το Kέντρο υλοποιεί δύο προγράμματα: Το πρώτο αφορά στη διαμόρφωση μιας ενιαίας άποψης για την ιστορία της Ν.Α. Ευρώπης και το δεύτερο την εκπαίδευση νέων βουλευτών από Bαλκανικές χώρες μέσω σεμιναρίων.
 Αργότερα ο Ν. Μπερνς, αναφερόμενος στο ρόλο της Ελλάδας στην υπόθεση της ανασυγκρότησης, τη χαρακτήρισε καρδιά των δυτικών πρωτοβουλιών. Για τις ελληνοτουρικές σχέσεις είπε ότι οι δύο χώρες έχουν επιτύχει από μόνες τους μεγάλη πρόοδο και εξέφρασε την ελπίδα να επιτύχουν μόνιμη ειρήνη. Αναφερόμενος 
στο Κυπριακό, υπενθύμισε ότι οι ΗΠΑ έχουν δεσμευτεί να βρεθεί λύση στον τρίτο γύρο των συνομιλιών, ενώ σημείωσε ότι η ένταξη της Κύπρου στην Ε.Ε. θα σπάσει το μακροχρόνιο αδιέξοδο. Για την Ε.Ε. είπε ότι οι ΗΠΑ τη θεωρούν στρατηγικό εταίρο, ενώ για τη Ρωσία τη ανέφερε ότι επιθυμία των ΗΠΑ είναι να υπάρχει ασφάλεια, σταθερότητα και υγιής αγορά στη χώρα αυτή.
