 Σε πρόγραμμα προστασίας κατά των ιών είναι μεταμφιεσμένη μια νέα παραλλαγή του 
ιού «Σ' αγαπώ», που συνεχίζει να πλήττει ηλεκτρονικούς υπολογιστές σε όλο τον κόσμο, μία εβδομάδα μετά την αρχική εμφάνισή του.* Η νέα παραλλαγή του ιού καθιστά αδύνατη την επανεκκίνηση του υπολογιστή και εμφανίζεται σε μήνυμα ηλεκτρονικού ταχυδρομείου με τίτλο «IMPΟRTANT: Οfficial virus and bug fix» και το μήνυμα, «αυτό είναι ένα επίσημο σύστημα για να εξουδετερωθούν οι ιοί και να διορθωθούν οι βλάβες».
 Οπως προειδοποιεί η εταιρεία «Κομπιούτερ Ασοσιέιτς», όποιοι λάβουν αυτό το μήνυμα θα πρέπει να το διαγράψουν αμέσως, προκειμένου να μην καταστραφεί το λειτουργικό σύστημα του υπολογιστή τους.
 Μια άλλη εταιρεία, η «F-Secure» ανακοίνωσε ότι εντόπισε άλλη μια παραλλαγή του 
ιού, που εμφανίζεται με το μήνυμα «Εχω ένα μεγάλο δώρο για σένα» στα πορτογαλικά.
 Οπως αποκάλυψε χθες εμπειρογνώμονας της αμερικανικής κυβέρνησης, τουλάχιστον 14 αμερικανικές ομοσπονδιακές υπηρεσίες επλήγησαν από τον ιό «Σ' Αγαπώ» και τις παραλλαγές του.
 Στη Μανίλα, οι αρχές των Φιλιππίνων άφησαν χθες ελεύθερο με περιοριστικούς όρους τον άνδρα που είχε συλληφθεί προχθές ως ύποπτος για τη διάδοση του ιού. Στρέφουν πάντως την προσοχή τους σε τουλάχιστον 10 φοιτητές της σχολής προγραμματιστών της Μανίλα ΑΜΑ, που ανήκει στον επικεφαλής του κυβερνητικού προγράμματος για την αντιμετώπιση του «ιού της χιλιετίας».
 Η αστυνομία πάντως ανακοίνωσε ότι τα αποδεικτικά στοιχεία που θα μπορούσαν να στηρίξουν ποινική δίωξη των υπευθύνων έχουν εξαφανισθεί.
