 «Προσέξτε πολύ τον ΟΦΗ, είναι ιδιαίτερα επικίνδυνος. Να κερδίσουμε την Κυριακή, να τελειώνουμε με το πρωτάθλημα». Ο Γιάννης Μαντζουράκης ήταν χθες σαφής και αυτό που είχε να πει στους ποδοσφαιριστές, το είπε μέσα σε δύο φράσεις. Επειτα αρκέστηκε να μιλήσει για το παιχνίδι με τον Αρη και, αφού μοίρασε συγχαρητήρια για την απόδοση και τους τρεις βαθμούς, τόνισε: «Θα μπορούσαμε να είχαμε τελειώσει πιο πριν το ματς. Είχαμε τις ευκαιρίες και θα μας έφευγε το άγχος. Θα μπορούσαμε μετά να παίξουμε ακόμη καλύτερα».
 Ο Μαντζουράκης ξεκίνησε από χθες το απόγευμα να κάνει τα πλάνα του για την ενδεκάδα του αγώνα με τον ΟΦΗ, στον οποίο θα στερηθεί των υπηρεσιών του Λουτσιάνο, ο οποίος είναι τιμωρημένος, αλλά εκτός απροόπτου και του Ανατολάκη, ο οποίος επέστρεψε τραυματίας από τη Μυτιλήνη. Η πρώτη σκέψη του «Ρουμάνου» τεχνικού είναι να χρησιμοποιήσει τον Χούτο και τον Αντζα, αντί των δύο ανωτέρω «ερυθρολεύκων», ώστε να έχει στην επίθεση το δίδυμο Αλεξανδρής-Χούτος και στην άμυνα να διατηρήσει το υπόλοιπο σχήμα που είχε στα παιχνίδια με Ιωνικό, Αρη.
 Θέση στην ενδεκάδα, πάντως, διεκδικεί και ο Τζιοβάνι (δίπλα στον Αλεξανδρή), ο οποίος έλεγε χθες: «Nιώθω πολύ καλά και μπορώ να προσφέρω περισσότερο παίζοντας από την αρχή», ενώ δεν αποκλείεται την τελευταία στιγμή να προτιμηθεί και ο Καραπιάλης στη μεσαία γραμμή.
 Ρωγμώδες κάταγμα στο μεγάλο δάχτυλο στο δεξί πόδι υπέστη ο Γιώργος Ανατολάκης στον αγώνα με τον Αρη και είναι εξαιρετικά δύσκολο να αγωνιστεί στο παιχνίδι με τον ΟΦΗ. Ο αμυντικός του Ολυμπιακού, πάντως, ένιωθε χθες καλύτερα και δεν αποκλείεται ο Γιάννης Μαντζουράκης να τον συμπεριλάβει στην αποστολή, περισσότερο για ψυχολογικούς λόγους.
 Αντίθετα, ο Σίνισα Γκόγκιτς ακολούθησε ειδικό πρόγραμμα και έτρεξε για λίγη ώρα και δεν αποκλείεται να μπει σήμερα στην προπόνηση με την υπόλοιπη ομάδα. Οι υπόλοιποι «ερυθρόλευκοι» έκαναν ασκήσεις τακτικής, ενώ στη συνέχεια έπαιξαν διπλό στο μισό γήπεδο. Οι ποδοσφαιριστές του Ολυμπιακού θα γυμναστούν σήμερα στις 7 μ.μ.
 Απάντηση σε όσους θεωρούν ότι ο Παναθηναϊκός θα έπρεπε να είναι στην πρώτη θέση και όχι ο Ολυμπιακός, έδωσε χθες ο Στέλιος Γιαννακόπουλος, ο οποίος ήταν καλεσμένος στο «Sport College». «Ο Παναθηναϊκός έπαιξε σε κάποια παιχνίδια καλό ποδόσφαιρο, αλλά ο Ολυμπιακός είναι δίκαια πρώτος και κοντά στο πρωτάθλημα. Οι πραγματικά μεγάλες ομάδες δεν χάνουν ούτε από την Προοδευτική ούτε από την Παναχαϊκή».
 Ο μεσοεπιθετικός του Ολυμπιακού, όμως, μίλησε και για τους Μπιγκόν, Μπάγεβιτς, Ζάχοβιτς, αλλά και το μέλλον του. «Ο Μπιγκόν με χρησιμοποιούσε σε λάθος θέση, γι'αυτό δεν μπορούσα να αποδώσω. Ο κ. Μπάγεβιτς θα πετύχει στον ΠΑΟΚ, γιατί είναι επαγγελματίας. Ο ΠΑΟΚ είναι ένα θηρίο που κοιμάται.
 Αν μας ζητήσει ο πρόεδρος να δεχθούμε πάλι τον Ζάχοβιτς, θα το κάνουμε. Μετά τον Ολυμπιακό, με ενδιαφέρει να κάνω καριέρα μόνο στο εξωτερικό».
