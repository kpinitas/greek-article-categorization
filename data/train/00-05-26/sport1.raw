 Ο Φραγκίσκος Αλβέρτης έβαλε την υπογραφή του. Οχι πάντως σε ένα νέο πολυετές συμβόλαιο με τον Παναθηναϊκό (η σημερινή συνάντησή του με τον Παύλο Γιαννακόπουλο ενδέχεται να βγάλει τη σχετική είδηση, καθώς και οι δύο πλευρές έχουν την πρόθεση να τα βρουν σε όλα), γιατί τον πρόεδρο του ΠΣΑΚ απασχόλησε χθες το πρόβλημα με τους πολλούς ξένους και κοινοτικούς στην Α1 μπάσκετ.
 Το κείμενο που υπέγραψε ο Αλβέρτης, για λογαριασμό όλων των αθλητών-μελών του Συνδέσμου, επικροτεί ανοιχτά την πρόταση της ΕΟΚ να περιοριστούν σε 5 οι μη Ελληνες παίκτες που θα χρησιμοποιούνται από κάθε ομάδα στους αγώνες. «Αποδεχόμαστε με ιδιαίτερη χαρά και ικανοποίηση την πρόταση προς τον υφυπουργό Αθλητισμού και τα κόμματα της Βουλής, διότι είναι προς το συμφέρον των παικτών, των ομάδων, του πρωταθλήματος και της παραγωγικής διαδικασίας. Θα σταθούμε στο πλευρό της Ομοσπονδίας, αναγνωρίζοντας την προσπάθεια που καταβάλλει, ώστε να σταματήσει η φθίνουσα πορεία του μπάσκετ τα τελευταία χρόνια», αναφέρεται στην ανακοίνωση στήριξης του ΠΣΑΚ.
 Ο Βασιλακόπουλος βρισκόταν την ίδια ώρα στην Αττάλεια της Τουρκίας, για την 45η Σύνοδο της Eυρωπαϊκής Zώνης της FIBA. Οι σύλλογοι περιμένουν να μάθουν απ' αυτόν αν θ' αλλάξει η απόφαση του Δεκεμβρίου για τους κοινοτικούς της β' ζώνης (θα διακινούνται ελεύθερα από το καλοκαίρι του 2001). Εχουν αρχίσει μάλιστα τις σχετικές επαφές με τέτοιους παίκτες από τις ανατολικές χώρες. Ολες οι ενδείξεις όμως οδηγούν στο συμπέρασμα ότι αδίκως κάνουν τον κόπο, κι ότι οι πόρτες της Ελλάδας θα μείνουν φέτος ανοιχτές μόνο για τους παίκτες που προέρχονται από κράτη της Ευρωπαϊκής Ενωσης.
