 Με συγχαρητήρια στη Μόσχα, πιέσεις στο Κίεβο και ένταξη της Κροατίας στο Σύμφωνο Συνεργασίας για την Ειρήνη, άνοιξε η σύνοδος των υπουργών Eξωτερικών του ΝΑΤΟ, κατά την οποία ο Ρώσος υπουργός φρόντισε να επιβεβαιώσει ότι η χώρα του επιφυλάσσεται του δικαιώματός της να επιτεθεί στο Αφγανιστάν.
 Οι σχέσεις Ρωσίας, ΝΑΤΟ εξομαλύνθηκαν σε μεγάλο βαθμό, καθώς η Μόσχα δέχτηκε συγχαρητήρια για τον «θετικό σφυγμό», με τον οποίον εκφράστηκε στη Φλωρεντία, σε ό,τι αφορά τις σχέσεις της με τη Συμμαχία. Ο Ιβανόφ ανακοίνωσε ότι επετεύχθη συμφωνία, με βάση την οποία θα ανοίξει γραφείο πληροφόρησης του ΝΑΤΟ 
στη ρωσική πρωτεύουσα. Στόχος, να επιτραπεί στη ρωσική κοινή γνώμη να κατανοήσει καλύτερα τις αλλαγές στις σχέσεις Ρωσίας-ΝΑΤΟ.
 Οι υπουργοί της Συμμαχίας και ο Ιβανόφ συμφώνησαν να ξανασυναντηθούν τον Δεκέμβριο στις Βρυξέλλες. Ο Ιβανόφ πάντως είπε ότι η κυβέρνηση της χώρας του επιφυλάσσεται του δικαιώματος να προχωρήσει σε πλήγματα εναντίον του Αφγανιστάν, παρά τις διαβεβαιώσεις που έδωσε στις ΗΠΑ ότι δεν έχει τέτοια σχέδια. Οπως μετέδωσε το «Ιντερφάξ», επικαλούμενο δηλώσεις του Ιβανόφ σε Pώσους δημοσιογράφους στη Φλωρεντία, «τρομοκρατικές και άλλες ενέργειες που μπορεί να βλάψουν τα συμφέροντα της Ρωσίας και των εταίρων της στην Κεντρική Ασία προετοιμάζονται στο έδαφος του Αφγανιστάν». «Επομένως, είναι φυσικό πολλά 
σενάρια να είναι πιθανά και θα ενεργήσουμε ανάλογα με το πώς θα εξελιχθεί η κατάσταση».
 Νωρίτερα πάντως ανώτερος Αμερικανός αξιωματούχος είχε δηλώσει ότι ο Ιβανόφ διαβεβαίωσε την Aμερικανίδα υπουργό Εξωτερικών Μαντλίν Ολμπράιτ, πως δεν προγραμματίζονται πλήγματα και πως έγινε παρεξήγηση των δηλώσεων του Σεργκέι Γιαστρζέμπσκι, ότι δηλαδή η Ρωσία μπορεί να χτυπήσει τους Ταλιμπάν. Πάντως, αναλυτές εκτιμούν ότι οι δηλώσεις αποτελούν προσπάθεια της Μόσχας να επεκτείνει τον έλεγχό της στις πρώην σοβιετικές χώρες της Κεντρικής Ασίας.
 Η Ολμπράιτ πίεσε αφόρητα χθες την Ουκρανία να αναθεωρήσει το στρατιωτικό της δόγμα, κυρίως σε ό,τι αφορά τις δυνάμεις που κληρονόμησε από τη διαλυθείσα Σοβιετική Ενωση. Υπονόησε ότι μείωση των δυνάμεων γενικώς και όχι μόνο του αριθμού των στρατιωτών εντάσσεται στο πλαίσιο των προσπαθειών του Κιέβου να προσεγγίσει το ΝΑΤΟ. Ο Aμερικανός αξιωματούχος εκφράστηκε ιδιαίτερα θετικά για 
τις αλλαγές που πέτυχε η Κροατία, η οποία έγινε από χθες η 46η χώρα του συμφώνου «Συνεργασία για την Ειρήνη».
