Η επείγουσα ανάγκη να προχωρήσει η μπλοκαρισμένη σήμερα ενοποίηση των αρχαιολογικών χώρων της Αθήνας, ένα έργο ενταγμένο στο φάκελο διεκδίκησης των Ολυμπιακών Αγώνων, το οποίο πρέπει να έχει ολοκληρωθεί το 2004, έφερε χθες το μεσημέρι στο υπουργείο Πολιτισμού, τον υπουργό ΠΕΧΩΔΕ Κώστα Λαλιώτη για μια σύσκεψη με τον Θ. Πάγκαλο, στην οποία μετείχαν επίσης ο πρόεδρος της εταιρείας 
«Ενοποίησης» Γ. Καλαντίδης, η γ.γ. του ΥΠΠΟ Λίνα Μενδώνη και η ειδική γραμματεύς αρμόδια για το Κοινοτικό Πλαίσιο Στήριξης, Σ. Χρυσάφη.
 Είναι αλήθεια πως μόνο η πεζοδρόμηση της Διον. Αρεοπαγίτου έχει αρχίσει κι αυτή σε πιλοτική μορφή. Αλλά η «Ενοποίηση» δεν είναι ένας δρόμος αλλά έξι μελέτες που αφορούν αντίστοιχους αρχαιολογικούς χώρους από το Παναθηναϊκό Στάδιο μέχρι και τον Κεραμεικό (Ολυμπιείο, νότια και βόρεια κλιτύς Ακρόπολης, λόφοι Νυμφών, Φιλοπάππου, Αρχαία και Pωμαϊκή Αγορά, Κεραμεικός). 
 Πάνε δυόμισι χρόνια από την ολοκλήρωση των προμελετών και την έγκρισή τους από 
το Κεντρικό Αρχαιολογικό Συμβούλιο με πολλές παρατηρήσεις. Οι οδηγίες της τότε 
πολιτικής ηγεσίας (Βενιζέλου - Γιαννακόπουλου) ήταν σαφείς. Δεν θα γίνονταν ανασκαφές για να μη χρονοτριβήσει το έργο. Οι καθαρισμοί όμως που άρχισαν εντός των αρχαιολογικών χώρων (βλάστηση και σκουπίδια 50 χρόνων) έφερε στο φως 
μνημεία τα οποία έπρεπε να αναδειχθούν στο πλαίσιο αυτού του προγράμματος. Ετσι, μοιραία οι μελετητές έπρεπε να λάβουν υπόψη τους στη χάραξη των αρχαιολογικών διαδρομών και τα αποκαλυφθέντα «νέα» μνημεία. Δηλαδή, να προσαρμόσουν τις μελέτες τους στα νέα δεδομένα. Εν τω μεταξύ, είχε αλλάξει και 
η βούληση της πολιτικής ηγεσίας (Ελ. Παπαζώη - Λ. Μενδώνη) που θεωρούσε απαραίτητη τώρα την ανασκαφή και αναστήλωση με αποτέλεσμα να μην έχουν ακόμη εγκριθεί οι οριστικές μελέτες.
 Οι δύο υπουργοί βγαίνοντας από τη σύσκεψη της «Ενοποίησης» μίλησαν για «έργο μακράς πνοής και μακράς διάρκειας» δίνοντας έμφαση στη θετική του πλευρά και την πλέον ανώδυνη, την πεζοδρόμηση της Διον. Αρεοπαγίτου και Απ. Παύλου, που μέχρι το 2001, όπως είπαν, θα έχει ολοκληρωθεί. Το έργο αυτό (του ΥΠΕΧΩΔΕ) γίνεται κατά φάσεις, είπε ο κ. Λαλιώτης. Η πρώτη έχει προϋπολογισμό 50 δισ. και άλλα τόσα η δεύτερη. Η πρώτη έχει αρχίσει, πριν από το τέλος Ιουνίου δρομολογείται η δεύτερη φάση της πεζοδρόμησης Διον. Αρεοπαγίτου - Απ. Παύλου και η τρίτη εργολαβία θα έχει ολοκληρωθεί ώς το 2001.
 Οσο για τις έξι μελέτες των κυρίως αρχαιολογικών χώρων, «υπάρχουν θέματα που πρέπει να διευκρινιστούν από τον πρόεδρο της εταιρείας κ. Καλαντίδη και τη γενική γραμματέα του υπουργείου Πολιτισμού Λίνα Μενδώνη. Κι αν χρειαστεί θα επέμβω κι εγώ», απείλησε ο Θ. Πάγκαλος.
