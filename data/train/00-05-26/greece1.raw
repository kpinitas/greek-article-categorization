 Συνάντηση με τον Πρόεδρο της Δημοκρατίας Kωστή Στεφανόπουλο είχε αργά χθες το βράδυ ο αρχιεπίσκοπος Xριστόδουλος, μετά το πέρας της συνάντησης που είχε με συνεργάτες του και νομικούς συμβούλους του.
 Ο Aρχιεπίσκοπος, σύμφωνα με πληροφορίες, εξέφρασε τη δυσαρέσκειά του στον Πρόεδρο της Δημοκρατίας για την «αιφνιδιαστική» απόφαση του πρωθυπουργού να μην αναγράφεται στις ταυτότητες το θρήσκευμα. H επίσκεψη στο Προεδρικό Mέγαρο, 
που δεν ήταν προγραμματισμένη, πραγματοποιήθηκε στις 9.30 μ.μ. και είχε ως αντίκειμενό της περαιτέρω κινήσεις που σχεδιάζει να κάνει η Eκκλησία για το θέμα των ταυτοτήτων στο προσεχές διάστημα.
 Σημειώνεται ότι ο Πρόεδρος της Δημοκρατίας συνηθίζει να φεύγει από το Προεδρικό Mέγαρο γύρω στις 9 το βράδυ και χθες το βράδυ κάθησε και περίμενε τον Aρχιεπίσκοπο.
 H κυβέρνηση έδειξε να αγνοεί το περιεχόμενο της συζήτησης που είχαν ο Πρόεδρος 
της Δημοκρατίας και ο Aρχιεπίσκοπος και ακόμη άφηνε να φανεί πως δεν έδειχνε ιδιαίτερο ενδιαφέρον.
 Στο μεταξύ, ενιαία γραμμή πλεύσης αναζητεί σήμερα η Διαρκής Ιερά Σύνοδος που συνεδριάζει εκτάκτως υπό την προεδρία του αρχιεπισκόπου Χριστόδουλου για να αντιμετωπίσει το θέμα της μη αναγραφής του θρησκεύματος στις ταυτότητες. Χθες ο προκαθήμενος της Ελληνικής Εκκλησίας που επέστρεψε από την Ρουμανία είχε σύσκεψη με τους στενούς συνεργάτες του για να καθορίσει τη ρότα που θα ακολουθήσουν στο επίμαχο αυτό θέμα προκειμένου να εκτονωθεί η ένταση στις σχέσεις Εκκλησίας και κυβέρνησης.
 Στη σημερινή συνεδρίαση των ιεραρχών, όπου θα παραστούν, εκτός του προεδρεύοντος Αρχιεπισκόπου, και οι μητροπολίτες Θεσσαλονίκης Παντελεήμων, Δράμας Διονύσιος, Παροναξίας Αμβρόσιος, Νέας Σμύρνης Αγαθάγγελος, Πειραιώς Καλλίνικος, Περιστερίου Χρυσόστομος, Ελασσόνος Βασίλειος, Σάμου και Ικαρίας Ευσέβιος, Καστοριάς Σεραφείμ, Σερβίων και Κοζάνης Αμβρόσιος, αναμένεται να ξεκαθαρίσει το τοπίο και να αποφασιστεί αν οι πιστοί θα προσφεύγουν στο Συμβούλιο της Επικρατείας μεμονωμένα ή συλλογικά, αν θα υπάρξουν μαζικές κινητοποιήσεις και αν θα συγκληθεί η Ιεραρχία, κάτι που ζητούν πολλοί μητροπολίτες.
 Εκκλησιαστικοί κύκλοι αναφέρουν ότι αυτή τη στιγμή υπάρχουν τρεις ομάδες με διαφορετικές απόψεις στη Σύνοδο, οι μετριοπαθείς που ζητούν διάλογο και προσφυγή στα ένδικα μέσα, οι σκληροπυρηνικοί που απαιτούν υποχρεωτική αναγραφή 
και ο μητροπολίτης Ζακύνθου που υποστηρίζει ότι η ταυτότητα είναι απλά ένα κρατικό και μόνο έγγραφο που δεν αποδεικνύει την πίστη.
 Μιλώντας χθες το πρωί στην Ιατρική και Φαρμακευτική Σχολή του Πανεπιστημίου Ιασίου μέσα σε θερμό κλίμα με θέμα την ευθανασία, ο Αρχιεπίσκοπος βρήκε την ευκαιρία να αφήσει υπαινιγμούς για τους «ρασιοναλιστές της εποχής μας που προτείνουν καινοτομίες στη ζωή μας». «Οσοι ζητούν την ευθανασία θα πρέπει να έχουν ξεκάθαρη άποψη. Μου κάνει εντύπωση ότι όσοι έχουν γενικά ρασιοναλιστική αντίληψη των πραγμάτων και προτείνουν καινοτομίες στη ζωή του ανθρώπου και της 
κοινωνίας επιζητούν αξιωματικά και αυταρχικά να καταργήσουν κάτι που ισχύει επί αιώνες, χωρίς όμως να καταθέσουν μία πρόταση θεμελιωμένη έστω στη λογική τους».
 «Τόσο στη Σύνοδο όσο και σε άλλες εποχές όπως το 1993 αλλά και τώρα θα ήταν καλύτερα να μπορεί κανείς ελεύθερα να αποφασίσει για το αν θέλει ή όχι την αναγραφή του θρησκεύματος», υποστηρίζει ο μητροπολίτης Ζακύνθου Χρυσόστομος. «Ομως παρά ταύτα μετά την απόφαση κυρίως της κυβέρνησης δεν θεωρώ ότι είναι δογματικό πρόβλημα που θα δημιουργήσει σ' εμένα, ή κατ' επέκταση και σε κάποιους άλλους, πρόβλημα συνειδησιακό ή υπαρξιακό από την ώρα που δεν είναι θέμα κυβέρνησης αλλά πίστεως. Εάν θέλουμε να αποδείξουμε την πίστη μας στην ορθοδοξία έχουμε πολλούς άλλους τρόπους που μπορούν να μας το αποδείξουν, εκτός από εκείνον της βεβαιώσεως από τον αστυνομικό ότι είμαι ορθόδοξος. Tο 1993 καταθέτει η Ν.Δ. πρόταση για τη μη αναγραφή. Υπό την πίεση αλλάζει και γίνεται προαιρετική. Αρα δεν είναι ένα καινούργιο πρόβλημα, είναι χρόνια, γι' αυτό και η Σύνοδος έχει μία επιτροπή που συνεδριάζει για το θέμα του Σένγκεν, των ταυτοτήτων, του 666 κ.λπ. Μας απασχολεί ως Εκκλησία από χρόνια. Η κυβέρνηση υπεύθυνη, αναλαμβάνει την ευθύνη της διακυβέρνησης και της αποφάσεως 
επί του θέματος αυτού πως θα εκδίδει μια δική της υπηρεσία την ταυτότητα».
 Ερωτηθείς ο μητροπολίτης Ζακύνθου για την εικόνα που σχηματίστηκε, μετά τη συνάντηση του Αρχιεπισκόπου με τον υπουργό Παιδείας και την εντύπωση ότι εκτονώθηκε η ένταση, είπε: «Εχω την αίσθηση απλώς, δεν έχω τη βεβαιότητα ότι η 
γοητεία του κ. Ευθυμίου με την πολύ καλή προσωπική σχέση που έχει με το Mακαριότατο άσκησε μια επιρροή για να χαμηλώσουν οι τόνοι».
 Σχολιάζοντας τις δηλώσεις του μητροπολίτη Περιστερίου κ. Χρυσόστομου για σύσταση νέου κόμματος είπε «Στη ρύμη του λόγου του προφανώς ο άγιος Περιστερίου έκανε ένα λάθος. Το ωμοφόριο δεν μας το δίνει η πολιτεία και ο Πρόεδρος της Δημοκρατίας ή η κυβέρνηση και επομένως αν αποφασίσει να το καταθέσει κάποιος ιεράρχης, το καταθέτει στην ιεραρχία και πηγαίνει στο σπίτι του». 
 Υπέρ της αναγραφής του θρησκεύματος είναι ο μητροπολίτης Πειραιώς Καλλίνικος, ο οποίος υποοστηρίζει ότι «η κυβέρνηση ενέπαιξε την Εκκλησία». «Είχε ξεκινήσει 
διάλογος μαζί με την Eκκλησία και περιμέναμε να απαντήσει ο υπουργός Δημόσιας Τάξης κ. Χρυσοχοΐδης και να λάβουμε μία απόφαση ως Σύνοδος. H απόφαση του πρωθυπουργού μάς αιφνιδίασε. Πιστεύω ακραδάντως ότι δεν είναι δημοκρατικό οι ολίγοι να επιβάλλουν το πιστεύω τους στους πολλούς. H αναγραφή του θρησκεύματος δεν είναι παρωνυχίδα, είναι ουσιώδες στοιχείο της ταυτότητας του Ελληνα. Αυτό που ελέχθη, ότι δήθεν μας το επιβάλλει η Ευρωπαϊκή Ενωση, το αμφισβητούν σοβαροί επιστήμονες. Επειτα χώρες της Ευρωπαϊκής Ενωσης δεν έχουν ούτε καν ταυτότητες. Eμείς έχουμε μία συνείδηση ελληνορθόδοξο που δεν πρέπει να αλλοιωθεί. Αυτές οι διάφορες επιθέσεις εναντίον της Εκκλησίας προοιωνίζονται μία αρχή πραγμάτων τα οποία φοβούμαι ότι δεν θα έχουν καλή εξέλιξη. Η περιφρόνηση της πίστεως του λαού εγκυμονεί κινδύνους. Εκφράζω φόβους και ανησυχίες».
 «Προσωπικό μου διακίωμα είναι η ελευθερία της θρησκευτικής μου συνειδήσεως», τονίζει ο μητροπολίτης Φιλίππων και Καβάλας Προκόπιος. «Οταν απειλείται αυτή θα το κρίνω εγώ. Μπορώ να προσφύγω στην αρχή προστασίας των δικαιωμάτων ή στην 
πολιτεία για να ζητήσω προστασία. Είναι φορτισμένη η ατμόσφαιρα, δεν χωρεί γι' 
αυτό καμία αμφιβολία. Η αλλαγή του περιεχομένου της ταυτότητας ήρθε αιφνίδια σε χρόνο που δεν έπρεπε ή άλλοι επέλεξαν ότι είναι κατάλληλος ο χρόνος».
 Εναντίον κάθε μορφής ταυτότητας τάσσεται ο μητροπολίτης Σερβίων και Κοζάνης Αμβρόσιος. «Είναι καλύτερο απ' όλα να μην έχουμε ταυτότητες. Γιατί δεν έχουν οι Βρετανοί; Ετσι και αλλιώς φακελωμένοι είμαστε όλοι. Είναι μία λύση που την προτείνουν οι περισσότεροι. Λέμε "όχι" στις ταυτότητες. Αν δεν περάσει αυτή η γραμμή τασσόμεθα υπέρ της προαιρετικής αναγραφής».
 Ο μητροπολίτης Δημητριάδος Ιγνάτιος υποστήριξε ότι ο πρωθυπουργός θέλησε να διασώσει το κύρος της κυβέρνησης ανακοινώνοντας ότι ο νόμος επιβάλλει να τηρηθεί αυτό που η Αρχή επιβάλλει, δηλαδή τη μη αναγραφή του θρησκεύματος. «Δεν διαφάνηκε διάθεση διαλόγου και υπήρξε μία συνεχής παλινδρόμηση και μετά ήρθε η απόφαση του πρωθυπουργού. Ολ' αυτά δεν βοηθούν στο να είναι ήρεμο το κλίμα, παρ' όλο που πιστεύω ότι δεν θα υπάρξει κάτι που θα διασπάσει αυτή την ηρεμία και τη διακριτικότητα».
 Ο μητροπολίτης Θεσσαλιώτιδος Θεόκλητος για μία ακόμη φορά συνέστησε ψυχραιμία και δήλωσε ότι «έγινε το πρώτο βήμα μιας μεθοδευμένης προσπάθειας για το θρησκευτικό αποχρωματισμό του έθνους μας. Αυτό που γίνεται τώρα, χωρίς διάλογο 
και χωρίς να υπάρχει πρόβλημα, δήθεν για τις μειονότητες μας δημιουργεί πίκρα και απορίες. Είμαι υπέρ του χωρισμού Eκκλησίας και Kράτους, που θα προκύψει όμως από διάλογο ώριμο και έντιμο».
 Ο μητροπολίτης Λιβαδείας Iερώνυμος συνέστησε ψυχραιμία και ζήτησε να βρεθεί χρόνος για συζήτηση επί του θέματος. «Eίναι πολυτέλεια μία τέτοια σύγκρουση αυτή την εποχή».
