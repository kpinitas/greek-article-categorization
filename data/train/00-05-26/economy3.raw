Κλίμα νευρικότητας -υπαρκτό αλλά και καλλιεργούμενο από ορισμένους κύκλους- εξακολουθεί να χαρακτηρίζει την αγορά της Σοφοκλέους που δείχνει ωστόσο αξιόλογες αντιστάσεις και αναζητεί την ευκαιρία ενός γενικότερου απεγκλωβισμού 
 Οι αναταράξεις που χτυπούν τις μετοχές της νέας οικονομίας στο χρηματιστηρίο της Νέας Υόρκης και μεταδίδονται στα ευρωπαϊκά χρηματιστήρια τα οποία ωστόσο από χθες δείχνουν να ξεπερνούν τα ανησυχητικά μηνύματα, διογκώνονται στην ελληνική αγορά περνώντας από κάποια «φίλτρα» χρηματιστών, αναλυτών και άλλων παραγόντων που διαμορφώνουν ή τουλάχιστον προσπαθούν να διαμορφώσουν ένα γενικότερο κλίμα ανασφάλειας. 
 Από χθες πάντως, η Σοφοκλέους, παρά τα εξώφθαλμα και προκλητικά κερδοσκοπικά παιχνίδια που παρατηρούνται πάλι από κάποιους πολύ συγκεκριμένους επιχειρηματικούς «αστέρες», οι οποίοι αλλάζουν καθημερινά σαν πουκάμισα τη μετοχική σύνθεση των εταιρειών τους, έδειξε ότι έχει τη δύναμη να ισορροπήσει γύρω από τις 4.600 μονάδες στη φάση αυτή, συγκεντρώνοντας δυνάμεις για υψηλότερα επίπεδα.
 Ηταν μια συνεδρίαση για γερά νεύρα και κυρίως για αυτούς που πίστεψαν ότι η αγορά δεν πρόκειται να κάνει νέα τούμπα προς τις 4.200 μονάδες, όπως ευρέως είχε διαθοδεί από το βράδυ της προηγούμενης, σε πολλά χρηματιστηριακά γραφεία της Αθήνας και της επαρχίας.
 Λίγο μετά την έναρξη της συνεδρίασης και αφού για ελάχιστα λεπτά ο δείκτης κινήθηκε ανοδικά, ο αέρας άλλαξε στην κλειστή αίθουσα της Σοφοκλέους και προς στιγμήν φάνηκαν να επιβεβαιώνονται οι φόβοι ότι η αγορά οδεύει για νέα μεγάλη πτώση. Η Περιφέρεια όμως άρχισε να αντιδρά έντονα χωρίς να υπολογίζει καθόλου την ακινησία των blue chips, για να μπουν λίγο αργότερα στον χορό της ανόδου μετοχές που τις τελευταίες τρεις ημέρες είχαν δεχθεί το σφυροκόπημα των ρευστοποιήσεων.
 Οι αρχικές πιέσεις, άλλωστε, στις τιμές πολλών μετοχών υποβοήθησαν τη δραστηριότητα των traders, που δρουν με επιτυχία τον τελευταίο καιρό στη Σοφοκλέους, με αποτέλεσμα δεκάδες τίτλοι να βρεθούν από το limit down στον αντίποδα του limit up, σημειώνοντας έτσι αποκλίσεις και κέρδη της τάξης του 15-20%.
 Οι ενδοσυνεδριακές συγκινήσεις δεν είχαν να κάνουν καθόλου με την κίνηση του γενικού δείκτη που μέσα από μικρές και συνεχείς διακυμάνσεις, σταθεροποιήθηκε με τη λήξη των συναλλαγών στις 4.560, 84 μονάδες, καταγράφοντας οριακά κέρδη 0, 21%. Στον «αφρό» ξαναβγήκε η Παράλληλη Αγορά, που μέσα σε ένα κλίμα άκρατου ενθουσιασμού των πιστών οπαδών της οδηγήθηκε κατά 5, 79% υψηλότερα, ενώ ακολούθησε ο κατασκευαστικός κλάδος με κέρδη 5, 11%.
 Αντίθετα οι τραπεζικές μετοχές υποχώρησαν ελαφρά σε ποσοστό 0, 21% υπό την απουσία έντονου αγοραστικού ενδιαφέροντος, το οποίο δεν εμποδίζει ωστόσο -μάλλον υποβηθά αντιθέτως- να πραγματοποιούνται αθόρυβες και συστηματικές τοποθετήσεις από ισχυρά εγχώρια και ολίγα ξένα χαρτοφυλάκια.
 Σε αντίθεση με τις παλαιότερες περιόδους που η Παρασκευή ήταν κατά κανόνα μια μέρα ρευστοποιήσεων, εσχάτως η τελευταία ημέρα της χρηματιστηριακής εβδομάδας παρέχει ευκαιρίες τοποθετήσεων, προσδίδοντας έτσι και μια δυναμική που συνήθως 
 Δεδομένου ότι το κλίμα αστάθειας στο αμερικάνικο χρηματιστήριο και τις άλλες διεθνείς αγορές δεν υπερέβη χθες βράδυ τα εσκαμμένα, χρηματιστηριακοί κύκλοι δεν αποκλείουν το ενδεχόμενο η ελληνική αγορά να επανέλθει σε φάση θετικών προσδοκιών, με το τζίρο να βαίνει αυξανόμενος τις επόμενες ημέρες (χθες διαμορφώθηκε στα 190 δισ. δρχ.), καθώς σταδιακά οι χρηματιστηριακές εταιρείες θα αρχίσουν πάλι να παρέχουν χρηματοδοτικές διευκολύνσεις στους πελάτες τους. 
