 Σε αναβρασμό βρίσκονται η Kοινοβουλευτική Ομάδα, αλλά και τα κομματικά στελέχη της Νέας Δημοκρατίας, εν όψει της αυριανής κρίσιμης συνεδρίασης της Kεντρικής Eπιτροπής του κόμματος.
 Μετά την προχθεσινή κριτική που άσκησε στην ηγεσία της Ρηγίλλης η Ντόρα Μπακογιάννη, αλλά και οι τρεις «βαρόνοι» (Βαρβιτσιώτης, Γ. Κεφαλογιάννης, Αχ. Καραμανλής), χθες έντονη κριτική ασκήθηκε και από τους αποκαλούμενους «λοχαγούς» του κόμματος για επιλογές που ακολουθήθηκαν προεκλογικά και οι οποίες οδήγησαν τη Ν.Δ. στην εκλογική ήττα.
 Ετσι, στη συνεδρίαση της οργανωτικής επιτροπής συνεδρίου του κόμματος, οι αιχμές για επιλογές και πρακτικές ήταν σαφείς και προήλθαν από πολλούς.
 Αρχή έκανε ο Γιώργος Βουλγαράκης, ο οποίος έκανε λόγο για κινήσεις τακτικισμού 
και λανθασμένη στάση στους χειρισμούς της εκλογής του Προέδρου της Δημοκρατίας.
 Ο Βύρων Πολύδωρας, από την πλευρά του, επέρριψε ευθύνες για λανθασμένους χειρισμούς στο θέμα της προεκλογικής συνάντησης του Κ. Καραμανλή με τον Δ. Αβραμόπουλο με το περίφημο γεύμα στο «Διόνυσο».
 Για πολιτικά κενά έκανε λόγο ο Αν. Παπαληγούρας, ενώ ο Μ. Κεφαλογιάννης απέδωσε σε άλλα αίτια την ήττα. Στα ΜΜΕ, που, όπως είπε, ήταν εχθρικά απέναντι 
 Βέβαια, από τη συνεδρίαση δεν απουσίασαν και οι φωνές των προσκείμενων στον Κ. 
Καραμανλή βουλευτών, οι οποίοι ανέλαβαν να απαντήσουν εκ μέρους του στις προχθεσινές σοβαρότατες αιχμές της Ντόρας Μπακογιάννη, η οποία, μεταξύ άλλων, κατηγόρησε την ηγεσία της Ρηγίλλης για δημοκρατικό έλλειμμα στο κόμμα. Ενας από αυτούς ήταν ο Γ. Καλατζής, ο οποίος είπε πως δεν υπήρξε, δεν υπάρχει και ούτε θα υπάρξει δημοκρατικό έλλειμμα στη Ν.Δ.
 Προβληματισμένη η ηγεσία της Ν.Δ. παρακολουθεί τα τεκταινόμενα και προς το παρόν αποφεύγει να τα σχολιάσει. Αλλωστε ο Κ. Καραμανλής αναμένεται να απαντήσει σε όλες τις επικριτικές φωνές που έχει ακούσει κατά την αυριανή συνεδρίαση της Kεντρικής Eπιτροπής του κόμματος, η οποία, σύμφωνα με όλες τις εκτιμήσεις, θα είναι θυελλώδης.
 Από αυτή θα απουσιάζει η Ντόρα Μπακογιάννη, η οποία θα βρίσκεται στο εξωτερικό. Ομως, δεν θα απουσιάζουν άλλα στελέχη που προτίθενται να ζητήσουν από τον πρόεδρο της Ν.Δ. να προχωρήσει σε γενναίες κινήσεις, ώστε το κόμμα να βγει από την εσωστρέφεια και να δημιουργήσει την εικόνα κόμματος που μπορεί επαρκώς να αντιπολιτευθεί την κυβέρνηση.
 Και τέτοια κίνηση, αρκετοί θεωρούν ότι είναι η απομάκρυνση του Αρη Σπηλιωτόπουλου από τη θέση του.
 Ο κ. Καραμανλής, πάντως, προσπαθεί να δείξει ότι δεν ασχολείται με την εσωστρέφεια και κάνει κινήσεις με τις οποίες θέλει να δείξει ότι αυτός ασχολείται με την άσκηση της αντιπολίτευσης. Ετσι, με χθεσινή απόφασή του όρισε βουλευτές ως εκπροσώπους περιοχών, όπου η Ν.Δ. δεν εξέλεξε βουλευτές.
 Συγκεκριμένα, τον Ν. Τσιαρτσώνη στο νομό Γρεβενών, τον Α. Αδρακτά στο νομό Ζακύνθου, τον Ε. Μπασιάκο στο νομό Κεφαλονιάς, τον Μ. Κεφαλογιάννη στο νομό Λασιθίου, τον Τ. Νεράτζη στο νομό Λέσβου, τον Γ. Τρυφωνίδη στο νομό Λευκάδας και τον Γ. Καλαντζή στο νομό Σάμου.
 Εν τω μεταξύ, σε νέα προσωπική επίθεση κατά του Κ. Καραμανλή, αλλά και του Μ. Εβερτ, προχώρησε χθες ο Γιώργος Καρατζαφέρης. Και αυτό με δύο τρόπους. Ο ένας, 
μια επιστολή που έστειλε σε όλα τα μέλη της Κ.Ε., στην οποία επαναλαμβάνει όλα 
τα ερωτήματα που είχε θέσει στον Κ. Καραμανλή και αφορούν τους λόγους της εκλογικής ήττας. Ο δεύτερος, οι αιχμές που άφησε μέσα από την τηλεοπτική εκπομπή του κατηγορώντας τον ως ανεπάγγελτο! 
 Οπως είπε: «Αν ο Κωστάκης πάψει να είναι υποψήφιος πρωθυπουργός και σπαταλήσει 
τα λεφτά του μπαμπά του, τότε θα πεθάνει από την πείνα», ενώ τον κατηγόρησε ότι η λέσχη Μπίλντεμπεργκ του υπαγορεύει να κάνει τις αναφορές του για το μεσαίο χώρο. Για τον Μ. Εβερτ είπε ότι όταν επισκέφθηκε τη Ν. Υόρκη, πήγε στη μεγάλη συναγωγή της Ν. Υόρκης και άφησε να εννοηθεί ότι συνωμότησε! 
