Ο δημιουργός του «Μικρού Ηρωα» μπορεί να μας άφησε. Οχι όμως και ο Γιώργος Θαλάσσης, η Κατερίνα και ο Σπίθας. Οι αγαπημένοι ήρωες του Στέλιου Ανεμοδουρά, 
που γαλούχησαν τρεις γενιές εφήβων, θα ξαναζωντανέψουν και πάλι στη σκηνή και στη μεγάλη οθόνη (ως καρτούν).
 Οπως πληροφορηθήκαμε χθες σε συνέντευξη Tύπου που έδωσαν από κοινού ο Δημήτρης 
Πιατάς και ο δήμαρχος Αθηναίων Δημήτρης Αβραμόπουλος, παρουσία του γιου του Στέλιου Ανεμοδουρά, τον Ιούνιο του 2001 η Εταιρεία Θεάτρου «Commedia» του γνωστού ηθοποιού θα παρουσιάσει θεατρική παράσταση με τίτλο «Μικρός Ηρως» στην 
Τεχνόπολη του Δήμου Αθηναίων. Πενήντα χρόνια μετά την πρώτη έκδοση του θρυλικού ήρωα του Ανεμοδουρά, ο Πιατάς αποφάσισε να τιμήσει τη μνήμη του συγγραφέα, με τον οποίο άλλωστε σχεδίαζαν την παράσταση αυτή ήδη από το 1985. Δυστυχώς ο Ανεμοδουράς δεν πρόλαβε να τη χαρεί...
 «Πιστεύουμε πως ο χώρος της Τεχνόπολης είναι ιδιαίτερα ταιριαστός στο πνεύμα, το ύφος και το ήθος της εποχής που θα αναπαρασταθεί» είπε ο Δ. Αβραμόπουλος, υπό την αιγίδα του οποίου θα πραγματοποιηθεί η παράσταση, προσθέτοντας πως στον ίδιο χώρο, θα διοργανωθεί και έκθεση αφίσας, φωτογραφίας 
και περιοδικών που σηματοδότησαν την εποχή του '50...».
 Ιδιαίτερα συγκινημένος ο Δημήτρης Πιατάς ανέφερε με τη σειρά του: «Αυτή είναι μια οριακή στιγμή για μένα όπου τ' όνειρο, το παλιό μας αυτό όνειρο, το ξαναζωντάνεμα του έπους του Ανεμοδουρά, γίνεται επιτέλους πραγματικότητα. Αυτή 
όμως η παράσταση είναι ένα στοίχημα για μένα. Γιατί δεν σας κρύβω πόσο δύσκολο 
 Εχει ένα χρόνο μπροστά του για να αναμετρηθεί με το εγχείρημα. Η ομάδα συνεργατών του πάντως έχει ήδη διαβάσει με προσοχή 789 τεύχη του «Μικρού Ηρωα» 
με στόχο οι δυόμισι αυτές ώρες να είναι περιεκτικές και αντιπροσωπευτικές της ουσίας του έπους...
 «Αν πάντως θέλεις βοήθεια από μένα, όποτε θέλεις», του είπε ο δήμαρχος. «Εχω όλα τα τεύχη! ».
 Οι ηθοποιοί που θα ενσαρκώσουν τους ήρωες δεν έχουν ακόμα επιλεγεί, ωστόσο ο Πιατάς είναι σαφής ως προς την προσέγγιση του θέματος. Οι ήρωες θα παραμείνουν 
ανέγγιχτοι, είπε, εννοώντας πως δεν θα τους παρουσιάσει αλλαγμένους με το πέρασμα των χρόνων, αν και η δράση τους θα φτάνει έως και το 2001: με τον Σεϊτάν Αλαμάν, την πάντα μεταλλασσόμενη μορφή του Κακού, να χάνεται μα όχι να πεθαίνει και την παρέα των τριών να ανεβαίνει στον Ολυμπο όπου στο τέλος ο Θαλάσσης θα ορκιστεί να πολεμήσει τα δύο φρικτά όπλα του νέου αιώνα: τη βόμβα νετρονίου (που καταστρέφει τους ίδιους τους ανθρώπους) και την κλωνοποίηση...
 Πρόθεση του καλλιτέχνη είναι η ένταξη της παράστασης στις εκδηλώσεις του επόμενου Φεστιβάλ Αθηνών, των περιφερειακών φεστιβάλ των δήμων όλης της χώρας και του Απόδημου Ελληνισμού, καθώς και της Πολιτιστικής Ολυμπιάδας.
 Διαφορετική προσέγγιση θα έχει η ταινία καρτούν μεγάλου μήκους, που ετοιμάζει η Strada Productions του Τάκη Βερέμη, ένα ακόμη σχέδιο χρόνων που ο Στέλιος Ανεμοδουράς δεν θα ευτυχήσει να δει να πραγματοποιείται... Κι ενώ το θέμα είχε 
σκαλώσει (πού αλλού;) στο οικονομικό, καθώς η παραγωγή ταινιών καρτούν είναι μια πανάκριβη υπόθεση, κάτι που είχε στεναχωρήσει τον Ανεμοδουρά, τελικά το Ελληνικό Κέντρο Κινηματογράφου ενέκρινε τη στήριξη της κινηματογραφικής μεταφοράς του «Μικρού Ηρωα» με σκηνοθέτη τον Μανώλη Χρυσουλάκη ο οποίος θα κάνει το stor yboard και το animation μαζί με το Γάλλο Φιλίπ Μεστ (πρόκειται για ελληνογαλλική παραγωγή). «Τι γίνεται με την ταινία; Προχωράει; » ρωτούσε ο συγγραφέας τον Βερέμη και χάρηκε πολύ όταν έμαθε για την έγκριση από το ΕΚΚ.
 Η ιστορία, όπως μας εξηγεί ο παραγωγός της, ξεκινά στο παρόν. Η Κατερίνα έχει σκοτωθεί σε συμβάν που «χρεώνεται» στον Σπίθα, ο οποίος είναι πια τρόφιμος σε οίκο ευγηρίας μαζί με άλλους παλιούς αντιστασιακούς. Ο μικρός ήρωας, ο Γιώργος 
Θαλάσσης, έχει αποσυρθεί σε ένα νησί. Κατάσκοπος βιομηχανικών μυστικών μετά τον πόλεμο, ο Σεϊτάν Αλαμάν είναι στα τελευταία του, μα σε μια ύστατη προσπάθεια επιχειρεί, μέσω Iντερνετ, να μπει στα αρχεία της εγγονής της Κατερίνας (η οποία έχει μετατρέψει το σπίτι που κάποτε μαζεύονταν τα παιδιά σε 
Μουσείο Αντίστασης), με στόχο να εντοπίσει τον Γιώργο. «Θα θέλαμε να τον βρει και για μια φορά να μην υπάρχει αντιπαράθεση ανάμεσά τους...» μας είπε ο Βερέμης. «Επιδιώξαμε την εκμοντερνοποίηση της ιστορίας, χωρίς όμως ν'αλλάξουμε 
τους χαρακτήρες. Αφετηρία μας είναι το παρόν, με συνεχή όμως φλας μπακ. Ο Ανεμοδουράς ήταν σύμφωνος σε όλα. Μας έκανε πάντως πολλή εντύπωση το πόσο συνάρπασε τους Γάλλους η ιστορία του "Μικρού Ηρωα". Τους κέντρισε πολύ το ενδιαφέρον το γεγονός πως τρία παιδιά έκαναν αντίσταση...».
