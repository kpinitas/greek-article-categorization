 Ερχεται αύριο στην Αθήνα ο Αγγελος Αναστασιάδης, το μεγάλο φαβορί για τον πάγκο του Παναθηναϊκού, λόγω του αγώνα του Ηρακλή με τον Πανιώνιο στη Νέα Σμύρνη την Κυριακή. Με την ευκαιρία της εδώ παραμονής του, δεν αποκλείεται να γίνουν και οι πρώτες συζητήσεις με τη διοίκηση των «πρασίνων», σχετικά με το έμψυχο δυναμικό της ομάδας (ποιοι θα έρθουν και ποιοι θα μείνουν), την προετοιμασία (θα αρχίσει στις 29 Ιουνίου στην Παιανία, όπως κάθε χρόνο), τα προπονητικά κέντρα όπου θα γίνει το δεύτερο στάδιο των προπονήσεων και τα φιλικά παιχνίδια.
 Ηδη επαφές, ανεπισήμως, έχουν γίνει ανάμεσα στις δύο πλευρές, με πιο σοβαρή την προχθεσινή, όταν άνθρωπος του Βαρδινογιάννη είχε τηλεφωνική επικοινωνία με το Βορειοελλαδίτη τεχνικό.
 «Ο πρόεδρος σε θέλει. Εσύ θα είσαι ο νέος προπονητής» του είπε, ενώ ο Αγγελος, που θεωρεί μεγάλη πρόκληση τον ερχομό του στην Αθήνα και τη δουλειά στον Παναθηναϊκό, ζήτησε απλώς να τελειώσει πρώτα τις υποχρεώσεις του στον Ηρακλή και αφού τον βγάλει στην Ευρώπη, να αφοσιωθεί κατόπιν στα νέα του καθήκοντα.
 Aυτό το νέο στοιχείο επιβεβαιώνει απόλυτα τα ρεπορτάζ της «Ε» των προηγούμενων ημερών περί πρόσληψης του Αναστασιάδη, ο οποίος κατά 99%, επαναλαμβάνουμε, θα είναι ο νέος τεχνικός του Tριφυλλιού.
 Ο Αναστασιάδης έχει μια απόλυτα επιτυχημένη προπονητική πορεία τα τελευταία τέσσερα χρόνια. Επί μία τριετία έβγαζε συνεχώς και αδιαλείπτως τον ΠΑΟΚ στην Ευρώπη (μεγαλύτερη ευρωπαϊκή επιτυχία του ο αποκλεισμός της Αρσεναλ), ενώ, απ' ό,τι φαίνεται, θα ολοκληρώσει το έργο του στον Ηρακλή, εξασφαλίζοντας πάλι το εισιτήριο για το UEFA, έστω και μέσα από τη διαδικασία των μπαράζ.
 Ο πρόεδρος του Παναθηναϊκού, όπως σημειώσαμε χθες, άρχισε να ασχολείται με τα καθήκοντά του μετά το ευχάριστο διάλειμμα του ταξιδιού στην Αμερική. Το τοπίο σιγά σιγά ξεκαθαρίζει και φαίνεται ότι, όπως πάντα στην επί 21 συνεχή χρόνια θητεία του, είναι πάλι ο απόλυτος κυρίαρχος, το μοναδικό και αδιαφιλονίκητο αφεντικό. Χθες ήταν όλη την ημέρα στο γραφείο του και είχε αλλεπάλληλες συσκέψεις με συνεργάτες του για υποθέσεις του ποδοσφαιρικού τμήματος. Επισήμως θα τοποθετηθεί σχετικά με τα τελευταία γεγονότα πιθανότατα από Δευτέρα και μετά, αφότου πέσει η αυλαία του πρωταθλήματος.
 * Πρωταθλήτρια Eλλάδας αναδείχτηκε η ερασιτεχνική ομάδα του Παναθηναϊκού υπό την καθοδήγηση του Mάικ Γαλάκου. Οι «πράσινοι» είχαν κερδίσει στα πλέι οφ την AEK με 1-0 και πήραν το παιχνίδι με τον Aρη (είχε λήξει 1-1) 2-0, κερδίζοντας ένσταση για κακή συμμετοχή ποδοσφαιριστή.
