 πρώτη δικαστική απόφαση που «θεμελιώνει» αστική απαίτηση αποζημίωσης σεισμοπλήκτων εκδόθηκε οχτώ μήνες μετά το «φονικό» σεισμό της 7ης Σεπτεμβρίου, 
από το Μονομελές Πρωτοδικείο Αθηνών, και «δεσμεύει» την περιουσία του εργολάβου και του πολιτικού μηχανικού της πολυκατοικίας στη λεωφόρο Τατοΐου 107, στη Μεταμόρφωση.
 Οι δεκαοχτώ ένοικοι (ιδιοκτήτες) των διαμερισμάτων της πολυκατοικίας, η οποία κρίθηκε ακατάλληλη (κόκκινη) και κατεδαφίστηκε, είχαν προσφύγει στη Δικαιοσύνη 
ζητώντας τη συντηρητική κατάσχεση της περιουσίας του εργολάβου και του πολιτικού μηχανικού μέχρι του ποσού των 714 εκατ. δρχαχμών.
 Η απάντηση στο αίτημά τους, διά χειρός της προέδρου του δικαστηρίου, ήταν θετική και με αυτή διατάσσεται «η συντηρητική κατάσχεση της κινητής και ακίνητης περιουσίας του εργολάβου Παναγιώτη Χαραλαμπόπουλου και του πολιτικού μηχανικού Αντ. Δεληολάνη, μέχρι του ποσού (συνολικά) των 417 εκατ. δρχ.
 Η ζημιά που αναγνωρίζει όμως, κατ' αρχήν, το δικαστήριο αγγίζει τα 208, 5 εκατ. 
δρχ. (με βάση την αγοραία αξία κάθε διαμερίσματος), ποσόν που δεσμεύεται από την περιουσία του κάθε εναγόμενου. Η απόφαση έχει χαρακτήρα εξασφάλισης για τους σεισμόπληκτους, «ότι δεν θα εκποιηθούν τα περιουσιακά στοιχεία των εναγομένων μέχρι να τελεσιδικήσει η υπόθεση και να συζητηθεί η κύρια αγωγή αποζημίωσης που έχουν υποβάλει, ενώπιον του Πολυμελούς Πρωτοδικείου».
 Η απόφαση του δικαστηρίου είναι ολιγόλογη, περιγράφει όμως «κατασκευαστικές αστοχίες που μείωσαν την αντοχή της πολυκατοικίας στη σεισμική δόνηση».
 Αναφέρεται χαρακτηριστικά στο σκεπτικό της απόφασης (αριθμός 4203/2000): 
 - «...Ο Παναγιώτης Χαραλαμπόπουλος (εργολάβος) είχε τοποθετήσει ελλιπή οπλισμό στα υποστυλώματα με αποτέλεσμα να μην υπάρχει ο προβλεπόμενος από τη μελέτη οπλισμός και έτσι μειώθηκε η αντοχή του κτιρίου στο σεισμό....».
- «...Ο Αντ. Δεληολάνης (πολιτικός μηχανικός) δεν επέβλεψε ώστε να εφαρμοστεί 
πλήρως η μελέτη που είχε συντάξει και η οποία ήταν σύμφωνη με τις προδιαγραφές 
 - «...Η εκτεταμένες βλάβες της πολυκατοικίας, οι οποίες την χαρακτήρισαν κατεδαφιστέα οφείλονται στις αστοχίες σε όλα σχεδόν τα υποστυλώματα του ισογείου και στην αποσάθρωση των κόμβων (κεφαλής υποστυλώματος). Αιτία των τεχνικών αστοχιών είναι τα κατασκευαστικά λάθη και οι παραλείψεις του εργολάβου και του πολιτικού μηχανικού...».
 - «...Εξαιτίας των παραπάνω πραγματικών ελαττωμάτων του οικήματος και της εν συνεχεία κατεδάφισης αυτού, οι αιτούντες έχουν ζημιωθεί κατά τα ποσά που απαιτούνται».
 Η απόφαση αυτή αποτελεί ουσιαστικά το πρώτο βήμα για την καταβολή αποζημίωσης, 
όμως ο τελευταίος λόγος ανήκει στο Πολυμελές Πρωτοδικείο, το οποίο θα κρίνει την ύπαρξη αλλά και το ύψος της ζημιάς που φέρονται να υπέστησαν οι ένοικοι της πολυκατοικίας.
 Στο σκεπτικό δεν γίνεται καμία αναφορά στο σκόπελο της παραγραφής, που σε πολλές περιπτώσεις «ήταν το μεγάλο αγκάθι τέτοιων αιτημάτων αποζημιώσεων».
 Η αίτηση ασφαλιστικών μέτρων υποβλήθηκε με βάση τις διατάξεις του αρθ. 914 Α.Κ. περί «αδικοπραξιών», το οποίο αναφέρει ότι «όποιος ζημιώνει άλλον παράνομα και υπαίτια έχει υποχρέωση να τον αποζημιώσει». Η απάντηση στο ερώτημα περί παραγραφής είναι ότι «η απαίτηση από αδικοπραξία παραγράφεται μετά πενταετία, αφ' ότου ο παθών έμαθε τη ζημιά και τον υπόχρεο σε αποζημίωση· 
σε κάθε όμως περίπτωση η απαίτηση παραγράφεται μετά την πάροδο είκοσι ετών από 
 Η ζημιά βεβαίως διαπιστώθηκε αμέσως μετά το σεισμό, όμως η πράξη φέρεται να τελέστηκε κατά την κατασκευή και παράδοση του οικήματος. Εν προκειμένω, η άδεια οικοδομής της πολυκατοικίας εκδόθηκε στις 4/7/79, όμως τα πρώτα διαμερίσματα παραδόθηκαν το 1981 και τα τελευταία το 1985.
 Αντίθετα, στο ποινικό σκέλος της υπόθεσης (διώκονται για απάτη και απλή συνεργεία ο εργολάβος και ο πολιτικός μηχανικός), ήδη τα πράγματα φαίνεται να έχουν ξεκαθαρίσει.
 Η εισαγγελέας που απήγγειλε τις κατηγορίες «εντόπισε ποινικές ευθύνες μόνο για 
τρεις από τις δώδεκα περιπτώσεις αγοραπωλησίας διαμερισμάτων, που έγιναν μετά το 1984, αφού το κακούργημα της απάτης παραγράφεται στη δεκαπενταετία». 
