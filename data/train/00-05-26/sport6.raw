 Ουδεμία εξέλιξη στη μεταγραφική επίθεση που έχει... εξαπολύσει στη Νότια Αμερική η ΑΕΚ. Η άφιξη των απεσταλμένων παραγόντων στο Σάο Πάουλο καθυστέρησε σχεδόν μία μέρα, αφού προέκυψαν προβλήματα στις πτήσεις από Λονδίνο. Ο Πέτρος Στάθης και ο Τάκης Κασιούλας θα έφταναν τα μεσάνυχτα στη Βραζιλία και λόγω της διαφοράς ώρας θα ξεκινούσαν αμέσως τις διαπραγματεύσεις για τον Φερούζεμ. 
 Η ουσία είναι πως το 48ωρο που ακολουθεί είναι μάλλον το πιο κρίσιμο, σε ό,τι αφορά την πορεία των διαπραγματεύσεων στη Βραζιλία (Φερούζεμ) και στην Αργεντινή (Μάνσο, Κρόσα, Γκονζάλες). Κοινός παρονομαστής όλων των περιπτώσεων: το οικονομικό. Η ΑΕΚ θα διαθέσει το μεγαλύτερο μέρος του μπάτζεντ για τρεις Νοτιοαμερικανούς, θέλει όμως να περισσέψουν χρήματα και για τη μεταγραφή ενός Ευρωπαίου. Για τον Μάνσο η ΑΕΚ μάλλον δεν έχει καμία τύχη, αν μάλιστα έχει βάση χθεσινό δημοσίευμα της «Κοριέρε ντέλο Σπορ» ότι ενδιαφέρεται ζωηρά για τον 20χρονο Αργεντινό και η Περούτζια. 
 Εν όψει του αυριανού τελευταίου αγώνα πρωταθλήματος με την Καλαμάτα (20.00, SuperSport), επιστρέφει στην ενδεκάδα της ΑΕΚ ο Ζήκος που εξέτισε ποινή δύο αγωνιστικών. Ο Τσίριτς γυρίζει, μάλλον, σήμερα από το Βελιγράδι (πολύ πιθανό να συνεχίσει την καριέρα του στην Παρτίζαν, την οποία αναλαμβάνει και πάλι ο Τουμπάκοβιτς), ενώ ο Πέτκοφ είναι αμφίβολο αν θα επανέλθει στο αυριανό ματς. 
 *** Μπάχαλο στο θέμα του γηπέδου. Μετά την προχθεσινή ανακοίνωση της ΠΑΕ, ότι η ΑΕΚ παραμένει στη Ν. Φιλαδέλφεια, σειρά πήρε χθες η ερασιτεχνική. Σε ανακοίνωσή της δηλώνει ότι πολύ σύντομα θα υπάρξουν νέα για την ανέγερση του γηπέδου της Ν. Φιλαδέλφειας. Στη χθεσινή συνεδρίαση του Δ.Σ., πάντως, ο πρόεδρος Γιάννης Γρανίτσας δεν ανακοίνωσε ονόματα χρηματοδοτών του έργου. 
