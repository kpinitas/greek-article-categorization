 «Θέλω να παραμείνω στην Ευρώπη και να παίξω σε σύλλογο που θα αγωνιστεί στο Champions League, θα φύγω σίγουρα από την Μπολόνια», δήλωσε χθες το απόγευμα σε Ιταλούς δημοσιογράφους ο Βραζιλιάνος Ζε Ελίας, ο οποίος ανήκει στην Ιντερ, και στον Ολυμπιακό ξεκίνησαν από χθες τις επαφές με το σύλλογο του Μιλάνο για την απόκτηση του 25χρονου μέσου. Στην πειραϊκή ΠΑΕ θεωρούν ότι «πρόκειται για μία πολύ δύσκολη περίπτωση, αλλά θα την κυνηγήσουμε». Παράλληλα ο Γιάννης Μαντζουράκης ετοιμάζεται για ταξίδι στη Βραζιλία και την Αργεντινή την προσεχή εβδομάδα για να δει παίκτες που ενδιαφέρουν τον Ολυμπιακό. Ενας από αυτούς είναι ο 19χρονος Λεάντρο Ατίλιο Ρομανιόλι, μέλος της Εθνικής Ελπίδων της Αργεντινής, ο οποίος αγωνίζεται στη Σαν Λορέντζο, και ο Νταμιάν Μάνσο της Νιούελς Ολντ Μπόις.
 Οι Νοτιοαμερικάνοι που αγωνίζονται στην Ευρώπη και ενδιαφέρουν τον Ολυμπιακό είναι οι Γκαμάρα, Αγιάλα, Ζουνίνιο, ενώ καθημερινά μάνατζερ στέλνουν φαξ και για άλλους ξένους που αγωνίζονται είτε στη θέση του λίμπερο είτε 10άρι είτε σέντερ φορ.
 Σήμερα πάντως παίρνουν σειρά οι Ελληνες, καθώς το πρωί στα γραφεία του Ολυμπιακού θα γίνει η συνάντηση του Γιώργου Λούβαρη με τους Αλέξη Αλεξανδρή, Κυριάκο Τοχούρογλου για την ανανέωση των συμβολαίων τους. Πρόθεση του Ολυμπιακού είναι να παραμείνουν για έναν ακόμα χρόνο στην ομάδα, το ίδιο θέλουν και οι παίκτες, αλλά όλα θα ξεκαθαρίσουν από το οικονομικό. Για τον Τοχούρογλου άλλωστε έχει ενδιαφερθεί και ο ΠΑΟΚ, όπως και για τον Αλεξανδρή.
 Την προσεχή εβδομάδα αναμένεται να περάσουν από τα γραφεία του Ολυμπιακού και οι Καραπιάλης, Καραταΐδης. Ο Σίνισα Γκόγκιτς, ο οποίος από την Κυριακή το βράδυ θα αποτελέσει παρελθόν για τον Ολυμπιακό, δήλωσε χθες: «Ηρθα ως άγνωστος και πέτυχα στην Ελλάδα και αυτό επειδή μπόρεσα να αποδείξω την αξία μου. Οι φίλαθλοι του Ολυμπιακού θα είναι πάντα στην καρδιά μου. Τώρα θα κοιτάξω να βρω άλλη ομάδα. Αντέχω ακόμα και έχω κάποιες προτάσεις από την Ελλάδα, αλλά και την Κύπρο, όπως τον ΑΠΟΕΛ και την Ανόρθωση».
 Ανοιχτό άφησε το ενδεχόμενο να γυρίσει στον Ολυμπιακό ο Γρηγόρης Γεωργάτος, κατά την επιστροφή του χθες το απόγευμα από την Ιταλία. «Τίποτα δεν είναι σίγουρο ακόμα. Ηρθα για διακοπές και να πανηγυρίσω μαζί με τα παιδιά του Ολυμπιακού τον τίτλο. Θα δούμε τι θα γίνει τις προσεχείς μέρες. Ανήκω πάντως στην Ιντερ και νιώθω ευχαριστημένος που θα παίξουμε στο Champions League την επόμενη περίοδο».
 Ο Χρήστος Πατσατζόγλου με δηλώσεις του στον Flash 9.61 υποστήριξε: «Είμαι πολύ αγχωμένος, αφού περιμένω πώς και πώς να γίνει η συνάντηση για να ενταχθώ στην ομάδα του Ολυμπιακού. Ο κ. Μαντζουράκης με έκανε πολυσύνθετο παίκτη και ήταν αυτός που με καθιέρωσε στη SKΟDA Ξάνθη. Με ξεκίνησε αμυντικό χαφ, αλλά έχω παίξει και λίμπερο, στόπερ και μπακ».
 _ Συγχαρητήριο τηλεγράφημα στον Ολυμπιακό για την κατάκτηση του τίτλου έστειλαν χθες η Γαλατασαράι, ο ΠΑΟΚ και η Ανόρθωση.
