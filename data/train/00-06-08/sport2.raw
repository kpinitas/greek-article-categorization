 Με αεροπλάνα και...βαπόρια, αλλά και με 2.850 άνδρες όλων των βαθμών και των ειδικοτήτων θα εποπτεύει το Λιμενικό Σώμα τις θαλάσσιες περιοχές του Αργοσαρωνικού και του νότιου Ευβοϊκού όπου το Σεπτέμβριο του 2004 αθλητές απ' όλο τον κόσμο θα αναμετριούνται σε τρία κατ' εξοχήν θαλάσσια Ολυμπιακά αθλήματα.
 Την άγρυπνη φύλαξη από τους λιμενικούς, οι οποίοι μέχρι το 2004 θα πρέπει να έχουν εκπαιδευθεί σε όλα τα υπερσύγχρονα ηλεκτρονικά μέσα επιτήρησης, ανακοίνωσε χθες ο ΥΕΝ Χρήστος Παπουτσής, ο οποίος εξηγώντας τα σχέδια δράσης τόνισε ότι, εκτός από την 24ωρη φύλαξη των αθλουμένων και των θεατών που θα παρακολουθούν τα αγωνίσματα της ιστιοπλοΐας, της κωπηλασίας, του μπιτς βόλεϊ και πιθανότατα και του θαλάσσιου σκί, η χώρα μας είναι υποχρεωμένη να εξασφαλίσει την άνετη διαμονή 15.000 και πλέον επισκεπτών σε επιβατηγά πλοία και κρουαζιερόπλοια.
 Η δράση των λιμενικών αναφέρεται καρέ καρέ στο Προκαταρκτικό Επιχειρησιακό Σχέδιο που ήδη βρίσκεται στα χέρια του πρωθυπουργού προς έγκριση και το οποίο αναφέρει μεταξύ άλλων ότι για να είναι ασφαλείς τόσο οι αγωνιζόμενοι όσο και οι θεατές θα πρέπει μέχρι το 2003 να προσληφθούν στο Λιμενικό 2.850 άνδρες από τους οποίους οι 850 θα χρησιμοποιηθούν στα υπό προμήθεια πλωτά και εναέρια μέσα.
 Επίσης θα απαιτηθεί, σύμφωνα με το Επιχειρησιακό Σχέδιο, η προμήθεια διαφόρων υλικών και μέσων συνολικού ύψους 140, 9 δισ., ενώ σε συνεργασία με τον Οργανισμό «Αθήνα 2004» θα χρειαστούν 295, 7 δισ. δραχμές για έργα και παρεμβάσεις στα λιμάνια και τις μαρίνες της χώρας.
 Οσον αφορά τις 24ωρες περιπολίες των λιμενικών, κάποιοι από τους οποίους θα χρησιμοποιηθούν στην ασφάλεια υψηλών προσώπων, θα πραγματοποιούνται από αέρα και θάλασσα από την ευρύτερη θαλάσσια περιοχή του Πειραιά μέχρι και το Σχινιά, ενώ παράλληλα στους χερσαίους χώρους των περιοχών θα περιπολούν οχήματα και πεζές περιπολίες.
 Tέλος, στο ίδιο σχέδιο αναφέρεται ότι σύμφωνα με τα αυξημένα και εξειδικευμένα μέτρα ασφαλείας ώστε να προληφθούν δυσάρεστα γεγονότα ή να αποτραπούν ενέργειες που πιθανόν να επιχειρηθούν την περίοδο διεξαγωγής των Ολυμπιακών Aγώνων, οι λιμενικοί θα επιτηρούν σε 24ωρη βάση, εκτός από τους χώρους διεξαγωγής των αγωνισμάτων, και τα λιμάνια-πύλες εισόδου στη χώρα, που είναι: Kέρκυρα, Hγουμενίτσα, Πάτρα, Hράκλειο, Pόδο, Kώς, Πειραιάς και Θεσσαλονίκη. Eπίσης, λιμενικοί θα περιπολούν και σε όλα τα παραθαλάσσια ξενοδοχεία στα οποία θα διαμένουν αθλητές και ξένοι επισκέπτες.
