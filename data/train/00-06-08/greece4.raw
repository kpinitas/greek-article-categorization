Eμμεση πρόσκληση προς τον Αρχιεπίσκοπο να συναντηθεί με τον υπουργό Παιδείας και να προετοιμάσουν τη συνάντηση με τον πρωθυπουργό απηύθυνε χθες η κυβέρνηση, μεταθέτοντας έτσι στην Εκκλησία την ευθύνη για την επιδείνωση των σχέσεων των δύο μερών. Ταυτόχρονα, όμως, ξεκαθάρισε ότι αντικείμενο της συζήτησης δεν μπορεί να είναι θέματα αποκλειστικής αρμοδιότητας της πολιτείας, 
δηλαδή δεν μπορεί να είναι το θέμα των ταυτοτήτων.
 Κυβερνητικές πηγές έλεγαν χθες το βράδυ ότι αν ο Αρχιεπίσκοπος συνεχίσει να υιοθετεί τη γραμμή των έξαλλων της Ιεραρχίας, σύντομα θα διαπιστώσει ότι βρίσκεται προ αδιεξόδου. Και επισήμαιναν ότι στους κόλπους της Ιεραρχίας ακούστηκαν ήδη φωνές ηπιότητας από μητροπολίτες, ενώ και καθηγητές της Θεολογίας, συνεργάτες του Αρχιεπισκόπου παίρνουν αποστάσεις από τη σκληρή γραμμή του.
 Ο κυβερνητικός εκπρόσωπος επέρριψε χθες στην Ιεραρχία την ευθύνη για τη μη διεξαγωγή διαλόγου. «Η κυβέρνηση έκρινε ότι είναι προτιμότερο να γίνει η συνάντηση με τον υπουργό Παιδείας, πράγμα που αρνήθηκε η Ιεραρχία.Και όπως η κυβέρνηση δεν θα ορίσει τους εκπροσώπους της Ιεραρχίας, έτσι και η Ιεραρχία δεν είναι δυνατόν να ορίσει ποιοι από την κυβέρνηση θα συζητήσουν μαζί της», είπε ο Δ. Ρέππας και πρόσθεσε με έμφαση: «Οι πόρτες του υπουργού Παιδείας είναι ανοικτές».
 - Τόνισε ότι η κυβέρνηση δεν αντιμετωπίζει την Εκκλησία ως πολιτικό συνομιλητή 
 - Προσδιόρισε ως θέματα που μπορεί να περιληφθούν στην ατζέντα της συζήτησης μεταξύ πολιτείας και Εκκλησίας «έργα ανάπτυξης για τα οποία θέλει να αναλάβει πρωτοβουλίες η Εκκλησία, θέματα εκκλησιαστικής εκπαίδευσης, απονομής της εκκλησιαστικής δικαιοσύνης κ.ά.».
 - Απέρριψε τις επικρίσεις της Εκκλησίας, ότι η κυβέρνηση σχεδιάζει να λάβει και άλλα μέτρα αντίστοιχα με αυτό της απάλειψης του θρησκεύματος.«Το θέμα που αντιμετωπίσαμε αφορά ένα δημόσιο έγγραφο και τα στοιχεία που πρέπει να περιλαμβάνονται σ' αυτό. Τίποτε άλλο». 
 Ο κ. Ρέππας δέχτηκε πολλές ερωτήσεις για το ποιο είναι το θρήσκευμα του πρωθυπουργού και απάντησε: «Η ταυτότητα που έχει ο πρωθυπουργός είναι η ταυτότητα που έχετε κι εσείς, η οποία περιλαμβάνει συγκεκριμένα στοιχεία. Απο εκεί και πέρα δεν επιτρέπεται να μεταφέρουμε τη συζήτηση σε άλλο πεδίο. Δεν πρέπει, δηλαδή, να συζητήσουμε για τα επιμέρους στοιχεία που συγκροτούν την προσωπικότητα των ατόμων, μηδέ εξαιρουμένου και του πρωθυπουργού. Γιατί να το κάνουμε; Για να ικανοποιήσουμε ποιο σκοπό; Για να επιδοθούμε σε κυνήγι μαγισσών; Δεν θα μετατραπούμε σε Ιερά Εξέταση».
 «Ολίσθημα» χαρακτήρισε ο Κ. Σκανδαλίδης τα περί πραξικοπήματος του Αρχιεπισκόπου. «Η πολιτικολογία και όλη η εικόνα που δημιουργήθηκε δεν ταιριάζει στην Εκκλησία», είπε ο γραμματέας του ΠΑΣΟΚ στο ραδιοσταθμό «Φλας».«Η Εκκλησία κάνει μεγάλο λάθος όταν μιλά με πολιτικούς όρους», δήλωσε ο 
βουλευτής Θ. Τσουκάτος. Αντίθετα, ο συνάδελφός του Π. Κρητικός επέρριψε στην κυβέρνηση την ευθύνη για τη σύγκρουση και ζήτησε να γίνει δημοψήφισμα.
 N.Δ.: Για κοροϊδία κατηγόρησε ο Kώστας Καραμανλής την κυβέρνηση σχολιάζοντας το θέμα που έχει προκύψει με την Eκκλησία, τονίζοντας ότι έχει πάγια θέση υπέρ 
 KKE: Το ΚΚΕ εκφράζει την αντίθεσή του με τα συλλαλητήρια και επικρίνει την κυβέρνηση, επειδή είχε τη δυνατότητα να προωθήσει το διαχωρισμό της Eκκλησίας από το κράτος, στο πλαίσιο της αναθεώρησης του Συντάγματος, αλλά δεν το έκανε.
 ΣYN: «Ο Συνασπισμός καλεί την κυβέρνηση να αναλάβει πρωτοβουλία ώστε κατά τη διαδικασία αναθεώρησης του Συντάγματος να συζητηθεί ο χωρισμός Eκκλησίας και κράτους», δήλωσε ο N. Kωνσταντόπουλος στα Xανιά.
 Ο Συνασπισμός διοργανώνει απόψε στις 7.30, στο ξενοδοχείο «Εσπέρια», εκδήλωση 
για τις σχέσεις κράτους-Eκκλησίας με ομιλητές τους Σάββα Αγουρίδη, Aγγελο Ελεφάντη, Φίλιππο Ηλιού, Αντώνη Μανιτάκη και Μιχάλη Παπαγιαννάκη. Θα παρέμβει ο Νίκος Κωνσταντόπουλος.
 Η Ανανεωτική Εκσυγχρονιστική Κίνηση της Αριστεράς κατηγορεί την Iεραρχία ότι φιλοδοξεί να ηγηθεί όλων των αναχρονιστικών, αντιδραστικών και εθνικιστικών δυνάμεων της χώρας.
