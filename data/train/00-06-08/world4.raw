 Ειδικές δυνάμεις της αστυνομίας αντιμετώπισαν με δακρυγόνα πλήθος οργισμένων επενδυτών στο Βουκουρέστι, που διαδήλωναν ζητώντας να τους αποζημιώσει η κυβέρνηση επειδή έχασαν τις οικονομίες τους τοποθετώντας τις σε επενδυτικό φορέα που θεωρούσαν ότι έχει την υποστήριξή της.
 Ο πρώην πρόεδρος του Εθνικού Ταμιευτηρίου της Ρουμανίας, Καμένκο Πετρόβιτσι, συνελήφθη κατηγορούμενος για κατάχρηση εξουσίας, επειδή, σύμφωνα με την Eισαγγελία, στήριξε παράνομα το Εθνικό Ταμείο Επενδύσεων, παραπλανώντας τους επενδυτές που πίστεψαν ότι το Ταμείο αυτό είχε εγγυήσεις από την κυβέρνηση.
 Ο Πετρόβιτσι δεν ήταν αρμόδιος για να παρέχει τέτοιου είδους υποτιθέμενες εγγυήσεις. Η κυβέρνηση έκλεισε το Ταμείο στα τέλη Μαΐου, με αποτέλεσμα οι επενδυτές να χάσουν 3 τρισεκατομμύρια λέι (περίπου 150 εκατομμύρια δολάρια) και άλλα 290 δισεκατομμύρια λέι (περίπου 14 εκατομμύρια δολάρια) το Ταμιευτήριο. Οπως τελικά αποδείχτηκε, ήταν λίγοι οι επενδυτές εκείνοι που, όταν κυκλοφόρησαν οι φήμες για επικείμενη κατάρρευση του Ταμείου, αντέδρασαν γρήγορα και τράβηξαν τις οικονομίες τους.
 Στη χθεσινή διαδήλωση στο Βουκουρέστι, οι αστυνομικές δυνάμεις είχαν εντολή να 
χρησιμοποιήσουν «κάθε μέσο», ακόμη και βία, για να αναχαιτίσουν τις αντιδράσεις του πλήθους αν η κατάσταση έπαιρνε βίαιη τροπή. «Κλέφτες, κλέφτες», φώναζαν οργισμένοι οι διαδηλωτές και πολλοί περιέγραφαν κλαίγοντας το μέγεθος της οικονομικής τους καταστροφής.
 Yστερα από πολύωρες συνομιλίες 24 αντιπροσώπων των επενδυτών με συμβούλους του 
Ρουμάνου πρωθυπουργού, Μούγκουρ Ιζαρέσκου, ανανεώθηκε απλώς το σύνθημα για συνέχιση των κινητοποιήσεων.
 Τώρα αναμένεται να οριστεί ένα ειδικό συμβούλιο από το ρουμανικό Κοινοβούλιο που θα εξετάσει τον τρόπο λειτουργίας των επενδυτικών φορέων στη χώρα.
