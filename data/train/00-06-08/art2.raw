«Εμείς κάθε τόσο ξεπερνάμε το όριο» διαπίστωνε αποφασιστικά χθες το μεσημέρι, στα αθηναϊκά γραφεία του Ευρωπαϊκού Πολιτιστικού Κέντρου Δελφών, η πρόεδρός του Ελένη Γλύκατζη-Αρβελέρ. Δεν είχε άδικο. Μια ματιά στο θερινό πρόγραμμα εκδηλώσεων του ΕΠΚεΔ είναι αρκετή για να πειστεί κανείς πως πρόκειται να ταρακουνήσει για τα καλά τα πολιτιστικά δρώμενα του καλοκαιριού.
 Δεν είναι μόνο η Pωσίδα Σάρα Μπερνάρ, Aλα Ντεμίντοβα, ή ο νομπελίστας Ντάριο Φο μαζί με τη συμβία του Φράνκα Ράμε, είναι και ο Ταντάσι Σουζούκι και ο Ανατόλι Βασίλιεφ μερικά μόνο από τα «ιερά τέρατα» που θα βρεθούν σε λίγες μέρες στον ομφαλό της γης, συμμετέχοντας στη Διεθνή Συνάντηση «όλων ανεξαιρέτως των τάσεων» του ΕΠΚεΔ, που ξεκινά στις 17 του μηνός.
 Η συνάντηση εγκαινιάζεται με μια μοναδική εικαστική συνάντηση της Χρύσας και του Τάκη. Πρόκειται για την πρώτη συνύπαρξη των δύο καταξιωμένων καλλιτεχνών (υπό το γενικό τίτλο: «Κορυφαίοι δημιουργοί-Χρύσα-Τάκης»), που θα πλαισιωθεί με ημερίδα με θέμα: «Τέχνη και Τεχνολογία στον 20ό αιώνα» (στο συνεδριακό κέντρο στους Δελφούς).
 Η προετοιμασία του εικαστικού γεγονότος, που επιμελείται ο διευθυντής της Πινακοθήκης Πιερίδη, Τάκης Μαυρωτάς και θα πραγματοποιηθεί στους χώρους του ΕΠΚεΔ στους Δελφούς, ξεκίνησε ήδη από το χειμώνα του 2000. Στην έκθεση των Δελφών ο Τάκης θα πρωτοπαρουσιάσει τη νέα του δουλειά (2000-2000), η οποία βασίζεται στη φωτοβολταϊκή ενέργεια. Συνολικά θα εκτεθούν 18 μνημειακά έργα. Εξάλλου ο καλλιτέχνης θα τοποθετήσει στον κήπο του ΕΠΚεΔ το μεγαλύτερο γλυπτό εξωτερικού χώρου στην Ελλάδα, το περίφημο «Hommage a Apollon», το οποίο και θα 
παραμείνει στη μόνιμη συλλογή έργων σύγχρονης τέχνης του ΕΠΚεΔ στους Δελφούς. Θα εκτεθούν επίσης άλλα εφτά «Φωτοβολταϊκά Σινιάλα» του Τάκη. Μεταξύ των έργων 
που θα εκτεθούν στους Δελφούς συγκαταλέγονται επίσης και τα τρία «Μουσικά γλυπτά», μαζί μ' επτά «Ηχητικές χορδές», τα γνωστά «Environment Musical».
 Η Χρύσα, που, ας σημειωθεί, εκθέτει για πρώτη φορά στους Δελφούς, θα παρουσιάσει τα μνημειακά γλυπτά της: «Αθηναϊκό Τοπίο Νο2», «Αθηναϊκό τοπίο Νο3», την περίφημη «China Town», το «Τοπίο Παρισιού Νο 2» κ.ά. από τη φημισμένη ενότητα της δουλειάς της με τίτλο «Τοπία Πόλεων». Μεταξύ άλλων, στους Δελφούς θα παρουσιαστούν για πρώτη φορά τα χάλκινα «Κυκλαδικά βιβλία», με υπότιτλο «Πράσινη σειρά».
 Το θέατρο και δη το αρχαίο δράμα ανέκαθεν αποτελεί βασικό πυρήνα των εκδηλώσεων του ΕΠΚεΔ. Ετσι, το στίγμα των θερινών εκδηλώσεών του προσδιορίζεται από τη δεκαήμερη (30 Ιουνίου- 8 Ιουλίου) Χ' Διεθνή Συνάντηση Αρχαίου Ελληνικού Δράματος, με θέμα «2.500 χρόνια Αρχαίου Ελληνικού Δράματος: Παράδοση και προοπτικές». Μια συνάντηση που συνίσταται σε μεγάλο συμπόσιο, σημαντικές θεατρικές παραγωγές, παράλληλα καλλιτεχνικά γεγονότα κ.ο.κ.
 Ιδιαιτέρως καθοριστική στη διαμόρφωση του προγράμματος στάθηκε η συνεργασία του ΕΠΚεΔ με τη Διεθνή Επιτροπή Θεατρικής Ολυμπιάδας, και δη τον πρόεδρό της Θόδωρο Τερζόπουλο. Οι οποίοι εξασφάλισαν στη Συνάντηση την επίσημη αναγγελία της Ολυμπιάδας της Μόσχας, τη νέα παραγωγή του Ταντάσι Σουζούκι, τη συμμετοχή τής Αλα Ντεμίντοβα, καθώς και τη συνεργασία του Διεθνούς Φεστιβάλ Θεάτρου της Κωνσταντινούπολης και του Διεθνούς Ινστιτούτου Μεσογειακού Θεάτρου (Ισπανία).
 Αναλυτικότερα, το πρόγραμμα της Συνάντησης εγκαινιάζεται με τη νέα παραγωγή του Εθνικού Θεάτρου: 
 - Tην «Ειρήνη» του Αριστοφάνη (σκηνοθεσία: Β. Νικολαΐδης), που θα κάνει πρεμιέρα στις 30 Ιουνίου στο Αρχαίο Στάδιο Δελφών (πρόκειται για την πρώτη συνεργασία του Ε.Θ. με το ΕΠΚεΔ).
 - Το πρωί της επόμενης ημέρας (1/7), στο συνεδριακό Κέντρο του ΕΠΚεΔ, θα πραγματοποιηθεί ένα ενδιαφέρον αφιέρωμα με τίτλο «Από τον Αριστοφάνη στον Ντάριο Φο», το οποίο περιλαμβάνει διάλεξη του Φο, καθώς και επίδειξη και αυτοσχεδιασμούς του νομπελίστα μαζί με τη Ράμε.
 - Το ίδιο βράδυ στο Αρχαίο Στάδιο Δελφών η μοναδική Αλα Ντεμίντοβα θα ερμηνεύσει τη δραματική σύνθεση «Τρίστια», που απαρτίζεται από μονολόγους ηρωίδων της αρχαίας τραγωδίας.
 - Στις 2 Ιουλίου, θα εγκαινιαστούν οι εργασίες του συμποσίου, με Ελληνες και ξένους εισηγητές, ενώ στο Μουσείο Δελφικών Εορτών (Σπίτι Σικελιανού) θα παρουσιαστεί το «Σύμπλεγμα της Μήδειας» σε μετάφραση-σκηνοθεσία Μάικλ Γουόλτον 
 - Μια δραματουργική σύνθεση με αποσπάσματα από τις τραγωδίες του Ευριπίδη «Τρωάδες», «Βάκχες» και «Μήδεια», υπό το γενικό τίτλο «Μυστική Γη», θα παρουσιαστεί σε σκηνοθεσία Κατερίνας Παπαϊακώβου στο Αρχαίο Στάδιο στις 3/7.
 - Tην ίδια βραδιά στο Μουσείο Δελφικών Εορτών νέοι δημιουργοί από την Ισπανία θα δώσουν παράσταση με τίτλο «Μετά τον ήλιο», σε κείμενο-σκηνοθεσία: Ροντρίγκο 
Γκαρσία (μια συνεργασία με το Διεθνές Ινστιτούτο Μεσογειακού Θεάτρου).
 - Και πάλι στο Μουσείο Δελφικών Εορτών, σε κείμενο και σκηνοθεσία τού Τούτκου Ογκούζ Αρίτσι, θα παρουσιαστεί στις 4/7 «Η Ελεγεία στον Ορφέα».
 - Αμέσως μετά, στον ίδιο χώρο, ο Γιάννης Κοντραφούρης θα παρουσιάσει τη «Μήδειά» του (υπογράφει το κείμενο και τη σκηνοθεσία).
 - Εκθεση βίντεο τέχνης των Βίκυς Μπέτσου, Μάνθου Σαντοριναίου και Βουβούλας Σκούρα θα εγκαινιαστεί στους κήπους του συνεδριακού κέντρου στις 5/7 (η παρουσίαση θα συνεχιστεί και στις 6/7).
 - Την επόμενη ημέρα (6/7) ο «Οιδίπους Τύραννος» του Σοφοκλή, σε σκηνοθεσία Τ. Σουζούκι θα είναι η μοναδική παράσταση που θα πραγματοποιηθεί στο Αρχαίο Στάδιο Δελφών.
 - Τα μέλη της Ευρωπαϊκής Επιτροπής Θεατρικής Ολυμπιάδας θα συνεδριάσουν στις 7/7 στην αίθουσα «Διόνυσος», οπότε και θα αναγγελθεί η θεατρική Ολυμπιάδα Μόσχας του 2001. «Φέτος οι Δελφοί θα γίνουν ο τόπος όπου θα ανακοινωθούν οι μεγάλες θεατρικές παραγωγές του μέλλοντος», σημειώνει σχετικά ο Θ. Τερζόπουλος.
 - Τελευταία θεατρική παράσταση της Συνάντησης θα είναι η σοφόκλεια «Αντιγόνη», 
που θα παρουσιαστεί στο αρχαίο στάδιο (7/7/) σε μετάφραση (στα αγγλικά) Μαριάν 
 - Η Συνάντηση πάντως θα σφραγιστεί στις 8/8, με ανοικτό εργαστήρι του μεγάλου 
Ρώσου σκηνοθέτη Ανατόλι Βασίλιεφ για την «Πολιτεία» του Πλάτωνος και τις «Τρεις αδελφές» του Τσέχοφ.
 - Στο πλαίσιο των εκδηλώσεων για το αρχαίο δράμα, στις 26/7, ο Γιάννης Μαρκόπουλος θα δώσει συναυλία, στο Αρχαίο Στάδιο Δελφών, με τη σύνθεσή του «Η λειτουργία του Ορφέα».
 - Ο συνολικός προϋπολογισμός όλων των εκδηλώσεων του καλοκαιριού του ΕΠΚεΔ (και των σεμιναρίων επιμόρφωσης καθηγητών μέσης εκπαίδευσης από τη Ρωσία [1-15/9] και του σεμιναρίου αρχαίων μαθηματικών [17-21/9]) ανέρχεται στα 150 εκατομμύρια.
 Πριν από λίγες ημέρες ο υπουργός Πολιτισμού Θ. Πάγκαλος υπέγραψε την απόφαση για τη δημιουργία ανοικτού θέατρου του ΕΠΚεΔ στους Δελφούς. Στον ίδιο ακριβώς τόπο όπου ο Τόνι Χάρισον είχε παρουσιάσει την παράστασή του στο παρελθόν.
 Του χρόνου, εξάλλου, το ΕΠΚεΔ προγραμματίζει μεγάλο συμπόσιο για τον Σωκράτη, με αφορμή τη συμπλήρωση 2.400 χρόνων από το θάνατό του.
