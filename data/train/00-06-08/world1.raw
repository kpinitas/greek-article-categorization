 Οχτώ χώρες του ΝΑΤΟ θα καθίσουν στο εδώλιο του Διεθνούς Δικαστηρίου για υπερβολική χρήση βίας κατά τους συμμαχικούς βομβαρδισμούς της Γιουγκοσλαβίας, η οποία κάλεσε τον ΟΗΕ να αποσύρει τις δυνάμεις του και την πολιτική του διοίκηση από το Κοσσυφοπέδιο. 
 Μολονότι το ΝΑΤΟ απέφυγε τη σε βάρος του ανάκριση από το Διεθνές Δικαστήριο, 8 
χώρες του (Βέλγιο, Καναδάς, Γαλλία, Γερμανία, Ιταλία, Ολλανδία, Πορτογαλία και 
Ισπανία) θα δικαστούν για υπερβολική χρήση βίας, μετά τις εναντίον τους μηνύσεις που υπέβαλε η Γιουγκοσλαβία στη Χάγη. Αρχικώς είχε υποβάλει μηνύσεις και εναντίον των ΗΠΑ και της Ισπανίας, αλλά το Δικαστήριο αποφάνθηκε ότι είναι 
αναρμόδιο για να δικάσει τις δύο χώρες, επειδή δεν έχουν υπογράψει τη Σύμβαση του 1948. Ο πρόεδρος του Δικαστηρίου, Γκιλμπέρ Γκιγιόμ, δήλωσε ότι οι μηνύσεις 
θα εκδικαστούν στις αρχές του 2001. Στη Βρετανία, η επιτροπή της Βουλής για θέματα εξωτερικής πολιτικής έκρινε τους NATΟϊκούς βομβαρδισμούς παράνομους, σύμφωνα με το διεθνές δίκαιο, αλλά απαραίτητους και εν πάση περιπτώσει, σημείωσε ότι η NATΟϊκή «επέμβαση δικαιώνεται για ηθικούς λόγους». Πάντως η επιτροπή προτείνει αλλαγές στις συνθήκες του ΝΑΤΟ ώστε να δημιουργηθεί νέος κώδικας που να καλύπτει τις «ανθρωπιστικές παρεμβάσεις». 
 Η έκθεση της επιτροπής κοινοποιήθηκε μετά την ανακοίνωση της Διεθνούς Αμνηστίας ότι το ΝΑΤΟ έκανε εγκλήματα πολέμου παραβιάζοντας τους στρατιωτικούς 
νόμους κατά τους συμμαχικούς βομβαρδισμούς. Πάντως χθες ανακοινώθηκε ότι η εισαγγελέας του Διεθνούς Δικαστηρίου, Κάρλα ντελ Πόντε, γνώριζε την έκθεση της 
Διεθνούς Αμνηστίας όταν απέκλειε τη διεξαγωγή ανακρίσεων σε βάρος του ΝΑΤΟ.
