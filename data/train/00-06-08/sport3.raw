 Την πρώτη μεταγραφή ξένου ποδοσφαιριστή θα ανακοινώσει ο Ολυμπιακός το αργότερο έως την Κυριακή. Η πειραϊκή ΠΑΕ βρίσκεται μια ανάσα από την ολοκλήρωση της απόκτησης κεντρικού αμυντικού, ο οποίος, εκτός απροόπτου, θα είναι ο Ρομπέρτο Φαμπιάν Αγιάλα της Μίλαν. Οι «ερυθρόλευκοι» είναι σε επαφές εδώ και μέρες με τον ιταλικό σύλλογο για τον 27χρονο Αργεντίνο κεντρικό αμυντικό, αλλά δεν αποκλείεται να γίνει η έκπληξη από τον Αντόνιο Κάρλος Ζάγκο, το Βραζιλιάνο της Ρόμα, χάρη στις καλές σχέσεις που έχει ο Ολυμπιακός με το σύλλογο της Ρώμης.
 Η «ερυθρόλευκη» ΠΑΕ πάντως είναι σε καθημερινή επαφή με την Αντερλεχτ για τον Παρ Ζέτερμπεργκ και δεν αποκλείεται ο Σουηδός μεσοεπιθετικός να είναι ο πρώτος που θα κλείσει στον Ολυμπιακό, ενώ πάντα «παίζει» δυνατά η περίπτωση του 24χρονου Ζε Ελίας της Ιντερ, ο οποίος αγωνίστηκε φέτος στην Μπολόνια. Στην πειραϊκή ΠΑΕ πάντως προτάθηκε χθες και ο 30χρονος Ιταλός αμυντικός της Μπολόνια, Μάσιμο Παγκανίν.
 Από τον Ολυμπιακό άφησαν χθες να διαρρεύσει ότι ενός από τους ανωτέρω τέσσερις ποδοσφαιριστές «θα ανακοινωθεί η απόκτησή του έως την Κυριακή», ενώ οι επαφές θα συνεχιστούν και με την Ατλέτικο Μαδρίτης για τους Ζουνίνιο, Γκαμάρα και Αγιάλα.
 Ο Ολυμπιακός θα επιδιώξει να κλείσει και τη δεύτερη μεταγραφή ξένου ποδοσφαιριστή ανάμεσα από αυτούς που ήδη αναφέραμε, αλλά οι «ερυθρόλευκοι» είναι σίγουρο ότι θα περάσουν από κόσκινο και την αγορά της Λατινικής Αμερικής.
 Ο Γιάννης Μαντζουράκης αναχωρεί αύριο το πρωί για το Μοντεβιδέο, όπου θα παρακολουθήσει τον αγώνα Πενιαρόλ-Νασιονάλ για τον μεσοεπιθετικό Πατσέκο, αλλά θα κάνει ταξίδι και σε άλλη χώρα. Ο «Ρουμάνος» τεχνικός θεωρείται σίγουρο ότι θα πάει στη Βραζιλία, όπου έχουν προταθεί στον Ολυμπιακό δύο μέσοι, αλλά και στην Αργεντινή για δύο επιθετικούς. Αυτό σημαίνει ότι οι «ερυθρόλευκοι» κοιτούν και επιθετικό, σε περίπτωση που κάτι δεν πάει καλά με την υπόθεση Κωνσταντίνου.
 Ο Ολυμπιακός θα ασχοληθεί πάλι την προσεχή εβδομάδα με τον Κύπριο επιθετικό, για τον οποίο ήδη έχει γίνει συζήτηση μεταξύ του Σωκράτη Κόκκαλη και του Βαγγέλη Μυτιληναίου και θα γνωρίζουμε οριστικά αν θα είναι στις 10 Ιουλίου στο Ρέντη με τους υπόλοιπους ποδοσφαιριστές της πειραϊκής ομάδας.
 Τη Δευτέρα ή την Τρίτη θα τελειώσει και η μεταγραφή του Χρήστου Πατσατζόγλου στον Ολυμπιακό, αφού ο μεγαλομέτοχος της SKΟDA Ξάνθης Χρήστος Πανόπουλος βρίσκεται αυτές τις μέρες στο εξωτερικό. Από εκεί και πέρα στην πειραϊκή ΠΑΕ θα ασχοληθούν και με την απόκτηση τερματοφύλακα, με πιθανότερους έναν εκ των Πουρλιοτόπουλου, Γεωργίου και εναλλακτική λύση τους Κελπέκη, Χανιωτάκη.
 - Τοπική εφημερίδα της Σεβίλης έγραψε χθες ότι «ο Ολυμπιακός ενδιαφέρεται για τον Βασίλη Τσάρτα», ενώ στο ρεπορτάζ γίνεται λόγος ότι «αρκετές ομάδες της Ισπανίας θέλουν να εντάξουν στη δύναμή τους τον Ζλάτκο Ζάχοβιτς».
 - Ο μάνατζερ του Ζλάτκο Ζάχοβιτς, Ζοσέ Βέγκα, ενημέρωσε το τελευταίο διήμερο τον Ολυμπιακό ότι έως το τέλος του μήνα θα έχει στα χέρια του επίσημη πρόταση για το Σλοβένο μεσοεπιθετικό, που θα ικανοποιεί την πειραϊκή ομάδα. Ενδιαφέρον για τον Πίτερ Οφορίκουε έχει δείξει σύλλογος της Γαλλίας, αλλά στον Ολυμπιακό δηλώνουν ότι «δεν έχει φτάσει κάτι επίσημο στα γραφεία μας».
