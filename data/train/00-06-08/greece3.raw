Μεγάλη τύχη είχε χθες τα ξημερώματα ο 70χρονος Βασίλης Ρεντίντας, που νοσηλευόταν ύστερα από χειρουργική επέμβαση προστάτη σε θάλαμο στο κτίριο «Ρίπειο» του Ασκληπιείου Βούλας.
 Ενας μεγάλος σοβάς, που ξεκόλλησε από το ταβάνι του θαλάμου, έπεσε πάνω του. «Ευτυχώς», δήλωσε ο ίδιος χθες στους δημοσιογράφους, «που δεν κοιμόμουν ανάσκελα, γιατί σήμερα δεν θα ζούσα, καθώς θα με χτυπούσαν τούβλα και ασβέστης 
κατευθείαν στο πρόσωπο. Ημουν ξαπλωμένος στο πλάι και έτσι μέρος των υλικών από το ταβάνι δέχτηκε και η πλάτη μου».
 Υστερα από εξετάσεις, ο ασθενής διαπιστώθηκε ότι είχε υποστεί ελαφρά κρανιοεγκεφαλική κάκωση και οι γιατροί αναγκάστηκαν να του βάλουν 10 ράμματα για να κλείσουν την πληγή. 
 Το περιστατικό έγινε μία ώρα μετά τα μεσάνυχτα της Τρίτης σ' ένα θάλαμο της Ουρολογικής Κλινικής με έξι κρεβάτια. Το κύριο μέρος της οροφής που αποκολλήθηκε έπεσε στο διπλανό κρεβάτι από εκείνο που κοιμόταν ο Βασίλης Ρεντίνας. 
 Ο ασθενής όμως, του οποίου το κρεβάτι καταπλακώθηκε, εκείνη την ώρα είχε βγει για λίγη δροσιά και τσιγάρο στη βεράντα του κτιρίου! Και για εκείνον η τύχη ήταν με το μέρος του. 
 Από χθες ο θάλαμος αυτός έκλεισε και το υπουργείο έδωσε εντολή να διερευνηθεί με κάθε σχολαστικότητα η περίπτωση και κυρίως, όπως δήλωσε ο γ.γ. του υπουργείου Υγείας Χ. Σοφιανός, να δοθεί απάντηση στο γιατί η τεχνική υπηρεσία του νοσοκομείου δεν φρόντισε για την αποκατάσταση του προβλήματος και κυρίως γιατί δεν είχε προβλέψει τις συνέπειες.
 Οπως ανέφερε ο πρώην πρόεδρος της ΕΙΝΑΠ Χ. Ζαχαρόγιαννης, που εργάζεται στο Ασκληπιείο, το κτίριο «Ρίπειο» έχει κτιστεί από το 1912 με χρήματα ενός δωρητή, ενώ άλλα τρία κτίρια, το «Αικατερίνη Β'», το «Λοβέρδειο» και το «Παρασκευοπούλειο», έχουν κτισθεί το 1930.
 Το «Αικατερίνη Β'» είναι σε χειρότερη κατάτασταση και αργά ή γρήγορα, είπε χαρακτηριστικά, «θα πέσει και αυτό στα κεφάλια μας». Εν τω μεταξύ, χθες, ο διευθυντής της Ουρολογικής Κλινικής Κ. Γεωργούντζος, με έγγραφο που απέστειλε στη διοίκηση του νοσοκομείου, αναφέρει ότι η αποκόλληση είναι αποτέλεσμα της διαρροής νερών από την ταράτσα και ζήτησε τη μεταφορά των ασθενών σε άλλα τμήματα, επειδή υπάρχει κίνδυνος από την ίδια αιτία να πέσουν και άλλοι σοβάδες. 
 Την επισκευή της ταράτσας είχαν ζητήσει γιατροί και νοσηλευτικό προσωπικό από το 1998.
