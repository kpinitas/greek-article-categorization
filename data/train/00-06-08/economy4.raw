 Τα ελατήρια όμως της αληθινής αιτίας που οδήγησε στη χθεσινή μεγάλη πτώση κατά 2, 62% με το δείκτη να κατρακυλά κάτω από το όριο των 4.350 μονάδων περικλείονται σε μία και μοναδική φράση: «υποτιμητική κερδοσκοπία».
 Είναι το ίδιο ακριβώς φαινόμενο που είχε παρατηρηθεί στο διάστημα πριν η αγορά 
ξεκινήσει να κινείται ανοδικά προς τις 4.800 μονάδες, όταν τα θεσμικά αλλά και 
τα ιδιωτικά χαρτοφυλάκια της αγοράς είχαν εγκαταλείψει το αγοραστικό ενδιαφέρον αφήνοντας την αγορά να κατρακυλήσει σε χαμηλότερα επίπεδα.
 Ακριβώς το ίδιο φαίνεται να συμβαίνει και τις τελευταίες ημέρες, αν κρίνουμε και από τη συρρίκνωση του ημερήσιου τζίρου συναλλαγών στα αρκετά χαμηλά επίπεδα των 126 δισ. δρχ. που είχαν καιρό να εμφανιστούν στη Σοφοκλέους. 
 Ακόμη και οι γνωστοί traders, που μεσουρανούν εδώ και πολύ καιρό με τη γνωστή δραστηριότητά τους, έδειξαν και αυτοί απρόθυμοι να «παίξουν» με τις διακυμάνσεις των τιμών που στο κάτω κάτω είναι ελάχιστες, αφού η πτωτική τάση είχε ξεκαθαρίσει ευθύς εξαρχής με την έναρξη της συνεδριάσης. 
 Οι μετοχές της Παράλληλης Αγοράς ήταν εκείνες που πιέστηκαν περισσότερο χθες με τον κλαδικό δείκτη να απομειώνεται κατά 6, 69% και τις κατασκευές να ακολουθούν με -5, 27%, ενώ σημαντική υποχώρηση σημείωσαν και οι Τράπεζες με απώλειες 2, 62%. Μοναδικός κλάδος που κατάφερε να εξέλθει ενισχυμένος από τη χθεσινή συνεδρίαση ήταν ο ασφαλιστικός, με κέρδη 0, 15%. 
 Το ήδη αρνητικό κλίμα που διαφαινόταν βάρυνε ακόμη περισσότερο χθες μετά και τις σχετικές δηλώσεις του υπουργού Eθνικής Οικονομίας Γιάννου Παπαντωνίου για την αναποτελεσματικότητα που παρατηρείται γύρω από το θέμα των αποκρατικοποιήσεων, οι οποίες φαίνεται τώρα να παίρνουν παράταση 6 μηνών από το χρονικό ορόσημο στο τέλος του έτους.
 Η αποχώρηση των Bρετανών μάνατζερ από την Ολυμπιακή Αεροπορία και το σκοτάδι που εξακολουθεί να καλύπτει την εκχώρηση ποσοστού έως και 10% σε στρατηγικό επενδυτή είναι κάποια πρώτα αρνητικά για την αγορά «σήματα», έστω κι αν το οικονομικό επιτελείο της κυβέρνησης επιμένει ότι ουδείς πρέπει να βιάζεται στα 
 Φυσικά σε όλα τα παραπάνω ήρθαν να προστεθούν και οι «καμπάνες» που έριξε η Επιτροπή Κεφαλαιαγοράς σε πλειάδα επιχειρηματιών και εταιρειών από όλο το φάσμα της χρηματιστηριακής αγοράς, στέλνοντας με αυτό τον τρόπο ένα μήνυμα ότι 
επαγρυπνεί και παρακολουθεί εκ του σύννεγυς κάποια περίεργα παιχνίδια που γίνονται με τις μετοχές. Λίγες ημέρες πριν, με μια διαδικασία που συνεχίζεται, 
είχε ανακύψει και το θέμα του ανοίγματος χιλιάδων κωδικών επενδυτών από τις ανακριτικές αρχές που αναζητούν στοιχεία για τις «μετοχές-φούσκες». 
 Στην δυστοκία που παρατηρείται πάλι στην ελληνική αγορά σημαντικό ρόλο φαίνεται να διαδραματίζει και η ψυχολογική κυρίως επίδραση από την καθυστέρηση 
των ξένων θεσμικών χαρτοφυλακίων να ξεκινήσουν ευρύτερες τοποθετήσεις σε ελληνικές μετοχές προ της αναβάθμισής της, κάτι που δημιουργεί εσφαλμένες εντυπώσεις ότι το Χρηματιστήριο της Αθήνας δεν ενδιαφέρει σοβαρά τους ξένους επενδυτές.
 Η απουσία τους, αλλά και η φυγή κάποιων άλλων από την ελληνική αγορά, έχει άλλωστε αρχίσει να επιφέρει σημαντικό αντίκτυπο και στον όγκο των συναλλαγών που παραμένει χαμηλός, με τους Eλληνες επενδυτές να έχουν εξαντλήσει σε μεγάλο 
βαθμό τις κεφαλαιακές δυνάμεις τους το προηγούμενο διάστημα.
 Σε κάθε περίπτωση, πάντως, έγκυροι αναλυτές επισημαίνουν ότι τα περιθώρια πτώσης του δείκτη περιορίζονται πλέον δραστικά σε επίπεδα που για την ώρα τουλάχιστον, δεν μπορεί να είναι χαμηλότερα των 4.250-4.300 μονάδων. Δεν είναι 
λίγοι, ακόμη, εκείνοι που πιστεύουν ότι επειδή η πτώση των τελευταίων ημερών έχει γίνει με χαμηλούς όγκους -κάτι δηλαδή που σημαίνει ότι η δεξαμενή των πωλητών είναι πλέον εξαιρετικά περιορισμένη- η ανοδική αντίδραση της αγοράς προς τα επίπεδα τιμών που έχει κατακτήσει έως τώρα θα είναι αρκετά βίαιη. 
