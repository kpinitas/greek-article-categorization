 Την πρόσληψη χρηματοοικονομικού συμβούλου, ο οποίος θα αποφασίσει τον τρόπο με τον οποίο θα προχωρήσει η περαιτέρω μετοχοποίηση της ΕΤΒΑ, αποφάσισαν χθες οι υπουργοί Εθνικής Οικονομίας Γ. Παπαντωνίου και Ανάπτυξης Ν. Χριστοδουλάκης. 
- Σε σύσκεψη που πραγματοποιήθηκε χθες στο υπουργείο Εθνικής Οικονομίας με τη συμμετοχή και του διοικητή της ΕΤΒΑ, Γ. Κασμά, εξετάστηκαν τα πιθανά σενάρια γύρω από το μέλλον της Τράπεζας. Σύμφωνα με το επικρατέστερο, το οποίο φαίνεται να προωθείται, είναι η διάθεση ενός πρόσθετου πακέτου μετοχών της τάξεως του 20%. Βέβαια ο τρόπος με τον οποίο θα διατεθεί το πακέτο αυτό, δηλαδή στο ευρύ επενδυτικό κοινό ή σε στρατηγικό εταίρο, αποτελεί θέμα το οποίο θα πρέπει να επιλύσει ο χρηματοοικονομικός σύμβουλος. 
 Πάντως με δεδομένο ότι ήδη έχει διατεθεί το 30% των μετοχών της ΕΤΒΑ, η διάθεση του νέου πακέτου μετοχών θα οδηγήσει στην ιδιωτικοποίηση της τράπεζας. 
Σημειώνεται ότι ήδη το 20, 5% των μετοχών της τράπεζας βρίσκεται στα χαρτοφυλάκια μικροεπενδυτών, το 1, 7% το κατέχουν οι εργαζόμενοι, το 2, 5% ελέγχεται από θεσμικούς επενδυτές και το 9% από την Αγροτική.
  Νέες συνθήκες στην ιδιωτικοποίηση της ΕTΒΑ αναμένεται ότι θα δημιουργήσει η πρόθεση των εργαζομένων στο Nαυπηγείο Σκαραμαγκά να διαθέσουν και αυτοί για πώληση το ποσοστό του 49% των μετοχών που ελέγχουν μέσω του συνεταιρισμού τους. Η ΕΤΒΑ, ήδη από την περσινή γενική συνέλευση, έχει διαμηνύσει ότι επιθυμεί να απαλλαγεί από τη συμμετοχή της στο 51% του μετοχικού κεφαλαίου του 
ναυπηγείου, καθώς η επιχείρηση συνεχίζει να είναι παθητική με σωρευμένες ζημιές που πλησιάζουν τα 50 δισ. δρχ.
 Το εμπόδιο σε μια τέτοια προοπτική, που θεωρούνταν ο έλεγχος του 49% των μετοχών από τους εργαζόμενους, δείχνει να ξεπερνιέται καθώς ο πρόεδρος του συνεταιρισμού Γιώργος Κοντάκης εμφανίζεται πρόθυμος να συζητήσει με αξιόπιστους επενδυτές για μεταβίβαση του ποσοστού αυτού. Σύμφωνα με πληροφορίες, κατ' αρχάς ενδιαφέρον για το Σκαραμαγκά έχουν εκδηλώσει οι επιχειρηματίες Κόκκαλης και Μυτιληναίος, ενώ στάση αναμονής τηρεί ο επικεφαλής 
των Nαυπηγείων Ελευσίνας και Νεωρίου Νίκος Ταβουλάρης. Πάντως το σκηνικό ως προς τις προθέσεις της ΕΤΒΑ αναμένεται να ξεκαθαρίσει αύριο στη γενική συνέλευση των μετόχων της.
