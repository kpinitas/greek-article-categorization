 Αβέβαιο διαγράφεται το μέλλον του τραμ και του προαστιακού σιδηρόδρομου, τουλάχιστον για τους Ολυμπιακούς Αγώνες του 2004. Αυτό προκύπτει, εμμέσως πλην 
σαφώς, από τις χθεσινές δηλώσεις του υπουργού ΠΕΧΩΔΕ Κώστα Λαλιώτη μετά τη σύσκεψη με την πρόεδρο της επιτροπής «Αθήνα 2004» Γιάννα Αγγελοπούλου-Δασκαλάκη.
 Το δημοσιογραφικό συμπέρασμα λέει ότι τραμ και προαστιακός τα πάτησε το τρένο ή μάλλον το... μετρό, αφού θα δοθεί έμφαση, εκτός από τα 17 οδικά έργα, στις επεκτάσεις της υπόγειας γραμμής.
 Ο υπουργός ΠΕΧΩΔΕ, απαντώντας σε ερώτηση δημοσιογράφου, διευκρίνισε ότι ο φάκελος που είχε υποβληθεί από τη χώρα μας για την ανάληψη των Αγώνων θέλει ουσιαστικά επικαιροποίηση. «Στο φάκελο θεωρούσαμε ότι έπρεπε με μεγάλη ευθύνη να αποδείξουμε ότι η σύγχρονη Ελλάδα μπορεί να αναλάβει τη διεξαγωγή των Αγώνων», τόνισε ο Κ. Λαλιώτης και πρόσθεσε ότι υπήρχαν έργα που θα διευκόλυναν 
την κίνηση αλλά έλειπαν ορισμένα άλλα. Ενδεικτικά ανέφερε τις επεκτάσεις του μετρό, για τις οποίες είπε ότι υπάρχουν διασφαλισμένοι πόροι και χρονοδιαγράμματα. Μίλησε συγκεκριμένα για επεκτάσεις από Σεπόλια προς Περιστέρι, από Δάφνη προς Ηλιούπολη, από Εθνική Αμυνα προς Σταυρό και από Μοναστηράκι προς Αιγάλεω.
 Αναφέρθηκε στο τραμ και τον προαστιακό, διευκρινίζοντας ότι είναι θέματα του υπουργείου Mεταφορών, σημείωσε ωστόσο ότι «χρειάζονται το δικό τους χρονοδιάγραμμα, που θα ανακοινώσουμε». Συμπλήρωσε επίσης: «Σε κάθε περίπτωση θα έχουμε το καλύτερο δυνατό, ισοδύναμο με λύσεις συγκεκριμένες και μέσα από τη διαχείριση της κυκλοφορίας και μέσα από άλλες εναλλακτικές επιλογές υποδομών που υπάρχουν».
 Σύμφωνα με πληροφορίες, υπάρχουν προβληματισμοί και κυρίως έλλειψη μελετών για 
το τραμ, ενώ για τον προαστιακό εκτιμάται ότι δεν επαρκούν οι χρόνοι να ολοκληρωθεί ώς το 2004. Με αυτό το δεδομένο, το υπουργείο, παράλληλα με το μετρό, δίνει έμφαση στα 17 βασικά οδικά έργα που θα συνδέσουν τις βασικές ολυμπιακές εγκαταστάσεις με το οδικό δίκτυο της πρωτεύουσας, με κορυφαίο τον Ολυμπιακό Δακτύλιο. Για πέντε από αυτά τα έργα έχουν ήδη ανατεθεί οι μελέτες, που αναμένεται να παραδοθούν ώς το τέλος του χρόνου. Αλλες πέντε δημοπρατούνται στις 29 του μήνα, ενώ για τις υπόλοιπες 7 υπάρχουν μελέτες που χρειάζονται επικαιροποίηση.
 Ενα άλλο σημείο από τις δηλώσεις Λαλιώτη αφορά τα λεγόμενα «ορφανά» έργα, τα οποία βρίσκονται σε διαδικασία μεταφοράς από το 2004 στο υπουργείο ΠΕΧΩΔΕ. Για 
τα πέντε αυτά προγράμματα ο υπουργός διευκρίνισε ότι θα ζητήσει να υποβληθεί μνημόνιο συνεργασίας και πρωτόκολλο παραλαβής, στο οποίο θα αναφέρονται οι ενέργειες που έχουν γίνει έως τώρα. Οπως είναι γνωστό, έχουν γίνει ελάχιστα, με εξαίρεση το Π.Δ. για το Σχινιά, που εγκρίθηκε τον περασμένο μήνα από το Συμβούλιο της Επικρατείας.
 Η κ. Αγγελοπούλου-Δασκαλάκη δήλωσε ευχαριστημένη που επανήλθε στα θέματα των Ολυμπιακών Αγώνων, τονίζοντας ότι για την επάνοδό της ύστερα από 30 μήνες πείστηκε από τον πρωθυπουργό. Εξέφρασε δε τη βεβαιότητα ότι οι Αγώνες θα έχουν 
μεγάλη επιτυχία. Διευκρίνισε ότι είναι ευχαριστημένη από τις αρμοδιότητες που τις έχουν ανατεθεί και ότι δεν υπάρχουν προβλήματα συνεργασίας με τον κ. Μπακούρη.
