 Ο Μιλόσεβιτς είναι απατεώνας, ο γιος του απέκτησε πλούτη και οι κυρώσεις σε βάρος της Σερβίας έχουν στόχο να μην επιτρέψουν να βγάλουν έξω από τη χώρα τα χρήματα και να τα πάνε στο Μαϊάμι.
 Αυτή την απάντηση έδωσε ο Χαβιέ Σολάνα στους εκπροσώπους της σερβικής αντιπολίτευσης, που ζήτησαν την άρση των κυρώσεων σε βάρος της χώρας τους, στη 
συνάντηση που είχαν χθες το απόγευμα στο περιθώριο της άτυπης συνόδου των υπουργών Εξωτερικών των χωρών του Συμφώνου Σταθερότητας.
 Η παρατεινόμενη κρίση στη Γιουγκοσλαβία κυριάρχησε στη σύνοδο και στις κατ' ιδίαν συζητήσεις, ενώ ο υπουργός Εξωτερικών Γιώργος Παπανδρέου και ο Σκοπιανός 
ομόλογός του Αλεξάντερ Ντιμιτρόφ δεν έκρυψαν τις έντονες ανησυχίες τους για τα 
επεισόδια που έχουν σημειωθεί το τελευταίο διάστημα στα σύνορα FYRΟM-Κοσσυφοπεδίου. Ο Γ. Παπανδρέου υπογράμμισε ότι τα προβλήματα δεν λύνονται με αλυτρωτικές κινήσεις οποιασδήποτε ομάδας και επέμεινε ότι πρέπει να υπάρξει σεβασμός των μειονοτήτων και των υφισταμένων συνόρων στα Βαλκάνια, λέγοντας πως δεν χρειάζεται να δημιουργήσουμε ακόμη ένα έθνος.
 Η κατάσταση που επικρατεί στο Κοσσυφοπέδιο έχει ανησυχήσει ιδιαίτερα τον Χαβιέ 
Σολάνα, που χθες το απόγευμα αναχώρησε αεροπορικώς από τη Θεσσαλονίκη για την Πρίστινα δηλώνοντας αποφασισμένος να κάνει τα πάντα για να μην αποχωρήσουν οι Σέρβοι από την προσωρινή διοίκηση του Κοσσυφοπεδίου.
 Εκπρόσωποι δύο κομμάτων της σερβικής αντιπολίτευσης (ανάμεσά τους ο ηγέτης του 
Δημοκρατικού Κόμματος Ζόραν Τζίντζις), μη κυβερνητικών οργανώσεων και οι δήμαρχοι των πόλεων Νόβι Σαντ και Νις ταξίδεψαν ώς τη Θεσσαλονίκη και συναντήθηκαν με τον Χ. Σολάνα και τον ειδικό συντονιστή του Συμφώνου Σταθερότητας Μπόντο Χόμπαχ. Από ελληνικής πλευράς στη συνάντηση συμμετείχε ο Παναγιώτης Ρουμελιώτης.
 Τα στελέχη της αντιπολίτευσης τους παρουσίασαν τα σενάρια πολιτικών εξελίξεων στη Σερβία. Το ένα είναι η προσφυγή σε εκλογές το φθινόπωρο και το άλλο η εγκαθίδρυση δικτατορίας από τον Μιλόσεβιτς. Το δεύτερο συγκεντρώνει ελάχιστες πιθανότητες ως υπόθεση εργασίας, γι' αυτό και η συζήτηση επικεντρώθηκε στο κατά πόσο θα γίνουν με δημοκρατικό τρόπο οι εκλογές, καθώς εκτιμούν ότι ο Μιλόσεβιτς θα προσπαθήσει «με νύχια και με δόντια» να κρατηθεί στην εξουσία.
 Οι κ. Σολάνα και Χόμπαχ υποσχέθηκαν βοήθεια στην αντιπολίτευση, στις «ελεύθερες» πόλεις και σε μη κυβερνητικές οργανώσεις, αλλά οι συνομιλητές τους 
δεν έμειναν και τόσο ικανοποιημένοι. «Εμείς τους θέσαμε συγκεκριμένα ζητήματα και αυτοί μας έκαναν σεμινάρια περί δημοκρατίας», ήταν το σχόλιο ενός στελέχους της σερβικής αντιπολίτευσης.
 Την αλλαγή του πολιτικού συστήματος στη Σερβία θα την κάνουν οι κάτοικοί της, λέει τώρα ο ένθερμος υποστηρικτής των ΝΑΤΟϊκών επιδρομών Χ. Σολάνα και μιλάει για άνοιγμα της Ε.Ε. στην κοινωνία των πολιτών της Σερβίας. Επίσης απέφυγε να απαντήσει στις δύσκολες ερωτήσεις για τις επιπτώσεις της πολιτικής του ΝΑΤΟ στο λαό της Γιουγκοσλαβίας και επικαλέστηκε τον «μπαμπούλα» του Μιλόσεβιτς. Τόσο ο ίδιος όσο και ο Γ. Παπανδρέου χαρακτήρισαν τη Σερβία «μαύρη τρύπα» των Βαλκανίων, επειδή δεν μπορεί να γίνεται λόγος για ανασυγκρότηση χωρίς να συμπεριλαμβάνεται και η ίδια.
 «Ξεκινήσαμε τον αγώνα εναντίον της βραδύτητας και της γραφειοκρατίας, οι υποσχέσεις θα πρέπει να τηρούνται και αύριο να μετατρέψουμε τα προγράμματα σε έργα», είπε για το Σύμφωνο Σταθερότητας ο Μπ. Χόμπαχ, ενώ για προβλήματα γραφειοκρατίας που πρέπει να ξεπεραστούν μίλησε και ο Γ. Παπανδρέου. Προβλήματα δημιουργούνται με την έλλειψη συντονισμού ή την αλληλοεπικάλυψη αρμοδιοτήτων μεταξύ των θεσμικών φορέων της Ευρωπαϊκής Ενωσης.
 Στη συνάντηση που είχε με τον Γ. Παπανδρέου ο Μπ. Χόμπαχ επαναβεβαίωσε το ρόλο 
της Θεσσαλονίκης ως του επιχειρησιακού κέντρου για την ανάπτυξη του Συμφώνου Σταθερότητας και την υλοποίηση των προγραμμάτων στην περιοχή. Ωστόσο έθεσε το ζήτημα ότι υπάρχουν προβλήματα υποδομής και ανέφερε χαρακτηριστικά τις αεροπορικές συνδέσεις, τις οποίες δεν κρίνει επαρκείς. Εκανε, μάλιστα, τη σύγκριση με τη Βουδαπέστη, η οποία, κατά τον ίδιο, διαθέτει καλύτερη υποδομή για να είναι έδρα του Οργανισμού Ανασυγκρότησης.
 Στα συμπεράσματα της άτυπης συνάντησης τονίζεται πως οι χώρες της Bαλκανικής θα αναλάβουν περισσότερες ευθύνες σχετικά με την υλοποίηση του Συμφώνου Σταθερότητας και πρέπει να υπάρξει σύνδεση των περιφερειακών πρωτοβουλιών διαβαλκανικής συνεργασίας με το Σύμφωνο Σταθερότητας.
 Σε επίπεδο υπουργών συμμετείχαν η Ελλάδα, η FYRΟM, η Κροατία και το Μαυροβούνιο, ενώ με υφυπουργούς και αξιωματούχους υπουργείων εκπροσωπήθηκαν η Ιταλία, η Σλοβενία, η Βοσνία Ερζεγοβίνη, η Βουλγαρία, η Τουρκία, η Ρουμανία, η 
 Ο Γ. Παπανδρέου συναντήθηκε με τον ομόλογό του της Κροατίας κ. Πίκουλα και σε ό,τι αφορά τα διμερή θέματα συζήτησαν για τον Ιόνιο Δαλματικό αυτοκινητόδρομο, 
από την Ηγουμενίτσα μέχρι τη Σλοβενία, διά μέσου της Αλβανίας και της Κροατίας. Διμερείς συναντήσεις είχε και με τους κ. Χόμπαχ και Σολάνα. Στην άτυπη συνάντηση μετείχε και η υφυπουργός Εξωτερικών κ. Λαΐου.
