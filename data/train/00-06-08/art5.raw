Πέρασαν κιόλας δύο χρόνια από τότε που η «Ε» ρίσκαρε την έκδοση ενός ειδικού εβδομαδιαίου ενθέτου αποκλειστικά για το βιβλίο με τίτλο «Βιβλιοθήκη». Από τότε πέρασαν πολλές Παρασκευές που οι αναγνώστες μας, αλλά και οι ειδικοί (συγγραφείς, εκδότες κ.ά.) του χώρου του βιβλίου ξεφύλλισαν τη «Βιβλιοθήκη» μας, ενημερώθηκαν, προβληματίστηκαν και προκλήθηκαν ν' ανοίξουν διάλογο μέσα από τις σελίδες της. Πιστεύουμε ότι άξιζε τον κόπο! 
 Με αφορμή τα δύο αυτά χρόνια της «Βιβλιοθήκης» η «Ε» οργανώνει σήμερα το απόγευμα στις 6.30 στην αίθουσα εκδηλώσεων (Μίνωος 10-16) μια ακόμη συζήτηση-διάλογο με θέμα: «Η ελληνική πεζογραφία μπροστά στο νέο αιώνα» με τη συμμετοχή γνωστών συγγραφέων, κριτικών και δημοσιογράφων.
 Η συζήτηση θα έχει δύο ενότητες. Στην πρώτη, με τίτλο «Από την πολιτική και την ιστορία στην καθημερινότητα και την πολυμορφία» θα μιλήσουν οι: Θανάσης Βαλτινός (συγγραφέας), Γιώργης Γιατρομανωλάκης (καθηγητής και συγγραφέας), Πέτρος Τατσόπουλος (συγγραφέας), Ελισάβετ Κοτζιά (κριτικός), Παντελής Μπουκάλας (δημοσιογράφος, κριτικός) και Βαγγέλης Χατζηβασιλείου (δημοσιογράφος 
 Στη δεύτερη ενότητα με θέμα «Εντοπιότητα και κοσμοπολιτισμός: οι όροι του εξευρωπαϊσμού», εισηγητές θα είναι οι: Δημήτρης Νόλλας (συγγραφέας), Απόστολος 
Δοξιάδης (σκηνοθέτης, συγγραφέας), Μένης Κουμανταρέας (συγγραφέας), Ερση Σωτηροπούλου (συγγραφέας), Φαίδων Ταμβακάκης (συγγραφέας), Δημοσθένης Κούρτοβικ (κριτικός, συγγραφέας) και Αλέξης Ζήρας (κριτικός).
