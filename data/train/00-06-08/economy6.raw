Σε νέες βάσεις τίθεται ο ανταγωνισμός στην εγχώρια αγορά τροφίμων μετά την -εν πολλοίς αναμενόμενη- στρατηγική συνεργασία στην οποία ανακοίνωσαν ότι θα προχωρήσουν από κοινού δύο από τις ισχυρότερες εταιρείες του κλάδου, η Δέλτα Συμμετοχών και η εταιρεία Good y's. 
 Θέτοντας τέρμα σε μια πολυήμερη φημολογία, σύμφωνα με την οποία η Good y's δεχόταν επιθετική εξαγορά από τον όμιλο Δασκαλόπουλου, οι δύο επιχειρήσεις ανακοίνωσαν τελικά χθες ότι συμφώνησαν να συνεργαστούν, αφού όμως πρώτα απεδείχθη ότι η Δέλτα Συμμετοχών είχε ήδη καταστεί ο βασικός μέτοχος της Good y's με ποσοστό 11, 32%, αρκετά μεγαλύτερο δηλαδή του 8% που κατέχει μέχρι σήμερα ο δημιουργός και πρόεδρος των Good y's, Αχιλλέας Φώλιας. 
 Σύμφωνα με το κοινό ανακοινωθέν που εξέδωσαν χθες οι δύο εταιρείες, το πλαίσιο 
της συνεργασίας των δύο εταιρειών θα δομηθεί στη βάση τριών κύριων στόχων: 
 τη στρατηγική είσοδο της Δέλτα Συμμετοχών στον τομέα των υπηρεσιών εστίασης (fast food) 
  την επιθετική ανάπτυξη της Good y's ώστε να εξελιχθεί σε ηγέτη της ευρύτερης ευρωπαϊκής αγοράς, και τέλος
  την εκμετάλλευση συγκεκριμένων συνεργειών που απορρέουν από τα κοινά χαρακτηριστικά των δύο εταιρειών και τις συμπληρωματικές δυνατότητες που προκύπτουν από τη συνεργασία τους.
 Yπο το πρίσμα αυτό, καρπός της συμμαχίας των δύο εισηγμένων εταιρειών θα είναι 
η επέκταση της διανομής των γλυκών Floca (Good y's) σε ζαχαροπλαστεία και φούρνους, αξιοποιώντας το εκτεταμένο δίκτυο διανομής της Δέλτα, η διεύρυνση και ισχυροποίηση κοινής στρατηγικής στον τομέα του catering, η αξιοποίηση συνεργειών και τεχνογνωσίας της Δέλτα για την επιτάχυνση της επέκτασης της Good y's στη Νοτιοανατολική Ευρώπη, η εκμετάλλευση συνεργειών στην έρευνα και ανάπτυξη του δικτύου της Γενικής Τροφίμων -Μπάρμπα Στάθης ΑΕ (θυγατρική της Δέλτα) για τη δημιουργία γκάμας συσκευασμένων έτοιμων φαγητών, αλλά και της παραγωγής προϊόντων από τη θυγατρική της Good y's, Hellenic Catering.
 Οι δύο εταιρείες αποφάσισαν ακόμη να προχωρήσουν στην ίδρυση μικτών εταιρειών (joint venture) για την είσοδο σε νέες επιχειρηματικές δραστηριότητες, ενώ ο Δ. Δασκαλόπουλος πρότεινε στο διοικητικό συμβούλιο της Good y's να μελετήσει τη 
συμμετοχή της εταιρείας ή θυγατρικών της στο μετοχικό κεφάλαιο της Δέλτα. 
 Αξίζει να σημειωθεί ότι στο πλαίσιο της συνεργασίας o διευθύνων σύμβουλος της Δέλτα Συμμετοχών, Δημήτρης Δασκαλόπουλος, θα μετάσχει -όπως είναι φυσικό- στο νέο διοικητικό συμβούλιο της εταιρείας Good y's, ενώ το ίδιο θα γίνει και με τον Αχιλλέα Φώλια, ο οποίος θα μετέχει στη σύνθεση του Δ.Σ. της Δέλτα. 
