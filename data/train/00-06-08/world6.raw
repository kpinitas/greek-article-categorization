 Μια δύσκολα διαγνώσιμη πάθηση των γονιών καταδίκαζε μικρά παιδιά σε μόνιμη ασθένεια, όπως διαπίστωσαν ερευνητές σε νοσοκομείο της Ατλάντα, οι οποίοι παρατήρησαν ότι σε κάποιες περιπτώσεις νοσηλευόμενων παιδιών ήταν ανεξήγητη η έλλειψη βελτίωσης της υγείας τους παρά τη θεραπευτική αγωγή.
 Κρύβοντας βιντεοκάμερες σε 41 θαλάμους, είδαν να επιβεβαιώνονται με τον πιο ακραίο τρόπο οι φόβοι τους, αφού διαπίστωσαν ότι ορισμένες μητέρες άλλαζαν την 
αγωγή των παιδιών τους, τους έκαναν ενέσεις με ούρα και τους έκοβαν την αναπνοή προκειμένου να τα κρατούν σε μια μόνιμη κατάσταση ασθένειας.
 Οι κάμερες, που έμειναν τοποθετημένες για περισσότερα από τέσσερα χρόνια, οδήγησαν στη διάγνωση 23 κρουσμάτων μητέρων που έπασχαν από το σύνδρομο Μινχάουζεν δι' αντιπροσώπου, μια διανοητική ασθένεια που κάνει τους γονείς να κακομεταχειρίζονται τα παιδιά τους ώστε να βρίσκονται μόνιμα σε μία κατάσταση όπου θα έχουν ανάγκη να τα φροντίζουν. Οι γιατροί εκτιμούν μάλιστα ότι η πάθηση αυτή των γονιών έχει αποτέλεσμα το θάνατο των παιδιών τους κατά ένα ποσοστό 10%. Ωστόσο οι ίδιοι δέχονται ότι η διάγνωση της συγκεκριμένης ασθένειας είναι ιδιαιτέρως δύσκολη και άρα ο αριθμός των θυμάτων μπορεί να είναι μεγαλύτερος.
 Ακόμη και ειδικοί δηλώνουν ότι έμειναν έκπληκτοι από την αγριότητα κάποιων σκηνών, που θα ήταν δύσκολο να πιστέψει κανείς αν δεν έβλεπε μαγνητοσκοπημένες. «Μια από αυτές τις μέρες θα έχουμε μαγνητοσκοπημένο επεισόδιο με ένα παιδί που δολοφονείται», δήλωσε σοκαρισμένος ο δρ. Ντέιβιντ Τσάντγουικ, γιατρός, πρώην διευθυντής κέντρου προστασίας των παιδιών στο Παιδικό Νοσοκομείο του Σαν Ντιέγκο.
 Οι ερευνητές απευθύνουν έκκληση στα νοσοκομεία να χρησιμοποιήσουν κρυφές βιντεοκάμερες προκειμένου να διαγνώσουν το σύνδρομο Μινχάουζεν δι' αντιπροσώπου, που είναι παράγωγο του πιο συνηθισμένου συνδρόμου Μινχάουζεν, κατά το οποίο οι πάσχοντες επινοούν ψευδείς ασθένειες για να τραβήξουν την προσοχή των άλλων.
 Στην περίπτωση της έρευνας στο νοσοκομείο της Ατλάντα, οι μητέρες κατέφευγαν στη χρήση ακραίων μεθόδων. Οι γιατροί σε μία περίπτωση δεν μπορούσαν να εξηγήσουν το γεγονός ότι ένα παιδάκι με μόλυνση Ε-κόλι δεν έδειχνε καμία βελτίωση μέχρι που διαπίστωσαν ότι η μητέρα του τού έκανε ενέσεις με τα ούρα της. Σε άλλη περίπτωση μία μητέρα έκανε η ίδια εμετό πάνω στο παιδί της και ισχυριζόταν ότι εκείνο είχε συχνούς εμέτους. Ενα άλλο παιδί βρισκόταν σε μία μόνιμη κατάσταση σοβαρής ατονίας, μέχρι που διαπιστώθηκε ότι η μητέρα του τού χορηγούσε ενέσιμα διάφορα χημικά.
 Οι μητέρες έλεγαν τερατώδη ψέματα στους γιατρούς αλλά και στους συγγενείς τους, με τους οποίους μιλούσαν τηλεφωνικά.
 Η αστυνομία είχε προκαταβολικά ενημερωθεί για τη μαγνητοσκόπηση και πολλές μητέρες συνελήφθησαν κατηγορούμενες για βασανισμό, ενώ αντιμετωπίζουν και άλλες κατηγορίες.
 Ενδεκα από τις 23 πάσχουσες μητέρες είχαν κάποια σχέση με το νοσηλευτικό τομέα 
και οκτώ είχαν ιστορικό σεξουαλικής ή άλλης κακοποίησης.
