«Σύννεφα» συγκεντρώνονται πάνω από το επιδιωκόμενο «συναινετικό διαζύγιο» ανάμεσα στην κυβέρνηση και τους υπό απομάκρυνση Βρετανούς μάνατζερ της Ολυμπιακής Αεροπορίας.
 Στελέχη της Speedwing (θυγατρική της Μπρίτις Εργουέις) εμφανίζονται έτοιμα να αξιώσουν αποζημίωση για τη λύση του συμβολαίου διαχείρισης της Ο.Α. εάν η ελληνική πλευρά θέσει θέμα ευθυνών των Βρετανών για πράξεις διαχείρισης που ζημίωσαν τον εθνικό αερομεταφορέα.
 Tο ενδεχόμενο να ζητηθούν ευθύνες από τους Βρετανούς παραμένει ανοιχτό ύστερα από το χθεσινό διοικητικό συμβούλιο της Ο.Α. Θέμα της συνεδρίασης ήταν η διαμόρφωση της διαδικασίας μέσω της οποίας θα λυθεί το συμβόλαιο που υπέγραψαν 
πριν από 11 μήνες τέσσερις πλευρές: το υπουργείο Εθνικής Οικονομίας, η Ολυμπιακή Αεροπορία, η Μπρίτις Εργουέις και η θυγατρική της Speedwing (που διοικούσε από τότε την Ο.Α.).
 Αρχικά προτάθηκε ένα κείμενο που θα οδηγούσε σε λύση του συμβολαίου διαχείρισης υπό δύο προϋποθέσεις: α) Να επικυρωθεί η απόφαση από τον μέτοχο (Eλληνικό Δημόσιο). β) Να ζητηθούν απολογιστικά στοιχεία από τους Βρετανούς μάνατζερ, ώστε να κινηθούν διαδικασίες εφόσον προκύψουν τυχόν ευθύνες για διοικητικές πράξεις τους.
 Από τη συνεδρίαση αποχώρησαν οι δύο εκπρόσωποι των εργαζομένων Β. Γιαννακόπουλος και Μ. Πέρρος και ο εκπρόσωπος της ΟΚΕ Γ. Μαρκάκης. Ο κ. Γιαννακόπουλος δήλωσε στη συνέχεια ότι το Δ.Σ. καλείται όχι μόνο να δώσει «συγχωροχάρτι», αλλά «στην ουσία αποδέχεται τα καταστροφικά αποτελέσματα και τις δεσμευτικές αποφάσεις των Βρετανών μάνατζερ». Ο εκπρόσωπος των εργαζομένων 
υποστηρίζει ότι η σύμβαση με τη Speedwing ήταν και παραμένει στη νομική διάστασή της παράνομη και άκυρη, όπως και όλες οι αποφάσεις με βάση τις εισήγησεις τους (αγοραπωλησίες αεροσκαφών, πώληση ακινήτων κ.λπ.) που προωθήθηκαν με διαβλητές διαδικασίες και οριακές πλειοψηφίες.
 Ζητεί επίσης να μην αποδεσμευτούν οι Βρετανοί μάνατζερ πριν παραδώσουν ολοκληρωμένο απολογισμό του έργου τους, ώστε να αναδειχθούν και να καταλογιστούν οι ευθύνες, να εγερθούν από την Ο.Α. και το Eλληνικό Δημόσιο απαιτήσεις για τις νόμιμες αποζημιώσεις και να αναζητηθούν εάν υπάρχουν ποινικές ευθύνες για το γεγονός ότι δεν τήρησαν βασικούς όρους του συμβολαίου τους με αποτέλεσμα, αντί η εταιρεία να εξυγιανθεί, να παραδίδεται σήμερα υπό το βάρος νέων ελλειμμάτων ύψους 40 δισεκατομμυρίων δραχμών.
 Σημειώνεται ότι οι Βρετανοί αρνήθηκαν να δώσουν χθες απολογιστικά στοιχεία για 
τις πράξεις τους, ενώ δεν έχει διαμορφωθεί ακόμη το κείμενο για τη λύση του συμβολαίου. Σύμφωνα με πληροφορίες, οι Βρετανοί διαμηνύουν ότι είναι και εκείνοι έτοιμοι να αξιώσουν αποζημιώσεις για τη λύση του συμβολαίου, το οποίο έληγε κανονικά ύστερα από δύο χρόνια. Το παραπάνω ενδεχόμενο γνωρίζει και η ελληνική κυβέρνηση, η οποία εμφανίζεται δυσαρεστημένη από σενάρια που είδαν το 
φως της δημοσιότητας σε κάποιες εφημερίδες, σύμφωνα με τα οποία οι Βρετανοί αποχώρησαν επειδή είχαν πρόταση να αγοράσουν ποσοστό 55% της Ο.Α. Κύκλοι του υπουργείου Μεταφορών διαψεύδουν την ύπαρξη οποιασδήποτε πρότασης από τους Βρετανούς.
  «Eκείνο που είναι βέβαιο, είναι ότι δεν πρέπει ούτε να ξεπουληθεί ούτε να κλείσει η Ολυμπιακή Aεροπορία. Aυτό που χρειάζεται είναι οι βιώσιμες λύσεις. Kαι όχι η ανταλλαγή κομματικών πυροτεχνημάτων». Aυτό δήλωσε χθες από τα Xανιά ο πρόεδρος του ΣYN Nικ. Kωνσταντόπουλος.
