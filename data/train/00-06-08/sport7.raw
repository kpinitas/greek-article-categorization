«Ετσι όπως ήρθα ξαφνικά, έτσι και φεύγω! Κουβαλώ πολλές ευχάριστες αναμνήσεις. Δεν μπορώ να πω ότι είμαι Παοκτζής, αλλά δέθηκα πολύ μ' αυτή την ομάδα. Ενιωσα και μ' ένιωσαν οι άνθρωποί του. Θα συνεχίσω κάπου, αλλά δεν ξέρω πού. Σ' ότι αφορά τον ΠΑΟΚ θα πρέπει οι φίλοι του να οπλιστούν με υπομονή, οι ομάδες δεν φτιάχνονται από τη μια μέρα στην άλλη, στήνονται κομμάτι-κομμάτι, αλλά είναι σίγουρο ότι ομάδα θα φτιαχτεί».
 Αυτά ήταν λόγια του Κώστα Φρατζέσκου στο «αντίο» του από τον ΠΑΟΚ. Κι ήταν μια δύσκολη στιγμή γι' αυτόν. Βούρκωσε όταν αναφέρθηκε στο παρελθόν κι ήταν μια στιγμή που καταγράφτηκε από τις κάμερες.
 « Είναι μια δύσκολη μέρα για όλους μας. Ο Κώστας συνέδεσε το όνομά του με πολλά θετικά πράγματα στον ΠΑΟΚ. Το ποδόσφαιρο είναι σκληρό άθλημα και προϋποθέτει ανάλογες, σκληρές αποφάσεις», είπε ο μεγαλομέτοχος του ΠΑΟΚ Γιώργος Μπατατούδης, φορτισμένος κι αυτός ψυχολογικά.
 «Ο καλύτερος προπονητής που είχα στην καριέρα μου ήταν ο Αγγελος Αναστασιάδης. Ειναι ίσιος άνθρωπος και ξέρει τι ζητεί και πώς θα το πάρει», δήλωσε ο Φρατζέσκος, ο οποίος αναφερόμενος στον Μπάγεβιτς είπε: 
 «Εκτίμησα τη θέση του Μπάγεβιτς. Με κάλεσε και μου είπε ότι δεν με λογαριάζει ούτε στους 22. Ηταν μια ξεκάθαρη θέση που μου έδωσε διέξοδο».
 Ο Αρης είναι η ομάδα που ενδιαφέρεται για τον Φρατζέσκο, ο οποίος, τώρα, δεν θέλει ν' απομακρυνθεί από τη Θεσσαλονίκη -είναι και δημοτικός σύμβουλος στο Δήμο Θεσσαλονίκης, αλλά ο ίδιος ούτε διαψεύδει, αλλά ούτε και επιβεβαιώνει την έντονη φημολογία.
 * Φιορεντίνα και Ρεάλ Σοσιεντάτ θα είναι αντίπαλοι του ΠΑΟΚ στην περίοδο του καλοκαιριού, ενώ απορρίφθηκαν προτάσεις των Ντόρτμουντ, Καϊζερσλάουτερν, Πόρτο, Μποαβίστα και Μίντλεσμπρο. Εξετάζεται πρόταση της Καστοριάς, η οποία μ' επιστολή της στον Γιώργο Μπατατούδη θέλει τον ΠΑΟΚ ως αντίπαλο για να τιμήσει την 20ή επέτειο από τότε που πήρε το Kύπελλο Ελλάδας.
