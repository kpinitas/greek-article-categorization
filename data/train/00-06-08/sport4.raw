 Καθαρά θέμα χρόνου είναι, πλέον, η επισημοποίηση της συμφωνίας του Παναθηναϊκού με τον Αγγελο Αναστασιάδη. Ο πρόεδρος του Παναθηναϊκού Αγγελος Φιλιππίδης ξεκαθάρισε ότι «βρίσκεται προ των πυλών της Παιανίας. Εχουμε ήδη πολύ καλή συνεννόηση και απομένει να τελειώσουν οι υποχρεώσεις του Ηρακλή στα μπαράζ για να οριστικοποιήσουμε αμέσως μετά τις τελευταίες λεπτομέρειες».
 Κάτι που σημαίνει ότι το αργότερο τη Δευτέρα ο Παναθηναϊκός, αν όχι και νωρίτερα, θα έχει ανακοινώσει και επίσημα την ανάληψη της τεχνική ηγεσίας της ομάδας από το Μακεδόνα τεχνικό και πως τις αμέσως επόμενες, μετά τη Δευτέρα, ημέρες θα οριστικοποιηθούν και οι όποιες επόμενες μεταγραφικές κινήσεις, πέραν του Γκόραν Βλάοβιτς.
 Το θέμα που δεν αναμένεται να ξεκαθαρίσει γρήγορα είναι αυτό που αφορά την από τώρα ανανέωση του συμβολαίου του Νίκου Λυμπερόπουλου. Ο διεθνής επιθετικός παρέπεμψε σε νέες συζητήσεις με τη διοίκηση της ΠΑΕ μετά το τέλος των διακοπών του (δηλαδή, τέλη Ιουνίου με αρχές Ιουλίου), δίνοντας παράταση στο σίριαλ, κάτι που μοιάζει να... θέλει και ο κ. Φιλιππίδης.
 «Ο ίδιος μας ζήτησε να μεταφέρουμε τις συζητήσεις μετά τη λήξη των διακοπών του γιατί αλλιώς δεν θα έκανε διακοπές», είπε χαρακτηριστικά ο πρόεδρος του Παναθηναϊκού, αφήνοντας να εννοηθεί ότι επίκειται πολύ σκληρή διαπραγμάτευση, αλλά και δίνοντας στίγμα για το τι επιθυμεί η διοίκηση της ΠΑΕ: «Ο Νίκος Λυμπερόπουλος είναι βασικός παίκτης του κορμού του Παναθηναϊκού κι έχει προσφέρει πολλά στην ομάδα. Πάγια θέση της ΠΑΕ είναι να ανανεώσει τη συνεργασία της με τον Νίκο. Κάποια στιγμή μέσα στο καλοκαίρι θα ξαναρχίσουμε τις συζητήσεις μας».
 Σε αντίθεση με τον Λυμπερόπουλο, θέση στον Παναθηναϊκό σύμφωνα με όσα είπε ο κ. Φιλιππίδης, δεν φαίνεται να έχουν οι Γεωργάτος-Τσάρτας, παρά τα αντιθέτως υποστηριχθέντα. «Είναι πολύ καλοί παίκτες αλλά παίζουν σε θέσεις που ο Παναθηναϊκός έχει λύσεις. Ο δε Γεωργάτος δεν είναι και οικονομικά προσιτός».
 Σε ό,τι αφορά την απόκτηση και άλλου παίκτη όπως ο Βλάοβιτς (σέντερ φορ), ο πρόεδρος του Παναθηναϊκού απέκλεισε το ενδεχόμενο αφού «δεν κυνηγάμε άλλον τέτοιο παίκτη. Θεωρούμε ότι έχει κλείσει το θέμα φορ αλλά όχι και της επιθετικής γραμμής. Θα δούμε τι θα πει και ο νέος μας προπονητής...».
 Τέλος, ο κ. Φιλιππίδης ζήτησε από τους φιλάθλους της ομάδας να έχουν υπομονή για κάποιο χρονικό διάστημα, ο ίδιος το προσδιόρισε σε 5-7 χρόνια, ώστε να δουν τον Παναθηναϊκό να γεύεται ευρωπαϊκές επιτυχίες, αφού «η ομάδα θα δουλέψει με σύστημα για να βρεθεί στην κορυφή της Ευρώπης».
***Yστερα από 18 χρόνια συνεχούς παρουσίας στο Γραφείο Τύπου του Παναθηναϊκού (την τελευταία τριετία ήταν και μέλος του Δ.Σ.) ο Σπύρος Μήτσης υπέβαλε χθες την παραίτησή του.
