Το δικαίωμά τους να αμύνονται καταθέτοντας όσες αγωγές ή μηνύσεις θέλουν εναντίον δημοσιογράφων και ΜΜΕ που τους «υβρίζουν και τους συκοφαντούν» υπερασπίστηκαν χθες σε συνέντευξή τους οι διοικούντες το «Δίκτυο 21».
 Μιλώντας σχεδόν επί δύο ώρες οι Ευάγγελος Τσίρκας, Χρύσανθος Λαζαρίδης, Φαήλος 
Κρανιδιώτης και Διονύσης Καραχάλιος εξήγησαν πόσο ζωτικό είναι για την κίνησή τους να αντιμετωπίσει δικαστικά το «φίμωμα» και την «προσβολή» που υφίστανται οι πατριωτικές τους απόψεις. Είπαν ότι δεν είναι πολλές οι 17 αγωγές που έχουν 
υποβάλει (μια αγωγή το Δίκτυο και 16 τα ηγετικά στελέχη του). Θεώρησαν αντισυνταγματικές και αντιδημοκρατικές τις απόψεις παραγόντων του πολιτικού, νομικού και του πνευματικού κόσμου, αλλά και του Τύπου, οι οποίοι τους κατηγορούν ότι η «βιομηχανία διώξεων» που έχουν εξαπολύσει εναντίον όσων τους ασκούν σκληρή κριτική δεν επιλύει δημοκρατικά τις πολιτικές διαφορές. Θεωρούν ότι εξελίσσεται σχέδιο νομοθετικών ρυθμίσεων (από τους κυρίους Σκανδαλίδη και Σταθόπουλο) που θα τους εμποδίσει να ασκούν τα δικαιώματά τους.
 Ο πρώην νομάρχης Ροδόπης, αντιπρόεδρος σήμερα του «Δ21», Διονύσης Καραχάλιος κατηγόρησε τον Κ. Σκανδαλίδη ότι την περασμένη βδομάδα προδίκασε τις αποφάσεις 
των δικαστηρίων όταν μίλησε για «σώρευση αβάσιμων αγωγών». «Πώς μιλάει ο κ. Σκανδαλίδης για αβάσιμες αγωγές; Αυτό είναι αποκλειστικό δικαίωμα της Δικαιοσύνης», είπε ο κ. Καραχάλιος. Πίσω από τις επιθέσεις που δέχεται το Δίκτυο, είπε ακόμα, βρίσκεται «ο Σωμερίτης που πρωτοστατεί στον αγώνα για τη φίμωση του Δ21».
 Περισσότερο οργισμένος όλων ο γνωστός από την υπόθεση Οτσαλάν δικηγόρος Φαήλος 
Κρανιδιώτης, είπε: «Δεν θα είχα δεχτεί καμιά επίθεση αν εγώ και το Δίκτυο 21 ήμασταν παλιάνθρωποι, αν εγώ δεν είχα βοηθήσει τον Οτσαλάν, αν δεν είχαμε αποκαλύψει την αλήθεια για την υπόθεση. Δεν θα πάθαινα τίποτα. Ισως να ήμουν τώρα στον ΟΠΕΚ...». Σε άλλη αποστροφή του λόγου του κατήγγειλε με τη σειρά του 
την «επιχειρούμενη αντισυνταγματική εκτροπή», δηλαδή το ενδεχόμενο ρυθμίσεων που θα περιορίζουν τη «βιομηχανία αγωγών» στις πολιτικές διενέξεις. Στράφηκε εναντίον όσων τους «δικάζουν και τους καταδικάζουν (σαν τον Μίκη Θεοδωράκη και 
τον Κ. Σκανδαλίδη), ενώ τα πορίσματα της Βουλής και των εισαγγελέων δεν έχουν βρει τίποτα εναντίον τους στην υπόθεση Οτσαλάν».
 Λιγότερο επιθετικός εμφανίστηκε ο κ. Λαζαρίδης, ο οποίος, όπως είπε, δεν θέλησε (ώς τώρα) να υποβάλει προσωπικά αγωγές ή μηνύσεις, αν και υπερασπίζεται 
τις 17 αγωγές, που έχουν καταθέσει οι ομοϊδεάτες του. Σε ερώτηση γιατί το «Δίκτυο 21 δεν βγαίνει να καταγγείλει ανοιχτά τα ταπεινά κίνητρα του Μ. Θεοδωράκη, τα παιχνίδια του Σταθόπουλου, τον Τζαννετάκο που καλεί Tούρκους δημοσιογράφους στην Ελλάδα κ.λπ.» που του έθεσε δημοσιογράφος, φίλος της οργάνωσής του, ο κ. Λαζαρίδης απάντησε απλά ότι δεν πρόκειται να το κάνει. Σε άλλο σημείο, διαφοροποιούμενος πάλι από τους υπόλοιπους εκπροσώπους του «Δικτύου», είπε ότι παρά το ότι τον έχουν χαρακτηρίσει άδικα ακροδεξιό και εθνικιστή δεν συμφωνεί με τη δικαστική απάντηση σε αυτού του είδους την πολεμική.
 Ο παρευρισκόμενος διευθυντής σύνταξης της «Αυγής» Κώστας Κάρης παρατήρησε ότι ο κ. Κρανιδιώτης έχει υποβάλει αγωγή στην εφημερίδα της Αριστεράς παρά το γεγονός ότι φιλοξένησε αυτούσια την άποψή του. «Τώρα μας ζητάτε δήλωση μετανοίας, για να αποσύρετε την αγωγή σας», είπε χαρακτηριστικά ο κ. Κάρης.
 Βασικό σημείο της πολύωρης τοποθέτησης των ηγετών του «Δικτύου 21» ήταν η προσπάθειά τους να εμφανίσουν το σωματείο τους (και ο καθένας τον εαυτό του) να καταδιώκεται από παντού, και ιδίως από τις «ενδοτικές δυνάμεις». Οι ηρωικές 
αναφορές ότι δεν θα λυγίσουν και δεν θα σταματήσουν τον αγώνα, ωστόσο, δεν αναλογούσαν στα πεπραγμένα του «Δικτύου 21». Πέρα από τον πόλεμο των αγωγών και την πολυλογία των στελεχών του στα ΜΜΕ, την εποχή ιδίως της δραματικής υπόθεσης Οτσαλάν, η οργάνωσή τους (η οποία, όπως ειπώθηκε, συσπειρώνει χιλιάδες μέλη) δεν έχει να παρουσιάσει παρά δύο διημερίδες και επτά ομιλίες από την ίδρυσή της. Πολύ φτωχός απολογισμός βέβαια για ένα σωματείο που υποσχέθηκε «την εθνική αφύπνιση των Ελλήνων» και στις γραμμές του πέρασαν τόσοι και τόσοι δημοφιλείς υπερπατριώτες απ' όλο σχεδόν το πολιτικό φάσμα και τα εθνικά σωματεία.
