Ισορροπίες ανάμεσα στις έντονα θετικές τάσεις που δείχνουν να διαμορφώνονται στις διεθνείς αγορές και τον προβληματισμό που προκαλούν προς το παρόν οι εξελίξεις γύρω από το θέμα της Ολυμπιακής Αεροπορίας, αλλά και της Εμπορικής Τράπεζας (το θέμα ξεκαθαρίζει εντός της εβδομάδας) καλείται να αναζητήσει η Σοφοκλέους. 
 Η αγορά, βέβαια, με τη μέχρι σήμερα εικόνα που παρουσιάζει, έχει αποδείξει ότι 
τα κατακτημένα επίπεδα των 4.500 μονάδων είναι πλέον δύσκολο να ανατραπούν, δεδομένου ότι οι επενδυτές εμφανίζονται απρόθυμοι να πουλήσουν σ' αυτές τις τιμές, προσδοκώντας ότι σύντομα θα εκλείψουν οι αγκυλώσεις και ο μεγαλύτερος όγκος των εισηγμένων εταιρειών θα κινηθεί ανοδικά. Aλλωστε από σήμερα η Σοφοκλέους αρχίζει να μετρά αντίστροφα το χρόνο των μόλις δύο εβδομάδων που απομένουν μέχρι την ανακήρυξη της Ελλάδος ως 12ου μέλους της ΟΝΕ, γεγονός που φυσικά δημιουργεί θετική προσμονή σε Eλληνες και ξένους επενδυτές. 
 Το ζητούμενο, όμως, είναι το πώς θα απεγκλωβιστεί ολόκληρη η χρηματιστηριακή αγορά από την εσωστρέφεια που τη χαρακτηρίζει το τελευταίο διάστημα, με την ατονία των συναλλαγών να επιτρέπει την ανάπτυξη κοντόφθαλμων κινήσεων από την πλευρά των κάθε είδους traders, οι οποίοι, σημειωτέον, έχουν πυκνώσει επικίνδυνα κατά τις τελευταίες συνεδριάσεις. Δεν θα πρέπει να διαλάθει, άλλωστε, της προσοχής ότι αρκετοί από τους νέους επενδυτές που εισέρχονται για 
πρώτη φορά, ή όσα επανακάμπτουν στη Σοφοκλέους, έχοντας βιώσει και το δράμα των «εγκλωβισμένων» του χειμώνα, αρκούνται στη διασφάλιση κερδών που επιτυγχάνονται κατά κανόνα μέσα σε λίγες ημέρες, χωρίς να αναμένουν να παγιοποιηθούν οι τάσεις της αγοράς.
 Η αναμόχλευση, ύστερα από ένα μεγάλο διάστημα αδράνειας, των συμφωνιών που πρέπει να συναφθούν με επίκεντρο τα έργα για την Ολυμπιάδα του 2004, οι θετικές τριμηναίες λογιστικές καταστάσεις των περισσότερων εισηγμένων επιχειρήσεων, σε συνδυασμό με την ύφεση των προβλημάτων που είχαν δημιουργηθεί 
στις μεγάλες ξένες αγορές (πετρέλαιο, δολάριο, Wall Street), δημιουργούν σαφώς 
ένα υπόβαθρο πάνω στο οποίο μπορεί να βασιστεί ένα δεύτερο κύμα ανόδου της αγοράς, πιθανότατα μέσα στο καλοκαίρι. Οι πλείστες όσες μετοχές της μικρής και 
μεσαίας κεφαλαιοποίησης που έχουν συντηρήσει μέχρι σήμερα ζωηρό το ενδιαφέρον των επενδυτών, ακόμη και σε πτωτικές συνεδριάσεις, νομοτελειακά θα πρέπει να δώσουν τη θέση τους κάποια στιγμή, ενδεχομένως και στο άμεσο μέλλον, σε ισχυρότερους τίτλους, ανεβάζοντας έτσι τις επιδόσεις του δείκτη αλλά και την αγοραστική διάθεση των επενδυτών.
