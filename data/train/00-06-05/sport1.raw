 Την πόρτα της εξόδου δείχνει η Γιάννα Αγγελοπούλου στον Κώστα Μπακούρη, γιατί με τις πράξεις και τις παραλείψεις του, στην πρώτη φάση του διαγωνισμού για τα 
ραδιοτηλεοπτικά των Ολυμπιακών Αγώνων, κινδυνεύει να διασύρει τη χώρα διεθνώς! 
 Η πρόεδρος του «Αθήνα 2004» με επιστολή της (μόνο έτσι επικοινωνούν πλέον) προς το διευθύνοντα σύμβουλο της εταιρείας, ουσιαστικά τον καλεί να απολογηθεί 
για μια σειρά από ζητήματα μείζονος σημασίας, που είναι πολύ πιθανόν να προκαλέσουν προβλήματα στην πρόοδο του διαγωνισμού για τα ραδιοτηλεοπτικά. 
 Ας πάρουμε όμως τα πράγματα από την αρχή. Εδώ και αρκετό καιρό (πριν από τις τελευταίες αλλαγές της κυβέρνησης στην ηγεσία της Οργανωτικής) συγκροτήθηκε η πενταμελής επιτροπή του συμβουλίου για τα ραδιοτηλεοπτικά. Την αποτελούν ο Κώστας Μπακούρης, ο Σπύρος Καπράλος, ο Γιάννης Θεοδωρακόπουλος, ο Γιάννης Σγουρός και ο γενικός διευθυντής σχεδιασμού Γ. Μπενέκος. Η επιτροπή συγκροτήθηκε πριν από τη διενέργεια του διαγωνισμού για τα ραδιοτηλεοπτικά. Η πιθανή εμπλοκή της ΕΡΤ στο εγχείρημα θα έπρεπε να καταστήσει απαγορευτική τη συμμετοχή του Γιάννη Θεοδωρακόπουλου, ο οποίος εργάζεται στην κρατική τηλεόραση. Αντίθετα, με απόφαση του Κ. Μπακούρη, τοποθετήθηκε πρόεδρος στην συγκεκριμένη επιτροπή! 
 Οταν έληξε η προθεσμία για την εκδήλωση ενδιαφέροντος (στις 29 Μαΐου) ο Γ. Θεοδωρακόπουλος αποφάσισε να συγκαλέσει συνεδρίαση της επιτροπής. Αυτή, προσδιορίστηκε για την περασμένη Πέμπτη 1 Ιουνίου. Αντικείμενό της θα ήταν το άνοιγμα των φακέλων με τις προσφορές των πέντε εταιρειών (BBC, ISB -EΡΤ, RAI, TVRS και Studio Hamburg Consult International) που ενδιαφέρθηκαν για το διαγωνισμό. Την Τετάρτη το βράδυ, διαπιστώθηκε πως κανένα από τα μέλη της επιτροπής και ιδίως ο πρόεδρος της, ο Γιάννης Θεοδωρακόπουλος, δεν είχε την πρόνοια να στείλει πρόσκληση στις πέντε εταιρείες, ώστε να παραστούν εκπρόσωποί τους στο άνοιγμα των φακέλων. Η νομική υπηρεσία της εταιρείας εισηγήθηκε τη μετάθεση της συνεδρίασης, καθώς θα ήταν άνευ αντικειμένου (αφού δεν θα μπορούσαν να ανοίξουν τους φακέλους), ενώ θα εδημιουργείτο κίνδυνος να εκτεθεί η επιτροπή στην κοινή γνώμη.
 Η συνεδρίαση έγινε έπειτα από επίμονη προσπάθεια του Γ. Θεοδωρακόπουλου. Με την έναρξή της τέθηκαν δύο ζητήματα. Οι φάκελοι δεν ήταν δυνατόν να ανοιχθούν κι έπρεπε να οριστεί νέα συνεδρίαση. Τα μέλη της επιτροπής αδυνατούσαν (λόγω διαφόρων υποχρεώσεών τους) να βρουν κοινή ημερομηνία για να συγκεντρωθούν! Αποφασίστηκε η νέα συνεδρίαση να γίνει σήμερα. Ομως θ' απουσιάζουν στο εξωτερικό, ο Γ. Θεοδωρακόπουλος και ο Σ. Καπράλος, ενώ αύριο αναχωρεί και ο Γ. 
Σγουρός. Και το δεύτερο: Ο Γιάννης Θεοδωρακόπουλος έθεσε την παραίτησή του από 
την στιγμή που η ΕΡΤ (μέσω της εταιρείας ISB του Μανόλο Ρομέρο) αναμίχθηκε στο 
διαγωνισμό αν και από την πρώτη στιγμή, θα έπρεπε να είχε αρνηθεί τη συμμετοχή 
του. Ενα (ακόμη) ερώτημα που μπαίνει εδώ είναι από ποια σύνθεση (την τακτική ή 
την ευρεία) της Οργανωτικής Επιτροπής, θα οριστεί αν οριστεί, ο αντικαταστάτης 
του. Ομως αυτό είναι το λιγότερο. Ο Κ. Μπακούρης δεν έπρεπε εξ αρχής να επιλέξει το συγκεκριμένο μέλος (και μάλιστα να το διορίσει πρόεδρο) για μια τόσο ευαίσθητη θέση. Από την άλλη πλευρά η παραίτηση του Γ. Θεοδωρακόπουλου ήταν επιβεβλημένη.
 Στη διάρκεια της συνεδρίασης τέθηκαν κι άλλα θέματα προς συζήτηση. Το κυριότερο αφορούσε την αξιοπιστία του διαγωνισμού, για τον οποίο ενδιαφέρθηκαν 
κολοσσιαία συγκροτήματα (BBC) σε σχέση με όλη αυτή τη φημολογία, σύμφωνα με την οποία, «τη δουλειά θα πάρει ο Ρομέρο και η ΕΡΤ», η οποία ενδέχεται να προκαλέσει ακόμη και την αποχώρηση όσων εταιρειών επιλεγούν για τη short list, 
δηλαδή την περιορισμένη λίστα στην τελική φάση του διαγωνισμού, αν διαπιστωθεί 
ότι ο διαγωνισμός γίνεται... επειδή πρέπει να γίνει! 
 Ανεπίσημα, από την έδρα του οργανισμού δίνεται η πληροφορία ότι η διαδικασία έγινε σύμφωνα με όλους τους τύπους. Στέλεχος της εταιρείας ισχυρίστηκε στην «Ε» πως «παρ' ότι η κλήση των εκπροσώπων των εταιρειών δεν ήταν δεσμευτική, εν 
τούτοις αυτοί προσκλήθηκαν και δύο εξ αυτών εμφανίστηκαν στη διαδικασία»! Σύμφωνα με την ίδια πηγή, το πρόβλημα αφορούσε τη συμμετοχή του Γ. Θεοδωρακόπουλου στην επιτροπή και την άρνησή του να παραιτηθεί από την προεδρία! Ωστόσο ούτε το ένα συνέβη, ούτε το άλλο. Απλώς κάποιοι επιχείρησαν με τη σχετική πληροφόρηση να ρίξουν το μεγαλύτερο βάρος της ευθύνης στον Γ. Θεοδωρακόπουλο και να προστατεύσουν τον Κώστα Μπακούρη.
 Ενα ακόμη ζήτημα ήταν η αμέλεια της επιτροπής να ορισθούν συγκεκριμένα χρονοδιαγράμματα για την εξέλιξη και την πρόοδο του διαγωνισμού. Για παράδειγμα, δεν προσδιορίστηκε (όπως γίνεται σε όλες τις περιπτώσεις) η ακριβής ημερομηνία, που θα ανοίγονταν οι φάκελοι με τις προσφορές, για να γνωρίζουν οι ενδιαφερόμενοι! Αρκετά μέλη της επιτροπής υποστήριξαν επίσης πως είναι αδιανόητο να πληροφορούνται μέσω των εφημερίδων τις εταιρείες οι οποίες εκδήλωσαν ενδιαφέρον στο διαγωνισμό...
 α) Γιατί με προσωπική του απόφαση διορίστηκε πρόεδρος της πενταμελούς επιτροπής, το στέλεχος της ΕΡΤ, Γιάννης Θεοδωρακόπουλος, παρ' ότι γνώριζε εξ αρχής ότι θα εδημιουργείτο ασυμβίβαστο, καθώς η κρατική τηλεόραση μετέχει στο διαγωνισμό, με την εταιρεία του Μανόλο Ρομέρο (ISB). Με την ενέργειά του αυτή ο Κ. Μπακούρης δίνει προς τα έξω την εικόνα ότι το αποτέλεσμα του διαγωνισμού έχει κριθεί εκ των προτέρων και η όλη διαδικασία γίνεται περισσότερο για να γίνει, παρά για να επιλεγεί η συμφερότερη πρόταση από τις πέντε ενδιαφερόμενες 
εταιρείες. Οι συνέπειες της συγκεκριμένης μεθολογίας του διευθύνοντος συμβούλου μπορούν να αποβούν καταστροφικές στην τελική φάση του διαγωνισμού, καθώς αν γίνει αντιληπτό ότι η όλη διαδικασία είναι διάτρητη, τότε δεν θα πρέπει να αποκλεισθεί το ενδεχόμενο να αποσυρθούν συγκροτήματα με παγκόσμιο βεληνεκές, όπως το BBC! Σε μια τέτοια περίπτωση, το κόστος θα είναι τεράστιο για την εικόνα της χώρας στο διεθνή χώρο.
 β) Γιατί δεν μερίμνησε σε συνεργασία με τη νομική υπηρεσία και τον πρόεδρο της 
επιτροπής να προσκληθούν στην πρώτη συνεδρίαση της επιτροπής των ραδιοτηλεοπτικών (την περασμένη Πέμπτη), οι εκπρόσωποι των πέντε εταιρειών (BBC, RAI, TVRS, ISB-ΕΡΤ, Studio Hamburg Consult Intenrational) που ανταποκρίθηκαν στο διαγωνισμό, ώστε να αποσφραγιστούν ενώπιόν τους οι φάκελοι με τις προσφορές, με αποτέλεσμα η διαδικασία να μετατεθεί για σήμερα.
 Η Γιάννα Αγγελοπούλου, έφτασε στο σημείο να αλληλογραφήσει με τον Κώστα Μπακούρη, όταν πληροφορήθηκε τα όσα τραγελαφικά έγιναν στην πρώτη συνεδρίαση της αρμόδιας επιτροπής για τα ραδιοτηλεοπτικά.
 Είναι η τρίτη φορά, στο διάστημα της θητείας του στην Οργανωτική Επιτροπή, που 
ο Κ. Μπακούρης βρίσκεται εκτεθειμένος στον πρωθυπουργό Κώστα Σημίτη. Η πρώτη, όταν ήρθε σε προστριβή με το ΥΠΕΧΩΔΕ, για το ποιος θα είχε την ευθύνη κατασκευής των μεγάλων Ολυμπιακών έργων. Για να βρεθεί λύση, πέρασαν δυόμισι χρόνια. Η δεύτερη, με το φιάσκο του αρχιτεκτονικού διαγωνισμού για το Ολυμπιακό Χωριό. Η τρίτη (για τους χειρισμούς του στα ραδιοτηλεοπτικά) δεν αποκλείεται να αποβεί μοιραία, καθώς ήδη αρκετά στελέχη της κυβέρνησης θα επιθυμούσαν την απομάκρυνσή του γιατί θεωρούν αδιανόητο από τις δικές του παραλείψεις να χρεώνεται την ευθύνη, ο Κώστας Σημίτης! 
 «Tην Aγγελοπούλου επέβαλε ο σκοτεινός κόσμος της ΔΟE»
 «Η Γιάννα Αγγελοπούλου επιβλήθηκε στην κυβέρνηση από τους κύκλους της ΔΟΕ, που είναι φορείς πολιτικής και οικονομικής διαφθοράς! », δήλωσε στο ραδιοφωνικό σταθμό Planet ο Κώστας Σοφούλης, μέλος της Eπιτροπής Διεκδίκησης των Ολυμπιακών Αγώνων του 2004 και πρώην βουλευτής του ΠΑΣΟΚ και πρόσθεσε: «Η κυβέρνηση εξαναγκάστηκε να ξαναφέρει στα διαχειριστικά ηνία την κυρία Αγγελοπούλου από το "σκοτεινό" κόσμο της ΔΟΕ».
 Ο Κώστας Σοφούλης χαρακτήρισε την όλη υπόθεση ως σύγκρουση δύο κόσμων: «Στην πραγματικότητα -δήλωσε- συγκρούονται ο κόσμος της πολιτικής με τους οραματισμούς, τις καλές προθέσεις, με τη θέληση να βοηθήσει τη χώρα. Κι από την άλλη, ο κρυφός κόσμος των μεγάλων οργανώσεων που παίζει με κανόνες αδιαφάνειας, σιωπής και διακύβευσης τεράστιων οικονομικών συμφερόντων». Και συμπλήρωσε: «Από τη στιγμή που προσεκλήθη η κυρία Αγγελοπούλου, για να σώσει την κατάσταση, σημαίνει ότι η πολιτική πλευρά έχει αποδεχθεί ότι ο μόνος τρόπος για να προχωρήσει αυτή η ιστορία είναι να παραδώσει τουλάχιστον το εκτελεστικό μέρος σ' αυτόν το σκοτεινό κόσμο των μεγάλων οργανώσεων και του υποτιθέμενου Ολυμπισμού».
 Στις δηλώσεις του ο Κ.Σοφούλης υποστήριξε πως όταν είχε αποχωρήσει από την Επιτροπή Διεκδίκησης, παρέδωσε ένα κατευθυντήριο σχέδιο της οργάνωσης, μέσω του οποίου είχαν προβλεφθεί όλα αυτά που σήμερα παρουσιάζονται ως προβλήματα. «Η κυβέρνηση -σχολίασε- έδινε τις σχετικές εντολές. Νομίζω όμως ότι μπλοκαριζόταν από αυτό το μηχανισμό που κρατά τον κρυφό έλεγχο και στον οποίο, 
δυστυχώς, δεν μετέχουν οι δικοί μας ολυμπιακοί εκπρόσωποι, οι κύριοι Φιλάρετος 
και Νικολάου, οι οποίοι είναι "παρθένες" μπροστά σ' αυτό τον κόσμο, που έχουν βουτήξει! ».
