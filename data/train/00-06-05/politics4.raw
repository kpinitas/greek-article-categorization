Το Στάδιο Ειρήνης και Φιλίας αρχίζει από σήμερα να προετοιμάζεται για να υποδεχθεί, την Παρασκευή, το έκτακτο συνέδριο της Ν.Δ., κατά το οποίο ο Κώστας 
Καραμανλής επιδιώκει την επιβεβαίωση των πολιτικών επιλογών του και τη συνθηκολόγηση των εσωκομματικών αντιπάλων του.
 Βέβαιη θεωρεί το επιτελείο του προέδρου τη στήριξη από τα νέα στην ηλικία στελέχη, καθώς κι εκείνα από την περιφέρεια. Αυτό συνάγεται τόσο από τις ομιλίες τους στην πρόσφατη σύνοδο της Κοινοβουλευτικής Ομάδας όσο και από τη συνάντηση που είχε ο Κ. Καραμανλής το απόγευμα της περασμένης Παρασκευής με τους προέδρους των Nομαρχιακών Eεπιτροπών στη Ρηγίλλης.
 Αντιδράσεις περιμένει κυρίως από την πλευρά του Κώστα Μητσοτάκη και της Ντόρας 
Μπακογιάννη, ενώ με κάποιο τρόπο αναμένεται να εκφράσουν τη δυσαρέσκειά τους τα παλαιότερα στελέχη, τα οποία θεωρούν ότι ο πρόεδρος δεν αξιοποιεί την πείρα 
τους, μολονότι είναι γνώστες όχι μόνο της εσωκομματικής κατάστασης, αλλά και θεμάτων εσωτερικής και εξωτερικής πολιτικής από τη θητεία τους σε κυβερνητικές 
 Τις διαθέσεις του επίτιμου προέδρου θα επιδιώξει να διαγνώσει ο Βαγγέλης Μεϊμαράκης σε συνάντηση που θα έχει μαζί του εντός της εβδομάδας. Επίσης, θα δει τον Μιλτιάδη Εβερτ, ο οποίος στήριξε ανεπιφύλακτα τον Κ. Καραμανλή τόσο στην εκλογική μάχη όσο και στην πρόσφατη εσωκομματική κρίση.
 Διαδικαστικά θέματα του συνεδρίου συζήτησε ο πρόεδρος της Ν.Δ. το πρωί του Σαββάτου, με τους Β. Μεϊμαράκη, Aρη Σπηλιωτόπουλο και Δημήτρη Σιούφα.
 Αναφορικά με το θέμα Σπηλιωτόπουλου, προς το παρόν επικρατεί ικανοποίηση στα ηγετικά κλιμάκια, καθώς οι επικριτές του έριξαν τους τόνους και μετά τη σύνοδο 
της Κοινοβουλευτικής Ομάδας δεν δόθηκε συνέχεια. Ωστόσο, ουδείς μπορεί να αποκλείσει το ενδεχόμενο, εν όψει του συνεδρίου, να επανέλθουν κάποιοι.
 Στο μεταξύ, ο εκ των στενών συνεργατών του Κ. Καραμανλή Μάξιμος Χαροκόπουλος με γραπτή δήλωσή του, το Σάββατο, επιτίθεται εναντίον των εξωθεσμικών κέντρων που, «αδυνατώντας να πλήξουν πολιτικά τη Ν.Δ., έχουν επιδοθεί σε έναν πρωτοφανή για τα πολιτικά μας δεδομένα πόλεμο λάσπης και κατασπίλωσης της ηγεσίας της».
 Επισημαίνει, χωρίς να κάνει διάκριση σε στελέχη του δικού του κόμματος και άλλων κομμάτων, ότι μέχρι σήμερα δεν υπήρξε έγκαιρη και αποτελεσματική αντίδραση «στα νοσηρά αυτά φαινόμενα που ευτελίζουν το δημόσιο βίο» και προσθέτει: «Αν ο πολιτικός κόσμος, έστω και τώρα, δεν αντιμετωπίσει σύσσωμος την αήθεια, αλλά και την απόπειρα ποδηγέτησης της πολιτικής, δεν υπάρχει αμφιβολία ότι τα αποτελέσματα θα είναι δυσμενή, τόσο για τα συμφέροντα της χώρας όσο και για την ποιότητα της δημοκρατίας μας. Η πολιτική ζωή θα οδηγείται στο βούρκο, κάθε φορά που κάποιοι θα αδυνατούν να πλήξουν με πολιτικά μέσα τους αντιπάλους τους».
 ΘΕΣΣΑΛΟΝΙΚΗ «Θα ήμουν στο πλευρό του Αρη Σπηλιωτόπουλου, αν αντί για το σαμάρι 
χτυπούσε το γάιδαρο», μας είπε χθες ο γραμματέας της Κ.Ε. του ΠΑΣΟΚ Κώστας Σκανδαλίδης και όταν του ζητήσαμε να μας υποδείξει το «γάιδαρο», απάντησε πως αυτός βρίσκεται μέσα στη Ν.Δ., αφού όλες οι επιθέσεις σε βάρος του εκπροσώπου Τύπου προέρχονται από το κέντρο της ίδιας της παράταξης.
 Ο κ. Σκανδαλίδης παραδέχτηκε ότι το ΠΑΣΟΚ τηρεί αποστάσεις από τις επιθέσεις «λάσπης» εναντίον του Αρη Σπηλιωτόπουλου κι εξήγησε πως αυτό γίνεται, όχι για εκμετάλλευση της κατάστασης, αλλά εξαιτίας του γεγονότος ότι το ΠΑΣΟΚ έχει τραβήξει τα πάνδεινα κι έχει τραυματιστεί πολύ βαριά στο παρελθόν από παρόμοιες διαδικασίες.
 Γενικότερα, για τη Ν.Δ. είπε ότι δεν μπορεί να είναι αξιόπιστη και να παίξει το ρόλο της αξιωματικής αντιπολίτευσης, διότι αντιμετωπίζει κρίσεις φυσιογνωμίας και στρατηγικής και μια εγγενή αντίφαση, καθώς επιθυμεί να μετατοπιστεί προς το κέντρο, όταν ένα μεγάλο μέρος της είναι προσηλωμένο σε δεξιές και ακροδεξιές απόψεις.
  Tη διαφωνία της με την αγωγή που κατέθεσε ο Aρης Σπηλιωτόπουλος στο ραδιοσταθμό «Φλας», λέγοντας ότι τα πολιτικά προβλήματα δεν λύνονται στα δικαστήρια, εξέφρασε και η Mαρία Δαμανάκη σε συνέντευξή της στο ραδιοσταθμό.
