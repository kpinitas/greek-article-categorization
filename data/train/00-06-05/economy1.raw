Στης ακρίβειας τον καιρό... έμελλε να συμβεί η διάλυση του αρραβώνα ανάμεσα στην Ολυμπιακή Αεροπορία και την Μπρίτις Εργουέις. 
 Tο «διαζύγιο» επισημοποιήθηκε το πρωί του Σαββάτου σε μία συνάντηση διαρκείας μόλις οχτώ λεπτών ανάμεσα στον υπουργό Μεταφορών Χρίστο Βερελή και το Βρετανό διευθύνοντα σύμβουλο της Ο.Α. Ροντ Λιντς και απειλεί τον εθνικό αερομεταφορέα με νέες περιπέτειες σε μία εποχή όπου τα κέρδη όλων των αεροπορικών εταιρειών συμπιέζονται σε βαθμό ασφυξίας.
 Οπως ανακοίνωσε χθες η Διεθνής Ενωση Αεροπορικών Εταιρειών (ΙΑΤΑ), μέσα στην τελευταία διετία διαπιστώθηκε ότι μειώθηκε και πάλι το περιθώριο κέρδους με το 
 Οι εταιρείες-μέλη δηλαδή πέτυχαν συνολικά έσοδα 106 τρισεκατομμυρίων δραχμών, αλλά τα κέρδη ήταν 1, 8 τρισ. (1, 7 δραχμές κέρδος ανά 100 δρχ.εσόδων). Στο αποτέλεσμα αυτό συντελούν τόσο οι συνεχείς αυξήσεις στις τιμές των καυσίμων όσο και ο ανταγωνισμός που οδηγεί σε συνεχείς μειώσεις τιμών. 
 Ο γενικός διευθυντής της ΙΑΤΑ Πιέρ Ζανό δήλωσε ότι πρέπει να βρεθούν τρόποι, ώστε το περιθώριο κέρδους να τριπλασιασθεί τουλάχιστον προκειμένου οι αεροπορικές εταιρείες να συνεχίσουν να επενδύουν σε νέες τεχνολογίες-φιλικότερες προς το περιβάλλον.
 Τη στιγμή όμως που οι αεροπορικές εταιρείες πασχίζουν να ανεβάσουν την κερδοφορία τους, η Ολυμπιακή καλείται για άλλη μια φορά να αντιμετωπίσει τα απειλούμενα φαινόμενα ακυβερνησίας και τα συσσωρευμένα ελλείμματα. Η εβδομάδα που ξεκίνησε, θεωρείται κρίσιμη, καθώς η κυβέρνηση θα επιλέξει σύμβουλο ιδιωτικοποίησης και θα επιλέξει τη διοίκηση που θα κρατήσει την εταιρεία σε λειτουργία μέχρι να γίνει διεθνής διαγωνισμός που θα φέρει (;) τον στρατηγικό επενδυτή. 
 Η αποτυχία των σχεδίων της κυβέρνησης για να αναλάβει την Ο.Α. η Μπρίτις Εργουέις προκάλεσε πάντως αντιδράσεις: 
 Aπό το χώρο του ΠΑΣΟΚ, ο βουλευτής Κ. Kουλούρης διαπιστώνει ότι οι ξένοι «σωτήρες» απέτυχαν παταγωδώς και θεωρεί λάθος την προκήρυξη διεθνούς διαγωνισμού. Πιστεύει ότι η Ο.Α. μπορεί να σωθεί χωρίς ιδιωτικοποίηση κάτω από 
ένα εθνικό μάνατζμεντ με τη στήριξη όλων των πολιτικών δυνάμεων και των εργαζομένων.
 Η Νέα Δημοκρατία θυμίζει ότι είχε προτείνει προ ετών τη λύση του διεθνούς διαγωνισμού και η κυβέρνηση την υιοθετεί τώρα που η Ο.Α. είναι «φτωχότερη, φθηνότερη και ευκολότερη λεία».
 Το ΚΚΕ θεωρεί ότι πλησιάζει το αποκορύφωμα του εγκλήματος που συντελείται εις βάρος του εθνικού αερομεταφορέα και του ελληνικού λαού και ζητεί να μη δοθεί ούτε μια μετοχή σε ιδιώτες. 
 Ο ΣΥN υπογραμμίζει το μέγεθος των κυβερνητικών ευθυνών για το θεαματικό ναυάγιο της συνεργασίας Ο.Α.-Μπρίτις και ο Ν. Κωνσταντόπουλος μίλησε για προδιαγεγραμμένο «πολιτικό φιάσκο». Ανίκανη χαρακτηρίζει την κυβέρνηση το ΔΗΚΚΙ και ζητεί λειτουργία της Ο.Α. με ιδιωτικοοικονομικά κριτήρια χωρίς αλλαγή του ιδιοκτησιακού καθεστώτος.
