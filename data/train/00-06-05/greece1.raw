 Ο λόγος, για μια διμοιρία Aμερικανών πεζοναυτών που, περνώντας από τη δημοσιά κοντά στο χωριό Γιαννιτσοχώρι της Κυπαρισσίας, έπρεπε να ανηφορίσουν για να καταλάβουν ένα «εχθρικό» ύψωμα. Κάποιοι πλακατζήδες ντόπιοι τους είχαν γυρίσει 
τις πινακίδες του δρόμου σε άλλη κατεύθυνση. Οι ΝΑΤΟϊκοί στρατιώτες, λοιπόν, χάθηκαν στο λόγκο. Βγήκανε αλλού και χάσανε και ύψωμα και «εχθρό» και μάχη.
 Σα να λέμε «NATΟ Tours»: Τελικά, δεν θα ήταν καθόλου αταίριαστο ως πρόθεμα στην άσκηση «Νταϊνάμικ Μιξ», στο μέρος τουλάχιστον που αφορά την αμφίβια αποβατική επιχείρηση της περασμένης Παρασκευής στην Κυπαρισσία.
 Το ίδιο το ΝΑΤΟ διά των εκπροσώπων του, επιμένει να δηλώνει ότι θεωρεί την όλη 
επιχείρηση πετυχημένη, προβάλλοντας ως αιτιολογικό της εκτίμησής του ότι, σύμφωνα με τον επιχειρησιακό σχεδιασμό της άσκησης, οι συμμαχικές δυνάμεις είχαν πλήρη αεροπορική υπεροχή, αφού υποτίθεται ότι τα «εχθρικά» αεροσκάφη δεν 
πετούσαν. Θεωρητικά λοιπόν, το ΝΑΤΟ λέει «νικήσαμε». Στην πράξη όμως...
 Τι να πρωτοεπισημάνει κανείς; Τις αβαρίες σε αποβατικά πλοία και θωρακισμένα οχήματα στις οποίες οι Aμερικανοί βγήκαν πρωταθλητές μια και τη δική τους σημαία έφεραν τα υπερσύγχρονα οχήματα που κόλλαγαν το ένα μετά το άλλο στην άμμο, καθυστερώντας την όλη επιχείρηση; Το ότι αρκετές από αυτές τις αβαρίες συνέβησαν, όπως ΝΑΤΟϊκοί αξιωματικοί εκτιμούν, επειδή απλώς παρέλειψαν να βυθομετρήσουν τις διόδους προσέγγισης στην ακτή οι περιβόητοι «Seals» οι Aμερικανοί Ο.Y.Κάδες που είχαν αποβιβαστεί πρώτοι από τη νύχτα, έχοντας χρεωθεί την ανίχνευση της «εχθρικής» περιοχής; 
 Πολλά έγιναν πάντως που ήταν για γέλια ή για κλάματα, όπως προτιμάτε. Οπως ακούσαμε από ΝΑΤΟϊκούς αξιωματικούς εκεί, οι επικεφαλής του τουρκικού λόχου που συμμετείχε στη συμμαχική δύναμη και είχε τεθεί υπό αμερικανική διοίκηση, προτίμησαν να μη χρησιμοποιήσουν τις δικές τους μικρές και παλιότερες αποβατικές ακάτους, ίδιες με εκείνες των Eλλήνων πεζοναυτών της ΝΑΤΟϊκής δύναμης. Μπήκαν στο αμερικανικό αποβατικό πλοίο που θα τους έβγαζε όλους μαζί, 
αλλά μια και αυτό δεν κατάφερνε να προσεγγίσει την ακτή γιατί «έβρισκε» στο βυθό, βγήκαν τελευταίοι και με χίλια ζόρια. Η αποβίβασή τους μάλιστα σε άλλο σημείο της παραλίας, καμιά δεκαριά χιλιόμετρα νοτιότερα και πάνω από τρεις ώρες αργότερα από την αρχικά καθορισμένη ώρα τους, συνεπαγόταν και μία από τις 
σπουδαιότερες επανασχεδιάσεις του τακτικού σχεδίου της όλης επιχείρησης από τους ΝΑΤΟϊκούς επιτελείς. Ο εκπρόσωπος Tύπου των συμμαχικών δυνάμεων ερωτηθείς 
για την όλη αυτή διαδικασία τη χαρακτήρισε «θέμα τεχνικών λεπτομερειών». 
 Οταν δε επιτέλους βγήκαν στη στεριά, έπρεπε να συμμορφώνονται με τα παραγγέλματα όχι του επικεφαλούς τους αξιωματικού, αλλά του αντιπλοιάρχου Πιτσιριτσί, υπευθύνου Tύπου του τουρκικού ΓΕΕΘΑ, ο οποίος μάλιστα τους φώναζε, 
έδειχνε προς τα πού να τρέξουν για να τους παίρνουν καλύτερα οι κάμερες. Ο αντιπλοίαρχος εκινείτο στο χώρο, λες και είχε «αποστολή» την οργάνωση της τηλεοπτικής κάλυψης από τα ΜΜΕ της χώρας του της απόβασης επί ελληνικού εδάφους Tούρκων στρατιωτών, έστω και με το καπέλο του ΝΑΤΟ. Οι παρόντες δημοσιογράφοι τον βλέπαμε να δίνει εκείνος το οκέι πότε θα μετακινηθούν και τι 
θα τραβάνε οι Tούρκοι κάμεραμεν, αλλά και να κάνει ό,τι μπορούσε, έστω και χωρίς αποτέλεσμα, να πετύχει με ή χωρίς ζωντανή σύνδεση, κοινές δηλώσεις του ιδίου με τον Eλληνα ΝΑΤΟϊκό εκπρόσωπο Tύπου, αντισυνταγματάρχη Παναγιώτη Θεοδωρακίδη. Εκείνος δε δέχτηκε. «Η απόβαση στην Κυπαρισσία είναι υπόθεση που αφορά το ΝΑΤΟ, δεν είναι διμερής ελληνοτουρκική», μας είπε ο ίδιος, αιτιολογώντας την άρνησή του. -«Και γιατί τότε επέτρεψε το ΝΑΤΟ στην τουρκική δύναμη να μετατρέψει την απόβασή του σε σόου; », ρωτήσαμε. «Το ΝΑΤΟ σύμφωνα με τις προδιαγραφές της άσκησης σχεδίασε και συμμετοχή των τουρκικών δυνάμεων. Από εκεί και πέρα, το κάθε συμμετέχον έθνος είναι υπεύθυνο για τον τρόπο συμμετοχής των δυνάμεών του», μας απάντησε.
 Αν και μία από τις αποβατικές τους ακάτους είχε κι εκείνη κολλήσει στην άμμο, οι πεζοναύτες της ελληνικής συμμετοχής, όπως εκτιμούν ΝΑΤΟϊκοί επιτελείς, δεν τα πήγαν καθόλου άσχημα. Το ίδιο και οι Iσπανοί, που τους έβγαλαν στη στεριά με ελικόπτερα «Σινούκ» ως εφεδρεία.
