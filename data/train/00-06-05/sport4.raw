Μας μένει να συνεχίσουμε να δουλεύουμε ώστε να διορθώσουμε τις αδυναμίες μας και να εμφανιστούμε όσο το δυνατόν πιο έτοιμοι στο ξεκίνημα των προκριματικών του Μουντιάλ 2002».
Την προηγούμενη φορά που η Εθνική Ανδρών είχε δώσει φιλικό με τη Ρουμανία στο Βουκουρέστι, Απρίλιο του '98 στο κουκλίστικο Κοτροτσένι με τον Κώστα Πολυχρονίου για τελευταία φορά στον πάγκο πριν πάρει τα γκέμια ο Ανγκελ Ιορντανέσκου, τότε ένα γκολ του Αλέξη Αλεξανδρή προς το τέλος περιόρισε τη ζημιά της ήττας (2-1). Προχθές, στο γήπεδο της Στεάουα, το ελληνικό γκολ ήρθε στο 85' (κλέψιμο Γεωργιάδη, σέντρα-σουτ Κυπαρίσση, προβολή Λυμπερόπουλου), το έκτο του σκόρερ σε 23 διεθνείς συμμετοχές. Αποτέλεσμα, το ίδιο: 2-1 υπέρ της Ρουμανίας, μπροστά σε περισσότερους από 10.000 θεατές (οι περίπου 2.000, Ελληνες). Της Ρουμανίας, που εμφανίστηκε δίχως τον τραυματισμένο ηγέτη της. Τον Τζίκα Χάτζι των 122 αγώνων για την εθνική της πατρίδας του.
 Αποτέλεσμα δίκαιο, κατά τον ομοσπονδιακό τεχνικό Βασίλη Δανιήλ. «Πιάσαμε διαστήματα καλής απόδοσης, ιδίως στο β' ημίχρονο ισορροπήσαμε την εικόνα σε σχέση με το α' μέρος όταν οι αντίπαλοι ήταν ανώτεροι, ωστόσο υπήρξαν προβλέψιμες φάσεις, στις οποίες δεν αντιδράσαμε σωστά». Ο κόουτς αναφερόταν, προφανώς, στα δύο γκολ των νικητών. Το 1-0 στο 8': Κόρνερ Μουντεάνου, κεφαλιά Φιλιπέσκου, σουτ του άλλου προωθημένου σέντερ-μπακ Τσομποτάριου, μόλις το δεύτερο τέρμα της καριέρας του στην Εθνική Ρουμανίας. Το 2-0 στο 79': Σκαστή κεφαλιά, από την καρδιά της γαλανόλευκης άμυνας, του βραχύσωμου (μόλις 1 μ. 67) Πέτρε ο οποίος, λίγο πριν, είχε αντικαταστήσει τον αποδοκιμαζόμενο από τους Ελληνες θεατές Μούτου.
 «Η ήττα, έστω κι αν επρόκειτο για φιλική αναμέτρηση, ποτέ δεν είναι ευχάριστη. 
Μας μένει να συνεχίσουμε να δουλεύουμε ώστε να διορθώσουμε τις αδυναμίες μας και να εμφανιστούμε όσο το δυνατόν πιο έτοιμοι στο ξεκίνημα των προκριματικών του Μουντιάλ 2002», επισήμανε ο προπονητής του αντιπροσωπευτικού συγκροτήματος. Η Εθνική δεν ξεκίνησε άσχημα, ίσα-ίσα μπροστά ο οίστρος του * Λυμπερόπουλου παρά λίγο να φέρει το 0-1 πριν συμπληρωθεί το πρώτο λεπτό (βολίδα στο κάθετο δοκάρι). Ορισμένες άλλες (μικρο) ευκαιρίες πέρασαν, επίσης, αναξιοποίητες.
 Αλλά οι Ρουμάνοι, παραταγμένοι στο τερέν με τρεις κυνηγούς (Ιλίε, Μούτου, Γκάνεα), δεν άργησαν να βρουν ρυθμό, να πάρουν τον έλεγχο του παιγνιδιού, να κυριαρχήσουν. Το 1-0 θα μπορούσε νά 'χει γίνει 2-0 από τα μέσα, κιόλας, του πρώτου σαρανταπενταλέπτου (σουτ-δοκάρι του Γκάνεα στο 25'). «Ο Χάτζι είναι κουρασμένος, προτίμησα να τον αφήσω ν' αναλάβει δυνάμεις ενόψει του EURΟ 2000, 
δεν υπήρχε λόγος να ρισκάρουμε τη συμμετοχή του», εξήγησε ο Εμεριχ Γένεϊ. «Θα ήθελα να εκφράσω τις ευχαριστίες μου προς την Ελλάδα, γιατί έπαιξε όχι μόνο καλά αλλά και καθαρά, κι έτσι μας βοήθησε πράγματι πολύ να κάνουμε το σωστό τεστ για το Ευρωπαϊκό Πρωτάθλημα». 
 Ο Ρουμάνος ρέφερι Μαριάν Σάλομιρ έδειξε κίτρινη κάρτα στον Αμανατίδη και στον Μούτου.
