εμείς θα το κατακτήσουμε αυτό το τρόπαιο». Ας συνεχίσουμε με το πιστεύω του Ολιβερ Μπίρχοφ: «...Και το '96 παίζαμε κακό ποδόσφαιρο. Αλλά μην ξεχνάτε ότι στο τέλος κερδίσαμε το τρόπαιο. Και κυρίως ότι η Γερμανία τον πραγματικό της χαρακτήρα συνήθως τον βγάζει στις δύσκολες διοργανώσεις». Κι ας τελειώσουμε με 
τα λόγια του Γκεόργκε Χάτζι: «Εχουμε ποιότητα και εμπειρία. Στοιχηματίστε όσο θέλετε και σε όποια ομάδα θέλετε, αλλά να ξέρετε πως θα είστε χαμένοι εάν δεν ποντάρετε και σ' έναν ημιτελικό με τη Ρουμανία πρωταγωνίστρια»...
 Αγγλοι, Γερμανοί και Ρουμάνοι, υπεραισιόδοξοι για την πορεία τους στο EURΟ 2000, δηλώνουν ήδη θριαμβευτές χωρίς καν να υπολογίσουν στη «Σταχτοπούτα» του ομίλου τους: την Πορτογαλία, που μέσω του 50χρονου τεχνικού της Ουμπέρτο Κοέλιο, από το '97 στον πάγκο των «Λουζιτανών» και με 3 μόνο ήττες σε 13 παιχνίδια, δειλά δειλά φρενάρει τον ενθουσιασμό των υπόλοιπων αντιπάλων της, καταστώντας σαφές ότι «έχουμε γερή άμυνα και ποιοτικό κέντρο. Εάν και η επίθεσή μας βρεθεί σε καλή μέρα, τότε...».
 Μαζί με τον 4ο, ίσως από τους πιο σκληρούς κι αμφίρροπους της πρώτης φάσης, ο πρώτος όμιλος, αν μη τι άλλο, συνδυάζει το πάθος και τη δύναμη που μπορεί να μας προσφέρει ένα παιχνίδι σαν το Αγγλία-Γερμανία, που σαν να μην έφτανε η βελγο-ολλανδική δοκιμασία, το Σεπτέμβριο θα βρεθούν ξανά αντίπαλοι, στον ίδιο όμιλο της Ελλάδας στην προκριματική φάση του Μουντιάλ 2002. Ενας όμιλος που προσφέρει παράλληλα και τις εύλογες απορίες πολλών για το πόσο πραγματικά μπορεί να λάμψουν ακόμα τ' αστέρια του 39χρονου Λόταρ Ματέους ή του 35χρονου Γκεόργκε Χάτζι, φρέσκου θριαμβευτή -ο δεύτερος- του Kυπέλλου UEFA έχοντας οδηγήσει, σχεδόν από το χέρι, την Γαλατάσαραϊ σε μια άνετη νίκη σε βάρος της Αρσεναλ.
 Της Αρσεναλ των Σίμαν, Κίον, Ανταμς, βασικά πιόνια στην Eθνική του Κέβιν Κίγκαν, που όπως εξάλλου συνέβη και με σχεδόν όλους τους προκατόχους του, πλην 
του «σερ» Αλφ Ράμσεϊ, θα κληθεί κι αυτός ν' αντιμετωπίσει, να προσπεράσει, του 
ευχόμαστε εν τέλει και να νικήσει τον έναν και μοναδικό, αιώνιο εχθρό αυτής της Αγγλίας. Την ίδια της την ιστορία, που από το 1966, χρονιά που κατέκτησε το πρώτο και μοναδικό της παγκόσμιο τίτλο, βλέπει τα «λιοντάρια» πάντοτε χαμένα και νικημένα σε διεθνές επίπεδο, κυρίως όμως πάντοτε εγκλωβισμένα στις αναμνήσεις μιας χώρας που υπερηφανεύεται για την ανακάλυψη του football. Και που ως τέτοια, αντιμετωπίζει τον εκάστοτε αντίπαλό της μ' ένα είδος αλαζονείας 
και υποτίμησης, επιστρέφοντας τελικά στο σπίτι της με το ακριβώς αντίθετο αποτέλεσμα.
 Προβλήματα που ο Κίγκαν γνωρίζει καλά, προβλήματα που θα 'πρεπε ν' αφορούν μόνο την παράδοση μιας χώρας που λατρεύει την παράδοση κι όχι μιας ομάδας που, 
φαινομενικά τουλάχιστον, σφύζει από υγεία. Από αισιοδοξία και κυρίως από το ταλέντο (πολύ) νεαρών πρωταγωνιστών της. Από τον Οουεν στον Μακ Μάναμαν κι από 
τον καλά ροδαρισμένο κορμό της Μάντσεστερ (Μπέκαμ, Γκάρι και Φιλ Νέβιλ, Σκόουλς) στις επίσης αναμφισβήτητες ικανότητες των Σίρερ, Χέσκεϊ, Ουάιζ, Τζεράρντ, Φίλιπς.
 Οσο για τη Γερμανία, μπορεί να μην έχει ν' αντιπαραθέσει ούτε τις μαγείες ούτε 
και το νεαρόν της ηλικίας ενός Οουεν, όπως και να' χει όμως έχει εμπειρία και ταμπεραμέντο για πούλημα. Και κυρίως, έχει τη νοοτροπία και την αποτελεσματικότητα μιας μεγάλης ομάδας, μεγάλης αρκετά για να κατακτήσει 3 φορές το Ευρωπαϊκό Πρωτάθλημα (το '72, το '80 και το '96), το τελευταίο μάλιστα επί αγγλικού εδάφους, με golden goal του Μπίρχοφ κι αφού είχε αποκλείσει στα πέναλτι τους δασκάλους του football στα ημιτελικά.
 «Γερασμένη» φαίνεται να είναι και η Ρουμανία του 63χρονου Εμεριχ Γένεϊ, επονομαζόμενου «Τραπατόνι των Βαλκανίων», αλλά και του 35χρονου Χάτζι, επονομαζόμενου, αντιθέτως, «Μαραντόνα των Βαλκανίων». Μία ομάδα απρόβλεπτη, ακριβώς γιατί η μίξη και ο συνδιασμός της εμπειρίας των Χάτζι, Ποπέσκου με το ταλέντο των Μούτου, Ιλιε, Γκάλκα, Κίβου, Μουντεάνου, μπορεί ν' αποδειχτούν ικανά για το οποιοδήποτε αποτέλεσμα.
 Ενα αποτέλεσμα θετικό, στο οποίο πιστεύει τυφλά και η Πορτογαλία, που από τη μία έχει ν' αντιμετωπίσει το πρόβλημα του χαμένου γκολ (αναγκαία συνέπεια των 180 ξένων (!) επιθετικών του πορτογαλικού πρωταθλήματος), από την άλλη όμως έχει να προσφέρει στην υπόλοιπη Ευρώπη μία μεσαία γραμμή που πολλοί, εάν όχι οι περισσότεροι, θα ζήλευαν. Από τον Φίγκο της Μπαρτσελόνα στον Ρούι Κόστα της 
Φιορεντίνα κι από τον Πάουλο Σόζα της Πάρμα στους Κονσεϊσάο (Λάτσιο) ή Ζοάο Πίντο (Μπενφίκα).
