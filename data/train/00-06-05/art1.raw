Το περιβόλι της Παναγίας και ο κόσμος του, μέσα από παραμυθένια χρώματα γήινης αθωότητας και πνευματικής ανάτασης. Μαυροντυμένοι γέροντες, λιλιπούτειοι, με πρόσωπα έκπληκτα και ταπεινά. Σε σύναξη, σε λειτουργία, σε λιτανεία. Περιδιαβαίνοντας χωμάτινα μονοπάτια, αγρούς, πλέοντας με βαρκούλες στο οικείο πέλαγος.
 Ο καθημερινός βίος στο Αγιον Ορος, οι μονές, οι σκήτες, τα κυπαρίσσια, το φωτεινό πράσινο της φύσης, οι ταρσανάδες, τα βράχια, η τρυφερή γαλάζια αγκαλιά 
 Γλυκαίνει η καρδιά του επισκέπτη, αν τύχει και επισκεφθεί αυτό τον καιρό το πατάρι του βιβλιοπωλείου «Ιανός» στη Θεσσαλονίκη. Χάνεται στην παρηγορητική ομορφιά των χρωμάτων που αναδύουν οι 40 ζωγραφιές του ιερομόναχου Αναστάσιου, που εκτίθενται εκεί με θέμα «Αγιον Ορος».
 Καταγόμενος από το Παντείχιον της Κωνσταντινουπόλεως, εκάρη μοναχός στη Μονή Κουτλουμουσίου στο Αγιον Ορος το 1977. Από το 1982 διαμένει στο κουτλουμουσιανό κελί του Τιμίου Προδρόμου στις Καρυές (ένα κελί συνδεδεμένο με 
τη μορφή του Διονυσίου του εκ Φουρνά, ο οποίος το έκτισε το 1695, το ιστόρησε με τοιχογραφίες το 1711 και είναι ο συγγραφέας του σημαντικού βιβλίου «Ερμηνεία της βυζαντινής ζωγραφικής τέχνης».
 Δημιουργός ναϊφ, αυτοδίδακτος και ασπούδαχτος (ζωγράφιζε μικρός), ο παπα-Αναστάσης θυμάται πως πριν από τέσσερα χρόνια η ανάγκη τη ζωγραφικής τού ήρθε σαν αποκάλυψη. Ηταν 11 Ιουνίου, η μέρα που έγινε το θαύμα της Παναγίας του Αξιον Εστί και γινόταν αγρυπνία στο Πρωτάτο. Το πρωί της επομένης, μετά τη 
Θεία Λειτουργία, στο κέρασμα στην αυλή υπό το σύσκιον, ο ηγούμενος της Mονής Κουτλουμουσίου Χριστόδουλος είπε: «Ο παπα-Αναστάσης όλα αυτά που βλέπει θα τα ζωγράφιζε». Κι έτσι ξεκίνησε ο ιερομόναχος Αναστάσιος, φτιάχνοντας γύρω στα 60 
έργα, που αντλούν από τη βυζαντινή και λαϊκή παράδοση.
 Στα εγκαίνια της πρώτης του αυτής έκθεσης, ο ηγούμενος και γέροντάς του Χριστόδουλος είχε πει: «Τον προέτρεψα να δώσει με τη σιωπηλή γλώσσα των σχεδίων και των χρωμάτων, την αίσθηση αυτών που δεν λέγονται και αυτών που δεν 
βλέπονται, παρά μόνο με τα μάτια της πίστεως και της αγάπης... Απεικονίζει ένα 
κόσμο ελευθερίας, ζωτικότητας και αγάπης, όπως διαμορφώθηκε από τη μοναστική παράδοση. Με μια κίνηση ευλογίας εκφράζει τη μακροθυμία, τη μετάδοση αγιασμού, 
 Παράλληλα με την έκθεση που τελειώνει το Σάββατο (σχεδόν όλα τα έργα έχουν πουληθεί και τα έσοδα θα διατεθούν για την επισκευή του κελιού του) κυκλοφορεί 
ένα καλαίσθητο λεύκωμα του ίδιου με τίτλο «Αθωνικά δίπτυχα», με 63 ζωγραφιές του και με μικρές αφηγήσεις πάνω σε χαρακτηριστικές μορφές μοναχών που έζησαν στο Ορος τον 20ό αιώνα (το έχει επιμεληθεί, όπως και την έκθεση, ο φωτογράφος Κώστας Αργύρης). 
 «Ολα είναι απλά, συχνά ευρηματικά και γήινα, και τελικά καταλήγουν σε γιορτή των ματιών... Ενα ζωγραφικό ρεπερτόριο ιδωμένο μέσα από τα μάτια, τα πνευματικά και τα κατά σάρκα, ενός μοναχού», σημειώνει στο οπισθόφυλλο του λευκώματος ο Γιάννης Γκίκας. Κι ο ίδιος ο παπα-Αναστάσης αναφέρει: 
 «Δεν είναι ούτε οδηγός ούτε οδοιπορικό για τον Αγιον Ορος, αλλά κάτι από το Αγιον Ορος, το περιβόλι της Παναγίας μας, που, όταν μπεις μέσα, σου φέρνει χαρά. Διηγήσεις και ζωγραφιές, κάθε μια έχει τα δικά της χρώματα. Είναι αυτά που ζω εδώ και 23 χρόνια στις Καρυές, στο Κουτλουμούσι, στο Αγιον Ορος... Δεν θέλησα να πείσω, αλλά να ξαναγευτώ την ευλογία και τη χάρη του Περιβολιού».
 Ιδού και ένα από τα μικρά χαρακτηριστικά «πορτρέτα» μοναχών που υπάρχουν στο λεύκωμα: 
 «γέρο-Πολύκαρπος. Εκατοντούτης, καθισμένος έξω από την Αγία Βαρβάρα, είχε πάντα έναν ευχάριστο και χαρούμενο λόγο να πει στους περαστικούς οδοιπόρους προσκυνητές. Πάντα ετοιμόλογος και πνευματώδης, καθώς σου πρόσφερε συριανό λουκουμάκι.
 - Πόση ώρα, Γέροντα, είναι για για τη Mονή Σταυρονικήτα; 
 - Οση ώρα θες. Εμείς εδώ το ρολόι το έχουμε σκυλάκι, αφεντικά είμαστε εμείς.
 Των παραδόσεων υποστηρικτής, καλός καλόγερος, άνθρωπος του Θεού». 
