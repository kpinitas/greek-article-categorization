 Τουλίπες κι ανεμόμυλοι, Βαν Γκογκ και Τεν Tεν, κυρίως όμως άφθονο, ελπίζουμε * και ποιοτικό, ποδόσφαιρο. Ολλανδία και Βέλγιο, για πρώτη φορά στο ρόλο συνδιοργανωτριών της 11ης έκδοσης του Ευρωπαϊκού Πρωταθλήματος, για 23 ολόκληρες ημέρες (από τις 10 Ιουνίου έως τις 2 Ιουλίου) θα συγκεντρώσουν πάνω τους το βλέμμα 1, 2 εκατομμυρίου θεατών-φιλάθλων, 5.000 δημοσιογράφων, μερικών χιλιάδων ακόμη επισήμων και 7 δισ. τηλεθεατών, συγκεντρώνοντάς το κυρίως, κι αυτός ήταν ένας από τους βασικούς λόγους που κέρδισαν την εμπιστοσύνη της UEFA, σε μία πολύ μικρή και βατή έκταση γης, αρκεί να υπενθυμίσουμε ότι η μεγαλύτερη απόσταση είναι τα 250 χιλιόμετρα που χωρίζουν το Αμστερνταμ από το Σαρλερουά και η μικρότερη τα 50 χιλιόμετρα που χωρίζουν το Σαρλερουά από τις Βρυξέλλες.
 Ενα Euro 2000 από κάθε άποψη ξεχωριστό, με 31 παιχνίδια «δημοκρατικά» κατανεμημένα σε 4 ολλανδικές (Αμστερνταμ, Αρνεμ, Αϊντχόβεν, Ρότερνταμ) και 4 βελγικές πόλεις (Βρυξέλλες, Λιέγη, Μπρουζ, Σαρλερουά). Και με 16, λίγο-πολύ, αναμενόμενες φιναλίστ -εάν εξαιρέσει κανείς τις απουσίες της Ουκρανίας, της Κροατίας ή της Ρωσίας- που ξεκινούν με το ίδιο όνειρο κι ακριβώς ίδιο σκοπό: την κατάκτηση του πολύτιμου τροπαίου, που σε αντίθεση με προηγούμενες φορές θα 
συνοδευτεί φέτος κι από αρκετές παχουλές επιταγές της UEFA. 
 Μία πρώτη επιταγή 14, 4 εκατομμυρίων ελβετικών φράγκων (περίπου 3, 1 δισ. δραχμών) για τη μία και μοναδική νικήτρια ανάμεσα σε Ολλανδία, Γαλλία, Νορβηγία, Ιταλία, Ισπανία, Γερμανία, Αγγλία, Βέλγιο, Γιουγκοσλαβία, Σλοβενία, Τσεχία, Τουρκία, Σουηδία, Ρουμανία, Πορτογαλία, Δανία. Μία δεύτερη, 2, 9 δισ. δραχμών, για τη φιναλίστ, μία 3η ύψους 1, 7 δισ. δραχμών για τις 4 σεμιφιναλίστ, μία 5η 1, 2 δισ. δραχμών γι' αυτές που τερμάτισαν στην 3η θέση, άρα αποκλείστηκαν στην πρώτη φάση, αλλά και μία ύψους 1, 032 δισ. δραχμών γι' αυτές που θα τερματίσουν στην 4η και τελευταία θέση.
 Ενα «Euro 2000» υψηλής επικινδυνότητας, λόγω κυρίως της παρουσίας Αγγλων και Γερμανών φιλάθλων στον ίδιο όμιλο (!), την οποία ωστόσο οι δύο κυβερνήσεις ευελπιστούν, αν μη τι άλλο, να περιορίσουν. Από τη μία εφαρμόζοντας την καθιερωμένη «ποτοαπαγόρευση» στις γύρω από τα γήπεδα περιοχές, και από την άλλη χάρη στην ετοιμότητα 6.800 αστυνομικών, 320 αλόγων, 160 λυκόσκυλων, 2 εθελοντών ανά 80 οπαδών, δεκάδων τεθωρακισμένων οχημάτων, καθώς και στην αυστηρή κι επί 24ώρου βάσεως επιτήρηση όλων των σταθμών του τρένου, του μετρό ή του λεωφορείου συνήθως ένα από τα αγαπημένα σημεία συνάντησης και τσακωμού των χούλιγκαν, οι οποίοι, σαν να μην έφταναν όλες οι υπόλοιπες απαγορεύσεις, θα έχουν συνεχώς πάνω τους 25 βιντεοκάμερες κλειστού κυκλώματος, έχοντας βέβαια προηγουμένως «φακελωθεί» ένας ένας από βελγικές και ολλανδικές αρχές, που κατά τη διάρκεια της διοργάνωσης -και μόνον αυτής- ζήτησαν από την Ευρωπαϊκή Ενωση τη διακοπή της εφαρμογής της Συνθήκης του Σένγκεν.
 Από την πρώτη μεγάλη αθλητική διοργάνωση του 2000, και τρίτη σε θεαματικότητα μετά το Μουντιάλ και τους Ολυμπιακούς Αγώνες, ξεχωρίζουν ακόμη οι τιμές των εισιτηρίων, που θα κυμαίνονται από τις 8.000 έως τις 20.000 δραχμές για ένα παιχνίδι της πρώτης φάσης, από τις 15.000 έως τις 40.000 για ένα παιχνίδι της προημιτελικής, από τις 30.000 έως τις 60.000 της ημιτελικής κι από τις 60.000 έως τις 170.000 για τον τελικό για την 1η και τη 2η θέση. 
 Η νέα μπάλα «Terrestra», που σχεδιάστηκε από την Adidas για ν' αντικαταστήσει την «Questra» του Euro '96 ή την «Tricolore» του «France '98». Και η μασκότ «Be-ne-luck y», ένα λιονταράκι με κέρατα, συνδυασμός του ολλανδικού εβλήματος και των βελγικών «κόκκινων διαβόλων», που αντλεί τ' όνομά του από τα αρχικά των δύο χωρών Belgium και Netherlands, συμπεριλαμβάνοντας και την ευχή όλων για καλή τύχη (luck y)... 
