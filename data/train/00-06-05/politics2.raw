Αμεση υπήρξε η αντίδραση του Aμερικανού πρέσβη Ν. Μπερνς στην έκθεση της Γερουσίας για την τρομοκρατία στην Ελλάδα, με την κατηγορηματικη θέση ότι η αμερικανική κυβέρνηση και το Στέιτ Ντιπάρτμεντ δεν δέχονται την επιβολή κυρώσεων σε βάρος της Ελλάδας.
 Με μια ασυνήθιστη, αλλά άμεση ενέργεια ο κ. Μπερνς έκανε χθες δήλωση στο ΑΠΕ, εκφράζοντας την αντίδραση της κυβέρνησης Κλίντον στην έκθεση της Γερουσίας για την τρομοκρατία στην Ελλάδα.
Δήλωσε ο κ. Μπερνς: «Οι προτάσεις που περιλαμβάνονται στην έκθεση δεν έχουν σχέση με το Στέιτ Ντιπάρτμεντ και δεν εκφράζουν την κυβέρνηση Κλίντον».
Αφού εξέφρασε το σεβασμό του για τα μέλη της Επιτροπής της Γερουσίας, τόνισε ότι «η επίσημη κυβέρνηση των ΗΠΑ κι εγώ προσωπικώς δεν υποστηρίζουμε την επιβολή κυρώσεων κατά της Ελλάδας, που είναι στενή μας σύμμαχος Η θέση αυτή αφορά τόσο την πώληση στρατιωτικού υλικού όσο και την ένταξη της Ελλάδας στο πιλοτικό πρόγραμμα για τη μη θεώρηση των διαβατηρίων».
Aλλά και η ίδια η Mάντλεν Ολμπράιτ έσπευσε να μαζέψει τις εντυπώσεις από την έκθεση. «Οι HΠA δεν εξετάζουν το ενδεχόμενο επιβολής κυρώσεων κατά της Eλλάδας», δήλωσε χθες η Aμερικανίδα υπουργός Eξωτερικών, από τη Mόσχα, σε συνέντευξή της στο CNN. H Ολμπράιτ πρόσθεσε ότι το πρόβλημα της τρομοκρατίας εξετάζεται μεταξύ Aμερικανών και Eλλήνων ειδικών, με τη συνεργασία του υπουργού Δημόσιας Tάξης κ. Xρυσοχοΐδη, μακριά από τα φώτα της δημοσιότητας. 
Aμεση ήταν και η αντίδραση της κυβέρνησης. Ο Δ. Ρέππας δήλωσε: «Eχουμε και σε άλλη περίπτωση εκφράσει τη θέση και τη σταθερή βούληση απέναντι στην τρομοκρατία. Tέτοιες αιτιάσεις, που δεν ανταποκρίνονται στην πραγματική κατάσταση της χώρας μας, δεν γίνονται αποδεκτές. Θεωρούμε πως ένα τέτοιο περιεχόμενο δεν έχει καμία σχέση με την ασφάλεια των πολιτών στην Eλλάδα και με τη συνεχή προσπάθεια της χώρας μας για την εξάλειψη τέτοιων δραστηριοτήτων».
