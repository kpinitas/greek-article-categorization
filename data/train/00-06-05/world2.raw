ο νέος Ρώσος πρόεδρος Βλαντίμιρ Πούτιν συναντήθηκαν το Σαββατοκύριακο, για πρώτη φορά επισήμως, στο Κρεμλίνο και, αφού βεβαιώθηκαν ότι ακόμη διαφωνούν ως 
προς την αναθεώρηση της συμφωνίας Μπρέζνιεφ - Νίξον του 1972, προγραμματίζουν να επαναλάβουν τις διμερείς διαβουλεύσεις τους άλλες τρεις ή τέσσερις φορές έως το τέλος της χρονιάς. Αποφάσισαν, μάλιστα, να εργαστούν για την αντιμετώπιση των νέων απειλών της διεθνούς σταθερότητας και για την προσέγγιση 
 Η αμερικανική πλευρά επέμεινε στην πρόθεσή της να πείσει τη ρωσική ηγεσία να αποδεχθεί την εγκατάσταση στην Αλάσκα τμήματος της «αντιπυρηνικής ασπίδας» -που απαγορεύει η συμφωνία του '72- για να προστατευθεί, όπως ισχυρίζεται, από 
ενδεχόμενα πλήγματα από χώρες όπως η Β. Κορέα, το Ιράν ή το Ιράκ. Συνάντησε, όμως, την κατηγορηματική αντίδραση του Κρεμλίνου, που αποδέχθηκε μόνο να συμπεριληφθεί στη «δήλωση αρχών» μια κοινή αναφορά στον «αυξανόμενο βαλλιστικό 
κίνδυνο», χωρίς να συμφωνηθεί πώς θα αντιμετωπιστεί καλύτερα.
 Η «δήλωση αρχών» αποτελεί κατά τον πρόεδρο Κλίντον μια απόπειρα προσέγγισης των θέσεων των δύο χωρών, είναι όμως έτσι διατυπωμένη, ώστε να μπορεί να ερμηνευθεί από κάθε πλευρά διαφορετικά. Σε χαμηλούς τόνους και υπογραμμίζοντας 
ότι η Ρωσία είναι διατεθειμένη να συνεργαστεί με τις ΗΠΑ και δεν θα επιλέξει πρώτη την προοπτική της έντασης ο Βλαντίμιρ Πούτιν ξεκαθάρισε τη θέση του ότι στην περίπτωση της «αντιβαλλιστικής ομπρέλας» η θεραπεία «απειλεί να αποδειχθεί χειρότερη από την ασθένεια». 
 Οι δύο ηγέτες δήλωσαν παρ' όλα αυτά ικανοποιημένοι από τις συζητήσεις τους, που κατέληξαν στην υπογραφή σειράς συμφωνιών, μεταξύ των οποίων η εξουδετέρωση 
68 τόνων πλουτωνίου πολεμικής χρήσης, από το οποίο θα μπορούσαν να κατασκευαστούν περισσότερες από 8.000 πυρηνικές βόμβες τύπου «Χιροσίμα» και η ίδρυση στη Μόσχα ειδικού κέντρου έγκαιρης προειδοποίησης για την αποφυγή του ενδεχόμενου λανθασμένης εκτόξευσης πυραύλων.
 Στις διμερείς συνομιλίες, που το Σαββατόβραδο διεξήχθησαν στο πλαίσιο τρίωρου δείπνου εργασίας υπό τους ήχους ορχήστρας τζαζ, τέθηκαν πολλά ζητήματα διμερούς και διεθνούς συνεργασίας. Σύμφωνα με τον Μπιλ Κλίντον, οι δύο πλευρές 
διαφώνησαν στην εκτίμησή τους για την ήδη δεκάμηνη ρωσική επιχείρηση στην Τσετσενία και ο ίδιος κάλεσε τον Βλαντίμιρ Πούτιν να διερευνήσει τις καταγγελίες για παραβιάσεις των ανθρωπίνων δικαιωμάτων των κατοίκων της περιοχής από τις ρωσικές δυνάμεις.
 Ο κ. Κλίντον επισκέφθηκε το μεγαλοπρεπή καθεδρικό ναό του Χριστού Σωτήρος, που 
θα εγκαινιαστεί τον Αύγουστο, και ξεναγήθηκε από τον ίδιο τον Β. Πούτιν στα ανακαινισμένα διαμερίσματα, τους ναούς και τις πλατείες του Κρεμλίνου, όπου είχε και την ευκαιρία να συνομιλήσει με περαστικούς. Διαφορετικό, όμως, ήταν το κλίμα έξω από την αμερικανική πρεσβεία, όπου ακτιβιστές της Γκρινπίς διαδήλωσαν, με πολλά χιουμοριστικά υπονοούμενα, την αντίθεσή τους στην πυρηνική πολιτική της Ουάσιγκτον.
 Παρά τις συστάσεις να το αποφύγει για να μην «εκνευρίσει» τη ρωσική ηγεσία, ο Μπιλ Κλίντον προσήλθε στο ραδιοσταθμό «Ηχώ της Μόσχας», που ανήκει στο συγκρότημα «Μοστ Μίντια», το οποίο έχει αναπτύξει σχέσεις έντονων προστριβών με το Κρεμλίνο. Ο Αμερικανός πρόεδρος απάντησε σε ερωτήματα ακροατών και δημοσιογράφων, που φοβούνταν ότι η ελευθερία του λόγου βρίσκεται πλέον σε κίνδυνο, ωστόσο εκτίμησε, όπως άλλωστε δήλωσε και στην κοινή συνέντευξη Τύπου, 
ότι ο Β. Πούτιν είναι καθ' όλα άξιος και αποφασισμένος να προστατεύσει τις δημοκρατικές ελευθερίες.
 Οι δύο αντιπροσωπείες θα συνεχίσουν και σήμερα τις διαβουλεύσεις τους, κυρίως για την ανάπτυξη της οικονομικής συνεργασίας και τη βελτίωση των σχέσεων Ρωσίας - διεθνών οικονομικών οργανισμών, και ο Μπιλ Κλίντον πριν αναχωρήσει για την Ουκρανία θα συναντηθεί με τον παλιόφιλο Μπορίς Γέλτσιν.
