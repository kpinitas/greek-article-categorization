Η δημιουργία του πενταμελούς συμβουλίου, στο οποίο μεταβιβάζονται όλες οι αρμοδιότητες της Οργανωτικής Επιτροπής, οι χωροθετήσεις των μεγάλων οδικών έργων και ζητήματα που αφορούν στη γενικότερη προετοιμασία της χώρας, περιλαμβάνονται στο νέο νομοσχέδιο για τους Ολυμπιακούς Αγώνες, που κατατέθηκε χθες στη Βουλή.
 Πρόκειται για νομοσχέδιο-εξπρές, αν αναλογιστεί κανείς ότι συντάχθηκε σε διάστημα 15 ημερών, από την ημέρα που ο πρωθυπουργός Κώστας Σημίτης ανακοίνωσε την τοποθέτηση της Γιάννας Αγγελοπούλου, στη θέση της προέδρου της Οργανωτικής.
 Το διοικητικό συμβούλιο της εταιρείας λειτουργεί πλέον με δύο συνθέσεις. Την ευρεία και την τακτική. Στην ευρεία μετέχουν ο πρόεδρος, ο αντιπρόεδρος, ο διευθύνων σύμβουλος και δεκατέσσερα μέλη. Σε αυτό το σχήμα, συμπεριλαμβάνονται ο δήμαρχος Αθηναίων, οι δύο Ελληνες μέλη της ΔΟΕ, ο πρόεδρος με το γενικό γραμματέα της Ελληνικής Ολυμπιακής Επιτροπής. Το συμβούλιο συνεδριάζει κάθε μήνα. Ο ρόλος του είναι η τυπική επικύρωση των αποφάσεων της τακτικής (5μελούς) σύνθεσης της εταιρείας, στην οποία μετέχουν ο πρόεδρος, ο διευθύνων σύμβουλος και τρία ακόμη μέλη του. Το όργανο αυτό καθίσταται πλέον πανίσχυρο.
 Ολοι ορίζονται με απόφαση του πρωθυπουργού. Οπως επίσης και η σύνθεση του 5μελούς συμβουλίου. Με απόφαση των υπουργών Οικονομικών και Πολιτισμού καθορίζεται η αντιμισθία των μελών. Η τακτική σύνθεση της εταιρείας αναλαμβάνει όλες τις αρμοδιότητες του συμβουλίου. Η ευρεία απλώς επικυρώνει και αποφασίζει για κάθε αντικείμενο οικονομικής αξίας μεγαλύτερο των πέντε δισεκατομμυρίων δραχμών.
 Οι αρμοδιότητες του προέδρου της Οργανωτικής αναφέρονται στο καταστατικό όμως υπάρχει πρόβλεψη να καθορίζονται με απόφαση του πρωθυπουργού. Οι διευθυντές προσλαμβάνονται με απόφαση του διοικητικού συμβουλίου, υπό την τακτική του σύνθεση.
 Αυξάνεται από 5% σε 15% επί του συνόλου των υπαλλήλων, το ποσοστό απ' ευθείας προσλήψεων, με πρόταση του προέδρου ή του διευθύνοντος συμβούλου, για την πρώτη διετία, κατ' εξαίρεση. Οι αποφάσεις κοινοποιούνται στον υπουργό Πολιτισμού.
 Στο δεύτερο άρθρο του νομοσχεδίου ρυθμίζονται ζητήματα για τις υπαίθριες διαφημίσεις. Επισημαίνεται ρητά, πως όλες οι άδειες για την τοποθέτηση διαφημιστικών πινακίδων που έχουν χορηγηθεί προ της ισχύος του παρόντος νόμου, λήγουν αυτοδικαίως την 31η Δεκεμβρίου του 2000. Μετά την ανωτέρω προθεσμία, χαρακτηρίζονται αυθαίρετες και αφαιρούνται. Κι αυτό, διότι στους συγκεκριμένους χώρους θα διαφημίζονται οι διεθνείς (της ΔΟΕ) και οι εθνικοί (της Οργανωτικής) χορηγοί.
 Με το τρίτο άρθρο χωροθετούνται τα μεγάλα οδικά έργα. Η Λεωφόρος Μαραθώνος. Η σύνδεση του υπάρχοντος οδικού δικτύου με το Ολυμπιακό Κέντρο Κωπηλασίας Κανόε Καγιάκ. Η σύνδεση Ιπποδρόμου και Ολυμπιακού Ιππικού Κέντρου στο Μαρκόπουλο με εθνική οδό Σταυρού - Λαυρίου. Η σύνδεση Σκοπευτηρίου με εθνική οδό Σταυρού-Λαυρίου. Ο Ολυμπιακός Δακτύλιος. Στη λεωφόρο Κηφισού: Οδικά και υδραυλικά έργα από Τρεις Γέφυρες έως Ακτή Ποσειδώνος. Λεωφόρος Ποσειδώνος: Από Στάδιο Ειρήνης και Φιλίας έως Αγιο Κοσμά και στις λεωφόρους Συγγρού, Καλλιρρόης, Β. Κωνσταντίνου, Κηφισίας (έως Σταυρού-Ελευσίνας). Κυκλοφοριακά έργα περί του ΟΑΚΑ. Λεωφόρος Κύμης και επέκτασή της μέχρι το Ολυμπιακό Χωριό. Κυκλοφοριακά έργα εξυπηρέτησης των αθλητικών εγκαταστάσεων στις περιοχές Νίκαιας (Αρση Βαρών), Ζεφυρίου (Κέντρο Πάλης), γηπέδου Ολυμπιακού (Ρέντης). Σήραγγα Υμηττού και των προσβάσεών της. Νότια επέκταση Δυτικής Περιφέρειας Λεωφόρου Υμηττού. Σταυρός-Ραφήνα (νέα οδός από τον κόμβο Αττικής Οδού ώς τη διασταύρωση λεωφ. Μαραθώνα προς Ραφήνα). Διαπλάτυνση και αναβάθμιση της λεωφόρου Αγίας Αννης. Αναβάθμιση λεωφόρου Μεσογείων. Λεωφόρος Σταυρού-Λαυρίου. Οδικός άξονας Βάρης-Κορωπίου.
 Στα υπόλοιπα άρθρα του νομοσχεδίου ρυθμίζονται θέματα απαλλοτριώσεων, ασφάλειας των Ολυμπιακών Αγώνων και την Πολιτιστική Ολυμπιάδα. Στο άρθρο 7 καθορίζεται χώρος Ισλαμικού Πολιτιστικού Κέντρου, σε έκταση που παραχωρείται από το υπουργείο Γεωργίας στην Παιανία.
