 Ο ανένδοτος αγώνας που κήρυξε ο αρχιεπίσκοπος Χριστόδουλος ως απάντηση στην κατηγορηματική τοποθέτηση του πρωθυπουργού Κων. Σημίτη, ότι το θρήσκευμα δεν πρέπει να αναγράφεται στις αστυνομικές ταυτότητες, αναμένεται να μεταφερθεί και στις αίθουσες των δικαστηρίων. Ηδη ορισμένοι ιεράρχες έχουν προαναγγείλει προσφυγή στη Δικαιοσύνη (είναι άγνωστο αν θα προσφύγει η επίσημη Εκκλησια ή μεμονωμένοι πιστοί ή κάποιο θρησκευτικό σωματείο) και πλέον είναι θέμα χρόνου το ότι η σφοδρή διαμάχη Πολιτείας και Εκκλησίας θα απασχολήσει το Συμβούλιο της Επικρατείας, το οποίο θα κληθεί να βγάλει «τα κάστανα από τη φωτιά».
 Η ετυμηγορία του Aνώτατου Δικαστηρίου, εάν, δηλαδή, είναι νόμιμη η απόφαση της Αρχής Προστασίας Προσωπικών Δεδομένων που καθιστά υποχρεωτική τη διαγραφή του θρησκεύματος από τα νέα δελτία ταυτοτήτων, έχει μεγάλη σημασία καθώς θα αποτελέσει ατράνταχτο «ατού» για την πλευρά που θα δικαιωθεί. Παρ' όλο που αρμόδιο για την εκδίκαση τέτοιου είδους προσφυγών είναι το Δ' τμήμα του Συμβουλίου της Επικρατείας, στο οποίο προεδρεύει ο αντιπρόεδρος Μιχ. Βροντάκης, πιθανότερο θεωρείται να συζητηθεί η υπόθεση, εξαιτίας της μεγάλης σπουδαιότητάς της, από την Ολομέλεια του Aνώτατου Δικαστηρίου.
 Σε πρώτη φάση, αυτό που θα κληθούν να εξετάσουν οι δικαστές δεν θα είναι η ουσία της υπόθεσης αλλά το τυπικό μέρος της προσφυγής. Εάν δηλαδή αυτός που θα προσφύγει έχει ή όχι έννομο συμφέρον να ζητήσει την ακύρωση της επίμαχης απόφασης. Δικαστικοί κύκλοι τόνιζαν ότι το έννομο συμφέρον κρίνεται κατά περίπτωση, ωστόσο ανέφεραν ότι θεμελιώνεται έννομο συμφέρον όταν κάποιος πολίτης που επιθυμεί να καταγραφεί το θρήσκευμά του στην ταυτότητα ζητήσει από το αρμόδιο αστυνομικό τμήμα την έκδοση νέας ταυτότητας και το στοιχείο αυτό δεν περιλαμβάνεται.
 Ενα δεύτερο ζήτημα που θα εξετάσει το ΣτΕ είναι εάν η απόφαση της Αρχής είναι εκτελεστή διοικητική πράξη ή απλώς έχει γνωμοδοτικό χαρακτήρα. Ως προς αυτό το θέμα, δικαστές επισήμαναν ότι ο νόμος του 2472/97, που θεσπίζει την Αρχή Προστασίας, επισύρει κυρώσεις, ποινικές και αστικές σε όσους δεν συμμορφώνονται με τις αποφάσεις της, γεγονός που ενισχύει την άποψη ότι είναι εκτελεστή διοικητική πράξη.
 Ως προς την ουσία, ένα από τα επιχειρήματα που αναμένεται να προβληθούν είναι εάν η υποχρεωτική διαγραφή του θρησκεύματος προσκρούει ή όχι στις συνταγματικές διατάξεις και συγκεκριμένα στο άρθρο 13 περί θρησκευτικής ελευθερίας καθώς και εάν ο νεότερος νόμος για την Προστασία των Προσωπικών Δεδομένων τροποποιεί ή όχι τον παλαιότερο νόμο του 1991 που ισχύει για τις ταυτότητες.
