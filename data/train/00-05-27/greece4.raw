 Ωρες αγωνίας ζουν οι κάτοικοι της Πρέβεζας και των γύρω κοινοτήτων, που επλήγησαν από τον ισχυρό σεισμό 5, 3 Ρίχτερ χθες τα ξημερώματα.
 Ο σεισμός προκάλεσε πανικό, αλλά και σημαντικές ζημιές, κυρίως σε πλινθόκτιστα σπίτια. Οι μετασεισμοί που ακολούθησαν κράτησαν τους περισσότερους έξω από τα σπίτια τους.
 Σύμφωνα με ανακοίνωση του Εργαστηρίου Σεισμολογίας του Πανεπιστημίου Πατρών, ο χθεσινός σεισμός, που σημειώθηκε στις 4, 28 π.μ. είχε μέγεθος 5, 3 Pίχτερ, εστιακό βάθος 15 χιλιομέτρων και το επίκεντρό του εντοπίζεται τη θαλάσσια περιοχή βόρεια της Λευκάδας, 350 χιλιόμετρα βορειοδυτικά της Αθήνας.
 Ο σεισμός, λόγω του μεγέθους του, αλλά και της μεγάλης διάρκειάς του, προκάλεσε πανικό στους κατοίκους κυρίως της Πρέβεζας, οι οποίοι βγήκαν έντρομοι από τα σπίτια τους και ξενύχτησαν στις πλατείες και στα αυτοκίνητά τους.
 Στην πόλη της Πρέβεζας έπαθαν σοβαρές ρωγμές το Τεχνικό Λύκειο και δύο σπίτια, ενώ ζημιές υπέστησαν και πολλά καταστήματα, καθώς πολλά από τα προϊόντα που είχαν στα ράφια έπεσαν στο έδαφος.
 Από την Αστυνομική Διεύθυνσης Πρέβεζας έγινε γνωστό ότι ζημιές υπέστησαν και οι Kοινότητες Μύτικας (ρωγμές στο Δημοτικό Σχολείο, στην εκκλησία και σε δύο σπίτια), Μιχαλίτσι (ρωγμές στην εκκλησία και σε δύο σπίτια) και Φλάμπουρα (ρωγμές σε 12 σπίτια, στην εκκλησία και στο Δημοτικό Σχολείο).
 Οπως είπε στην «Ε» ο Αστυνομικός Διευθυντής Πρέβεζας Δημήτριος Μαριόλος, ο χθεσινός σεισμός προκάλεσε τρομερή αναστάτωση στην Πρέβεζα και στην ευρύτερη περιοχή και οι κάτοικοι, φοβούμενοι νέο ισχυρό σεισμό, προτίμησαν να κοιμηθούν στις πλατείες και στα αυτοκίνητά τους παρά να επιστρέψουν στα σπίτια τους.
 Στη Λευκάδα, τα 5, 3 Pίχτερ δεν προκάλεσαν υλικές ζημιές και οι κάτοικοι αντιμετώπισαν με ψυχραιμία την κατάσταση.
 Προληπτικά, όμως, όλες οι υπηρεσίες της Νομαρχίας καθώς και η Αστυνομική Διεύθυνση του νησιού τέθηκαν σε συναγερμό, αλλά όπως ανέφερε στην «Ε» ο αστυνομικός διευθυντής Αθανάσιος Γάκης, σε καμιά περιοχή δεν σημειώθηκαν ζημιές.
 Αναφερόμενος στο νέο ισχυρό σεισμό, ο καθηγητής Σεισμολογίας του Πανεπιστημίου Πατρών Ακης Τσελέντης δήλωσε στην «Ε» τα εξής: 
 «Τις τελευταίες ημέρες παρατηρούμε μια διέγερση στο δυτικό τμήμα του ελληνικού τόξου. Ο νέος σεισμός εντάσσεται στο πλαίσιο αυτής της διέγερσης. H μέχρι τώρα μετασεισμική εξέλιξή του φαίνεται φυσιολογική. Ομως παρατηρούμε το φαινόμενο με ιδιαίτερο ενδιαφέρον, λόγω του εξαιρετικά υψηλού σεισμικού δυναμικού του κεντρικού Ιονίου».
 Ερωτηθείς ο κ. Τσελέντης για τις ζημιές που προκλήθηκαν στην περιοχή της Πρέβεζας, διευκρίνισε ότι αυτό συνέβη, επειδή αυτές οι περιοχές ήταν πιο κοντά στο επίκεντρο του σεισμού. Τόνισε όμως ότι ζημιές δεν υπέστησαν νέα κτίρια, αλλά κάποια παλιά πλινθόκτιστα.
 Σχολιάζοντας το χθεσινό σεισμό διάφοροι σεισμολόγοι, αφού τόνισαν ότι η συγκεκριμένη περιοχή είναι υψηλής σεισμικότητας, αποκάλυψαν ότι από το 1900 έως το 2000 έχουν σημειωθεί 50 περίπου σεισμοί στην ευρύτερη περιοχή με μέγεθος άνω των 5 Ρίχτερ.
