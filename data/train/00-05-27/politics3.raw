Σε αγωγή κατά του ραδιοφωνικού σταθμού «Φλας» και των δημοσιογράφων Νίκου Κακαουνάκη, Θέμου Αναστασιάδη και Βαγγέλη Περρή προχώρησε χθες ο εκπρόσωπος Tύπου και βουλευτής Eπικρατείας της Ν.Δ. Αρης Σπηλιωτόπουλος, ζητώντας ένα δισεκατομμύριο δραχμές από τον καθένα από τους εναγόμενους.
 Ο εκπρόσωπος της Ν.Δ. αμύνεται έτσι, όπως έλεγαν από το περιβάλλον του, για τις «επιθέσεις που δέχτηκε και συνεχίζει να δέχεται και ο ίδιος και ο πρόεδρος της Ν.Δ. από τους συγκεκριμένους δημοσιογράφους μέσω του σταθμού με απαράδεκτα υπονοούμενα».
 Ο κ. Σπηλιωτόπουλος μάλιστα, μέσω συνεργατών του, συνέδεσε τις επιθέσεις αυτές με την αντίδραση που είχε προβάλει η Ν.Δ. στο θέμα του βιντεολόττο. Η κίνησή του έχει την πλήρη κάλυψη του προέδρου της Ν.Δ. ο οποίος, όχι απλώς γνώριζε την κίνηση του εκπροσώπου του, αλλά και συμφώνησε να στηρίξει την αγωγή νομικά και ο καθηγητής Παν/μιου Αθηνών Αργ. Καρράς, ο οποίος είναι σύμβουλός του.
 Η κυβέρνηση, μέσω του εκπροσώπου της, κράτησε μια μάλλον ισορροπιστική στάση, ενώ οξύτατη ήταν η αντίδραση του διευθυντή του «Φλας» Πάνου Κολιοπάνου, ο οποίος μίλησε για «αντιδημοκρατικές διαδικασίες και τυποκτόνες συμπεριφορές».
 Με τον επιχειρηματία Σωκράτη Κόκκαλη συνέδεσε εμμέσως την αγωγή του ο εκπρόσωπος της Ν.Δ. Οπως έλεγαν από το περιβάλλον του, οι προσωπικές επιθέσεις κατά του ίδιου και κυρίως του προέδρου της Ν.Δ. από το συγκεκριμένο σταθμό και τους δημοσιογράφους άρχισαν αμέσως μετά τις ενστάσεις που είχαν υποβάλει για το θέμα του βιντεολόττο και συνεχίστηκαν μετεκλογικά με αποτέλεσμα να φοβίσουν τους βουλευτές και να μη μιλούν για το θέμα αυτό.
 Η αγωγή, υποστήριζαν οι συνεργάτες του κ. Σπηλιωτόπουλου, είχε αποφασιστεί εδώ και καιρό και ανατέθηκε σε δύο δικηγόρους, τον Αργύρη Καρρά, καθηγητή Πανεπιστημίου, μέλος της Ν.Δ. και σύμβουλο του προέδρου της Ν.Δ. και τον Χ. Οικονομόπουλο.
 Επιλέγοντας τον πρώτο, ο εκπρόσωπος της Ν.Δ. ήθελε να στείλει το μήνυμα ότι η αγωγή είχε την πλήρη κάλυψη του προέδρου της Ν.Δ. για τον οποίο, έλεγαν συνεργάτες του, πως γνώριζε εδώ και καιρό για την επικείμενη κατάθεση αγωγής. Οι ίδιοι άνθρωποι έλεγαν πως η επίθεση κατά του ίδιου και του Κ. Καραμανλή έγιναν από ένα συγκεκριμένο σταθμό («Φλας») και κυρίως δύο δημοσιογράφους (Κακαουνάκη, Αναστασιάδη), οι οποίοι είναι υπάλληλοι του συγκεκριμένου σταθμού και παράλληλα ιδιοκτήτες άλλων μέσων.
 Από το περιβάλλον Σπηλιωτόπουλου εκφραζόταν ενόχληση επειδή δεν υπήρξαν αντιδράσεις από βουλευτές και την αριστερή διανόηση σε όσα έλεγαν οι δύο δημοσιογράφοι, ενώ στο παρελθόν που ένας υπουργός είχε επιτεθεί σε άλλον με υπονοούμενα, είχαν ξεσηκωθεί πενήντα βουλευτές του ΠΑΣΟΚ. Η πικρία αυτή εκφραζόταν και για βουλευτές της Ν.Δ. που επίσης σιώπησαν.
 Πάντως, δήλωναν ικανοποιημένοι επειδή σε ηθικό επίπεδο υπερασπίστηκε τον εκπρόσωπο της Ν.Δ. ο Ευάγγελος Γιαννόπουλος και μεμονωμένες εφημερίδες που είτε ανήκουν είτε όχι στη παράταξη.
 Για αντιδημοκρατικές νοοτροπίες και Tυπο-κτόνες συμπεριφορές, κατηγόρησε τον Αρη Σπηλιωτόπουλο ο γενικός διευθυντής του «Φλας», Πάνος Κολιοπάνος, ο οποίος δήλωσε τα εξής: 
 «Ο κύριος Σπηλιωτόπουλος, αν και χρημάτισε εκπρόσωπος Tύπου κόμματος, φαίνεται ότι δεν κατάφερε να συλλάβει αυτό που συνιστά την πεμπτουσία του ίδιου του Tύπου: το σεβασμό, δηλαδή, στην ελευθεροτυπία.
 H πρωτοβουλία του να καταθέσει αγωγή εις βάρος του "FLASH 9.61" και συνεργατών του επαναφέρει στο προσκήνιο τις χειρότερες πολιτικές παραδόσεις, υπενθυμίζει εποχές όπου το βασικό όπλο για την αντιμετώπιση της δημοσιογραφικής κριτικής ήταν η φίμωση των ενοχλητικών φωνών και η εξόντωση των μέσων.
 Bεβαίως, ο άπειρος κύριος Σπηλιωτόπουλος εν τη ορμή του εκτίθεται διότι τη στιγμή που βάλλεσαι από το σύνολο του Tύπου -προσκείμενου και μη στο κόμμα σου- δεν στρέφεσαι επιλεκτικά κατά του μέσου, την εγκυρότητα και την αξιοπιστία του οποίου εξήρε πρόσφατα με δηλώσεις του ο ίδιος ο αρχηγός σου...
 Ο -κατά δήλωσίν του- θιασώτης της μετριοπάθειας νεαρός πολιτικός, γρήγορα θα συνειδητοποιήσει ότι οι καιροί έχουν αλλάξει. Tο πρόβλημα, ωστόσο, που θα παραμένει, είναι, αν ένα μεγάλο κόμμα, όπως αυτό που τον στεγάζει, παρέχει άσυλο σε αντιδημοκρατικές νοοτροπίες και τυπο-κτόνες συμπεριφορές».
 Στάση ισορροπίας κράτησε ο κυβερνητικός εκπρόσωπος όταν ρωτήθηκε για τις αγωγές του κ. Σπηλιωτόπουλου. «Δεν είναι ο καλύτερος δρόμος για να αντιμετωπίζονται τέτοια προβλήματα», είπε ο κ. Ρέππας, ωστόσο αναγνώρισε ότι κάθε πολίτης έχει στη διάθεσή του ένδικα μέσα όταν θεωρεί ότι θίγεται. «Πρέπει -πρόσθεσε- να είμαστε ιδιαίτερα προσεκτικοί όταν πρόκειται για την προσωπικότητα του ανθρώπου, αλλά, από την άλλη, υπάρχει και το αγαθό της ελευθεροτυπίας». Ο εκπρόσωπος της κυβέρνησης επανέλαβε ότι τα δικαστήρια «μπορεί να βγάζουν αποφάσεις, αλλά δεν δίνουν λύσεις σε τέτοια προβλήματα».
 Για αντιγραφή του «Δικτύου 21» από τον Α. Σπηλιωτόπουλο έκανε λόγο ο Π. Κουναλάκης αναφερόμενος στην αγωγή: «Είμαι υπέρ του σεβασμού της δεοντολογίας από την πλευρά του δημοσιογράφου, όπως θεωρώ ότι έχει υποχρέωση το μέσο και ο δημοσιογράφος να κοινοποιεί και να δημοσιεύει την απάντηση ενός πολιτικού προσώπου, οποιουδήποτε πολίτη, που θεωρείται ότι θίγεται. Αλλο όμως είναι αυτό και άλλο είναι αυτές οι αγωγές όπου απαιτούνται ποσά τεράστια, δυσβάσταχτα, τα οποία ουσιαστικά έχουν στόχο την εξόντωση του μέσου. Αυτό είναι ανεπίτρεπτο κατά τη γνώμη μου, προσβάλλει και περιορίζει την ελευθερία του Tύπου και την ελευθεροτυπία», είπε (στο «Φλας»).
