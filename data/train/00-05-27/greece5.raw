 «Η χθεσινή δόνηση ήταν στα επίπεδα των σεισμών που έχουν παρατηρηθεί και στο παρελθόν. Είναι λίγο νωρίς για πρόβλεψη. Ο χώρος αυτός είναι ο πιο ενεργός σεισμικά και τα επίπεδα που έχουμε είναι εντελώς φυσιολογικά».
 Φειδωλός στις δηλώσεις του ο καθηγητής Σεισμολογίας Κώστας Μακρόπουλος εκτιμά ότι δεν υπάρχει λόγος ανησυχίας, αλλά υποστηρίζει πως η περιοχή, που ανήκει στη ζώνη 4 από άποψη σεισμικής επικινδυνότητας, θέλει προσοχή. Στο ίδιο μήκος κύματος και οι υπόλοιποι σεισμολόγοι που εξετάζουν τη μετασεισμική δραστηριότητα στο νησί μετά τα 5, 3 Pίχτερ που σημειώθηκαν χθες τα ξημερώματα βορειοδυτικά της Λευκάδας, 300 χιλιόμετρα από την Αθήνα, και το μετασεισμό των 4, 4 Pίχτερ με το ίδιο επίκεντρο μία ώρα αργότερα.
 Μπορεί ο σεισμός να έγινε στο ελληνικό τόξο, όπου σημειώθηκε και ο άλλος, νοτιοδυτικά της Καλαμάτας, των 6 Pίχτερ, όμως δεν μπορεί να γίνει κανένας συσχετισμός, υποστηρίζει ο καθηγητής Σεισμολογίας Βασίλης Παπαζάχος. «Ο σεισμός έγινε στο τριπλό σημείο των 3 λιθοσφαιρικών πλακών, του Αιγαίου στα νοτιοανατολικά, της Αδριατικής στα βορειοδυτικά, της Ευρασίας στα βορειοανατολικά. Είναι στο βορειότατο μέρος του ελληνικού τόξου, αποτέλεσμα της ίδιας διαδικασίας των προχθεσινών σεισμών με τους οποίους έχει το ίδιο αίτιο. Μπορεί να έχουν την ίδια αιτία γένεσης από τη μετακίνηση των πλακών στην περιοχή, όμως δεν υπάρχει καμία άλλη σχέση του ενός με τον άλλο, των 6 Pίχτερ με τα 5, 3. Η προσοχή μας είναι εντατικοποιημένη και η πολιτεία έχει λάβει όλα τα μέτρα και βρίσκεται σε ετοιμότητα».
 «Στο σημείο που έγινε ο χθεσινός σεισμός έχουμε τις μικρότερες δονήσεις απ' όλες τις άλλες περιοχές της Επτανήσου, στην οποία έχει διαπιστωθεί η μεγαλύτερη σεισμικότητα και σεισμική επικινδυνότητα», υποστηρίζει ο Σταύρος Τάσσος, σεισμολόγος ερευνητής του Γεωδυναμικού Ινστιτούτου του Αστεροσκοπείου Αθηνών. «Θα πρέπει να περιμένουμε και να δούμε πώς θα εξελιχθεί το φαινόμενο». Την ίδια άποψη έχει και η σεισμολόγος Γεωργία Πανοπούλου, η οποία τονίζει ότι η μετασεισμική επικινδυνότητα εξελίσσεται ομαλά. 
 Λεπτομερή μελέτη της σεισμικής επικινδυνότητας του νησιού έχει κάνει ο καθηγητής Σεισμολογίας του Πανεπιστημίου Αθηνών, Κώστας Μακρόπουλος, και συνεργάτες του, οι οποίοι με διάφορες μεθόδους τόσο στατιστικές όσο και σεισμοτεκτονικές κατέληξαν στον υπολογισμό εκείνων των παραμέτρων που είναι απαραίτητες για τον αντισεισμικό σχεδιασμό της περιοχής, της μέγιστης εδαφικής επιτάχυνσης, της μέγιστης εδαφικής ταχύτητας και της μέγιστης εδαφικής μετατόπισης. «Η Λευκάδα σε σύγκριση με την Κεφαλονιά δεν χαρακτηρίζεται από έντονη σεισμική δραστηριότητα κατά τον εικοστό αιώνα. Η σεισμική εικόνα της είναι διαφορετική προ του 1900. Οι πολύ μεγάλοι σεισμοί στην περιοχή έχουν λάβει χώρα σε απόσταση μεγαλύτερη των 50 χιλιομέτρων από το νησί».
 Οπως σημειώνει στην εργασία του «Μελέτη σεισμικής επικινδυνότητας στην πόλη και τη νήσο Λευκάδας», ο Κώστας Μακρόπουλος, «οι καλύτερα προσδιορισμένοι μηχανισμοί γένεσης των μικροσεισμών δείχνουν δεξιόστροφη διάρρηξη οριζόντιας ολίσθησης σε διεύθυνση βόρεια-βορειοανατολικά προς νοτια-νοτιοδυτικά. Ετσι πιστοποιείται ο μετασχηματισμός των ρηγμάτων που αρχίζει δυτικά της Κεφαλονιάς και αποτελεί ζώνη μετάβασης από την ενεργό καταβύθιση της λιθόσφαιρας νότια της Κεφαλονιάς».
 _ «Eίμαστε σε κατάσταση ετοιμότητας», δήλωσε χθες ο υπουργός Περιβάλλοντος Kώστας Λαλιώτης, προσερχόμενος στο υπουργικό συμβούλιο. «H περιοχή εμφανίζει κινητικότητα», υποστήριξε ο υπουργός, ενώ, όπως έγινε γνωστό, κλιμάκιο του Οργανισμού Aντισεισμικής Προστασίας έχει ήδη μεταβεί στη Λευκάδα.
