 Η Συρία αντιμετωπίζει θετικά την προοπτική ενίσχυσης του ρόλου του ΟΗΕ στο νότιο Λίβανο, θέτει όμως την προϋπόθεση οι κυανόκρανοι να μην αναλάβουν ρόλο για τον αφοπλισμό της Χεζμπολάχ. Μιλώντας στο περιθώριο της διάσκεψης της Λισαβόνας, ο Σύρος υπουργός Eξωτερικών Φαρούκ αλ Σάραα κάλεσε επίσης το Ισραήλ να «τείνει ένα χέρι στην ειρήνη», προειδοποιώντας, όμως, ταυτόχρονα ότι αν επέλθει κλιμάκωση της βίας τότε αυτό θα έχει την ευθύνη. 
 Ο αλ Σάραα κατέστησε χθες σαφή την αποφασιστικότητα της Συρίας να μην επιτρέψει τον αφοπλισμό της οργάνωσης Χεζμπολάχ, «ένα κίνημα αντίστασης», όπως την αποκάλεσε, και όχι «πολιτοφυλακή σε εμφύλιο πόλεμο». Απαντώντας δε στην προειδοποίηση του Ισραήλ ότι η Συρία θα είναι υπεύθυνη για πιθανή ένταση στο νότιο Λίβανο, είπε ότι η χώρα του δεν επιθυμεί να υπάρχει ένταση και αν συμβεί κάτι, θα το έχει προκαλέσει το Ισραήλ. «Αυτό που εμείς θέλουμε είναι να τείνουν (οι Ισραηλινοί) ένα χέρι στην ειρήνη -είμαστε έτοιμοι να το υποδεχτούμε- και να μην κάνουν επίδειξη ισχύος, γιατί κι εμείς μπορούμε να κάνουμε το ίδιο», πρόσθεσε ο επικεφαλής της συριακής διπλωματίας. Σε ό,τι αφορά την παρουσία 30.000 Σύρων στρατιωτών στο νότιο Λίβανο, ο αλ Σάραα είπε ότι θα παραμείνουν εκεί όσο η κυβέρνηση του Λιβάνου το επιθυμεί. 
 Η οργάνωση Χεζμπολάχ, εν τω μεταξύ, προειδοποίησε χθες ότι θα εξαπολύσει νέες επιθέσεις κατά του Ισραήλ, εάν τα στρατεύματά του δεν αποχωρήσουν και από τη διαφιλονικούμενη αγροτική περιοχή Σεμπάα, που βρίσκεται κατά μήκος των συρολιβανικών συνόρων. Το Ισραήλ όμως θεωρεί το έδαφος συριακό και δεν αντιμετωπίζει το ενδεχόμενο αποχώρησης. Δηλώσεις για το θέμα έκανε και ο απεσταλμένος του ΟΗΕ Ρόεντ-Λάρσεν. Είπε ότι ο ΟΗΕ εξέτασε πάνω από 25 χάρτες της λιβανικής και της συριακής κυβέρνησης και θεωρεί ότι οι αγροτικές περιοχές της Σεμπάα ανήκουν στη Συρία.
 Η δήλωση έγινε για να αποσαφηνιστεί ότι ο ΟΗΕ θα μπορέσει να ανακοινώσει επισήμως ολοκλήρωση της αποχώρησης του Ισραήλ από το Ν. Λίβανο, ακόμη και αν το Ισραήλ διατηρήσει την παρουσία του στη Σεμπάα. Αξιωματούχοι του ΟΗΕ επιθεωρούν τις περιοχές που εγκατέλειψε ο ισραηλινός στρατός, ώστε και τυπικά να ανακοινώσουν αποχώρηση, οπότε ο γ.γ. Κόφι Ανάν θα ζητήσει αύξηση της δύναμης των κυανοκράνων κατά 3.500 άνδρες.
