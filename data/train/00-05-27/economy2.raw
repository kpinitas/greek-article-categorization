 Αιφνίδια στροφή προς μετοχές μεγάλων εταιρειών παρατηρήθηκε στη χθεσινή, εξισορροπητική κατά τα άλλα συνεδρίαση, προλειαίνοντας ενδεχομένως το έδαφος για μια ενδυνάμωση της τάσης ανόδου και των blue chips από την ερχόμενη εβδομάδα, εάν όλα εξελιχθούν ομαλά και στις διεθνείς αγορές.
 Στο σύνολό της η αγορά πάντως έδειξε και χθες ότι δεν έχει διαμορφώσει κατεύθυνση σε βραχυπρόθεσμο ορίζοντα, εξ ου και ο σχετικά περιορισμένος τζίρος των 159 δισ. δρχ, ενώ είναι κάτι παραπάνω από εμφανής η εξάρτηση -σε βαθμό απόλυτης ευθυγράμμισης θα λέγαμε- της Αθήνας από από τα τεκταινόμενα στη Νέα Υόρκη και τις ευρωπαϊκές πρωτεύουσες. Πρόκειται κυρίως για μια, μάλλον ψυχολογική και παροδική όπως εκτιμάται, ταύτιση που έχει παρατηρηθεί και στο παρελθόν.
 Στην παρούσα φάση, πάντως, συνδέεται και με τις δυσμενείς εξελίξεις στις διεθνείς τιμές των καυσιμων, στην ενδυνάμωση του δολαρίου έναντι του ευρώ, αλλά και στις μεγάλες διακυμάνσεις των μετοχών νέας τεχνολογίας που δημιουργούν ρευστό σκηνικό στις μεγάλες αγορές, ενισχύοντας έτσι την ανασφάλεια των Eλλήνων, αλλά και των όποιων ξένων επενδυτών δραστηριοποιούνται στη Σοφοκλέους.
 Σημαίνοντες παράγοντες, άλλωστε, του οικονομικού επιτελείου της κυβέρνησης και του τραπεζικού τομέα υποστηρίζουν ότι για όσο διάστημα θα εξακολουθεί να επικρατεί θολο τοπίο στις ξένες αγορές, το πιθανότερο είναι ότι δεν θα μπορεί να αναπτύξει τη δικη της δυναμική και η ελληνική αγορά (ίσως, μάλιστα, δεχτεί και περαιτέρω πιέσεις) η οποία, ωστόσο, δεν έχει ακολουθήσει το ράλι των διεθνών χρηματιστηρίων.
 Η επαναφορά του γενικού δείκτη στα επίπεδα των 4.600 μονάδων, μετά και τη χθεσινή ανοδική, κατά 0, 79%, συνεδρίαση δημιουργεί βάσιμες προϋποθέσεις για σταθεροποίηση, κατ' αρχάς και σε επόμενη φάση για κίνηση σε ανώτερα επίπεδα κοντά στις 5.000 μονάδες.
 Το «κλειδί» για τη διευκόλυνση μιας τέτοιας κίνησης είναι, όπως πολλάκις έχουμε επισημάνει από τις στήλες αυτές, στην επανάκαμψη του αγοραστικού ενδιαφέροντος για μετοχές υψηλής κεφαλαιοποίησης, που και ελκυστικές τιμές έχουν διαμορφώσει και θετικά αποτελέσματα εμφανίζουν στη συντριπτική πλειονότητά τους.
 Η εμμονή, όμως, του βασικού κορμού των επενδυτών στις ευέλικτες περιφερειακές μετοχές, σε συνδυασμό με την απουσία σοβαρών τοποθετήσεων από πλευράς Eλλήνων και ξένων θεσμικών επενδυτών, αλλά και το παρατηρούμενο κενό σημαντικών εξελίξεων από τις επιχειρήσεις leaders της ελληνικής οικονομίας και του χρηματιστηρίου έχουν, σύμφωνα με τους αναλυτές, καθυστερήσει αυτή τη μετατόπιση της ζήτησης.
 Ετσι, χθες, αν εξαιρέσουμε το τελευταίο ημίωρο της συνεδρίασης, όλο το παιχνίδι έγινε πάλι με επίκεντρο τις μετοχές της Περιφέρειας, με τις Kατασκευές και την Παράλληλη Αγορά να μονοπωλούν σχεδόν τις συναλλαγές, δίνοντας ευκαιρία για την ανάπτυξη γρήγορων κινήσεων και βραχυπρόθεσμα κέρδη.
 Τελικά η Παράλληλη Αγορά ολοκλήρωσε τη συνεδρίαση με απώλειες 0, 38%, οι Κατασκευές με -0, 81%, ενώ αντίθετα οι τραπεζικές μετοχές που στο μεγαλύτερο μέρος των συναλλαγών κατέγραφαν απώλειες βγήκαν κερδισμένες κατά 1, 53%, οι βιομηχανίες με 
 Η εβδομάδα, πάντως, που ολοκληρώθηκε χθες θα μπορούσε να χαρακτηριστεί ως διορθωτική σε επίπεδο γενικού δείκτη που υποχώρησε κατά 4, 29% αλλά και των μετοχών υψηλής κεφαλαιοποίησης με τις Tράπεζες να χάνουν 2, 89%, τις Βιομηχανίες 3, 31%. Για τους υπόλοιπους όμως κλάδους η πτώση ξεπέρασε τα όρια της διόρθωσης, αφού η Παράλληλη Aγορά σημείωσε εβδομαδιαίες απώλειες 11, 20%, ο Kατασκευαστικός Kλάδος 10, 38%, οι Eπενδύσεις 9, 98%, τα Λίζινγκ 8, 65%, ενώ η συνολική κεφαλαιοποίηση της Σοφοκλέους μειώθηκε κατά 5, 51% φτάνοντας στα 56, 4 τρισεκατομμύρια δραχμές.
