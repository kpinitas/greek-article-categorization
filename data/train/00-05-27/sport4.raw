 Εντείνονται μέρα με τη μέρα οι μεταγραφικές κινήσεις του Ολυμπιακού για την απόκτηση ξένου λίμπερο, επιτελικού μέσου και σέντερ φορ και έχουν ήδη προγραμματιστεί τα ταξίδια του Γιάννη Ματζουράκη στη Λατινική Αμερική, αλλά τα μεγάλα «αγκάθια» παραμένουν προς το παρόν οι Ζλάτκο Ζάχοβιτς, Πίτερ Οφορίκουε. Οι δύο ξένοι του Ολυμπιακού δεν έχουν δεχτεί μέχρι σήμερα κάποια πρόταση, έστω κι αν αυτή δεν ικανοποιεί οικονομικά την πειραϊκή ΠΑΕ και όπως παραδέχονται στη διοίκηση «το γεγονός ότι είναι εξαιρετικά δύσκολο να παραχωρήσουμε τον Ζάχοβιτς και τον Οφορίκουε, δυσκολεύει αφάνταστα τις κινήσεις μας και τη θέση τελικά που πρώτα πρέπει να ενισχυθούμε».
 Ο πρώτος σταθμός της περιοδείας του «Ρουμάνου» προπονητή θα είναι η Αργεντινή για να παρακολουθήσει τους Ρομανιόλι (χαφ) -Ρομέο (φορ) της Σαν Λορέντζο, Μάνσο (χαφ) -Κρόσα (αμυντικός) της Νιούελς Ολντ Μπόις και στη συνέχεια θα πάει στη Βραζιλία για Ζουνίνιο (Βάσκο ντα Γκάμα) και τρεις ακόμα μέσους και επιθετικούς που ενδιαφέρουν τον Ολυμπιακό. Οι «ερυθρόλευκοι», όπως έχουμε αναφέρει, ασχολούνται κυρίως με τον Ζε Ελίας (Ιντερ), Γκαμάρα-Αγιάλα (Ατλέτικο Μαδρίτης), Αγιάλα (Μίλαν), Ζάγκο (Ρόμα). 
 Στα μέσα της προσεχούς εβδομάδας αναμένεται να γίνει η συνάντηση του Λούβαρη με τον Χρήστο Πατσατζόγλου, ενώ θα ακολουθήσουν επαφές με τον Ηρακλή για να ξεκαθαρίσει το θέμα με τον Μιχάλη Κωνσταντίνου, τον οποίο θέλουν στην επιθετική γραμμή στην πειραϊκή ομάδα.
 - «Πρέπει να τελειώσουμε όπως ακριβώς αρμόζει στον Ολυμπιακό» είπε χθες στους παίκτες ο Γιάννης Ματζουράκης και πρόσθεσε: «Να κερδίσουμε την Παναχαϊκή και μετά να γιορτάσουμε. Ο κόσμος που θα έρθει στο γήπεδο θέλει να σας δει να κερδίζετε και να προσφέρετε καλό θέαμα». Ο «Ρουμάνος» τεχνικός αναμένεται να παρατάξει αύριο (8 μ.μ.) κόντρα στην Παναχαϊκή τους Ελευθερόπουλο, Αμανατίδη, Μαυρογενίδη, Ανατολάκη, Καραταΐδη, Πουρσανίδη, Λουτσιάνο, Γιαννακόπουλο, Τζιοβάνι, Χούτο και Αλεξανδρή.
 Οι πόρτες στο ΟΑΚΑ θα ανοίξουν αύριο από τις 5 το απόγευμα, λίγο αργότερα θα γίνει αγώνας μεταξύ παλαιμάχων του Ολυμπιακού και θα ακολουθήσει το πρόγραμμα για τη φιέστα, που περιλαμβάνει βεγγαλικά, φωτοβολίδες, 100 μπάλες που θα πετάξουν οι ποδοσφαιριστές στις εξέδρες και, βέβαια, στο τέλος την απονομή του τροπαίου μπροστά στη Θύρα των επισήμων. Στην πειραϊκή ΠΑΕ περιμένουν περίπου 45.000 «ερυθρόλευκους» οπαδούς στις εξέδρες του ΟΑΚΑ.
 *Στη Γερμανία, στην πόλη Ρόταχ Εγκερν, δίπλα στη λίμνη Τέκερσε, λίγα χιλιόμετρα μακριά από το Μόναχο θα γίνει φέτος το βασικό στάδιο της προετοιμασίας του Ολυμπιακού στις 13-28 Ιουλίου. 
