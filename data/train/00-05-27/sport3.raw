 Θριαμβευτής σε όλα τα μέτωπα, πλέον, ο Ζέλικο Ομπράντοβιτς δεν έχει λόγο να κουβαλάει τη μελαγχολική μάσκα του. Μέχρι να λικνίζεται στους ρυθμούς του μάμπο τον είδαμε στην προχθεσινή -υπεσχημένη από καιρό- συνάντησή του με τους δημοσιογράφους. Εστω για λίγα δευτερόλεπτα...
 Για ανέμους και ύδατα μιλήσαμε με τον 40χρονο Ζέλικο και δεν έχουμε πολλά να σας μεταφέρουμε περί του Παναθηναϊκού. Μόνο όταν άκουσε το όνομα «Κούκοτς» αποφάσισε να ακουμπήσει τον τύπον των ήλων ο Ομπράντοβιτς: «Διασκέδασα όταν διάβασα τα σενάρια για τον Κούκοτς. Μα γιατί να τον πάρουμε, από τη στιγμή που έχουμε τον Μποντιρόγκα, τον Αλβέρτη και τον Φώτση; » Ξεχάστε τον, λοιπόν, τον Τόνι. Ο Μποντ πήρε ψήφο εμπιστοσύνης, ενώ για τους άλλους δύο το μπαλάκι το έχει έτσι κι αλλιώς ο πρόεδρος. Μάλιστα, η ανανέωση της συνεργασίας με τον Αλβέρτη φαίνεται να είναι θέμα λίγων ημερών.
 «Μπορεί βέβαια ο Παύλος να έχει ήδη πάρει τον Κούκοτς χωρίς να το ξέρω», αστειεύτηκε ο Ομπράντοβιτς... 
 *Μήπως όμως ζητήσει επιστροφή του Ράτζα, ώστε να τον ζευγαρώσει με τον Ρέμπρατσα; 
 «Βεβαίως! Θα πάρουμε τον Ράτζα, τον Βράνκοβιτς, το Σαμπόνις και τον Φασούλα. Και θα περιμένουμε να τελειώσει το συμβόλαιο του Πίπεν, για να τον φέρουμε κι αυτόν στον Παναθηναϊκό». Και δώσ' του γέλια...
 Ο Ομπράντοβιτς θα φύγει σύντομα για το Βελιγράδι, όπου θα μπουν οι βάσεις για την προετοιμασία της Εθνικής Γιουγκοσλαβίας εν όψει Σίντνεϊ. Θα επισκεφτεί και τους γονείς του, στην πόλη Τσάτσακ. «Φτηνά τη γλίτωσε η φαμίλια μου στην εποχή του πολέμου», έλεγε χθες. «Πενήντα μέτρα από το πατρικό μου υπάρχει ένα εργοστάσιο, το οποίο βομβαρδίστηκε δέκα φορές! Κάποτε δούλευε εκεί ο πατέρας μου, σήμερα όμως έχει ισοπεδωθεί. Ακόμα και σήμερα ακούνε αεροπλάνο οι δικοί μου και τρέχουν να κρυφτούν...».
 Yστερα από αυτό το μελαγχολικό ιντερλούδιο, όμως, επέστρεψε γρήγορα γρήγορα στην παρέα ο καλοκαιρινός, χαμογελαστός Ομπράντοβιτς. «Ξέρετε ποια ελληνική πόλη με έχει εντυπωσιάσει με την παράδοσή της στο μπάσκετ; Ο Βόλος. Ολοι οι καλοί πλέι μέικερ από εκεί κατάγονται. Ο Καλαϊτζής, ο Μπουντούρης, ο Μπαζάρεβιτς...».
 ΝΒΑ: Οι Πέισερς στρίμωξαν τους Νικς στα σχοινιά και φαίνεται ότι ετοιμάζονται για το νοκ άουτ, αυτό που θα τους φέρει για πρώτη φορά στους τελικούς του ΝΒΑ. Με το χθεσινό 88-84, η ομάδα του Λάρι Μπερντ προηγείται με 2-0 και χρειάζεται δύο ακόμα νίκες για την πρόκριση. Δεν φτάνει που έχασαν έδαφος οι Νικς, έχασαν και τον Πάτρικ Γιούιν, που έπαθε διάταση τένοντα μόλις στο πρώτο 12λεπτο του αγώνα και αποχώρησε. Θα επιστρέψει στα επόμενα ματς; Αγνωστο. Εστω και χωρίς τον ηγέτη τους, οι Νικς πάλεψαν γενναία και διεκδίκησαν τη νίκη ώς το φινάλε. Η πλάστιγγα έγειρε οριστικά χάρη στο έμμεσο τρίποντο που πέτυχαν οι Πέισερς στα τελευταία 5 δευτερόλεπτα: μία εύστοχη βολή του Ντέιβις, επιθετικό ριμπάουντ από τον ίδιο μετά τη δεύτερη (άστοχη) πάσα στον Τζέιλεν Ρόουζ και κάρφωμα, μέσα σε αποθέωση. Οι ομάδες μετακομίζουν αύριο στη Νέα Υόρκη για τα επόμενα δύο παιχνίδια.
