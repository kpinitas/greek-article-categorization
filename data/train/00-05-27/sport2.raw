 Πηγαίνοντας στο έκτακτο ραντεβού του με τον Γ.Μπατατούδη, μία ώρα πριν αρχίσει στον ΕΣΑΚΕ η τελική κουβέντα όλων των σωματείων για τα τηλεοπτικά δικαιώματα της Α1 μπάσκετ, ο Θόδωρος Καρατζάς «πετούσε» ήδη από τη χαρά του! 
 Είχε μόλις έλθει σε προφορική συμφωνία με τον Παναθηναϊκό και τον Ολυμπιακό, κι αυτό του αρκούσε για να διαλαλεί ότι το επαγγελματικό πρωτάθλημα ξεπερνάει, ύστερα από ένα μήνα έντονων πιέσεων, τη μεγαλύτερη κρίση από καταβολής του. Διότι το ζητούμενο για τον πρόεδρο του ΕΣΑΚΕ ήταν να τα βρει με τους τέσσερις «μεγάλους» της Α1 (ΑΕΚ και ΠΑΟΚ το έτερο δίδυμο, με τον ΠΑΟΚ να κάνει επίσης βήματα σύγκλισης χθες το απόγευμα), αυτούς που ήθελαν να αλλάξουν πάλι τη μοιρασιά των τηλεοπτικών εσόδων, και να πάρουν ακόμα μεγαλύτερο κομμάτι από αυτό που τους αντιστοιχούσε εφέτος. Οι δε «μικρο-μεσαίοι» σύλλογοι είναι, εκ των πραγμάτων, αναγκασμένοι ν' ακολουθήσουν...
 Γύρω στις 4 η ώρα, λοιπόν, ο κ. Καρατζάς δήλωνε ότι βρέθηκε η λύση, και κατά 99% θα επικυρωνόταν αργά το βράδυ και από τα υπόλοιπα σωματεία η ανανέωση της σύμβασης με το Supersport, η οποία προβλέπει καταβολή 6 δισ. δραχμών για την περίοδο 2000-2001, και μια μικρή αύξηση για την περίοδο 2001-2002.
 Η οριστικοποίηση της συμφωνίας, πάντως, θα γίνει τη Δευτέρα.
 Διότι η χθεσινή σύσκεψη ήταν λογικό ν' αφήσει κάποια κενά σημεία που σηκώνουν και δεύτερη συζήτηση. Αφορούν κυρίως το μερίδιο που θα πάρει κάθε σύλλογος από αυτά τα 6 δισ. δραχμές. Η εικόνα που έχει διαμορφωθεί μέχρις στιγμής προβλέπει μεγαλύτερα έσοδα για τους 4 «μεγάλους», μικρή μείωση των εσόδων για τους Αρη, Ηρακλή, Περιστέρι και Πανιώνιο, και ακόμη μικρότερο μερίδιο, πάντα σε σχέση με πέρυσι, για τις υπόλοιπες 6 ομάδες της κατηγορίας.
 Σας το γράψαμε χθες με μια μικρή επιφύλαξη, σήμερα όμως δεν μας αφήνει ο Γιώργος Βασιλακόπουλος περιθώρια αμφισβήτησης: «Δεν υπάρχει καμία περίπτωση να παίξουν του χρόνου ως "κοινοτικοί" στη χώρα μας οι παίκτες που προέρχονται από χώρες που δεν είναι μέλη της Ευρωπαϊκής Ενωσης! Η απόφαση που πάρθηκε στη Μάλτα, πριν από 5 μήνες, δεν είναι αναστρέψιμη».
 Με αυτή τη δήλωση που μας έκανε από την Αττάλεια της Τουρκίας, εν μέσω της συνόδου της ευρωπαϊκής ζώνης της FIBA, ο πρόεδρος της ΕΟΚ κλείνει οριστικά ένα κεφάλαιο που άνοιξε μετά το Δεκέμβριο. Και τι θα γίνει με τους μανατζαραίους που έχουν ήδη προτείνει δεκάδες Ανατολικούς παίκτες στις ελληνικές ομάδες; Ε, θα περιμένουν μέχρι το άλλο καλοκαίρι για την ενοποίηση όλων των Ευρωπαίων αθλητών. Κι αν έρθουν τα πράγματα έτσι όπως τα θέλουν, γιατί ως γνωστόν υπάρχει και η πρόθεση για τον περιορισμό του αριθμού των «κοινοτικών» παικτών.
 Επίσης, σύμφωνα με πληροφορίες, θα καθυστερήσει και η ενοποίηση των κυπέλλων Σαπόρτα και Κόρατς. Αντί, δηλαδή, να ισχύσει από την περίοδο 2001-2002, θα πάει ένα χρόνο πίσω. 
