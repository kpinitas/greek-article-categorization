 «Χτυπούν εμένα για να σπιλώσουν εκ πλαγίου τον Κώστα Καραμανλή και για να τρωθεί η εικόνα της Ν.Δ.», απαντά, μέσω της πουλυσέλιδης (24 σελίδες) αγωγής που υπέβαλε χθες ο εκπρόσωπος Τύπου της Ν.Δ. Αρης Σπηλιωτόπουλος, «στους παραλληλισμούς με τη δραστήρια βιβλική Σαλώμη», που υπέστη μέσω του ραδιοφωνικού σταθμού «FLASH» και των εκπομπών τριών δημοσιογράφων.
 Η ιδιοκτήτρια εταιρεία του σταθμού (ως ιδιοκτήτρια φέρεται η σύζυγος του επιχειρηματία Σωκράτη Κόκκαλη, Ελένη) και οι δημοσιογράφοι Νίκος Κακαουνάκης, Θέμος Αναστασιάδης και Βαγγέλης Περρής καλούνται να καταβάλουν αποζημίωση συνολικά 4 δισεκατομμυρίων δρχ. για «τη συκοφαντική δυσφήμιση και την ηθική βλάβη που του προκάλεσαν μέσω εκπομπών από τις 9 έως τις 11 Μαΐου».
 Ο κ. Σπηλιωτόπουλος ευθέως περιγράφει «πολιτικά κίνητρα» (στόχος και η ηγεσία και η συνοχή του κόμματος) πίσω από τις αναφορές στο πρόσωπο του κι εμμέσως πλην σαφώς (με δύο αναφορές) φωτογραφίζει τον επιχειρηματία Σωκράτη Κοκκάλη, χωρίς καμία φορά όμως να τον αναφέρει ονομαστικά στην αγωγή του: 
 - «...Στη διάρκεια της, προκλητικής για πολλούς λόγω του ασυνήθιστα νεαρού της ηλικίας μου, πολιτικής δράσης μου, δεν υπηρέτησα ποτέ κανένα οικονομικό συμφέρον. Αντίθετα, με τη δραστηριότητά μου συνέβαλα στο να υποχρεωθεί η κυβέρνηση σε σοβαρή αναδίπλωση και άτακτη υποχώρηση, διά χειλέων του ιδίου του πρωθυπουργού Κ. Σημίτη, από τη σκανδαλώδη ανάθεση τυχερών παιγνίων τύπου «Βιντεολόττο».
 - «...Η παρουσίαση μου ως ατόμου κυριευμένου από πάθη και διαστροφές, η επανάληψη και μόνο -συνοδεία πλήθους σκληρών ηθικής φύσεως υπαινιγμών και «παραδοχών»- του χαρακτηρισμού μου ως "Σαλώμη" με δήθεν ιστορικής και θρησκευτικής μορφής αναλύσεις, που βρίθουν υβριστικών και συκοφαντικών έναντι μου χαρακτηρισμών και "ερμηνειών", έχει μόνο σκοπό να τρωθεί η εικόνα μου και μέσω αυτής η εικόνα της Ν.Δ. στην κοινή γνώμη, να σπιλωθεί εκ πλαγίου το κύρος της ηγεσίας της και, κατ' αυτόν τον τρόπο, να καταδειχθεί με δόλιες ενέργειες σημερινών γκεμπελίσκων, η, δήθεν, "ακαταλληλότητα" της Ν.Δ. να αναλάβει τη διακυβέρνηση της χώρας.
 Εξέλιξη που τόσο πολύ διευκολύνει εκείνη την επιχειρηματική μειοψηφία, που λυμαίνεται κατ' αποκλειστικότητα τις προμήθειες του Δημοσίου, εκμεταλλευόμενη προνομιακές σχέσεις της με στελέχη της κυβέρνησης ή του ΠΑΣΟΚ...».
 Ο κ. Σπηλιωτόπουλος τοποθετεί την έναρξη «της επίθεσης σε βάρος του» προεκλογικά, «η οποία κορυφώθηκε στις 9, 10, και 11 Μαΐου μετά τα λεγόμενα -με αμιγή πολιτικά ελατήρια, σύμφωνα με τους ισχυρισμούς του- του Γ. Καρατζαφέρη»: 
 Ιδού χαρακτηριστικά αποσπάσματα της αγωγής, η οποία αναφέρει αυτούσια κομμάτια από τις επίμαχες εκπομπές: 
 - «...Θ. Αναστασιάδης: Εχουμε βρει όλοι οι άνδρες τον μπελά μας από τους συζύγους, γιατί μας λένε: "Ναι κύριοι. Αυτό είναι αγάπη. Ιδού τι σημαίνει αγάπη, τι σημαίνει θυσία". Το κατάλαβες; Σημαίνει μια αγάπη μεταξύ ανδρών. Εδώ, όπως η κ. Σίμσον, σου λέει, ο άλλος έχασε το θρόνο του. Οταν υπάρχει μια αγάπη και αλληλοεκτίμηση μεταξύ ανδρών, ένας ισχυρός δεσμός φιλίας τελείωσε. Θα τα θυσιάσουμε όλα.
 - Β. Περρής: Συμβαίνει αυτό και με τον Ψινάκη και τον Ρουβά, τώρα που ήταν άρρωστος. 
 - Νικ. Κακαουνάκης: ...Ψάχνει λοιπόν -γιατί σ' αυτά είναι ευρηματικός ο Γιώργος ο Καρατζαφέρης- και βρίσκει τη Σαλώμη. Δεν βρήκε τη Μαρία τη Μαγδαληνή, που επίσης πόρνη και αμαρτωλή, αλλά μετανιωμένη. Βρίσκει την πιο ξεσαλωμένη πόρνη της εποχής με πολιτική επιρροή και εξάρτηση. Που έχει εξουσία και το αφεντικό -ο Ηρώδης- έχει εξάρτηση. Δεν είπε για τη Γαβριέλα, ας πούμε, των Αθηνών, αυτή την πόρνη, όχι. Είπε τη Σαλώμη του Ηρώδη. Οι ερωτικές σχέσεις του Ηρώδη με τη Σαλώμη, δεδομένες.Οπως δεδομένες και οι πολιτικές επιρροές της αμαρτωλής πόρνης... 
 - Νίκος Κακαουνάκης: ...Ρωτήστε τους δικούς σας να δείτε τι λέει για σας ο κοσμάκης. Μου έλεγε διευθυντής εφημερίδας: Δηλαδή, θα πάει ο άλλος να ψηφίσει για να πάρει την εξουσία -εκτός αν θέλει το παιδί του να γίνει ga yή να του απαυτώσουν το παιδί του....
 Δεν μου λες κ.Καραμανλή, κι εσείς υποκριτές και φαρισαίοι, φυσιολογικοί ή ανώμαλοι που είστε γύρω γύρω είτε για έδρες είτε για άλλα, ποιος κυκλοφόρησε ότι προτίμησε το σπέρμα από το αίμα; 
 Γιατί πολιτικός τηλεφώνησε σε διευθυντή εφημερίδας και έλεγε, αν δεν χωρίσουν αυτοί οι δύο, θα φύγουν; ...
 Ποιος δικηγόρος -ψηφοφόρος της Ν.Δ.- έστειλε γράμμα στη Ρηγίλλης και σας λέει κατάμουτρα "εσείς δεν πάτε να κάνετε κόμμα του μεσαίου, αλλά του οπίσθιου χώρου; "».
