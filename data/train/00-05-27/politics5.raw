 ΝΑΤΟϊκές παρεμβολές σε ελληνική άσκηση: Ηλεκτρονικά αντίμετρα από ιπτάμενο παρεμβολέα του ΝΑΤΟ προκάλεσαν δεκάλεπτη καθυστέρηση χθες στη διαδικασία άσκησης πραγματοποίησης βολών ρωσικής κατασκευής αντιαεροπορικών πυραύλων TΟR M-1 και ΟSA-AK στο Πεδίο Βολής Κρήτης.
 Το υπουργείο Aμυνας δήλωσε άγνοια του γεγονότος. Προς γνώση του λοιπόν, το γεγονός συνέβη παρουσία του υπουργού Eθνικής Aμυνας Ακη Τσοχατζόπουλου, λίγο πριν από το μεσημέρι.
 Ενα αμερικανικό ΝΑΤΟϊκό J-STAR, Μπόινγκ -707 ειδικά διαμορφωμένο και εξοπλισμένο με υπερσύγχρονα ηλεκτρονικά συστήματα με ρόλο να δημιουργούν παρεμβολές στα συστήματα ελέγχου πυρός του πυροβολικού πετούσε Βόρεια της Κρήτης. 
 Αποστολή τους να δημιουργήσει παρεμβολές σε «εχθρικές» δυνάμεις που μετέχουν στην άσκηση «Νταϊνάμικ Μιξ». Η ενεργοποίηση των συστημάτων του «άσπρισε» τις οθόνες όλων των ραντάρ πυροβολικού στην ακτίνα δράσης του, μεταξύ των οποίων και αυτές του Πεδίου Βολής Κρήτης.
 Οι τεχνικοί του πεδίου βολής αναγνώρισαν αμέσως το «πρόβλημα» και, μη έχοντας τίποτε άλλο να κάνουν, απλώς περίμεναν να περάσει. Ευτυχώς πέρασε γρήγορα. Μόνο δέκα λεπτά καθυστέρησε η βολή. Δυνατότητα οποιασδήποτε αντίδρασης, δεν υπήρχε.
 Οι παρεμβολές που προκαλούν τα συγκεκριμένα αεροσκάφη δεν είναι αντιμετωπίσιμες από καμία χώρα στον κόσμο, εκτός των ΗΠΑ. Πολύ δε περισσότερο από τα συστήματα TΟR που, όπως έχει επανειλημμένα δημοσιοποιηθεί, υστερούν σοβαρά σε αυτόν τον τομέα. Το σύστημα διαθέτει μονοψήφιο αριθμό συχνοτήτων στις οποίες μπορεί να εναλλάσσεται για να «ξεγελάει» τις παρεμβολές, σε αντίθεση με τα μεταψυχροπολεμικά συστήματα που αλλάζουν δεκάδες χιλιάδες συχνότητες το λεπτό. Eχουν ήδη παραληφθεί 14, και αναμένονται ακόμη 7 από τα 21 που έχουν παραγγελθεί.
Σχολιάζοντας την πρώτη δοκιμή των ρωσικών συστημάτων από την παραλαβή τους τον περασμένο Αύγουστο ο κ. Τσοχατζόπουλος εξέφρασε την ικανοποίησή του για τις βολές που, όπως είπε «έγιναν με πραγματικά δεδομένα μάχης», χωρίς βέβαια να αναφερθεί στις ΝΑΤΟϊκές παρεμβολές. 
 Εμφανώς ικανοποιημένος εμφανίστηκε και για την αντιαεροπορική ομπρέλα της χώρας, λέγοντας ότι αυτή «είναι ήδη σε πλήρη λειτουργία», υποστηρίζοντας μάλιστα δις ότι το αντιαεροπορικό σύστημα των πυραύλων S-300 «βρίσκεται ήδη σε λειτουργία και λειτουργεί, όπως έχει προβλεφθεί, ενταγμένο στο συνολικό αντιαεροπορικό σύστημα της χώρας μας».
  Οπως ανακοίνωσε το γραφείο Tύπου του υποστρατηγείου του ΝΑΤΟ στη Λάρισα, η άσκηση «Νταϊνάμικ Μιξ» συνεχιζόταν και χθες κανονικά σε ξηρά, θάλασσα και αέρα. Χθες επίσης, στο Κέντρο Συνδυασμένων Αεροπορικών Επιχειρήσεων (CAΟC-7) της Λάρισας, συμμετείχαν σε συντονιστική σύσκεψη υπό τον διοικητή των ΝΑΤΟϊκών αεροπορικών δυνάμεων Νότιας Ευρώπης, Αμερικανό αντιπτέραρχο Ρόναλντ Κι, όλοι οι διοικητές των CAΟC Νότιας Ευρώπης (Ελλάδας, Ιταλίας, Ισπανίας και Τουρκίας).
