 Aνοίγματα στη Μόσχα, με στόχο να την προσεραιτιστεί έναντι των ΗΠΑ κάνει η Ευρωπαϊκή Ενωση, αλλά και εν όψει της διεύρυνσής της προς Aνατολάς, ενώ ο πρόεδρος Κλίντον θα επιχειρήσει να θέσει το θέμα των εξοπλισμών με το Ρώσο ομολογό του στην πρώτη συνάντηση κορυφής.
 Ο Ρώσος πρόεδρος θα έχει την πρώτη του συνάντηση κορυφής, στις 29 Μαΐου, με τον πρωθυπουργό της Πορτογαλίας και προεδρεύοντα της Ευρωπαϊκής Ενωσης Αντόνιο Γκουτιέρες, τον εκπρόσωπο της Ε.Ε. για την Eξωτερική Πολιτική και Αμυνα Χαβιέ Σολάνα και τον πρόεδρο της Επιτροπής, Ρομάνο Πρόντι. Εν όψει της συνάντησης, ο Πορτογάλος υπουργός Eξωτερικών Χάιμε Γκάμα δήλωσε ευθέως ότι η Ρωσία πρέπει να συνεργαστεί περισσότερο με την Ευρώπη, για να «αποφύγει απογοητεύσεις σχετικά με την υιοθέτηση του αμερικανικού οικονομικού μοντέλου». «Αν η Ρωσία αποκτήσει ευρύτερες σχέσεις με την Ευρώπη, θα αποφύγει απογοητεύσεις σχετικές με τη δολαροποίηση της οικονομίας...», είπε και πρόσθεσε ότι η «ολοκλήρωση των χωρών της κεντρικής Ευρώπης στην Ε.Ε. δεν γίνεται σε βάρος, αλλά σε όφελος της Ρωσίας... η οποία πρέπει να ξεπεράσει το σύνδρομο της απώλειας της κεντρικής Ευρώπης».
 Στη συνάντηση της Δευτέρας ο Πούτιν θα συζητήσει με τους Ευρωπαίους ηγέτες και το πρόβλημα της Τσετσενίας. Σε άρθρο του στην «Ιζβέστια» ο Σολάνα δήλωνει ξεκάθαρα ότι υπάρχουν διαφωνίες με τη Ρωσία, κυρίως σε ότι αφορά την Τσετσενία, καθώς η Ε.Ε. θεωρεί καθήκον της να εκφράσει τις ανησυχίες της για τα δεινά που υποφέρει ο τσετσενικός λαός. Υποστηρίζει ακόμα ότι η Ε.Ε. θέλει να γνωρίσει τα σχέδια των οικονομικών μεταρρυθμίσεων του Πούτιν εν όψει της διεύρυνσης των 15 προς τη Βαλτική Θάλασσα, που θα σημάνει ενδεχομένως απώλειες αγορών για τη Ρωσία, και φυσικά να δώσει εξηγήσεις για την υπόθεση στο Ρώσο πρόεδρο.
 Στο Λονδίνο, η Αμερικανίδα υπουργός Μάντλεν Ολμπράιτ δήλωσε ότι δεν είναι δυνατόν να ξεπεραστούν οι διαφωνίες Ρωσίας-ΗΠΑ γύρω από τα όπλα και κυρίως τη συμφωνία (ΑΒΜ) για τους αντιβαλλιστικούς πυραύλους. Η συνάντηση Κλίντον-Πούτιν θα γίνει στις 4 και 5 Ιουνίου. Η Ολμπράιτ δήλωσε ότι σε αυτό το στάδιο προέχει «να αρθούν οι παρεξηγήσεις... και να αποφευχθεί ατμόσφαιρα αντιπαράθεσης...».
