 Εφτασφράγιστο μυστικό παραμένει τι ακριβώς συζητούν, πού συμφωνούν, πού διαφωνούν και αν σημειώνεται πρόοδος στις κρίσιμες συνομιλίες Μπάρακ, Αραφάτ και Κλίντον στο Καμπ Ντέιβιντ, εξαιτίας της συσκότισης στην πληροφόρηση που έχει επιβληθεί. Οι εντεταλμένοι εκπρόσωποι Tύπου περιορίζονται να δηλώσουν ότι
το κλίμα είναι καλό -ήταν άλλωστε εμφανές από τα πρώτα τηλεοπτικά πλάνα- και ότι οι συζητήσεις διεξάγονται με σοβαρότητα. Ωστόσο χθες, το Ισραήλ έκανε μια κίνηση καλής θέλησης προς την Ουάσιγκτον ελπίζοντας στην εύνοιά της σ' αυτές τις δύσκολες συνομιλίες. 
 Το Ισραήλ ανακοίνωσε διά εκπροσώπου του, ότι ματαιώνει την πώληση ενός εξελιγμένου συστήματος αερομεταφερόμενου ραντάρ στην Κίνα, «εν μέσω προσπαθειών για τη λήψη ιστορικών αποφάσεων που σχετίζονται με... ζωτικά συμφέροντα» και πρέπει να διασφαλίσει «τις στενές της σχέσεις» με τις ΗΠΑ. Ικανοποίηση, διότι «οι Ισραηλινοί έλαβαν υπόψη τους τις ανησυχίες μας σε θέματα ασφαλείας» εξέφρασε ο εκπρόσωπος του Λευκού Οίκου Τζόε Λόκχαρντ. Οι ΗΠΑ
αντιτάσσονταν σε αυτή την πώληση, ύψους 250 εκατομμυρίων δολαρίων, φοβούμενες ότι θα αυξήσει την ένταση ανάμεσα στην Κίνα και την Ταϊβάν. Το Ισραήλ αποφάσισε να κάνει την ανακοίνωση αυτή τη δεύτερη ημέρα της διάσκεψης κορυφής του Κάμπ Ντέιβιντ «ώστε να λειτουργήσει ως μοχλός προς όφελος του Ισραήλ στις ειρηνευτικές συνομιλίες», δήλωσε στο «Γαλλικό Πρακτορείο» Iσραηλινός αξιωματούχος, που δεν θέλησε να κατονομαστεί.
 Η πρώτη συνάντηση του Κλίντον με τον Εχούντ Μπάρακ ξεκίνησε νωρίς χθες το πρωί
τοπική ώρα και αφού την προηγούμενη το βράδυ η ημέρα είχε κλείσει με συνάντηση
Κλίντον - Αραφάτ. Οι τρεις μαζί συναντήθηκαν λίγες ώρες αφότου ξεκίνησε η παραμονή τους στην εξοχική κατοικία του Καμπ Ντέιβιντ, δεν έγινε όμως τίποτε γνωστό ως προς την ουσία των συνομιλιών. 
 Οι δημοσιογράφοι είναι «αποκλεισμένοι» στο Θέρμοντ, 30 χλμ. από το Καμπ Ντέιβιντ, και εκεί άκουσαν από το στόμα του εκπροσώπου της παλαιστινιακής αρχής Ναμπίλ Αμρ ότι ο Αραφάτ δεν θα κάνει παραχωρήσεις στο θέμα των κατεχομένων εδαφών και της Ιερουσαλήμ, θα συζητήσει όμως «συνεργασία και συνύπαρξη». Την ίδια ώρα στο Ισραήλ, ο υπουργός παρά τω πρωθυπουργώ Χαΐμ Ραμόν
δήλωνε ότι η χώρα του είναι έτοιμη να ανταλλάξει με τους Παλαιστινίους εδάφη που βρίσκονται εντός των συνόρων του με ζώνες της Δυτικής όχθης. Είναι η πρώτη
φορά που Ισραηλινός αξιωματούχος μιλάει δημόσια για ένα τέτοιο ενδεχόμενο, το οποίο συχνά επικαλείται ο Tύπος ως στοιχείο απαραίτητο για τη συμφωνία που θα αφορά το τελικό καθεστώς. 
 Εν τω μεταξύ στα κατεχόμενα παλαιστινιακά εδάφη, από την οργάνωση Φατάχ έχει κηρυχθεί «γενικός συναγερμός» για το ενδεχόμενο, οι συνομιλίες στο Καμπ Ντέιβιντ να μην καρποφορήσουν, αναφέρει σχετική ανακοίνωση. Η νεολαία της Φατάχ εξάλλου γνωστοποίησε ότι θα εκπαιδεύσει τις δυνάμεις της για το ενδεχόμενο στρατιωτικής αναμέτρησης με το Ισραήλ. Ανάλογα μέτρα είχε λάβει η Φατάχ το 1996, όταν η κυβέρνηση Νετανιάχου επιχείρησε τη διάνοιξη υπόγειας σήραγγας κάτω από τον υπαίθριο χώρο των Τζαμιών της Ιερουσαλήμ, με αποτέλεσμα να προκληθούν συγκρούσεις Παλαιστίνιων - Ισραηλινών.
