 Τη φανέλα με το Νο 6 θα φοράει το νέο μεγάλο αστέρι του Παναθηναϊκού, ο Πορτογάλος Πάουλο Σόουζα, το 7 (του Αλιόσα Ασάνοβιτς) που αντιπροσωπεύει και τη θέση του στα άκρα της επίθεσης, ο έτερος σούπερ σταρ, Γκόραν Βλάοβιτς, το 15 ο Ντανιέλ Σάριτς και το 18, ο Βαγγέλης Κουτσουρές. Η μοιρασιά έγινε χθες, καθότι έπρεπε να ετοιμαστούν οι εμφανίσεις για τα φιλικά ματς της ερχόμενης εβδομάδας και γενικότερα για τη νέα ποδοσφαιρική χρονιά.
 Το Νο 12 του Ερικ Μίκλαντ πήρε ο νεαρός τερματοφύλακας Στέφανος Κοτσόλης, ενώ αριθμούς άλλαξαν οι Αντώνης Νικοπολίδης (από 20 που είχε πέρσι σε 1), Αγγελος Μπασινάς (από 15 σε 20), Κώστας Κιάσος (από 23 σε 31, το οποίο είχε χρεωθεί πέρσι ο Στράτος Αποστολάκης).
 Στο έμψυχο δυναμικό του «τριφυλλιού» περιλαμβάνονται αυτή τη στιγμή 26 ποδοσφαιριστές, για την Κροατία ωστόσο την Κυριακή θα αναχωρήσουν 25. Δεν θα είναι στην αποστολή δηλαδή ο Πέρσι Ολιβάρες, που έφυγε χθες για την πατρίδα του (θα παίξει την ερχόμενη Τετάρτη με το Περού εναντίον της Κολομβίας). Αναλυτικά οι ποδοσφαιριστές, με τους αριθμούς που δηλώθηκαν, στα τουρνουά της Κροατίας και Γερμανίας, είναι: 
 Χθες οριστικοποιήθηκαν και οι ώρες διεξαγωγής των αγώνων του ΠΑΟ στη Γερμανία, στην πόλη Κρέφελντ, έδρα της Iρντιγκεν. Ετσι λοιπόν με την Αρμίνια Μπίλεφελντ θα παίξει στις 15.30 μ.μ., ώρα Ελλάδας, το Σάββατο -22 Ιουλίου και με τη Φορτούνα Ντίσελντορφ στις 14.30 μ.μ., την Κυριακή -23 Ιουλίου. Αν οι «πράσινοι» έρθουν πρώτοι στον όμιλό τους (συμπληρώνεται από την τουρκική Τρανζοσπόρτ), τότε θα παίξουν στον τελικό (Κυριακή, 18.15 μ.μ.). Στην περίπτωση που έρθουν δεύτεροι θα αγωνιστούν στο μικρό τελικό (Κυριακή πάντα, 16.15 μ.μ.). Οι αγώνες του τουρνουά, που έχει την επωνυμία «YAYLA CUP», είναι διάρκειας εξήντα λεπτών (δύο ημίχρονα των τριάντα). Στην ισοπαλία, ο νικητής θα αναδεικνύεται με τη διαδικασία των πέναλτι. Υπενθυμίζεται πως στον άλλο όμιλο του τουρνουά μετέχουν οι Αλεμάνια Ααχεν, Iρντιγκεν, Φενέρ Μπαχτσέ. 
 Πάνω από 3.500 είναι οι κρατήσεις φίλων του Παναθηναϊκού για τα εισιτήρια διαρκείας της νέας χρονιάς, η διάθεση των οποίων θα αρχίσει την ερχόμενη Δευτέρα. Μέχρι το μεσημέρι του Σαββάτου εκπνέει η προθεσμία άσκησης του δικαιώματος προτίμησης των παλιών κατόχων. 
 Αργά το βράδυ χθες επέστρεψε από τη Δανία ο Ρενέ Χένρικσεν, ο οποίος θα τεθεί στη διάθεση του προπονητή του. Σήμερα θα γίνει μόνο η βραδινή προπόνηση, καθώς ο Αναστασιάδης έδωσε έξοδο στους παίκτες του από το πρωί μέχρι τις 8 το απόγευμα.
