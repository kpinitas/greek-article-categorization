 «Εχουμε επικίνδυνα καιρικά φαινόμενα. Το νου σας παιδιά! Προς όλες τις περιπόλους: να έχετε τεταμένη την προσοχή σας, γιατί υπάρχει χαμηλή νέφωση και
 Η φωνή στο VHF φιλική και ανήσυχη συνάμα. Στην άλλη άκρη του ασύρματου τα αυτιά τεντώνονται και οι φωνές παύουν για να ακούσουν. «Ελήφθη...». Η ζέστη πάνω στο βουνό είναι υποφερτή. Τα δέντρα προσφέρουν απλόχερα τη σκιά τους. Ευτυχώς στην Πάρνηθα υπάρχουν ακόμη... 
 Χθες, στο δάσος της Πάρνηθας το μόνο που παραμένει σε καλή κατάσταση κοντά στην Αθήνα επικρατούσε αναβρασμός. Ολοι ήταν επί ποδός. Η Εθνική Μετεωρολογική
Υπηρεσία είχε προειδοποιήσει και για τις υψηλές θερμοκρασίες και για τους ανέμους. Ηταν όλοι εκεί. Φύλακες της ομορφιάς και του οξυγόνου μας. 
 Το βουητό των χιλιάδων τζιτζικιών στα μονοπάτια διακόπτει κάποιες φορές ο θόρυβος από τη μηχανή κάποιου αυτοκινήτου. Είναι οι φύλακες των περιαστικών δασών. Οι άνθρωποι που παρατούν τις δουλειές τους - και πολλές φορές τις χάνουν - για να προστατέψουν τα δάση από τις πυρκαγιές. 
 Κίτρινες μπλούζες με πράσινα γράμματα. «Ομιλος Φίλων Του Δάσους». Εθελοντές. Αναπόσπαστο κομμάτι του κρατικού μηχανισμού. Είναι αυτοί που γνωρίζουν τα μονοπάτια, τους χωματόδρομους, απ' όπου χωράει να περάσει το πυροσβεστικό όχημα· αυτοί που θα ειδοποιήσουν και θα κινητοποιήσουν τις δυνάμεις πυρόσβεσης. Αυτές τις μέρες τους έχει χάσει το σπίτι τους. 
 Αρχηγείο τους η Δεκέλεια της Βαρυμπόπης. Εκεί γίνεται ο συντονισμός μέσω των ασυρμάτων, από εκεί ξεκινούν οι περιπολίες στο δάσος της Πάρνηθας. Τα παιδιά του Ομίλου έχουν χωρίσει το 24ωρο σε κυλιόμενες τρίωρες βάρδιες. Μπαίνουν στα αυτοκίνητα -τα δικά τους αυτοκίνητα- και «οργώνουν» τις δασικές εκτάσεις. Σημαντική βοήθεια τα 320 λίτρα βενζίνης που τους προσφέρει η Πυροσβεστική και ο Δήμος Κηφισιάς. Απ' ό,τι φαίνεται είναι οι μόνοι που τους βοηθούν. Το Πυροσβεστικό Σώμα, μάλιστα, με το οποιο έχουν άριστη συνεργασία, τους έδωσε και εξοπλισμό. Κράνη, μπότες και φωσφοριζέ γιλέκα προστέθηκαν στο ερμάριο των Φίλων του Δάσους. 
 Kαι πώς να μην τους βοηθήσουν; Αυτοί περιπολούν, αυτοί τους έδωσαν τους χάρτες
με τα μονοπάτια, αυτοί κοιτούν μέσα από τα κιάλια τους σκαρφαλωμένοι στα πυροφυλάκια που έφτιαξαν με τα ίδια τους τα χέρια. Και όχι μόνον αυτό. Σε κάθε
πυρκαγιά, 40 από τους 140 εθελοντές τρέχουν να βοηθήσουν. Και δεν ζητούν τίποτα. «Mας καλύπτει η εμπιστοσύνη των αρχών. Μας έχουν δώσει αρμοδιότητες και δουλειά να κάνουμε. Αυτό είναι που θέλουμε».
 Φρόντισαν και για τις δεξαμενές νερού. Ο Ομιλος Φίλων του Δάσους έχει τοποθετήσει σε διάφορα σημεία της Πάρνηθας δεξαμενές με 40 τόνους νερό. «Και πώς να γίνει διαφορετικά; », λέει στην «Ε» ο Γιάννης Χαρμπίλας. «Τα μόνα σημεία
που μπορούμε να πάρουμε νερό είναι η γεώτρηση της αεροπορικής βάσης και οι κρουνοί της Βαρυμπόπης. Υπάρχουν επτά εκεί. Μόνο οι δύο λειτουργούν. Εχουμε πει επανειλημμένως στην ΕΥΔΑΠ να τους φτιάξει, αλλά..»
 Δίπλα του ο Νίκος Κατσιγιάννης. Οδηγός της μίας υδροφόρας που διαθέτουν. Λένε ότι έχει κάνει τη διαδρομή Ψαχνά-Μεταμόρφωση σε 40 λεπτά. «Εάν συμβεί κάτι, φεύγει το αυτοκίνητο με όσους άνδρες έχουμε εκείνη τη στιγμή, για να πάμε στη φωτιά και να ξεκινήσουμε. Μετά έρχονται και οι άλλοι. Εκτός από την πυρόσβεση,
δουλειά μας είναι και οι σταθμοί υπόδειξης δρομολογίων. Είναι απαραίτητοι για τη διέλευση των πυροσβεστικών οχημάτων. Στη δασική περιοχή δεν υπάρχουν πολλά σημεία αναφοράς, και μια διασταύρωση να κάνεις λάθος, χάθηκες».
 Το μεσημέρι, από το πυροφυλάκιο δίπλα στα βασιλικά κτήματα τα παιδιά παρατηρούν κάτι σαν καπνό. Αρπάζουν αμέσως τον ασύρματο. Ειδοποιούν. Η απάντηση έρχεται ύστερα από ελάχιστα λεπτά. «Μην ανησυχείτε. Γκρεμίζουν ένα κτίριο στην αεροπορική βάση, και δεν είναι καπνός, είναι σκόνη». 
 Οι καρδιές ξαναχτυπούν κανονικά. Και των Φίλων του Δάσους και των πυροσβεστών και των στρατιωτών που βρίσκονται στην Πάρνηθα. Είναι όλοι εκεί. Τα πυροσβεστικά οχήματα κάνουν περιπολίες ώς το Κρυονέρι. Δύναμη ενός τάγματος κάνει βάρδιες στους δρόμους και κρατάει τους αριθμούς κυκλοφορίας των Ι.Χ. που
περνούν από την περιοχή. Ως τις εννιά το βράδυ, γιατί μετά η κυκλοφορία απαγορεύεται. Κάποιοι φαντάροι επιστρατεύθηκαν στον καθαρισμό και την αποψίλωση. 
 Αυτά που δεν κάνει η Τοπική Αυτοδιοίκηση τα κάνει ο Στρατός... Αυτά που δεν μπορούν να κάνουν οι αρχές τα κάνουν οι εθελοντές. Οχι μόνο στην Πάρνηθα. Το ίδιο συμβαίνει και σε όλα τα περιαστικά δάση του νομού Αττικής. 
