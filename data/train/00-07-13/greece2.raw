Τύμπανα πολέμου ηχούν και πάλι γύρω από τις 20 ανεξέλεγκτες χωματερές της Ανατολικής Αττικής, καθώς ο υπουργός ΠΕΧΩΔΕ Κ. Λαλιώτης, με μια σκληρή σε περιεχόμενο επιστολή, ζητά από το νομάρχη, τους 21 δημάρχους και τους 26 κοινοτάρχες της περιοχής να λάβουν αποφάσεις έως την 31η Ιουλίου 2000. 
 Σε διαφορετική περίπτωση, προειδοποιεί ότι θα λάβει μέτρα εναντίον τους και θα
προωθήσει το σχεδιασμό του υπουργείου ΠΕΧΩΔΕ για την υγιειονομική διάθεση των απορριμμάτων και τη λειτουργία εργοστασίου ανακύκλωσης. Στην επτασέλιδη επιστολή του, με ημερομηνία 5 Ιουλίου 2000, ο υπουργός ΠΕΧΩΔΕ επισημαίνει μεταξύ άλλων: 
 1) Τα τελευταία χρόνια, όλοι ανεξαιρέτως οι φορείς της νομαρχιακής και τοπικής αυτοδιοίκησης της Ανατολικής Αττικής, αν και έχουν την αποκλειστική αρμοδιότητα και την αποκλειστική ευθύνη για τη διαχείριση των απορριμμάτων, έχουν επιδεικτικά αρνηθεί κάθε πρόταση, κάθε λύση και κάθε δράση. 
 2) Οσες φορές το υπουργείο ΠΕΧΩΔΕ προχώρησε στην προώθηση και την εφαρμογή συγκεκριμένων λύσεων, οι εκπρόσωποι της νομαρχιακής και τοπικής αυτοδιοίκησης απάντησαν με κινητοποιήσεις, μαύρες σημαίες, διακοπή της κυκλοφορίας στην εθνική οδό, προσφυγές στο Συμβούλιο της Επικρατείας, προπηλακισμούς και αήθεις
κατηγορίες κατά των επιστημόνων-μελετητών και του υπουργείου ΠΕΧΩΔΕ. Θέλησαν έτσι να παρατείνουν «την τριτοκοσμική αθλιότητα των 20 παράνομων ανεξέλεγκτων και επικίνδυνων χωματερών που λειτουργούν για δεκαετίες με ευθύνη των νομαρχών
 3) Η μεγάλη φωτιά του 1992 που έκανε κάρβουνο 60.000 στρέμματα στα περιαστικά δάση της Αττικής ξεκίνησε από τη χωματερή του Αυλώνα.
 4) Το υπουργείο ΠΕΧΩΔΕ έχει από το 1994 θέσει με επιτακτικό τρόπο την αναγκαιότητα της ολοκληρωμένης εναλλακτικής διαχείρισης των απορριμμάτων της Ανατολικής Αττικής. Το πρόγραμμα που έχει διαμορφωθεί με προϋπολογισμό 40 δισεκατομμύρια δραχμές καλύπτει τις ανάγκες της μεγάλης πλειοψηφίας των κατοίκων της Αττικής και περιλαμβάνει: 
  Λειτουργία εντός του 2000 εργοστασίου μηχανικής ανακύκλωσης και παραγωγής εδαφοβελτιωτικού με δυναμικότητα επεξεργασίας 1.200 τόνων οικιακών απορριμμάτων και 300 τόνων βιολογικής λάσπης.
  Δημιουργία χώρου υγιειονομικής ταφής των υπολειμμάτων του εργοστασίου.
  Ολοκλήρωση των αναπλάσεων και της δενδροφύτευσης των παλαιών χωματερών στο Σχιστό και τα Ανω Λιόσια.
  Λειτουργία εργοστασίου θερμικής επεξεργασίας των νοσοκομειακών απορριμμάτων όλης της Αττικής.
  Προγράμματα ανακύκλωσης υλικών με διαλογή στην πηγή για χαρτί, γυαλί, αλουμίνιο, πλαστικό.
  Πρόγραμμα ενεργειακής αξιοποίησης του βιοαερίου των παλαιών χωματερών.
 Ο υπουργός ΠΕΧΩΔΕ υπενθυμίζει ότι οι φορείς νομαρχιακής και τοπικής αυτοδιοίκησης της Αν. Αττικής είχαν δεσμευθεί με απόφασή τους στις 16 Ιουνίου 1996 να επεξεργασθούν με δική τους ευθύνη ένα σχέδιο διαχείρισης για τα απορρίμματα. Ομως, «η νομαρχιακή αυτοδιοίκηση εθελοτυφλεί και καθυστερεί με εγκληματική ανευθυνότητα στην ανάληψη των πρωτοβουλιών, στη λήψη των κρίσιμων αποφάσεων (1.000 τόνοι περίπου κάθε μέρα) ». 
 Ο κ. Λαλιώτης επιρρίπτει ευθύνες και στην ελληνική Δικαιοσύνη, στην οποία προσέφυγε το υπουργείο ΠΕΧΩΔΕ κατά των φορέων της αυτοδιοίκησης. Η Δικαιοσύνη καθυστερεί για χρόνια την εκδίκαση των υποθέσεων με συνέπεια «να μένουν ατιμώρητοι οι υπεύθυνοι». 
 Το παράδειγμα της Ανατολικής Αττικής χαρακτηρίζεται θλιβερό και αντίστοιχο με εκείνο του νομού Χανίων στον Κουρουπητό (για την ανεξέλεγκτη λειτουργία του επεβλήθη πρόσφατα πρόστιμο στην Ελλάδα από το Ευρωπαϊκό Δικαστήριο).
 Το τελεσίγραφο του υπουργού ΠΕΧΩΔΕ καταλήγει θέτοντας ως τελική προθεσμία την 31η Ιουλίου 2000. Ο κ. Λαλιώτης ζητά από τους φορείς της αυτοδιοίκησης να καταθέσουν έως τότε συγκεκριμένες προτάσεις με δεσμευτικό χρονοδιάγραμμα. Διαφορετικά, απειλεί μεταξύ άλλων: 
 1) Να προσφύγει για μία ακόμη φορά στη Δικαιοσύνη καταθέτοντας το φάκελο των 20 επικίνδυνων χωματερών.
 2) Να αναστείλει τη χρηματοδότηση ορισμένων έργων της νομαρχίας και των δήμων.
 3) Να προωθήσει την εφαρμογή του σχεδιασμού του ΥΠΕΧΩΔΕ με τη χωροθέτηση των χώρων για την υγιειονομική διάθεση απορριμμάτων και για την κατασκευή και λειτουργία εργοστασίου ανακύκλωσης μέσα στα διοικητικά όρια της Ανατολικής Αττικής. Υπενθυμίζεται ότι χώροι για τη δημιουργία της απαραίτητης υποδομής έχουν υποδειχθεί σε τρεις περιοχές: Αυλώνα, Γραμματικό, Κερατέα.
