Την πρώτη άδεια για ιδιωτική μονάδα ηλεκτροπαραγωγής παραχώρησε την περασμένη Δευτέρα η Ρυθμιστική Αρχή Ενέργειας, σε εφαρμογή του νόμου για την απελευθέρωση της αγοράς ηλεκτρισμού.
 Η έγκριση χορηγήθηκε στην εναρκτήρια συνεδρίαση της ανεξάρτητης διοικητικής αρχής, που βάσει του νόμου θα εισηγείται στην κυβέρνηση το μακροχρόνιο ενεργειακό σχεδιασμό και θα εποπτεύει τη λειτουργία της απελευθερωμένης αγοράς
 Η πρώτη άδεια χορηγείται στα Σωληνουργεία Κορίνθου (όμιλος Στασινόπουλου) που θα κατασκευάσει, στις βιομηχανικές της εγκαταστάσεις στη Θίσβη, μονάδα ηλεκτροπαραγωγής ισχύος 15 μεγαβάτ με καύση πετρελαίου. Η ΡΑΕ με την ευκαιρία ενημερώνει τους επενδυτές που έχουν προγραμματίσει επενδύσεις στην ηλεκτροπαραγωγή, ότι μπορούν από τώρα να υποβάλουν τις αιτήσεις τους (η απελευθέρωση της αγοράς ηλεκτρισμού ισχύει από τις 20 Φεβρουαρίου 2001).
 Στην πρώτη συνεδρίαση της ΡΑΕ αποφασίστηκε να κληθούν σε ακρόαση η ΔΕΗ και η εταιρεία Enercom (συμφερόντων Κόκκαλη, Μπόμπολα και ΕΛΤΕΧ) ύστερα από επιστολή
της δεύτερης για τις διαδικασίες διαγωνισμού στην Κρήτη. Σύμφωνα με πληροφορίες, η ιδιωτική εταιρεία ενίσταται εις βάρος της ΔΕΗ επειδή προκήρυξε
διαγωνισμό για την προμήθεια και εγκατάσταση αεριοστροβίλων στα Λινοπεράματα Ηρακλείου. Συγκεκριμένα δε, για το ότι ο διαγωνισμός προκηρύχθηκε από τη ΔΕΗ, ενώ σύμφωνα με το νόμο θα έπρεπε να έχει προκηρυχθεί από τη ΡΑΕ.
 Πηγές της ΔΕΗ ανέφεραν ότι προκειμένου να γίνει η προκήρυξη των νέων μονάδων από τη ΡΑΕ, θα έπρεπε να έχει προηγηθεί η σύνταξη του μακροχρόνιου προγράμματος για τις απαιτούμενες μονάδες από τη ρυθμιστική αρχή. Στην περίπτωση αυτή η εγκατάσταση των νέων μονάδων, που είναι απαραίτητες για την κάλυψη επειγουσών αναγκών της ζήτησης, θα καθυστερούσε σημαντικά με αποτέλεσμα
να περάσει η Κρήτη ακόμη ένα καλοκαίρι με διακοπές στην ηλεκτροδότηση.
 Τέλος, να σημειωθεί ότι η ΡΑΕ στη φάση αυτή δίνει προτεραιότητα στην επεξεργασία του κανονισμού αδειών παραγωγής, όπως επίσης και στην παρακολούθηση της συγκρότησης της εταιρείας διαχείρισης του συστήματος μεταφοράς ηλεκτρισμού και των κωδίκων λειτουργίας της απελευθερωμένης αγοράς που βρίσκονται στη φάση της προετοιμασίας. Οι κανονισμοί και οι κώδικες αυτοί προσδιορίζουν το πλαίσιο μέσα στο οποίο θα λειτουργεί η απελευθερωμένη αγορά ηλεκτρισμού από το Φεβρουάριο του 2001.
