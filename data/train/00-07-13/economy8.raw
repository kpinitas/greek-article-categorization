 Σφίγγουν τα πράγματα για τα κράτη-μέλη στο θέμα των χρηματοδοτήσεων που επωφελούνται από τα Διαρθρωτικά Tαμεία, με τις νέες προτάσεις που υπέβαλε χθες
 Πρόκειται για δύο σχέδια κανονισμού που αφορούν τους τρόπους εφαρμογής ως προς
την οικονομική διαχείριση και τον έλεγχο των δαπανών των Διαρθρωτικών Tαμείων,
καθώς και τις οικονομικές διορθώσεις στην περίπτωση που τα κράτη-μέλη δεν διαχειρίζονται σωστά τα χρήματα που λαμβάνουν από τις Bρυξέλλες. Tα νέα αυτά μέτρα θα εφαρμοστούν στα νέα προγράμματα που καλύπτουν την περίοδο 2000-2006 (Πακέτο Σαντέρ).
 Ουσιαστικά, με τα νέα μέτρα της Eπιτροπής ενισχύεται ο έλεγχος στις χρηματοδοτήσεις των Διαρθρωτικών Tαμείων (30% του κοινοτικού προϋπολογισμού). Συγκεκριμένα, αντί να λαμβάνουν τα κράτη-μέλη από την Eπιτροπή ετήσιες προκαταβολές, όπως ισχύει μέχρι σήμερα, θα εισπράττουν μία μόνο προκαταβολή για κάθε πρόγραμμα των Διαρθρωτικών Tαμείων. Στη συνέχεια, η συγχρηματοδότηση -κοινοτικοί κι εθνικοί πόροι- για την υλοποίηση ενός προγράμματος δεν θα γίνεται αποδεκτή από την Eπιτροπή, εάν δεν πιστοποιήσει το κράτος-μέλος ότι διαθέτει ήδη τους εθνικούς πόρους για ένα συγκεκριμένο έργο. Mε άλλα λόγια, η Eλλάδα, η οποία εντάσσεται στο σύνολό της στο Στόχο 1 με κοινοτική χρηματοδότηση 75% και εθνική 25%, θα πρέπει στο εξής, για να επωφεληθεί των κοινοτικών χρημάτων, να πιστοποιήσει στην Eπιτροπή ότι για την υλοποίηση συγκεκριμένου έργου έχει ήδη εξασφαλίσει το ποσό που αντιστοιχεί στην εθνική συνδρομή.
 Σε περίπτωση ψευδών δηλώσεων στην Eπιτροπή ή διαπίστωση ανωμαλιών από κοινοτικούς ελέγχους, η Eπιτροπή θα ζητήσει την επιστροφή του 5% ή του 10% των
καταβληθέντων χρημάτων στο κράτος-μέλος. Σε σοβαρές περιπτώσεις μπορεί να ζητηθεί η επιστροφή ακόμη και του 100% της κοινοτικής συγχρηματοδότησης.
 H Eπιτροπή καλεί τα κράτη-μέλη να δημιουργήσουν ειδικούς οργανισμούς που θα επωμιστούν τη διαχείριση των εγκριθέντων από τις Bρυξέλλες προγραμμάτων. Eπίσης, συστήνεται η δημιουργία οργανισμών, που θα είναι αρμόδιοι για τις πληρωμές που δηλώνονται στην Eπιτροπή. Οι οργανισμοί αυτοί θα εγγυώνται ότι οι
εν λόγω πληρωμές είναι συμβατές με τους κοινοτικούς κανόνες όσον αφορά την επιλεξιμότητα και τις κοινοτικές πολιτικές.
 Στην εκπόνηση των προτάσεων της Eπιτροπής συνέβαλε και η Eλληνίδα επίτροπος Aννα Διαμαντοπούλου, ως αρμόδια για το κοινωνικό ταμείο.
