Μοιραία μπορεί να αποβεί η μεγαλύτερη καλοκαιρινή απόλαυση για τον καθένα και κυρίως για τους ηλικιωμένους. Αυτό καταδεικνύουν τα στοιχεία που έδωσε χθες στη δημοσιότητα ο υπουργός Εμπορικής Ναυτιλίας Χρήστος Παπουτσής, στην καθιερωμένη συνέντευξη Tύπου.
 Η δροσιά, η ανεμελιά και η χαλάρωση που μας προσφέρει η θάλασσα είναι ικανές να κρύψουν πολύ καλά τους κινδύνους που υπάρχουν. Από την αρχή του έτους, 129 άνθρωποι πνίγηκαν στις ελληνικές θάλασσες, προοιωνίζοντας έναν τελικό απολογισμό εξίσου απογοητευτικό με εκείνο των δυο τελευταίων ετών. Το 1988 τα θύματα από πνιγμό ξεπέρασαν για πρώτη φορά τα 300 και στα ίδια υψηλά επίπεδα διατηρήθηκαν και το επόμενο έτος.
 Το λεγόμενο ισχυρό φύλο δεν δείχνει να δικαιώνει τη φήμη του στο υγρό στοιχείο, καθώς τα τελευταία 14 χρόνια το 76% των πνιγμών ήταν θύματα άνδρες. Πολύ πιο προσεκτικοί στις εξορμήσεις τους στις παραλίες αποδεικνύονται οι αλλοδαποί, κατέχοντας μόλις το 21% των περιστατικών πνιγμού, για το ίδιο χρονικό διάστημα.
 Ο κ. Παπουτσής έκανε έκκληση σε γονείς και ηλικιωμένους να είναι πιο προσεκτικοί, ενώ κάλεσε την Tοπική Aυτοδιοίκηση και τον ΕΟΤ να εφαρμόσουν σχολαστικά το προεδρικό διάταγμα που αναφέρεται στις περιπτώσεις υποχρεωτικής πρόσληψης ναυαγοσωστών. Δήλωσε μάλιστα ότι θα ενταθούν οι έλεγχοι από το Λιμενικό Σώμα στους μισθωτές ταχύπλοων, τόσο για κατοχή άδειας όσο και για υπερβολική χρήση αλκοόλ.
 Παράλληλα ο υπουργός ανακοίνωσε ότι την Παρασκευή θα συνεδριάσει για πρώτη φορά η νεοσυσταθείσα επιτροπή, στην αρμοδιότητα της οποίας είναι η εξέταση των
κατευθυντηρίων γραμμών που θα διέπουν το νέο θεσμικό πλαίσιο των εσωτερικών θαλασσίων συγκοινωνιών. Μέλη της θα είναι εκπρόσωποι των επιχειρηματιών, των ναυτικών, της Τοπικής και Νομαρχιακής Αυτοδιοίκησης και των επιμελητηρίων, καθώς και εξειδικευμένοι στα ζητήματα αυτά επιστήμονες.
