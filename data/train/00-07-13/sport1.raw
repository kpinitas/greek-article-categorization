Κλήρωση για πρωτάθλημα με στιλ ΝΒΑ και οργάνωση Ενωσης Eρασιτεχνικών Σωματείων γίνεται; 
 Κι όμως, το... προσπάθησαν οι άνθρωποι της ULEB χθες στη Θεσσαλονίκη, όταν συγκεντρώθηκαν για να κάνουν την κλήρωση του νέου πρωταθλήματος, αλλά η όλη εκδήλωση δεν έπεισε ότι πρόκειται περί σοβαρής κι οργανωμένης προσπάθειας.
 Κατ' αρχάς, οι επίσημοι προσκεκλημένοι από τις πολιτικές και αθλητικές αρχές δεν παρέστησαν, εκτός του νομάρχη Θεσσαλονίκης, τα κομπιούτερ έβγαζαν άλλα αντί άλλων, δεν έβαλαν κλειδαρίθμους στις ιταλικές, ισπανικές και ελληνικές ομάδες, τοποθέτησαν τον Ολυμπιακό δύο φορές στον όμιλό του («Θα παίξουν και τα... δεύτερα του Ολυμπιακού», σχολίαζαν κάποιοι γελώντας), ο παρουσιαστής και όλοι οι ομιλητές μιλούσαν στα αγγλικά και όσοι δεν γνώριζαν αυτή τη γλώσσα έπρεπε ή να ρωτάνε το διπλανό τους ή να κάνουν συζήτηση για άσχετα θέματα, χαμηλόφωνα.
 Μέσα σ' αυτό το σκηνικό, εμφανίστηκαν από τις μεγάλες οθόνες που υπήρχαν μέσα στην αίθουσα τα διαφημιστικά σποτ της «Τελεφόνικα», που είναι υποστηρικτής της διοργάνωσης και ο υπεύθυνος της εταιρείας, Αλμπέρτο Ενίς, δεν δέχθηκε να απαντήσει σε ερωτήσεις και αρκέσθηκε στο να εκφράσει τη συμπαράσταση της εταιρείας προς τη διοργάνωση.
 Χωρίς εγγύηση για τα χρήματά τους μπήκαν στην κληρωτίδα οι 24 ομάδες και κλήθηκαν οι προσκεκλημένοι που δέχθηκαν την πρόσκληση (δεν παρέστησαν Γκάλης, Γιαννάκης, Φασούλας, Βολκόφ κ.ά.), να βοηθήσουν στην κλήρωση.
 Ηταν οι Ντίβατς, Στογιάκοβιτς, Πάσπαλι, Σαν Επιφάνιο, και οι σημερινοί μάνατζερ Μπρουναμόντι και Μίχοβιλ Νάκιτς, που τράβηξαν τα μπαλάκια κι έβγαλαν τον Ολυμπιακό στο δυσκολότερο όμιλο (Γ') με Ρεάλ, Μπενετόν, Ολίμπια Λιουμπλιάνας, Χάποελ Ιερουσαλήμ, Οβαρένσε, ενώ ο Σωκράτης Κόκκαλης δήλωσε: «Αν έπαιζε κι ο ΠΑΟ, θα γινόταν ένα πολύ δυνατό πρωτάθλημα. Πέσαμε με ισχυρές ομάδες, αλλά ο στόχος μας είναι να πάρουμε την πρώτη θέση».
 Η ΑΕΚ έπεσε στο Β' όμιλο με Κίντερ, Τσιμπόνα, Ταουγκρές, Αγ. Πετρούπολη και Σαρλερουά και ο κ. Φιλίππου μίλησε για «νέα αρχή»: 
 «Γίνεται μια νέα αρχή στο ευρωπαϊκό μπάσκετ από τη σημερινή συγκέντρωση και πιστεύω ότι θα γίνει ένα σπουδαίο πρωτάθλημα», ενώ μαζί του συμφώνησε και ο πρόεδρος του ΠΑΟΚ Γ. Μπατατούδης, ο οποίος νωρίτερα είδε την ομάδα του να πέφτει στον ευκολότερο όμιλο.
 Ο Δικέφαλος του βορρά θα αντιμετωπίσει την Μπαρτσελόνα, Μπούντουτσνοστ, Βερόνα, Φρανκφούρτη, Λόντον Τάουερς.
 Χαρούμενος ο Κώστας Φλεβαράκης, τόνισε: «Πέσαμε σε ένα όμιλο με ομάδες που μπορούμε να τις ξεπεράσουμε και να παλέψουμε με την Μπαρτσελόνα για την πρώτη θέση. Εχω εμπιστοσύνη στην ομάδα μου και πιστεύω ότι με δύο-τρεις ακόμη μεταγραφές θα είμαστε πλήρεις».
 Το Περιστέρι θα παίξει στον Α' όμιλο με Ζαλγκίρις, Παφ Μπολόνια, Εστουντιάντες, Ζαντάρ και Λουγκάνο, ενώ στις δηλώσεις του ο Βλάντε Ντίβατς είπε ότι θα ήθελε μετά το τέλος της καριέρας του στο ΝΒΑ να επιστρέψει στην Ευρώπη και να παίξει σ' ένα τέτοιο πρωτάθλημα.
 Ασε να το δούμε πρώτα, Βλάντε, και μετά να αποφασίσεις...
 Το πρωτάθλημα της ULEB θα αρχίσει στις 19 Οκτωβρίου και θα ολοκληρωθεί (η πρώτη φάση) στις 18 Ιανουαρίου 2001, ενώ τα πλέι-οφ θα αρχίσουν το Φεβρουάριο και ο τελικός θα κριθεί στις τρείς νίκες, δεν θα γίνει δηλαδή το κλασικό «φάιναλ-φορ» που ξέραμε έως τώρα.
