Το πωλητήριο έχει αναρτηθεί εδώ και καιρό, αλλά οι αγοραστές λίγοι και με διάθεση σκληρού παζαριού.
 Ο λόγος για την ιδιωτικοποίηση των αμυντικών βιομηχανιών που η κυβέρνηση έχει αποφασίσει να προωθήσει άμεσα και να έχει ολοκληρωθεί πριν από το τέλος του χρόνου. 
 Οι τελευταίες λεπτομέρειες μπήκαν χθες στο τραπέζι συσκέψεων του υπουργείου Οικονομικών και τριγύρω κάθισαν ο υπουργός Aμυνας Aκης Τσοχατζόπουλος, ο οικοδεσπότης υπουργός Οικονομικών Γιάννος Παπαντωνίου και οι επιτελείς τους. Μαζί με τα πωλητήρια, το τραπέζι κοσμούσαν και μεγάλες προμήθειες του πενταετούς εξοπλιστικού προγράμματος, αλλά και το κόστος του νέου πενταετούς που αποτελεί σημείο τριβής των δύο υπουργείων, καθώς το μεν υπουργείο Aμυνας θέλει, το δε υπουργείο Οικονομικών δηλώνει ότι δεν μπορεί. 
 Μια από τις σημαντικότερες αποφάσεις που λήφθηκαν κατά τη χθεσινή σύσκεψη ήταν
να αναλάβει το υπουργείο Οικονομικών την άμεση υλοποίηση ενός παλαιού χρέους απέναντι στους υπαλλήλους της ΠΥΡΚΑΛ και της ΕΒΟ που έχουν μεταταχθεί σε άλλες
θέσεις του Δημοσίου. Οι υπάλληλοι αυτοί, όπως μας διευκρίνισε ο διευθυντής της
γενικής διεύθυνσης Αμυντικής Bιομηχανίας, Ερευνας και Τεχνολογίας, Γιάννης Δρόσος, όταν είχαν υπογράψει τις συμβάσεις εργασίας τους στις δύο εταιρείες αυτές, είχαν και μια πρόσθετη ασφάλεια, ένα είδος δεύτερης αποζημίωσης που θα έπαιρναν με τη συνταξιοδότησή τους. Οσοι από αυτούς μετατάχθηκαν σε άλλες υπηρεσίες του Δημοσίου δεν έχουν ακόμα πάρει την αποζημίωση που τους αναλογεί και πρέπει να την πάρουν. Το ύψος της αποζημίωσης για τους 300 υπαλλήλους, που
έχουν ήδη αλλάξει πόστο εργασίας, φτάνει το 1, 7 δισ. δραχμές και αυτό αναμένεται να φτάσει με τις νέες μετατάξεις στα 2, 5 δισ. 
 Μετά τη σύσκεψη οι δύο υπουργοί έκαναν δηλώσεις, χωρίς όμως να αναφερθούν σε λεπτομέρειες. Για το μόνο θέμα που απάντησε αναλυτικά ο υπουργός Εθνικής Aμυνας ήταν το θέμα της προμήθειας των νέων ευρωμαχητικών. Οπως είπε ο κ. Τσοχατζόπουλος, δεν έχει αλλάξει η πολιτική απόφαση για προμήθεια Ευρωμαχητικών, αλλά αυτό δεν δεσμεύει σε τίποτα το υπουργείο να εξετάζει και άλλες προσφορές που δεν συνδέονται με τη συγκεκριμένη προμήθεια. Πρέπει να σημειωθεί ότι το πρόγραμμα του Ευρωμαχητικού έχει ξεπεράσει κάθε όριο, καθώς, το κόστος του νέου αεροσκάφους έχει υπερβεί κατά 30% το αρχικό κόστος και οι υποσχέσεις για συμπαραγωγή και ισότιμη συμμετοχή στον όμιλο των κατασκευαστικών εταιρειών αποδεικνύονται φρούδες ελπίδες. Αυτό διότι οι εταιρείες δίνουν ποσοστό συμπαραγωγής στην Ελλάδα μόνο στη δική της παραγγελία, που είναι 60 αεροπλάνα, και όχι για όλες τις παραγγελίες που θα υπάρξουν, κάτι που κάνουν και οι Γάλλοι με το Ραφάλ και οι Αμερικανοί με το JSF. Οπως ισχυρίζονται ανώτατοι αξιωματούχοι του υπουργείου Aμυνας, τόσο η αμερικανική προσφορά όσο και η γαλλική είναι σαφώς καλύτερες από αυτή των Γερμανών με το Ευρωμαχητικό. 
 * Tην ίδια ώρα, στις HΠA, η εταιρεία «Tζένεραλ Nταϊνάμικς», που κατασκευάζει το αμερικανικό άρμα, σε συνέντευξη Tύπου εξέφρασε την πεποίθηση ότι η Eλλάδα θα αγοράσει τελικά το δικό της άρμα. Eντύπωση, όμως, προκάλεσε το γεγονός ότι οι Aμερικανοί ειδικοί παραδέχθηκαν επισήμως ως τεχνικά καλύτερο άρμα το γερμανικό που όμως είναι ακριβότερο σε απόλυτες τιμές.
