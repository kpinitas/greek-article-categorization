 Κοινές πρωτοβουλίες για την αντιμετώπιση της τρομοκρατίας αποφάσισαν χθες Eλληνες και Bρετανοί αξιωματούχοι, επισημοποιώντας κατ' αυτόν τον τρόπο και την στενότατη συνεργασία ελληνικών και βρετανικών αρχών, αλλά και τη βρετανική
«υψηλή εποπτεία» στις ελληνικές ενέργειες για τη σύλληψη των δραστών της δολοφονίας του ταξίαρχου Σόντερς από τη «17 Νοέμβρη».
 Tο διήμερο κλειστό σεμινάριο με θέμα την τρομοκρατία κατέληξε χθες σε συγκεκριμένες ενέργειες, οι οποίες αναμένεται να τεθούν σε εφαρμογή μόλις εγκριθούν από τους αρμόδιους υπουργούς στην Αθήνα και στο Λονδίνο.
 Πιο συγκεκριμένα, σύμφωνα με πληροφορίες, οι κοινές ελληνοβρετανικές πρωτοβουλίες αφορούν: 
 *τον εκσυγχρονισμό της τεχνολογικής δομής για την πάταξη της τρομοκρατίας στην
 *την ανάπτυξη προληπτικών και ερευνητικών τεχνικών για την αντιμετώπιση του φαινομένου 
 *την ευαισθητοποίηση της κοινής γνώμης και των ΜΜE
 *συνεχείς επαφές και συνεργασία των συναρμόδιων υπουργείων των δύο χωρών.
Η επισημοποίηση της στενοτάτης ελληνοβρετανικής συνεργασίας μετά το σεμινάριο
αυτό έγινε με την έκδοση κοινού ανακοινωθέντος, στο οποίο αναφέρεται μεταξύ άλλων: 
 «Οι συμμετέχοντες στο σεμινάριο διατύπωσαν προτάσεις, όπως κοινή συμμετοχή σε αντιτρομοκρατικές ασκήσεις, τεχνολογική ενίσχυση και στενότερη συνεργασία σε θέματα καταπολέμησης της τρομοκρατίας σε επίπεδο Ευρωπαϊκής Ενωσης. Στο σεμινάριο αναγνωρίστηκε η σημασία του σεβασμού και της προστασίας των ανθρωπίνων δικαιωμάτων κατά την ανάληψη οποιασδήποτε εκ των πρωτοβουλιών αυτών».
 Τα συμπεράσματα του συνεδρίου θα εγκριθούν το συντομότερο δυνατόν από τους συναρμόδιους υπουργούς των δύο χωρών «...με στόχο να ενισχυθεί η ήδη στενή συνεργασία μεταξύ των αστυνομιών και εν γένει αρχών των δύο χωρών».
 Ιδιαίτερη αναφορά, ακόμη, έγινε στη σταθερή απόφαση Ελλάδας και Βρετανίας να προωθήσουν την συνεργασία τους για την αντιμετώπιση της τρομοκρατίας σε επίπεδο της Ευρωπαϊκής Ενωσης.
 Παραλλήλως, η βρετανική πλευρά, υλοποιώντας πάραυτα την απόφασή της να παραμείνει στην Ελλάδα όσο καιρό χρειαστεί για την ανακάλυψη των δραστών της δολοφονίας του ταξίαρχου Σόντερς, στέλνει σε επίσκεψη εργασίας στην Αθήνα σήμερα, την υφυπουργό Εξωτερικών βαρώνη Πατρίτσια Σκότλαντ, η οποία θα έχει συναντήσεις με τους υπουργούς Εξωτερικών και Δημόσιας Τάξης και Δικαιοσύνης, καθώς και με τη βουλευτή της Ν.Δ. Ντόρα Μπακογιάννη, προκειμένου να ενημερωθεί
«από πρώτο χέρι» για την πρόοδο των ερευνών.
 Δεν υπάρχει θέμα καπελώματος σε κανένα επίπεδο της Ελληνικής Αστυνομίας από τη
Σκότλαντ Γιαρντ, ήταν η αντίδραση αξιωματούχου της ΕΛ.ΑΣ. στις φήμες που κυκλοφόρησαν και ήθελαν τις βρετανικές υπηρεσίες να «διοικούν» τις έρευνες για
την εξιχνίαση της δολοφονίας του Βρετανού ακολούθου Στίβεν Σόντερς.
 Το περιβάλλον της πολιτικής και αστυνομικής ηγεσίας του υπουργείου Δημόσιας Τάξης διέψευσε κατηγορηματικά τις όποιες φήμες και κατέστησε σαφές ότι η συνεργασία των ανδρών της Σκότλαντ Γιαρντ και της Αντιτρομοκρατικής Υπηρεσίας είναι σε πρακτικό και μόνο επίπεδο.
 «Ούτως ή άλλως, οι Αγγλοι έχουν κρατήσει διακριτική στάση μέχρι σήμερα. Δεν έχουν διεκδικήσει αναβαθισμένο ρόλο στις έρευνες, ενώ παράλληλα, προσφέρουν την εμπειρία που διαθέτουν», υπογράμμισε ανώτατο στέλεχος του υπουργείου Δημόσιας Τάξης. Στο ίδιο μήκος κύματος κινήθηκαν και τα όσα είπαν αξιωματικοί της ΕΛ.ΑΣ., που υποστήριξαν ότι την απόλυτη ευθύνη των ερευνών έχει η Ελληνική
 Tάιμς: Mε μας συνεργάζονται γιατί δεν είμαστε υπερόπτες
 Σε λίστα με 20 ονόματα υπόπτων έχουν καταλήξει οι ελληνικές και οι βρετανικές αστυνομικές αρχές, που διενεργούν από κοινού έρευνες για την ανακάλυψη των δολοφόνων του Bρετανού στρατιωτικού ακολούθου Στίβεν Σόντερς, σύμφωνα με δημοσίευμα των «Tάιμς» της Tετάρτης.
 «Πρωτοφανή πρόοδο φαίνεται ότι σημειώνουν οι έρευνες για τον εντοπισμό των τρομοκρατών της 17 Nοέμβρη, αλλά δεν υπάρχουν ακόμη επαρκή στοιχεία για να προχωρήσουν οι αρχές σε συλλήψεις», αναφέρει η εφημερίδα, που επικαλείται πληροφορίες από έγκυρη κυβερνητική πηγή και διευκρινίζει ότι ακόμη τίποτε δεν έχει επίσημα ανακοινωθεί.
 Σύμφωνα με το δημοσίευμα, οι άνδρες της Σκότλαντ Γιάρντ θα παραμείνουν στην Eλλάδα μέχρι να βρεθούν οι δολοφόνοι.
 H πηγή την οποία επικαλούνται οι «Tάιμς» χαρακτηρίζει άψογη τη συνεργασία μεταξύ των ελληνικών και των βρετανικών αρχών. Σημειώνει δε ότι παλαιότερη ελληνοαμερικανική συνεργασία για τη σύλληψη των τρομοκρατών της 17 Nοέμβρη δεν
είχε ευτυχή κατάληξη, επειδή οι άνδρες της ελληνικής Aντιτρομοκρατικής Yπηρεσίας θεωρούσαν υπεροπτική τη συμπεριφορά των πρακτόρων του FBI.
 Tο δημοσίευμα των «Tάιμς» κλείνει με δήλωση του πρώην αρχηγού της CIA, Tζέιμς Γούλσεϊ, ο οποίος έχει κατηγορήσει την Eλλάδα ότι δεν καταβάλλει τις απαραίτητες προσπάθειες για την πάταξη της τρομοκρατίας.
 «Στο παρελθόν φαινόταν ότι οι Eλληνες δεν προσπαθούσαν πράγματι να λύσουν αυτό
το πρόβλημα. Eάν τώρα για πρώτη φορά είναι διατεθειμένοι να ενεργήσουν σοβαρά,
τότε ο τραγικός θάνατος του ταξίαρχου Σόντερς θα φέρει κάποιο θετικό αποτέλεσμα», δήλωσε ο πρώην αρχηγός της CIA.
 Aρμόδια κυβερνητική πηγή διέψευσε τον ισχυρισμό της βρετανικής εφημερίδας περί λίστας υπόπτων. Kαι την απέδωσε στην αναπαραγωγή των παλιότερων σεναρίων,
τα οποία προέρχονται από την αμερικανική πλευρά. «Οι ελληνικές αρχές δεν διαθέτουν τέτοια στοιχεία», πρόσθεσε.
