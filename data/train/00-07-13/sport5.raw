 Μια ανάσα από την επιστροφή του στα... πάτρια εδάφη βρίσκεται πλέον ο Χρήστος Κωστής. Ο διεθνής μεσοεπιθετικός που πέρασε από κόσκινο το τελευταίο διήμερο καθώς υποβλήθηκε τόσο σε εργομετρικές όσο και ιατρικές εξετάσεις από το επιτελείο της ΑΕΚ, είχε χθες τ' απόγευμα συζητήσεις με τους διοικούντες την «Ενωση» και τον Γιάννη Παθιακάκη προκειμένου να διευκρινιστούν οι όροι που θα διέπουν το συμβόλαιό του.
Αυτό που άλλαξε άρδην τα πράγματα υπέρ της επιστροφής του Κωστή στη Νέα Φιλαδέλφεια ήταν η «καθαρή» ακτινογραφία που έβγαλε χθες το πρωί ο ποδοσφαιριστής στο Ιατρικό Κέντρο, παρουσία του Λάκη Νικολάου. Οπως φάνηκε, δεν υπάρχει πια το παραμικρό πρόβλημα στο πόδι του 28χρονου μεσοεπιθετικού, που τόσο ταλαιπωρήθηκε την τελευταία τριετία, μετά το κάταγμα που υπέστη σε κνήμη και περόνη στον αγώνα της ΑΕΚ για το (εν ζωή ακόμη τότε) Κύπελλο Κυπελλούχων, με τη Στουρμ Γκρατς (σύγκρουση με τον γκολκίπερ Σιντόρτσουκ) τον Οκτώβριο του 1997.
 Πέραν αυτού και στις εργομετρικές εξετάσεις ο Κωστής έδειξε ότι, παρά την τρίχρονη αποχή του από τους αγωνιστικούς χώρους, τηρουμένων των αναλογιών φυσικά, βρίσκεται σε σχετικά καλή κατάσταση και μπορεί σύντομα να μπει σε κανονικό ρυθμό προπονήσεων και να τεθεί στη διάθεση του Γιάννη Παθιακάκη.
 Αυτό, πάντως, που προκαλεί ακόμη εντύπωση είναι η εμμονή του παίκτη να παίξει σε ομάδα του εξωτερικού. Αυτός μάλιστα ήταν και ένας από τους όρους που έθεσε κατά τη διάρκεια των πρώτων επαφών του με τη διοίκηση της ΑΕΚ. Δηλαδή, να μπει στο συμβόλαιό του (εφόσον γυρνούσε στην ΑΕΚ) όρος που θα του επιτρέψει αν τον ζητήσει άλλη ευρωπαϊκή ομάδα, να πάρει μετεγγραφή.
 Αυτή η μετεγγραφή που αποτελεί από χθες τ' απόγευμα πραγματικότητα για την ΑΕΚ είναι του Βούλγαρου Ντίαν Ντόντσεφ, που εντάχθηκε και επίσημα στο έμψυχο δυναμικό της «Ενωσης». Ο 25χρονος κεντρικός αμυντικός πέρασε το πρωί από ιατρικές εξετάσεις και στη συνέχεια, ύστερα από συζήτηση με τη διοίκηση της ΑΕΚ συμφώνησε να υπογράψει συμβόλαιο διάρκειας τεσσάρων (3
1) ετών αντί περίπου 60 εκατομμυρίων δραχμών ετησίως. Η προηγούμενη, πλέον, ομάδα του, η Σπάρτα Βάρνας, θα πάρει το ποσό των 200.000.000 δραχμών. Η επίσημη παρουσίαση του Ντόντσεφ, που αποτελεί προσωπική επιλογή του Γιάννη Παθιακάκη ο οποίος τον είχε παρακολουθήσει αγωνιζόμενο, και η υπογραφή του συμβολαίου θα γίνει στις δύο μετά το μεσημέρι στο στάδιο «Νίκος Γκούμας».
 Μια άλλη μετεγγραφή που παραμένει ανοικτή είναι του Bραζιλιάνου Τιάγκο. Η ΑΕΚ είναι διατεθειμένη να δώσει στην Παλμέιρας κάτι λιγότερο από 400 εκατομμύρια δραχμές και περίπου 200 στον παίκτη (για τετραετές συμβόλαιο), αφού δεν υπάρχει περίπτωση να επιτραπεί από την ιδιοκτήτρια εταιρεία υπέρογκη παρέκκλιση από το αρχικά προβλεπόμενο για τις μετεγγραφές μπάτζετ. Τά πάντα σε ό,τι αφορά την υπόθεση αυτή θα έχουν ξεκαθαρίσει μέχρι τις 18 τρέχοντος, καθώς ο Παθιακάκης έχει ξεκαθαρίσει ότι έως τότε θέλει να έχει στη διάθεσή του όλο το έμψυχο δυναμικό, αφού στις 19 Ιουλίου η ΑΕΚ αναχωρεί για το δεύτερο στάδιο προετοιμασίας στο Αρνεμ της Ολλανδίας.
 ***Στις 4 και 5 Αυγούστου θα διεξαχθεί, για δεύτερη συνεχόμενη χρονιά, στο στάδιο «Νίκος Γκούμας» το τουρνουά του Supersport με τη συμμετοχή της ΑΕΚ, της Βέρντερ Βρέμης, της Ραπίντ Βιέννης και της Μπρέσια.
 ***Ανά έξι περνούν από εργομετρικές εξετάσεις οι παίκτες της ΑΕΚ. Οι Μιχαηλίδης, Ζαγοράκης, Χιώτης, Πάσσιος, Κωνσταντινίδης, Λάκης ήταν αυτοί που πέρασαν χθες, ενώ σήμερα έχει προγραμματιστεί να περάσουν οι Κωστένογλου, Κοπιτσής, Ζήκος, Τσάρτας, Νικολαΐδης, Δέλλας.
 ***Στις 2.700 έφτασαν τα εισιτήρια διαρκείας που έχει πουλήσει μέχρι στιγμής η ΑΕΚ, ενώ η ζήτηση καθημερινά όλο και αυξάνεται.
