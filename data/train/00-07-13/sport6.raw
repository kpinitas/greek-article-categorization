 Το «παλεύει» ο Ολυμπιακός για τη μετεγγραφή του Οτσαλάν Αλπάι, αλλά, όπως γράψαμε και χθες, η κατάσταση παρουσιάζεται πολύ μπερδεμένη (λόγω της εταιρείας που ανήκει ο παίκτης, αλλά και τους μάνατζερ και τη Φενερμπαχτσέ που απαιτεί κάποια χρήματα) και αν δεν ξεκαθαρίσει έως την Κυριακή η πειραϊκή ομάδα δεν αποκλείεται να κάνει πίσω και να μείνει ως έχει. 
 Ο διευθύνων σύμβουλος του Ολυμπιακού Γιώργος Λούβαρης που ταξίδεψε προχθές στη Ρώμη για να κλείσει τον Αλπάι, λίγο πριν προσέλθει χθες βράδυ στην επίσημη παρουσίαση της φανέλας της πειραϊκής ομάδας στο AQUA στο στάδιο «Ειρήνης και Φιλίας», δήλωσε: «Η κατάσταση με τον Αλπάι είναι μπερδεμένη. Μιλήσαμε με τις δύο πλευρές που εκπροσωπούν τον παίκτη, είδαμε τι ισχύει και τι όχι. Ακόμα στη FIFA δεν έχουμε απευθυνθεί, αλλά ίσως γίνει αυτό. Δεν θα προχωρήσουμε στη μετεγγραφή αν δεν είμαστε σίγουροι. Και τα πράγματα είναι πολύ μπερδεμένα». 
 Ο Λούβαρης όμως, μίλησε και για την περίπτωση του Ζλάτκο Ζάχοβιτς. «Με τον Ζάχοβιτς δεν έχει τελειώσει τίποτα και ας λένε οι Ισπανοί ό,τι θέλουν. Υπάρχει ακόμα κάποια διαφορά».
 Το «ναι» του Ολυμπιακού στη Βαλένθια και στα 7 εκατομμύρια δολάρια (περίπου 2, 5 δισεκατομμύρια δραχμές), που προσφέρει ο ισπανικός σύλλογος στην πειραϊκή ομάδα, περιμένει ο Ζλάτκο Ζάχοβιτς ο οποίος με δηλώσεις που έκανε χθες από το Μάριμπορ σε συμπατριώτες του δημοσιογράφους υποστήριξε ότι «τα έχω βρει σε όλα με τη Βαλένθια».
 Ο Σλοβένος μεσοεπιθετικός πάντως υποστήριξε ότι «δεν έχω υπογράψει ακόμα, αλλά αυτό είναι θέμα ωρών» και πρόσθεσε: «Η απάντηση του Ολυμπιακού αναμένεται από ώρα σε ώρα. Πιστεύω πως θα είναι θετική και θα αγωνιστώ στη Βαλένθια, κάτι που ήθελα να κάνω από πέρσι. Ποτέ δεν ήθελα να πάω στην Ελλάδα». Η ισπανική εφημερίδα «MARCA» ανέφερε χθες ότι «από λεπτό σε λεπτό ο Ζάχοβιτς υπογράφει στη Βαλένθια έως το τέλος της εβδομάδας, καθώς ο Ολυμπιακός θα απαντήσει θετικά στην πρόταση που του έκανε η ισπανική ομάδα».
 Ο Ολυμπιακός αρχικά ζήτησε από τη Βαλένθια 10 εκατομμύρια δολάρια (περίπου 3, 6 δισ. δρχ.) και προσπαθεί να πετύχει συμφωνία με τους Ισπανούς στα 8-9 εκατομμύρια δολάρια, που σημαίνει ότι υπάρχει ακόμα μια διαφορά στο οικονομικό. Ολα δείχνουν ότι σήμερα-αύριο ο Ολυμπιακός θα παραχωρήσει στη Βαλένθια τον Ζάχοβιτς, ώστε να απελευθερωθεί και μία θέση ξένου, η οποία προορίζεται για τον Οτσαλάν Αλπάι.
 Οι ποδοσφαιριστές του Ολυμπιακού πέρασαν χθες το πρωί από ιατρικές εξετάσεις στο Ιατρικό Kέντρο του Παλαιού Φαλήρου και το απόγευμα ανά εξάδες από εργομετρικές εξετάσεις στου Ρέντη. Οι «ερυθρόλευκοι» θα προπονηθούν σήμερα το πρωί στο Γκολφ της Γλυφάδας και το απόγευμα στου Ρέντη. Από την προπόνηση απουσίασε ο Πίτερ Οφορίκουε, ο οποίος ήταν προγραμματισμένο να επιστρέψει χθες το μεσημέρι στην Αθήνα και το απόγευμα έπρεπε να δώσει το «παρών» στο Ρέντη.
 *Εγινε χθες η επίσημη παρουσίαση της νέας φανέλας του Ολυμπιακού (UMBRΟ), η οποία θα είναι η (κλασική) ερυθρόλευκη για τους εντός έδρας αγώνες, αλλά για τα εκτός έδρας ματς η εμφάνιση θα είναι γκρι με μαύρα σόρτς. Τις νέες φανέλες παρουσίασαν οι Καραταΐδης, Πουρσανίδης.
