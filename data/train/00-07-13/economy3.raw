 Aυτό θα επιτευχθεί τόσο μέσω της ανάδειξής του ως ηγέτιδας δύναμης ανάμεσα στις
κεφαλαιαγορές των Βαλκανίων και της νοτιανατολικής Ευρώπης όσο και μέσω της συμμετοχής του στις δρομολογούμενες εξελίξεις για την ενοποίηση των ευρωπαϊκών
 Δίνοντας το στίγμα της πολιτικής που θα ακολουθήσει το ΧΑΑ στο πλαίσιο του «ανοίγματος» που θα επιχειρήσει με την ένταξη της Ελλάδας στις ώριμες κεφαλαιαγορές, ο κ. Κουνιάκης (μιλώντας σε εκδήλωση για τα πεπραγμένα του ΧΑΑ το 1999) διευκρίνισε ότι η Σοφοκλέους θα ενταχθεί σε έναν εκ των δύο μεγάλων χρηματιστηριακών σχηματισμών που οικοδομούνται στην Ευρώπη (πρόκειται για τη Euronext με τη συμμετοχή των Γαλλίας, Βελγίου και Ολλανδίας και του «ix», με τη συμμετοχή των Λονδίνου, Φρανκφούρτης Nasdaq).
 Ο ίδιος όμως επισήμανε ότι επί του παρόντος «παρακολουθούνται στενά οι εξελίξεις για τη συγχώνευση των ευρωπαϊκών χρηματιστηρίων, αλλά ακόμη δεν έχουμε αποφασίσει ποιο από τα δύο σχήματα είναι το πιο συμφέρον για την Ελλάδα». Aλλωστε η σύσταση των δύο αυτών μεγάλων αγορών είναι ακόμη σε εμβρυακό στάδιο, καθώς τα προβλήματα που πρέπει να επιλυθούν είναι μεγάλα και από αυτή την άποψη, όπως είπε ο πρόεδρος του ΧΑΑ «δεν βιαζόμαστε, προκειμένου να μην εκτεθούμε σε λάθος συμμαχία και σε λάθος χρόνο». 
 Επί του παρόντος, ωστόσο, η ελληνική αγορά βρίσκεται ένα βήμα πριν από το άνοιγμα των πυλών της προς τα διεθνή επενδυτικά κέντρα, καθώς -εν όψει αναβάθμισης- στο προσεχές διάστημα το Χρηματιστήριο θα είναι σε θέση να επιτρέψει την απευθείας δραστηριοποίηση διεθνών brokers στη Σοφοκλέους. Για το
σκοπό αυτό έχει ήδη αποφασιστεί η λειτουργία διεθνούς τηλεπικοινωνιακού κυκλώματος που θα συνδέει το σύστημα συναλλαγών ΟΑΣΗΣ με τα χρηματιστήρια του Μιλάνου, του Λονδίνου, της Φρανκφούρτης και του Παρισιού. Οπως επισήμανε, μάλιστα ο κ. Κουνιάκης, η εξέλιξη αυτή δημιουργεί την ανάγκη για μια σειρά από
θεσμικές αλλαγές όπως η θεσμοθέτηση του δανεισμού τίτλων, ο θεσμός του market maker, κ.ά. 
 Ο δεύτερος αναγκαστικός δρόμος που θα ακολουθήσει το ελληνικό χρηματιστήριο για να επιτύχει την ουσιαστική αναβάθμιση του ρόλου του στο διεθνές σκηνικό είναι η ισχυροποίηση της θέσης του στην ευρύτερη περιοχή της Βαλκανικής και της νοτιοανατολικής Ευρώπης, κατά τρόπο τέτοιο ώστε να αποκτήσει ηγετικό ρόλο.
 «Το ελληνικό χρηματιστήριο είναι η μοναδική αγορά της περιοχής που σύντομα θα ενταχθεί στις ανεπτυγμένες κεφαλαιαγορές, ενώ η ένταξη της χώρας στην ΟΝΕ με όσα αυτό συνεπάγεται για την οικονομία, προσδίδει συγκριτικό πλεονέκτημα έναντι των περιφερειακών σε εμάς αγορών», είπε ο κ. Κουνιάκης.
 Υπό το πρίσμα αυτό το ελληνικό χρηματιστήριο σχεδιάζει τη δημιουργία ενιαίας πλατφόρμας διαπραγμάτευσης μετοχών από επιλεγμένες επιχειρήσεις των βαλκανικών
χωρών και χωρών της νοτιοανατολικής Ευρώπης, με στόχο να προσελκύσει στην Ελλάδα αναπτυσσόμενες εταιρείες των περιφερειακών οικονομιών. Οπως επισημάνθηκε, μάλιστα, έχουν ήδη ξεκινήσει συζητήσεις με τα χρηματιστήρια της Κύπρου και γειτονικών κρατών. 
