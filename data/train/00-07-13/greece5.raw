Στο Aυτόφωρο θα στέλνονται στο εξής όσοι καπνίζουν στον «Ευαγγελισμό». 
 Οι γιατροί και διοίκηση του μεγαλύτερου νοσοκομείου της χώρας αποφάσισαν να βάλουν τέρμα στην αυθαιρεσία των καπνιστών, που κατά χιλιάδες, είτε ως επισκέπτες είτε ως εργαζόμενοι, περιφέρονται καθημερινά στους διαδρόμους ακόμη
και στους ζωτικότερους χώρους του ιδρύματος με ένα τσιγάρο στο χέρι. 
 Στο νοσκοκομείο δημιουργήθηκε επιτροπή αντικαπνιστικού αγώνα της οποίας ο πρόεδρος, διευθυντής χειρουργικής κλινικής, κ. Γ. Διαμαντόπουλος, είναι αποφασισμένος να σταματήσει αυτό το κακό.
 Θα εφαρμοστεί, τόνισε σε συνέντευξη Tύπου, με κάθε θυσία ο νόμος που απαγορεύει το κάπνισμα στα νοσοκομεία και στέλνει στο Aυτόφωρο τους παραβάτες.
Δεχόμαστε, πρόσθεσε, 2.000 περίπου επισκέπτες την ημέρα πέρα από τις εκατοντάδες των εργαζομένων εδώ. Εχει γίνει το νοσοκομείο μας ρημαδιό. Παντού,
σε όλους τους χώρους, πάνω στα πλαστικά δάπεδα βρίσκεις τσιγάρα, πολλά από τα οποία έχουν προκαλέσει ανεπανόρθωτες ζημιές. Ειδική αναφορά έκανε ο κ. Διαμαντόπουλος και στους γιατρούς που καπνίζουν και πολλές φορές αυτή η συνήθειά τους προκαλεί καθυστερήσεις σε κάποιες ιατρικές πράξεις.
 Σκηνές που προκαλούν άγχος, αλλά πολύ συνηθισμένες στον «Ευαγγελισμό» περιέγραψε ο καθηγητής γναθοχειρουργικής κ. Ν. Παπαδογιωργάκης. Ερχεσαι, είπε,
στο νοσκομείο πρωί πρωί για να πιάσεις δουλειά, μπαίνεις στο ασανσέρ και εκεί συναντάς διαφόρους με έναν καφέ στο ένα χέρι και στο άλλο ένα αναμμένο τσιγάρο. Kαι όταν τους πεις να σβήσουν το τσιγάρο ή σου αντιμιλούν ή με μια απαξιωτική κίνηση του χεριού σου δίνουν να καταλάβεις ότι δεν υπολογίζουν τίποτε. Ετσι πριν ακόμη αρχίσεις τη δουλειά σου έχεις αγχωθεί.
 Η επιτροπή είναι διατεθειμένη να εφαρμόσει αυστηρή πολιτική και στην τήρηση του ωραρίου επίσκεψης των συγγενών των αρρώστων. Οι ώρες, ειπώθηκε χθες, θα τηρούνται αυστηρά. 
 Εκτός όμως από τους επισκέπτες, καπνιστές είναι και οι εργαζόμενοι στο νοσοκομείο, γιατροί, νοσηλευτές και λοιπό προσωπικό. Η επιτροπή ανέφερε ότι θα
ζητηθεί ειδικός χώρος στον οποίο θα μπορούν να καταφεύγουν όσοι από τους γιατρούς επιθυμούν να καπνίσουν. 
 Αποκαλυπτική για τις συνήθειες των γιατρών να καπνίζουν είναι η έρευνα που πραγματοποίησε το Κέντρο Μελετών Υπηρεσιών Υγείας του Εργαστηρίου Υγιεινής του
Πανεπιστημίου Αθηνών, σε αντιπροσωπευτικό δείγμα εργαζόμενων σε μεγάλα νοσοκομεία της Αττικής. 
 Οπως αποδείχθηκε, καπνίζουν το 47% του διοικητικού, τεχνικού, βοηθητικού και λοιπού προσωπικού, το 45% του ιατρικού και του 42% του νοσηλευτικού προσωπικού. Οπως είχε επισημάνει πρόσφατα κατά την ανακοίνωση των αποτελεσμάτων της έρευνας αυτής ο επίκουρος καθηγητής Κοινωνικής Ιατρικής κ. Γιάννης Τούντας τα ποσοστά καπνίσματος είναι υψηλότερα κυρίως στις γυναίκες, από ό,τι στο γενικό πληθυσμό της χώρας μας.
