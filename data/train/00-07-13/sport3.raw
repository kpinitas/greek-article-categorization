Το μακρύ χέρι του Ρότσα, ενός απ' τους παλαίμαχους που κλήθηκαν χθες να κάνουν την κλήρωση για το σχηματισμό των ομίλων της πρώτης φάσης του Κυπέλλου Ελλάδος, έμελλε να βγάλει την είδηση της βραδιάς: Η κάτοχος του τίτλου ΑΕΚ και ο δευτεραθλητής Παναθηναϊκός (συν) έπεσαν στο ίδιο γκρουπ, για την ακρίβεια στο έκτο απ' τα οκτώ, και θ' αναμετρηθούν στις 13 Αυγούστου με γηπεδούχο τον Παναθηναϊκό (τρεις ημέρες πριν το φιλικό Ελβετίας-Ελλάδας και τέσσερις μετά το πρώτο παιχνίδι των «πρασίνων» στα προκριματικά του Τσάμπιονς Λιγκ) και την 1η Νοεμβρίου με γηπεδούχο την ΑΕΚ. Εχει ξανασυμβεί στο παρελθόν, η συνύπαρξη των δύο μεγάλων ομάδων στον ίδιο όμιλο, κι όλα δείχνουν ότι και πάλι (με άλλους αντιπάλους τη Λάρισα, τον Ολυμπιακό Βόλου, τον Εθνικό και την Κοζάνη) αμφότερες θα πάρουν το εισιτήριο για τον επόμενο γύρο.
 Η αυλαία της διοργάνωσης ανοίγει στις 2 Αυγούστου με το ματς Εθνικού-Παναθηναϊκού, η φάση των ομίλων θα ολοκληρωθεί στις 13 Δεκεμβρίου («μπάι» πέρασαν, απευθείας στο δεύτερο γύρο, ο Απόλλωνας Κρύας Βρύσης κι η Χαλκηδόνα) και ο τελικός έχει προγραμματιστεί για το Σαββατόβραδο της 12ης Μαΐου.
