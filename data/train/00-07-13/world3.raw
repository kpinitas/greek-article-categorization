 κυνηγετική περίοδος της οικονομικής ολιγαρχίας άνοιξε». Πρόκειται για το πιο συνηθισμένο δημοσιογραφικό σχόλιο των ημερών και πολλοί από τους παντοδύναμους
μεγαλοεπιχειρηματίες της εποχής Γέλτσιν φαίνεται πως έχουν πλέον κάθε λόγο να αισθάνονται λουσμένοι στον κρύο ιδρώτα.
 Μία μέρα μετά την άσκηση διώξεων και τη διενέργεια ελέγχων σε τέσσερις από τις
γνωστότερες ρωσικές εταιρείες που δραστηριοποιούνται σε διάφορους τομείς της οικονομίας, οι φορολογικές αρχές άσκησαν χθες δίωξη για απόκρυψη κερδών και φοροδιαφυγή ύψους αρκετών εκατοντάδων εκατομμυρίων δολαρίων εναντίον της εταιρείας «Αφτοβάζ», που κατασκευάζει τα αυτοκίνητα μάρκας Λάντα. Μάλιστα ο επικεφαλής της φορολογικής υπηρεσίας Βιατσεσλάφ Σαλταγκάνοφ προειδοποίησε ότι σήμερα μερικά ακόμη ηχηρά ονόματα θα προστεθούν στη λίστα των Ρώσων επιχειρηματιών, από τους οποίους έχει απαιτήσεις το ρωσικό Δημόσιο.
 «Η δημοκρατία δεν πρέπει να συγχέεται με την αναρχία», υπογράμμιζε την ίδια στιγμή με έμφαση σε Ρώσους και ξένους δημοσιογράφους ο πρόεδρος Βλαντίμιρ Πούτιν, μιλώντας με αφορμή την επικείμενη Διάσκεψη Κορυφής των «Οκτώ» (G7 
 Ρωσία) στην Ιαπωνία. Ο Ρώσος ηγέτης προτίθεται να διαφοροποιηθεί από την τακτική του προκατόχου του Μπόρις Γέλτσιν και να μην αρκεστεί στις συζητήσεις για τη συνεργασία της χώρας του με τους διεθνείς οικονομικούς οργανισμούς, αλλά να διεκδικήσει πλήρη και ισότιμη συμμετοχή στη λέσχη των ισχυρότερων βιομηχανικών κρατών του πλανήτη.
 «Υπάρχουν αρκετοί ψαράδες που ήδη έπιασαν πολλά ψάρια στα θολά νερά και θα ήθελαν να διατηρήσουν το σύστημα όπως έχει» πρόσθεσε με νόημα ο Ρώσος ηγέτης, παραπέμποντας στη ληστρική δημιουργία περιουσιών και μονοπωλίων κατά την περίοδο των γελτσινικών ιδιωτικοποιήσεων της σοβιετικής κρατικής ιδιοκτησίας. «Ομως δεν νομίζω ότι αυτή η κατάσταση εγκρίνεται από το λαό μας», συνέχισε ο Β.Πούτιν, ο οποίος σε άλλες ευκαιρίες έχει πάντως τονίσει ότι δεν σκοπεύει να ανακινήσει ζήτημα επανεξέτασης των ιδιωτικοποιήσεων και αναδιανομής της ιδιοκτησίας.
 «Η τιμωρία των ενόχων δεν πρέπει απαραίτητα να είναι αυστηρή, αλλά να είναι οπωσδήποτε αναπόδραστη» ήταν μία ακόμη από τις κατηγορηματικές θέσεις του νέου
Ρώσου προέδρου, ο οποίος φέρεται να έχει απαιτήσει από την «οικονομική ολιγαρχία» της χώρας να επιστρέψει στη χώρα, έστω και με τη μορφή επενδύσεων, τα δισεκατομμύρια δολάρια που κρατά σε τράπεζες του εξωτερικού.
 Τμήμα της νέας προεδρικής ομάδας, που εκτιμά ότι ίσως ο Β. Πούτιν να κινείται ταχύτερα εναντίον των «ολιγαρχών» από όσο επιτρέπουν οι πραγματικές συνθήκες της οικονομίας, έσπευσε να «διορθώσει» το κλίμα. Ο Βλαντισλάφ Σουρκόφ, αναπληρωτής προσωπάρχης του Κρεμλίνου, δήλωσε στον «Κομερσάντ» για τους «μεγαλοεπιχειρηματίες» ότι «πρέπει να αντιμετωπίζονται πολύ προσεκτικά γιατί είναι πολύ σημαντικοί άνθρωποι που ευθύνονται για την τεχνολογία, το πνευματικό και οικονομικό κεφάλαιο της χώρας».
 Ενώ ο πρωθυπουργός Μιχαήλ Κασιάνοφ εξήγησε στη «Wall Street Journal» ότι «οι Ρώσοι ολιγάρχες έχασαν την ασυλία που είχαν επί Μπόρις Γέλτσιν» και γι' αυτό μπορούν να ελεγχθούν νομικά οι αμφισβητούμενες πράξεις του, απέφυγε πάντως κατηγορηματικά να δεχθεί τον παραλληλισμό του Β. Πούτιν με το στρατηγό Πινοσέτ.
 Και ο ίδιος ο Ρώσος ηγέτης έσπευσε να τονίσει ότι επιθυμεί να αναπτύξει στη χώρα του μια πολιτισμένη, φιλελεύθερη οικονομία της αγοράς, με ίδιους «κανόνες
παιχνιδιού» για όλους και να τερματίσει το χάος, που είναι εξίσου απαράδεκτο «τόσο για το ρωσικό λαό όσο και για τους ξένους εταίρους της χώρας».
 Αρκετοί σχολιαστές υπογραμμίζουν την απουσία από τη λίστα των «ελεγχόμενων» επιχειρηματιών επιφανών υποστηρικτών της εκλογής Πούτιν, όπως ο Μπόρις Μπερεζόφσκι και ο Ραμάν Αμπραμόβιτς, εξαρτώντας την ειλικρίνεια των προθέσεων του Κρεμλίνου από την πραγματική τήρηση «ίσων αποστάσεων», όπως είχε προεκλογικά υποσχεθεί ο Ρώσος πρόεδρος.
