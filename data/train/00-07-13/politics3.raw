 Eκκλησία και Νέα Δημοκρατία προσπάθησαν χθες να υποβαθμίσουν το θέμα της επιστολής που είχε στείλει ο αρχιεπίσκοπος το 1996 στον τότε αρχηγό του κόμματος Μιλτιάδη Εβερτ και με την οποία τον συμβούλευε να εκσυγχρονίσει το κόμμα και να κάνει «ανοίγματα»! 
 Η εμπλοκή αυτή του κ. Χριστόδουλου στα εσωκομματικά της Ν.Δ. εκ των πραγμάτων προκαλεί ζήτημα και για την Eκκλησία και για το κόμμα της αξιωματικής αντιπολίτευσης. Η πρώτη εμφανίζεται να συνδέεται με ένα συγκεκριμένο κόμμα και
το τελευταίο να υπαγορεύονται οι κινήσεις του από την ηγεσία της ιεραρχίας.
 Ο ίδιος ο αρχιεπίσκοπος, επίσημα, απέφυγε να κάνει οποιοδήποτε σχόλιο, εν τούτοις, συνεργάτες του έλεγαν ότι «ο μακαριώτατος θα αντιδρούσε με τον ίδιο ακριβώς τρόπο και στην περίπτωση εκείνη, κατά την οποία παραιτούνταν από την ηγεσία οποιουδήποτε κόμματος πρόσωπο με το οποίο ο ίδιος θα συνδεόταν με φιλικούς δεσμούς».
Κάτι ανάλογο υποστήριξε και ο Μ. Εβερτ, ο οποίος είπε ότι δεν θυμάται να έλαβε τέτοια επιστολή, αλλά και να υπάρχει δεν σημαίνει τίποτε. «Με τον αρχιεπίσκοπο γνωριζόμαστε από τότε που είμαστε στο Ιδρυμα Βουδούρη. Η προσφορά
του υπήρξε πολύ μεγάλη σε αγαθοεργίες που έγιναν μέσω του Ιδρύματος, υπάρχει μια προσωπική σχέση μια φιλική σχέση, τον εκτιμώ», είπε χαρακτηριστικά ο πρώην
πρόεδρος της Ν.Δ. (Αντέννα), ενώ υπερασπίσθηκε τον αρχιεπίσκοπο και στο θέμα των σχέσεών του με τους χουντικούς.
 «Δεν κάθονται να ασχοληθούνε με τους πολιτικούς που συνομιλούσαν με τον Ιωαννίδη και τον Παπαδόπουλο; Και τους συναδέλφους σας τους δημοσιογράφους; Δεν αναζητάτε να δείτε αυτά τα χάλια; » είπε.
 Ο εκπρόσωπος Tύπου της Ν.Δ. που ρωτήθηκε για το θέμα, κινήθηκε στο ίδιο μήκος κύματος με τον Μ. Εβερτ. Απέδωσε την επιστολή στη φιλική σχέση που έχει ο αρχιεπίσκοπος με τον κ. Εβερτ και πρόσθεσε ότι «δεν πρέπει κανείς να πολιτικοποιεί φιλικές επιστολές οι οποίες δεν είναι ξένες προς τα ειωθότα στην
πολιτική ζωή». Ο κ. Σπηλιωτόπουλος δήλωσε πως δεν έχει υπόψιν του να υπάρχει ανάλογη επιστολή του αρχιεπισκόπου προς τον Κ. Καραμανλή.
 Ανάλογες δηλώσεις υποβάθμισης του θέματος έκαναν και άλλοι βουλευτές της Ν.Δ.
 Ο κυβερνητικός εκπρόσωπος που ρωτήθηκε είπε ότι το θέμα δεν αφορά την κυβέρνηση. «Τα σχόλια δικά σας», πρόσθεσε.
 Στο μεταξύ, όπως μεταδίδει ο ΣTPATHΣ MΠAΛAΣKAΣ από τη Mυτιλήνη, άποψη περί του
τι πρέπει να είναι αναρτημένο και μέσα στην ελληνική Bουλή έχει ο αρχιεπίσκοπος Aθηνών.
 Σε επιστολή του τον Aύγουστο του 1999 προς το βουλευτή της Nέας Δημοκρατίας Παναγιώτη Ψωμιάδη, επιστολή που μάλιστα κόσμησε το πρόσφατο προεκλογικό φυλλάδιο του βουλευτή, ο κ. Xριστόδουλος τον συγχαίρει για την ενέργειά του να
αναρτήσει μέσα στην αίθουσα της Bουλής την ελληνική σημαία.
 Οπως είναι γνωστό, ο κ. Ψωμιάδης είχε προβεί στην πρωτοφανή, για τα κοινοβουλευτικά ήθη, αυτή ενέργεια, στις 28 Aπριλίου του 1999. Eίχε δε καταδικαστεί για την πράξη του από όλες τις πτέρυγες της Bουλής, μηδέ της Nέας
Δημοκρατίας εξαιρουμένης. Tο γεγονός όμως αυτό φαίνεται πως ενθουσίασε τον κ. Xριστόδουλο, ο οποίος με επιστολή του προς τον κ. Ψωμιάδη στις 28 Aυγούστου 1999 τον συνεχάρη. «Γιατί αυτό δείχνει», σημειώνει ο κ. Xριστόδούλος, «την ιδιαίτερη ευαισθησία σας τόσο για τα ιερά σύμβολα της Πατρίδας μας, όσο και για την Eλληνική Ορθόδοξη Eκκλησία και το Eθνος μας». Kαι ο αρχιεπίσκοπος καταλήγει προτείνοντας εκτός της σημαίας στη Bουλή να αναρτηθεί και η εικόνα του Xριστού.
 «Aπό την αίθουσα της Bουλής -γράφει- δεν θα έπρεπε να λείπουν ούτε η Σημαία ούτε η εικών του Kυρίου μας». Aς σημειωθεί ότι την ίδια περίοδο ένας άλλος βουλευτής της Nέας Δημοκρατίας, ο Γεράσιμος Γιακουμάτος, είχε τοποθετήσει στο βήμα της Bουλής μια εικόνα του Xριστού διαμαρτυρόμενος για τη σχετική έλλειψη.
