 Αναπόφευκτη μοιάζει η σύγκρουση μεταξύ κυβέρνησης-συνδικάτων στη σημερινή συνάντηση, της οποίας η έκβαση θα είναι, εκτός απροόπτου, η αποχώρηση της ΓΣΕΕ. 
 υπουργός Εργασίας Τ. Γιανίτσης θα καταθέσει τις θέσεις της κυβέρνησης για την ανεργία -περιλαμβάνοντας όμως όπως έγραψε και την Παρασκευή η «Ε», - τη διευθέτηση του χρόνου εργασίας, τη διεύρυνση της δυνατότητας απολύσεων, αλλά και την ενίσχυση της μερικής απασχόλησης στον ευρύτερο δημόσιο τομέα. Ο υπουργός θα υποστηρίξει ότι δεν είναι δυνατή η εφαρμογή του 35ωρου εβδομαδιαίως χωρίς μείωση των αποδοχών.
Προεξοφλείται ότι το προεδρείο της ΓΣΕΕ, αφού καταγγείλει ότι η κυβέρνηση απορρίπτει ακόμη και τη σταδιακή εφαρμογή του 35ωρου που πρότεινε η εργατική πλευρά, τη στιγμή που παραχωρεί προς την εργοδοσία επιπλέον ρυθμίσεις για διευθέτηση του χρόνου και το δικαίωμα για απολύσεις έως πέντε άτομα σε επιχειρήσεις που απασχολούν έως 250 εργαζομένους και θα μοιράσει την απασχόληση στον ευρύτερο δημόσιο τομέα, θα αποχωρήσει εξαγγέλλοντας και κινητοποιήσεις.
 Το μέλος ηγεσίας της ΓΣΕΕ Γ. Ορφανός (ΠΑΣΚΕ), με πολύ σκληρές δηλώσεις στην «Ε», κατήγγειλε ότι η ίδια πολιτική διευθέτησης του χρόνου εργασίας αποδείχθηκε με στοιχεία ότι δεν απέδωσε θέσεις εργασίας και χαρακτήρισε αντιφατικό το μέτρο, δηλαδή με τις απολύσεις να θεωρείται ότι αυξάνονται οι θέσεις εργασίας. Για το 35ωρο, ο κ.Ορφανός υποστηρίζει ότι ως θεσμός αφορά τους ανέργους, γιατί όπως προτείνει να εφαρμοστεί η ΓΣΕΕ, θα δημιουργηθούν πραγματικά νέες θέσεις εργασίας, ενώ απορρίπτει το κυβερνητικό επιχείρημα, ότι
η κυβέρνηση θα προχωρήσει μονομερώς στη νομοθετική ρύθμιση των μέτρων που υποστηρίζει, επειδή νοιάζεται για την ανεργία, λέγοντας ότι έως τώρα μόνο οι εργαζόμενοι με τη δική τους εισφορά (Λ.Α.Ε.Κ.) εμπράκτως απέδειξαν ότι επιθυμούν να στηρίξουν τους 520.000 ανέργους.
 Υπενθυμίζεται ότι η ΓΣΕΕ κατέθεσε την περασμένη εβδομάδα ολοκληρωμένη πρόταση για την αντιμετώπιση της ανεργίας, ζητώντας από την κυβέρνηση να πράξει το ίδιο, και διέκοψε το διάλογο που είχε ξεκινήσει, ώστε το υπουργείο Εργασίας να
συντάξει και να καταθέσει τη δική του πρόταση. Ο πρόεδρος της ΓΣΕΕ Χρ. Πολυζωγόπουλος προειδοποίησε ότι η ΓΣΕΕ δεν πρόκειται να δεχθεί κουβέντα «για περαιτέρω αποδιάρθρωση του χρόνου εργασίας ή για αύξηση των απολύσεων», ανακοινώνοντας ταυτόχρονα ότι η εργατική πλευρά θα προχωρήσει σε απεργιακές κινητοποιήσεις και μέσα στο Σεπτέμβριο.
 Εάν οι εξελίξεις σήμερα οδηγήσουν πράγματι στην αποχώρηση της ΓΣΕΕ από το διμερή διάλογο, φαίνεται ότι η κυβέρνηση συνοπτικά θα συνομιλήσει με τους εργοδότες για άλλα θέματα της οικονομίας και μέσα στο φθινόπωρο θα προχωρήσει μονομερώς στη νομοθετική ρύθμιση των μέτρων που αποφάσισε και που ανατρέπουν κατά τους εργαζομένους τις εργασιακές σχέσεις.
