Τελικά ήταν αρκετοί αυτοί που εκμεταλλεύθηκαν την τελευταία ευκαιρία για να πάρουν το εισιτήριο για το Σίδνεϊ. Και όπως φαίνεται, ο Χρήστος Μελέτογλου, η Θάλεια Ιακωβίδου, ο Παναγιώτης Στραμπάκος, ο Αρης Γκαβέλας και ο Αλέξανδρος Τερζιάν θα πάνε στο Σίδνεϊ... μέσω Πατρών! 
 Με τις επιδόσεις που έκαναν το Σάββατο στα «Τοφάλεια», όλοι οι παραπάνω θα πάρουν και το εισιτήριο για τους Ολυμπιακούς Αγώνες, όπως και ο Βάιος Τίγκας με την Ασημίνα Βακανάρα, αν βέβαια η πρόταση του ΣΕΓΑΣ προς την ΕΟΕ γίνει δεκτή, κάτι που είναι και το πιθανότερο. Σε αυτή την περίπτωση η ομάδα του στίβου θα περιλαμβάνει 27 αθλητές και 21 αθλήτριες. Οι μοναδικοί που δεν προτάθηκαν από αυτούς που είχαν πιάσει το «χαμηλό όριο» συμμετοχής, ήταν οι: Τσίτουρας (επί κοντώ), Γεντέκος (σφυροβολία), Ταμπάκη (100μ. εμπόδια), ενώ ο τραυματισμός της Πανάγου αφήνει εκτός Σίδνεϊ και την ομάδα των γυναικών στα 4x400 μ.
 Οσον αφορά τα «Τοφάλεια», αυτά που ξεχώρισαν ήταν το 16, 68 του Χρήστου Μελέτογλου στο τριπλούν, το 1, 88 της Μπακογιάννη στο ύψος και το νέο πανελλήνιο ρεκόρ με 4, 21 της Ιακωβίδου στο επί κοντώ. Οσον αφορά τους δύο πρώτους, οι επιδόσεις μπορεί να μην είναι εντυπωσιακές, αλλά, η ουσία είναι πως ύστερα από μια χρονιά με τραυματισμούς κατάφεραν λίγο πριν από τους Ολυμπιακούς Αγώνες να δείξουν πως βρίσκονται σε αρκετά καλή κατάσταση. Ειδικά ο Μελέτογλου, αν δεν είχε και το άγχος της συμμετοχής στο Σίδνεϊ, μπορούσε να πάει ακόμα καλύτερα. 
 Κατά τ' άλλα ο Κώστας Γκατσιούδης έριξε... χαλαρά, το ακόντιο στα 85, 20, ενώ ο Λάμπρος Παπακώστας πέρασε στο ύψος το 2, 25, και στα 100μ. ο Γενοβέλης έκανε 10.53, ο Γκαβέλας 10.55 και ο Τερζιάν 10.56. Η Ολγα Βασδέκη δοκίμασε στο μήκος, όπου έκανε 6, 40 χωρίς να νιώσει κάποια ενόχληση, αλλά τα άσχημα μαντάτα ήρθαν από αυτό ακριβώς το αγώνισμα. Η Νίκη Ξάνθου τραυματίστηκε στο ίδιο σημείο που είχε πάθει θλάση πριν από λίγο καιρό και σήμερα θα φανεί κατά πόσο μπορεί να ξεπεράσει το πρόβλημα και να πάει στο Σίδνεϊ.
 Η πρόταση του ΣΕΓΑΣ προς την ΕΟΕ για την ομάδα του στίβου είναι: 
