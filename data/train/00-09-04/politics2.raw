 Την εικόνα του αναμορφωτή της χώρας και του αδιαμφισβήτητου κυρίαρχου της πολιτικής σκηνής προσπάθησε να περάσει στη Θεσσαλονίκη ο πρωθυπουργός Κ. Σημίτης.
 Για το λόγο αυτό εμφανίστηκε σίγουρος, απόλυτα σίγουρος θα λέγαμε, τόσο για την ορθότητα του τρόπου με τον οποίο η κυβέρνησή του ασκεί την εξουσία όσο και
για την ορθότητα των πολιτικών του επιλογών τις οποίες θεωρεί αναγκαίες για την αναμόρφωση της χώρας. Παράλληλα, έδειξε αποφασισμένος να προχωρήσει, ακόμα
και με συγκρούσεις με τους μαζικούς και άλλους φορείς στην εφαρμογή αυτών των πολιτικών επιλογών του. 
  Αρνήθηκε ότι υπάρχει διαπλοκή πολιτικής εξουσίας και πολιτικών συμφερόντων και απέδωσε τη συζήτηση που γίνεται επ'αυτού σε αντιμαχόμενα επιχειρηματικά συμφέροντα. Παράλληλα, υπεραμύνθηκε του ισχύοντος θεσμικού πλαισίου για τη διαφάνεια στη δημόσια ζωή.
  Εδειξε απροθυμία να συναντηθεί με τον αρχιεπίσκοπο Χριστόδουλο και παρέπεμψε
αυτόν στον υπουργό Παιδείας Πέτρο Ευθυμίου, για τα θέματα που αφορούν Eκκλησία
  Αποποιήθηκε των κυβερνητικών ευθυνών σε ό,τι αφορά τη χαμηλή πτήση του Xρηματιστηρίου.
  Προανήγγειλε εφαρμογή των πρόσφατων εξαγγελιών για το εργασιακό καθεστώς και
την ανεργία, ακόμα και χωρίς τη συναίνεση των συνδικαλιστικών φορέων.
  Υπεραμύνθηκε της πολιτικής του σε ό,τι αφορά τις ελλληνοτουρκικές σχέσεις και τη συμφωνία του Ελσίνκι.
  Eθεσε μετά την ένταξη στην ΟΝΕ ως στόχο για τη νέα περίοδο «η Ελλάδα να είναι πρώτη σε όλα».
  Ξεκαθάρισε ότι δεν σκοπεύει να αποχωρήσει από την πολιτική και άφησε να εννοηθεί ότι θα διεκδικήσει και πάλι την πρωθυπουργία με το ΠΑΣΟΚ. 
  Για τα 26 χρόνια από την ίδρυση του ΠΑΣΟΚ είπε ότι ο Ανδρέας Παπανδρέου ανταποκρίθηκε στο αίτημα της κοινωνίας για την ίδρυση ενός σοσιαλιστικού κόμματος και οι συνεχείς εκλογικές νίκες του ΠΑΣΟΚ έδειξαν ότι το κυβερνών κόμμα όλη αυτή την περίοδο ανταποκρίθηκε στις προσδοκίες του λαού. 
