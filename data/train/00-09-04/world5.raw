 Αλβανία και Γιουγκοσλαβία αυξάνουν τις πιέσεις στους ΝΑΤΟϊκούς για το θέμα του Κοσσυφοπεδίου, προκειμένου να επιβάλουν τις απόψεις τους, γεγονός που εντείνει
 Ο γιουγκοσλαβικός στρατός μπορεί να επιστρέψει στο Κόσοβο «ανά πάσα στιγμή», υποστηρίζει ο Γιουγκοσλάβος υπουργός Eξωτερικών, Ζιβαντίν Γιοβάνοβιτς, διευκρινίζοντας ότι πρόκειται για ένα «αδιαπραγμάτευτο» θέμα, ενώ ο πρόεδρος της Αλβανίας, Ρετζέπ Μεϊντάνι, ζητεί από τη Δύση να δώσει «σαφή και σκληρή» απάντηση στον Μιλόσεβιτς, επειδή έχει αποφασίσει να μετάσχει και το Κόσοβο στις εκλογές για την ανάδειξη του προέδρου της Γιουγκοσλαβίας.
 Σε συνέντευξή του στην εφημερίδα «Μακεδονία» ο Γιοβάνοβιτς, αφού ανέφερε ότι η
Γιουγκοσλαβία ζήτησε από το Συμβούλιο Aσφαλείας την επιστροφή του στρατού της στο Κόσοβο, όπως προβλέπει η συμφωνία για τον τερματισμό των ΝΑΤΟϊκών βομβαρδισμών, κατήγγειλε «το ΝΑΤΟ και τους συμμάχους του ότι αγνοεί τις υποχρεώσεις του παραβιάζοντας τις συμφωνίες». «Πρόκειται για πρόκληση του Συμβουλίου Aσφαλείας», ανέφερε για να προσθέσει ότι η χώρα του «δεν πρόκειται να σταματήσει να ζητεί την επιστροφή των δυνάμεών της στο Κόσοβο». «Αυτό το θέμα δεν είναι διαπραγματεύσιμο και η επιστροφή των δυνάμεών μας μπορεί να γίνει ανά πάσα στιγμή. Οσο γρηγορότερα τόσο καλύτερα», κατέληξε ο Γιοβάνοβιτς.
 Η επιστροφή του γιουγκοσλαβικού στρατού στο Κόσοβο δεν απασχολεί όμως το ΝΑΤΟ και την Αλβανία. Τους ανησυχεί ιδιαίτερα η προσπάθεια του Μιλόσεβιτς να διεξαχθούν εκλογές και στο Κόσοβο για την ανάδειξη του νέου προέδρου της Γιουγκοσλαβίας. Το θέμα αυτό φαίνεται να κυριάρχησε στη συνάντηση του Αλβανού πρόεδρου Ρετζέπ Μεϊντάνι με τον εκπρόσωπο του ΟΑΣΕ Ντάαν Εβερτς. Yστερα απ' αυτή ο Μεϊντάνι έσπευσε να δηλώσει στον Tύπο ότι «το καθεστώς Μιλόσεβιτς έχει αρχίσει να υπονομεύει ανοιχτά τη δουλειά της διεθνούς αποστολής και των αλβανικών τμημάτων στο Κόσοβο».
 «Η διεθνής κοινότητα πρέπει να δώσει μια σαφή και σκληρή απάντηση, για να μην επιτρέψει οποιαδήποτε παιχνίδια ή καιροσκοπισμούς εγκληματιών πολέμου, όπως ο Μιλόσεβιτς», πρόσθεσε, διευκρινίζοντας ότι οι τοπικές εκλογές που θα διεξαχθούν στο Κόσοβο στις 28 Οκτωβρίου θα τεθούν σε άμεσο κίνδυνο από την «ανοιχτή πρόκληση που εφαρμόζει το Βελιγράδι με τη διεξαγωγή ομοσπονδιακών εκλογών στις 24 Σεπτεμβρίου».
