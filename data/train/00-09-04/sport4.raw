 Οι τρεις Βραζιλιάνοι του Ολυμπιακού (Τζιοβάνι, Λουτσιάνο, Ζε Ελίας) το έριξαν χθες στη...σάμπα και παρέσυραν μαζί τους όλο τον Ολυμπιακό, ο οποίος επικράτησε στο ΟΑΚΑ της Αναγέννησης Καρδίτσας με 7-0 στο πλαίσιο της έκτης αγωνιστικής του Kυπέλλου Ελλάδας. Οι Βραζιλιάνοι πέτυχαν τα τέσσερα από τα επτά γκολ της πειραϊκής ομάδας, ενώ ο Τζιοβάνι είχε και δύο δοκάρια, σε ένα παιχνίδι όπου ο Γιάννης Μαντζουράκης δεν είχε στη διάθεσή του τους οκτώ διεθνείς και τον τραυματία Οφορίκουε, κάτι που σημαίνει ότι θα περιμένει μεθαύριο το φιλικό αγώνα με την Τέπλιτσε για να προετοιμάσει την ενδεκάδα του «Μεστάγια» κόντρα στη Βαλένθια.
 Μόλις στο 12', λοιπόν, ο Γιαννακόπουλος πάσαρε στον Ζε Ελίας, ο οποίος με αριστερό σουτ πέτυχε το 1-0, που ήταν το πρώτο γκολ του Βραζιλιάνου με τη φανέλα του Ολυμπιακού. Ο Ζε Ελίας στο 35' έβγαλε μόνο του τον Τζιοβάνι μέσα στην περιοχή, ο οποίος πλάσαρε τον Κουτσόπουλο (2-0).
 Ο Τζιοβάνι στη συνέχεια είχε δύο σουτ (40' και 42') που τράνταξαν τα δοκάρια του Κουτσόπουλου και το ημίχρονο έκλεισε με ένα σουτ του Λουτσιάνο που πέρασε άουτ.
 Στο 49' ο Λουτσιάνο εκτέλεσε φάουλ και ο Ανατολάκης με καρφωτή κεφαλιά έκανε το 3-0, ο Αλεξανδρής στα 64' και 72' με σουτ ανέβασε το δείκτη του σκορ στο 5-0, ο Λουτσιάνο στο 87' με ατομική προσπάθεια και αριστερό πλασέ πέτυχε το 6-0 και το τελικό 7-0 διαμόρφωσε ο Τζιοβάνι στο 88' με πλασέ από τη μικρή περιοχή.
 ΟΛΥΜΠΙΑΚΟΣ: Γεωργίου, Κωστούλας, Κόντης, Ανατολάκης, Καραταΐδης (61' Αλεξανδρής), Ζε Ελίας, Ζέτερμπεργκ, Νινιάδης (61' Αντζας), Γιαννακόπουλος (46' Αλβεζ), Τζιοβάνι, Λουτσιάνο. 
 ΑΝΑΓΕΝΝΗΣΗ ΚΑΡΔΙΤΣΑΣ: Κουτσόπουλος, Φλώρος, Σιώμος, Οικονόμου, Πουλτσιάκης, Αβραμόπουλος (46' Χαντζής), Τσιώλης, Κωστόπουλος (46' Μούσιας), Παπανικολάου (67' Τζέλος), Μπουντούρης, Κουτρούλιας.
 Σήμερα το μεσημέρι θα οριστικοποιηθεί στην επαφή του Γιάννη Μαντζουράκη με τον Τάκη Λεμονή αν θα ταξιδέψει αύριο ο τελευταίος στην Ιταλία για να παρακολουθήσει τη Βαλένθια στο φιλικό αγώνα με την Πάρμα. Το πιθανότερο πάντως είναι να μην πάει στην Ιταλία ο βοηθός του προπονητή του Ολυμπιακού και το ταξίδι «κατασκοπείας» θα πραγματοποιηθεί το Σάββατο στη Μαδρίτη, στο ξεκίνημα της πριμέρα ντιβισιόν, όπου η Βαλένθια αγωνίζεται στο «Σαντιάγκο Μπερναμπέου» κόντρα στη Ρεάλ Μαδρίτης. Δεν αποκλείεται στη Μαδρίτη να πάει ο ίδιος ο Μαντζουράκης και να περιμένει την Κυριακή την αποστολή του Ολυμπιακού στη Βαλένθια.
 *Με το ντέρμπι με τη Ρεάλ Μαδρίτης ασχολούνται από χθες όλοι στη Βαλένθια και λιγότερο με τον Ολυμπιακό. Είναι χαρακτηριστικές οι δηλώσεις του γκολκίπερ της ομάδας Κανιθάρες στην ισπανική εφημερίδα «Marca», όπου αναφέρει ότι «είναι σημαντικό να κάνουμε ένα καλό ξεκίνημα στο Πρωτάθλημα και θέλουμε το καλό αποτέλεσμα στο Μπερναμπέου».
 *Βασικός και με τη φανέλα με τον αριθμό 6 στην πλάτη ξεκίνησε χθες ο Πρέντραγκ Τζόρτζεβιτς στην Εθνική Ομάδα της Γιουγκοσλαβίας, η οποία κέρδισε (2-0) το Λουξεμβούργο. 
