 Με τον Βαζέχα που ξεπέρασε το πρόβλημα στους προσαγωγούς, αλλά χωρίς άλλα στελέχη του κορμού του, ο Παναθηναϊκός υποδέχεται απόψε (7 μ.μ., Ολυμπιακό Στάδιο) τον Εθνικό, σε αγώνα της 7ης αγωνιστικής του Kυπέλλου Ελλάδας. Ο Αγγελος Αναστασιάδης θα δοκιμάσει, πάλι, κάποιους ποδοσφαιριστές που δεν έχουν αρκετό χρόνο συμμετοχής μέχρι τώρα και θα ξεκουράσει ορισμένους εκ των διεθνών που επέστρεψαν στην Παιανία. Ουσιαστικά, δηλαδή, θα βάλει τη δεύτερη ομάδα στο τελευταίο (αν η ΕΠΟ δεν βάλει ξαφνικά το ντέρμπι Kυπέλλου με την ΑΕΚ το Σάββατο) τεστ πριν από την πρεμιέρα του Τσάμπιονς Λιγκ (13/9 με Λα Κορούνια). Πέραν όλων των άλλων αγωνιστικών και μη λόγων, ο προπονητής του ΠΑΟ δεν θέλει να δείξει τα χαρτιά του στον «κατάσκοπο» της πρωταθλήτριας Ισπανίας, ο οποίος θα είναι παρών στο γήπεδο. Θεωρεί ότι όσο λιγότερα γνωρίζει ο «εχθρός» τόσο καλύτερα για την ομάδα του, που θα έχει έτσι το αβαντάζ του αιφνιδιασμού. Φυσικά, θα παίξει από την αρχή ο Γκόραν Βλάοβιτς, που δείχνει σιγά-σιγά να βρίσκει τον καλό του εαυτό.
 Χθες δεν προπονήθηκαν οι Καραγκούνης (έκανε δύο ενέσεις για τους πόνους που έχει στη μέση), Σιπνιέφσκι (κάνει θεραπεία στο γόνατο), οι οποίοι και δεν θα αγωνιστούν για προληπτικούς λόγους. Τα εισιτήρια με τον Εθνικό τιμώνται 3.000 και 5.000 δρχ.
 Σήμερα κυκλοφορούν τα εισιτήρια του αγώνα με τη Λα Κορούνια, οι τιμές των οποίων διαμορφώθηκαν ως εξής: 5.000, 6.000, 8.000, 10.000, 15.000 και 30.000 δρχ. στην εξέδρα των επισήμων.
 Συνολικά τυπώθηκαν 74.000 εισιτήρια, που έχουν ειδική ασφάλεια, ώστε να μην είναι δυνατή η πλαστογράφησή τους. 
 Οσον αφορά το ανακαινισμένο γήπεδο της Λεωφόρου Αλεξάνδρας, ήδη ξεκίνησε η πώληση εισιτηρίων διαρκείας και στη θύρα 10Β (η κεντρική από την πλευρά της οδού Τσόχα), που κοστίζουν 350.000 δρχ.
 * Υπέγραψε την Παρασκευή συμβόλαιο συνεργασίας με τον Παναθηναϊκό ο νέος διευθυντής της Ακαδημίας, Τάσος Σιούλας, με 1, 5 εκατομμύριο μηνιαίο μισθό.
