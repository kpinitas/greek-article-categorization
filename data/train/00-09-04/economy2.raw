 Στον απόηχο των οικονομικών εξαγγελιών του πρωθυπουργού -αλλά και υπό τη σαφέστατη κυβερνητική θέση περί μη αναμίξεως στους μηχανισμούς διαμόρφωσης των
τιμών- η Σοφοκλέους βρίσκεται από σήμερα αντιμέτωπη με την πρώτη κρίσιμη φθινοπωρινή δοκιμασία της.
 Μέσα στις αμέσως επόμενες συνεδριάσεις θα καταδειχθεί, κατά την άποψη των αναλυτών, εάν η χρηματιστηριακή αγορά έχει διαμορφώσει κατά τον ενιαύσιο διορθωτικό κύκλο (που έστειλε 2.700 μονάδες χαμηλότερα το γενικό δείκτη) εκείνες τις αντοχές που θα της επιτρέψουν να οικοδομήσει σταδιακά συνθήκες ουσιαστικής σταθεροποίησης και ανάκαμψης. Επιφανειακά, όλα δείχνουν ότι η αγορά ξεκινά πάλι από το μηδέν, έχοντας να αντιμετωπίσει κύκλωπες και λαιστρυγόνες υπό το κράτος μιας σοβαρά κλονισμένης ψυχολογίας από πλευράς μικροεπενδυτών και με τα ισχυρά χαρτοφυλάκια να διατηρούν την επιφυλακτικότητά
 Την ίδια στιγμή, ωστόσο, παρατηρείται μια πολυεπίπεδη και άκρως ενδιαφέρουσα κινητικότητα, καθώς: 
  Οι ξένοι επενδυτές που είχαν αποστασιοποιηθεί από την ελληνική αγορά εμφανίζονται και πάλι. Οι εντολές πυκνώνουν από κέντρα του εξωτερικού, ενώ προχθές έγινε γνωστό κατά δήλωση στις αρμόδιες αρχές ότι η Bank of New York, ένας από τους μεγαλύτερους διεθνείς θεματοφύλακες, κατέχει για λογαριασμό ξένων θεσμικών επενδυτών το 6, 3% της Εθνικής Τράπεζας. Εκτιμάται ακόμη ότι ένα
10% έως 20% του μετοχικού μεριδίου της Εθνικής βρίσκεται σήμερα στα χέρια ξένων θεσμικών επενδυτών. Αυτό και μόνο καταδεικνύει ότι οι ξένοι -είτε πρόκειται γι' αυτούς που τοποθετούνται σε ελπιδοφόρες αναδυόμενες αγορές είτε για όσους εμφανίζονται εν όψει αναβάθμισης της Σοφοκλέους- χτίζουν μεθοδικά τις θέσεις τους στην ελληνική χρηματαγορά, προσβλέποντας σε αυξημένα κέρδη.
  Αυξημένη ετοιμότητα παρατηρείται και μεταξύ των εγχώριων θεσμικών επενδυτών (Αμοιβαία Κεφάλαια και Επενδυτικές Εταιρείες), καθώς έχουν ήδη διαμορφωθεί ελκυστικότατες αποτιμήσεις σε μακρά σειρά καλών μετοχών από το χώρο της μεσαίας και υψηλής κεφαλαιοποίησης. Αν η αγορά δείξει σύντομα σημάδια σταθεροποίησης, εκτιμάται ότι θα ενεργοποιηθούν μαζικά τα αγοραστικά ανακλαστικά των ισχυρών θεσμικών χαρτοφυλακίων.
  Εκπρόσωποι μεγάλων χρηματιστηριακών εταιρειών, εν όψει και της επικείμενης εισόδου τους στο ΧΑΑ, βρίσκονται σε συνεχείς επαφές με τις αρχές του Χρηματιστηρίου, προκειμένου να συντονίσουν τα βήματά τους εντός του νέου θεσμικού πλαισίου, διαμορφώνοντας παράλληλα ένα πλέγμα ενεργειών για την άμεση
  Κινήσεις συντονισμού ενεργειών καταγράφονται και μεταξύ τραπεζιτών δημόσιου και ιδιωτικού τομέα, με τη συμμετοχή θυγατρικών επενδυτικών εταιρειών. Ζητούμενο στις συναντήσεις αυτές είναι η έξοδος από την παρούσα κρίση· αποκλειόμενης, ωστόσο, της στήριξης των μετοχών μέσω των γνωστών παρεμβάσεων που είχαν δοκιμασθεί και απέτυχαν στο πρόσφατο παρελθόν. Το φαινόμενο να αγοράζει μετοχές ένας τραπεζικός όμιλος για να στηρίξει τις τιμές σε μια δοκιμασία της αγοράς και οι υπόλοιποι να τα «χώνουν» (να πουλάνε δηλαδή) για να αποκομίσουν βραχύβια κέρδη, καταρακώνοντας ολόκληρη την αγορά, δεν πρόκειται να επαναληφθεί, λένε οι καλά γνωρίζοντες.
