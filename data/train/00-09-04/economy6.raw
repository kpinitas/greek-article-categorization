Τα αποθέματα αργού πετρελαίου θα αποτελέσουν το βασικό κριτήριο της απόφασης του ΟΠΕΚ για αύξηση ή όχι της παραγωγής, στη συνάντηση των υπουργών Πετρελαίου
του καρτέλ που πραγματοποιείται την ερχόμενη Κυριακή στη Βιέννη.
 Αυτό επισήμανε σε χθεσινή του συνέντευξη ο πρόεδρος του ΟΠΕΚ Αλί Ροντρίγκεζ, ο
οποίος παράλληλα είπε ότι η εμπειρία διδάσκει πως εάν τα αποθέματα αυξηθούν πάνω από την προσφορά 82 ημερών, τότε θα προκληθεί πτώση των τιμών.
 Τα πρόσφατα αποθέματα αργού πετρελαίου αντιστοιχούν σε 80 ημέρες κατανάλωσης με τάσεις ανόδου. Εάν συνεχίσουν να αυξάνουν, τότε θα μπορούσαν να φτάσουν τις
87 ημέρες, ισχυρίσθηκε ο Ροντρίγκεζ, παρατηρώντας ότι αποθέματα 86 ημερών το 1998 είχαν προκαλέσει πτώση των διεθνών τιμών.
 Παράλληλα, ο πρόεδρος του καρτέλ επισήμανε ότι οι σημερινές υψηλές τιμές του πετρελαίου δεν οφείλονται μόνο στην αυξημένη ζήτηση -λόγω της ισχυρής οικονομικής ανάπτυξης- αλλά και στην αυξημένη κερδοσκοπία στις διεθνείς αγορές
παραγώγων, αλλά και τους υψηλούς φόρους που επιβάλλουν οι δυτικές χώρες.
 Προειδοποίησε τη Δύση να στρέψει την προσοχή της στην παρατηρούμενη μείωση της
παραγωγικής ικανότητας των διυλιστηρίων, η οποία τροφοδοτεί την υψηλότερη άνοδο των τιμών της βενζίνης φέτος. Αποτελεί ερωτηματικό, είπε, το γεγονός ότι
σημειώνεται πτώση των αποθεμάτων των παραγώγων του πετρελαίου, τη στιγμή που η
κατανάλωσής τους συνεχίζει να είναι χαμηλή. Οι περιορισμοί στη διύλιση κατέληξε, θα οξύνουν το πρόβλημα στα επόμενα χρόνια.
 Στη Γαλλία ο αγώνας των διάφορων παραγωγικών τάξεων για χαμηλότερες τιμές εντείνεται. Μετά τον πετυχημένο αποκλεισμό των γαλλικών λιμανιών από τους ψαράδες που οδήγησε σε υπόσχεση της κυβέρνησης για χαμηλότερες τιμές στα καύσιμά τους, οι εταιρείες μεταφορών παίρνουν τη σκυτάλη από σήμερα. Με περίπου 2.000 φορτηγά τους προτίθενται να αποκλείσουν περίπου 70αποθήκες πετρελαίου και διυλιστήρια διεκδικώντας χαμηλότερες κατά 20% τιμές στο ντίζελ.
Την περασμένη Παρασκευή οι ταξιτζήδες και οι γεωργοί διαδήλωσαν στους δρόμους του Παρισιού για χαμηλότερες τιμές, ενώ οι αυτοκινητιστές σχημάτιζαν χθες ουρές στα πρατήρια βενζίνης προκειμένου να γεμίσουν τα ρεζερβουάρ των αυτοκινήτων τους με βενζίνη πριν σημειωθεί έλλειψη.
