 Με κατηγορίες εναντίον της κυβέρνησης του Ιλίρ Μέτα, αλλά και με αντιδυτικές θέσεις εμφανίστηκε ο πρώην πρόεδρος της Αλβανίας και νυν επικεφαλής της αντιπολίτευσης Σαλί Μπερίσα στην πρώτη δημόσια συγκέντρωση του Δημοκρατικού Κόμματος, στο πλαίσιο της προεκλογικής εκστρατείας που άρχισε την Παρασκευή, εν όψει των δημοτικών εκλογών που θα διεξαχθούν στη χώρα την 1η Οκτωβρίου.
 Στη συγκέντρωση, που πραγματοποιήθηκε προχθές στην πλατεία Σκεντέρμπεη των Τιράνων και στην οποία συμμετείχαν γύρω στις 15-20.000 άτομα, ο Μπερίσα κατηγόρησε συγκεκριμένα την κυβέρνηση των Σοσιαλιστών και των συμμάχων τους ως
«κυβέρνηση εγκληματιών, που αποτελούν μέρος της μαφίας και υποθάλπουν το οργανωμένο έγκλημα».
 Παράλληλα τόνισε ότι το Δημοκρατικό Κόμμα θα κερδίσει τις επικείμενες εκλογές,
οπότε αναπόφευκτα η χώρα θα οδηγηθεί σε πρόωρες βουλευτικές εκλογές, από τις οποίες, όπως είπε, θα βγει νικήτρια επίσης η αντιπολίτευση.
 Στην ίδια συγκέντρωση εξάλλου, ο Μπερίσα επανέλαβε τις γνωστές αντιδυτικές θέσεις που εκφράζει τον τελευταίο καιρό, στρεφόμενος κατά του ΟΑΣΕ και άλλων διεθνών οργανισμών, γεγονός μάλιστα που έκανε χτες στέλεχος του Δημοκρατικού Κόμματος να αναρωτηθεί, σε άρθρο του στην εφημερίδα «Κόχα Γιόνε», αν η αντιδυτική στάση του Μπερίσα «αποτελεί στρατηγικό ελιγμό ή απλώς δημαγωγία».
 Για τους περισσότερους παρατηρητές, ο Μπερίσα δεν εκφράζει καμία απειλή για την κυβέρνηση στις εκλογές της 1ης Οκτωβρίου, δεν παύει ωστόσο, για μια μεγάλη
μερίδα της αλβανικής κοινής γνώμης αλλά και για τον διεθνή παράγοντα, να αποτελεί μια σοβαρή απειλή αποσταθεροποίησης της χώρας.
 Δεν είναι τυχαίο, άλλωστε, ότι την προεκλογική εκστρατεία για λογαριασμό του Σοσιαλιστικού Κόμματος έχουν αναλάβει προσωπικά ο ηγέτης του κόμματος Φατός Νάνο και ο πρωθυπουργός Ιλίρ Μέτα, οι οποίοι την Παρασκευή είχαν οργανώσει μια
μεγαλειώδη εκδήλωση στο μέγαρο συνεδρίων στα Τίρανα, ενώ το Σάββατο επισκέφθηκαν τη Σκόδρα, ένα από τα προπύργια του Δημοκρατικού Κόμματος στον αλβανικό βορρά.
 Ενα από τα κεντρικά συνθήματα των δύο ανδρών είναι μάλιστα ότι «η ανάπτυξη της
Αλβανίας αποτελεί μονόδρομο για το Σοσιαλιστικό Κόμμα, γι' αυτό και θα πετύχει
μεγάλη νίκη στις επικείμενες εκλογές». Μόνο που το σύνθημα αυτό δεν αφορά μόνο
στην εκλογική νίκη επί της αντιπολίτευσης, αλλά και στις εξελίξεις που πιστεύεται ότι θα ακολουθήσουν, καθώς το Σοσιαλιστικό Κόμμα επιθυμεί να ξεκαθαρίσει τον κυβερνητικό συνασπισμό και να απαλλαγεί από ορισμένους τουλάχιστον εταίρους του.
