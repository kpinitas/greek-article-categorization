 Αν ο Κώστας Σημίτης εννοεί πράγματι όσα είπε χθες για το μέλλον του στην πολιτική και δεν τα είπε γιατί θεωρεί άκαιρο να ανοίξει τώρα τα χαρτιά του για
το τι θα κάνει μετά το τέλος της τρέχουσας τετραετίας, τότε πολλοί «νέοι δελφίνοι» στο ΠΑΣΟΚ θα πρέπει να ανησυχούν για το δικό τους μέλλον, ενώ κατά πάσα πιθανότητα αργότερα θα μιλάμε ίσως για ένα νέο «δεινόσαυρο της πολιτικής...».
 Ο κ. Σημίτης που πριν γίνει πρωθυπουργός είχε πει ότι δύο θητείες είναι αρκετές για έναν πρωθυπουργό, χθες δεν επανέλαβε την ίδια άποψη, παρ' όλο που ρωτήθηκε αν εμμένει σε αυτή και αν θα επιδιώξει και τέταρτη θητεία ως πρωθυπουργός. 
 «Θα με βλέπετε ακόμα αρκετά χρόνια εδώ. Εχω πάρει εντολή από το λαό να εκτελέσω ένα πρόγραμμα και θα το εκτελέσω», είπε. Εγινε όμως λιγότερο σαφής αργότερα σε άλλη ερώτηση για το αν θα συνεχίσει να είναι πρόεδρος του ΠΑΣΟΚ: «Θα συμμετέχω, είπε, στην πολιτική ζωή του τόπου. Δεν πρόκειται να αποχωρήσω από αυτή». Δήλωση, μάλλον, άοριστη, αφού χρησιμοποιεί τη φράση «πολιτική ζωή» που σημαίνει ότι κάλλιστα μπορεί να παραμείνει σ' αυτή χωρίς κατ' ανάγκη να είναι πρόεδρος του ΠΑΣΟΚ ή και πρωθυπουργός. 
 Παράλληλα ερωτήθη για τους «δελφίνους», αν και δεν χρησιμοποιήθηκε ο όρος αυτός.
 - Θα ανοίξετε το παιχνίδι στο κόμμα γιατί κάτω από σας υπάρχουν πολλά στελέχη που «δεν λειτουργούν», ήταν η ερώτηση. Η απάντησή του, όμως, ως παρηγοριά ή χρύσωμα του χαπιού έμοιαζε: 
 «Δεν συμφωνώ ότι τα κορυφαία στελέχη δεν λειτουργούν. Εργάζονται στην κυβέρνηση, στο κόμμα και επιδιώκουν τους κοινούς σκοπούς».
 Παρ' όλα αυτά, όμως υπεραμύνθηκε της ανανέωσης στο κόμμα, λέγοντας ότι δεν είναι δυνατόν παλαιά στελέχη παρά την προσφορά τους να παραμένουν πάντα στην πρώτη γραμμή: «Θέλουμε νέο αίμα, νέους ανθρώπους, νέες διαδικασίες, και αυτά πρέπει να μας απασχολούν και να επιδιώκουμε και όχι ποιος έφαγε με ποιον». 
 Σημειώνεται επίσης ότι προχθές σε σύσκεψη με κομματικά στελέχη του ΠΑΣΟΚ είχε πει ο κ. Σημίτης ότι ο εκσυγχρονισμός δεν διατάσσεται, πραγματοποιείται με αλλαγές, πολλές φορές επώδυνες. Τόνισε ωστόσο ότι επιβάλλεται τα στελέχη του ΠΑΣΟΚ «να αποδείξουμε στο λαό ότι είμαστε δύναμη συνεχούς ανανέωσης και ανασύνθεσης του πολιτικού σκηνικού».
Πάντως, χθες, στην 26η επέτειο από την ίδρυση του ΠΑΣΟΚ, ο κ. Σημίτης ήταν θερμός στις αναφορές του και στον Ανδρέα και στην αναγκαιότητα της ίδρυσης του
κόμματος. Υποστήριξε ότι το ΠΑΣΟΚ το 1974 άλλαξε το σκηνικό της χώρας, γιατί τότε στην Ελλάδα -μοναδική χώρα σε όλη την Ευρώπη- δεν υπήρχε σοσιαλιστικό-σοσιαλδημοκρατικό κόμμα. Ο Ανδρέας Παπανδρέου, είπε, εξέφρασε το αίτημα της κοινωνίας και η επιτυχία του ΠΑΣΟΚ ήταν που ανταποκρίθηκε σ' αυτό το αίτημα, γεγονός που αποδείχθηκε με τις συνεχείς εκλογικές του νίκες. 
 Ο κ. Σημίτης τόνισε ότι το ΠΑΣΟΚ έθεσε ως πρώτο θέμα την εξάρτηση της χώρας και την ανάγκη να αποκτήσει δική της φωνή, αλλά και την ανάγκη να επιλυθεί το κοινωνικό πρόβλημα. «Γι' αυτό και πέτυχε, και η Ενωση Κέντρου εξαφανίστηκε, διότι έδωσε λύσεις και μακροπρόθεσμες απαντήσεις σ' αυτό το κοινωνικό πρόβλημα
και συνεχίζει να πείθει την κοινωνία για την ορθότητα των επιλογών του», είπε.
 Μίλησε, όμως, και για το ΠΑΣΟΚ του μέλλοντος και είπε ότι ένα σοσιαλιστικό κόμμα πρέπει συνεχώς να αλλάζει προσεγγίσεις, να παίρνει εγκαίρως τα μηνύματα των καιρών, να βλέπει τις τάσεις της κοινωνίας, να τις εκμεταλλεύεται. Αυτή, είπε, είναι η διαφορά μας από τα συντηρητικά κόμματα.
 Την ανάγκη εμμονής στις αρχές με τις οποίες πορεύθηκε αυτά τα χρόνια το ΠΑΣΟΚ,
επισήμανε ο Ακης Τσοχατζόπουλος, σε δηλώσεις του για τα 26 χρόνια του Κινήματος. «Παρακαταθήκη μας είναι αυτά που δημιούργησε το ΠΑΣΟΚ και ο Ανδρέας
Παπανδρέου, ως κοινωνικό πρόσωπο, με κοινωνική συνοχή, αλληλεγγύη και δικαιοσύνη. Αυτή θα είναι η βάση της πολιτικής μας», είπε και πρόσθεσε: «Το ΠΑΣΟΚ έχει δείξει, μέσα από την ιστορική του εξέλιξη, ότι είναι το κόμμα που βρίσκεται πάντοτε κοντά στο λαό. Βρίσκεται κοντά στις ανάγκες του ανθρώπου. Για μας ο άνθρωπος αποτελεί το κρίσιμο ερώτημα. Με ποιον τρόπο, δηλαδή, δικαιώνεται η θέση του ανθρώπου, η θέση του πολίτη, οι θέσεις του λαού, αυτό είναι το φυσικό χαρακτηριστικό του ΠΑΣΟΚ».
