 Εμειναν κρατούμενοι στα μπουντρούμια -προσβολή για τον πολιτισμό της Αστυνομίας
 Είδαν τον πατέρα τους, συγκρατούμενό τους κι αυτόν, να μεταφέρεται ύστερα από 24 ώρες διαμαρτυριών τους, στο νοσοκομείο Μυτιλήνης με έμφραγμα του μυοκαρδίου, ως αποτέλεσμα της κράτησής τους υπό αυτές τις συνθήκες. Αντίκρισαν
τα μάτια του εξάχρονου γιου τους να σέρνεται πίσω τους σε κρατητήρια και φυλακές. Γνώρισαν τις ύβρεις και τη βαρβαρότητα δόκιμων και τακτικών ανθρωποφυλάκων, την απανθρωπιά με την οποία μάθανε να αντιμετωπίζουν τους ξένους μετανάστες στην Ελλάδα οι υπηρετούντες στην Ελληνική Αστυνομία. Και ξαφνικά, ένα βράδυ εσπευσμένα...αφέθηκαν ελεύθεροι! 
 Ο λόγος για τους Κουμαρόφ Μιχαήλ, 30 ετών, Γκουσάροβα Αντονίνα, 24 ετών και τον 6χρονο γιο τους, Κωνταντίνο Κουμαρόφ, το δράμα των οποίων είχε αποκαλύψει την περασμένη Παρασκευή η «Ε». Είχαν συλληφθεί στη Μυτιλήνη μαζί με τους γονείς της Γκουσάροβα, Τρυφόνοφ Αλέξανδρο, 54 χρόνων και Τρυφόνοβα Αναστασία, 48 χρόνων. Αυτοί αποφασίστηκε να μην απελαθούν, μια και η υγεία του πρώτου, που υπέστη έμφραγμα του μυοκαρδίου μέσα στο κρατητήριο, δεν επέτρεπε τη μετακίνησή τους. Οι Κουμαρόφ και Γκουσάροβα, όμως, αποφασίστηκε να απελαθούν, μια και ήταν οι μόνοι που μπορούσαν να σταθούν ως μάρτυρες ενάντια στην αστυνομική αυθαιρεσία που οδήγησε τον Τρυφόνοφ στο νοσοκομείο.
 Τελικά και αφού σιδηροδέσμιοι οδηγήθηκαν στην Αθήνα μαζί με το παιδί τους, για
να σταλούν στη Ρωσία, και αφού αντιμετώπισαν για τελευταία φορά την απάνθρωπη πρακτική των εκπροσώπων της ΕΛΑΣ που τους συνόδευαν, του Αστυφύλακα Μανέτα και
του δόκιμου αστυφύλακα Μενεγάκη, οι οποίοι και με βίαιο τρόπο απώθησαν ακόμα και τον υπογράφοντα, απαγορεύοντάς του να φωτογραφήσει τους υπό απέλαση «γιατί
έτσι θέλουν», οι Ρώσοι μετανάστες ξαφνικά αφέθηκαν ελεύθεροι. Τυπικά, για να ολοκληρώσουν τη διαδικασία νομιμοποίησής τους. Ουσιαστικά, γιατί στην Αθήνα αντιλήφθηκαν ότι η κράτηση και η απέλασή τους ήταν παράνομη. Οπως έγραψε η «Ε», οι τέσσερις υπέβαλαν εκπρόθεσμα τα απαραίτητα διακιολογητικά για την έκδοση της πράσινης κάρτας, πράγμα που μόνο για τους εν Λέσβω αστυνομικούς σήμαινε ότι ήταν παράνομα ευρισκόμενοι στην Ελλάδα! Εν το μεταξύ κι ενώ είχε διαταχθεί από τον εισαγγελέα υπηρεσίας, πάρεδρο Χρήστο Καραγιάννη προκαταρκτική εξέταση, για να διερευνηθεί η νομιμότητα της κράτησης των τεσσάρων, οι δύο οδηγήθηκαν προς απέλαση.
 Τελικά, από το περασμένο Σαββάτο η οικογένεια των τεσσάρων Ρώσων βρίσκεται ξανά στη Μυτιλήνη, δίνοντας τη μάχη της επιβίωσης. Από μέρους της ΕΛΑΣ και του
υπουργείου Δημόσιας Τάξης, φυσικά ούτε λέξη στην κατεύθυνση του ελέγχου των όσων τα όργανα τους έπραξαν, σχετικά με τα όσα έγιναν γνωστά πως συνέβησαν σε βάρος των τεσσάρων Ρώσων μεταναστών.
