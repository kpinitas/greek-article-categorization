 «Πόσο ψηλά (σ.σ. σε ελεύθερη απόδοση «πόσο άνετα» ή «με τι σκορ») θα νικήσουν οι Γερμανοί; » αναρωτιόταν στο τεύχος της περασμένης Τετάρτης, εν όψει της επισκέψεως των Ελλήνων στο (ολοκαίνουργιο, θαρρείς, έτσι εκ βάθρων που το ανακαίνισαν) Φολκσπαρκστάντιον, το εξαιρετικής ποιότητας περιοδικό Sport Bild. Το αποτέλεσμα, δεν το συζητούσαν. Το σκορ, μονάχα, έπαιζε.
 Ο, 21 ετών τον ερχόμενο Ιανουάριο, Σεμπάστιαν Ντάισλερ «απάντησε» (με το καλύτερο παιγνίδι του και με το πρώτο γκολ της καριέρας του για την Εθνική) 1-0 στο 17'. Ο Μαρίνος Ουζουνίδης «αντιπρότεινε» (με την προβολή-αυτογκόλ στο, όχι δυνατό, διαγώνιο σουτ του Σολ) 2-0 στο 75'. Αυτό, εντέλει, ήταν. Η φυσική εξέλιξη. Δύο αυτοί, μηδέν εμείς. Η κοινή λογική, αποτυπωμένη ως και στις αποδόσεις των στοιχημάτων, είχε απλώς επικρατήσει. Auf Wiedersehen, τέλη Μαρτίου στην Αθήνα.
 Στο ίδιο τεύχος ο Ελβετός σταρ της Μπάγερν, Τσιριάκο Σφόρτσα, πρόσφατα αντίπαλος της ελληνικής ομάδας στο αυγουστιάτικο φιλικό στο Ζανκτ Γκάλεν, είχε δείξει στη Νατσιοναλμάνσαφτ (με ενδελεχή και ακριβέστατη δισέλιδη ανάλυση-φωτογραφία του αντιπροσωπευτικού συγκροτήματος) και το πώς θα έφτανε στη νίκη επί του ταπεινού μουσαφίρη από την Αθήνα. Εκ των υστέρων διαβάζοντάς την, αντιλαμβάνεται κανείς πόσο μέσα έπεσε. 
 Μόνο σε δύο επιμέρους επισημάνσεις (η ροή του σαββατιάτικου ματς τον έκανε να φαίνεται πως) αστόχησε. Κατά το ότι ο Νίκος Λυμπερόπουλος «μοιάζει με τον Κροάτη Σούκερ» και κατά το ότι ο υπ' αριθμόν ένα κίνδυνος είναι οι σέντρες του Γρηγόρη Γεωργάτου απ' τα αριστερά. Οι Γερμανοί, στο τέλος του ενενηντάλεπτου προχθές βράδυ στο υγρό αλλ' όχι ψυχρό Αμβούργο, είχαν να λένε τρία πράγματα.
 Οτι θαύμασαν την εγνωσμένη ποιότητα του Βασίλη Τσάρτα, ότι έμαθαν πόσο καλός παίκτης είναι ο (γεννημένος στη γη τους, γνώστης της γλώσσας τους, μα και άγνωστος γι' αυτούς) Γιώργος Γεωργιάδης, ότι αντιθέτως είδαν ελάχιστα απ' όσα είχαν ακουστά για τον Λυμπερόπουλο (και, πάντως, όχι το φονικό ένστικτο του Σούκερ) και για τον Γεωργάτο (που ηττήθηκε κατά κράτος απ' τον Ντάισλερ). Σωστοί. Σε όλα.
 Η Γερμανία δεν «είναι πάντα Γερμανία», κατά το προαιώνιο κλισέ του διεθνούς αθλητικού Τύπου. Αυτή η Γερμανία του Ρούντι Φέλερ, με το ν' αναγάγει σε κεντρική ιδέα της επιθετικής φιλοσοφίας της τα αράουτ (!) και τη μάξιμουμ αξιοποίηση του όγκου των δίδυμων πύργων της (Γιάνκερ, Τσίκλερ), πιο πολύ σε...Νορβηγία φέρνει. Εκείνο που απεναντίας εξακολουθεί να ισχύει είναι ότι η Ελλάδα (έδειξε πως) παραμένει, σε πείσμα των όποιων αισιόδοξων φαντασιώσεών μας, Ελλαδίτσα.
 Ανέτοιμη στο μυαλό και αδύναμη στο χαρακτήρα. Ελλιπής στην προσωπικότητα. Μίζερη. Διόλου πειστική ότι δύναται να κυνηγήσει μεγαλεπήβολους στόχους. Καλή αλλά λίγη, που λένε. Προσήλθε στο ραντεβού ως πτωχή συγγενής, κάτι σαν χωριάτισσα απέναντι στην κοσμοπολίτισσα, και ως τέτοια ηττήθηκε. Φτηνά. Χαλαρά. Ο καθένας, και στο ποδόσφαιρο, παίρνει ό,τι διεκδικεί. Ο, τι του αξίζει. Ο Βασίλης Δανιήλ στην πρες κόμφερανς αναγνώρισε, εμμέσως μεν σαφώς δε, πόσο παρακατιανό είναι το γαλανόλευκο οπλοστάσιο. «Εχουμε στην ομάδα αρκετά νέα παιδιά που ήρθαν από την Εθνική Ελπίδων. Και απαιτείται μεγαλύτερη εμπειρία για ν' αντεπεξέλθεις απέναντι σε ομάδες του επιπέδου της Γερμανίας».
 Οι οικοδεσπότες, ορμητικοί και με συγκεκριμένο πλάνο δουλειάς μες στο μυαλό, από την πρώτη στιγμή επιβεβαίωσαν ποιοι θα 'ταν τα αφεντικά. Δίχως αντίσταση, πήγαν το παιγνίδι ακριβώς εκεί που ήθελαν και σχεδίαζαν. Εβαλαν τους φιλοξενούμενους μες στη μικρή περιοχή, κι άρχισαν να γεμίζουν. Πλάγια από αριστερά ο Μπάλακ κι από δεξιά ο Ρέμερ, κόρνερ ο Σολ, ρήγματα και σέντρες ο Μπόντε (μπροστά στον Μαυρογενίδη) και ο Ντάισλερ (μπροστά στον Γεωργάτο), αγκωνιές, τραβήγματα κι αλληλοσπρωξίματα ο Γιάνκερ με τον Γκούμα και ο Τσίκλερ με τον Αμανατίδη, η μπάλα με τίποτα να μη φεύγει απ' τα καρέ σε πρώτο χρόνο, τρεις και τέσσερις ευκαιρίες για τους γηπεδούχους στην ίδια φάση να πυροβολήσουν, χορός των καταραμένων.
 Πουρσανίδης, Ζαγοράκης, Ουζουνίδης να βάζουν όπου-όπου τα κορμιά, παραχωμένοι κι αυτοί μες στην καρδιά της οπισθοφυλακής, για να φράζουν τα ελεύθερα σουτ από το ύψος του ημικύκλιου της περιοχής. Του Γιάνκερ στο 6' το 'βγαλε ψηλά, σε δύο χρόνους, ο πολύ καλός (επιλογή της ύστατης ώρας) Ελευθερόπουλος, του Σολ το χαμηλό στο 9' ξύρισε κι έφυγε έξω. Οι Ελληνες στόπερ ανέδιδαν την (ψευδ) αίσθηση ότι, ένας μ' ένα, αντέχουν γερά κόντρα στους δύο φορ, όμως στην πράξη οι Γερμανοί είχαν επιβάλει, δι' αυτών, ολοκληρωτικά αυτό που επιδίωκαν. Ηταν φανερό πως, αργά ή γρήγορα, θα συνέβαινε. Φυγείν αδύνατον.
 Συνέβη στο 17'. Πελαγωμένοι οι Ελληνες διεθνείς, οχυρώθηκαν σε θέσεις (στο βάθος της) άμυνας, την ώρα που η μπάλα βρισκόταν εκτός τερέν με αμφίβολη την κατοχή. Ο Λόπεθ Νιέτο δεν ήξερε τίνος ήταν το πλάγιο, σάστισε, κοίταξε το βοηθό Χιράλδεθ Καράσκο, ούτ' εκείνος ήξερε, είδε να μην πηγαίνει στην μπάλα κανείς δικός μας, σου λέει των αλλονών είναι, ενστικτωδώς έδειξε Γερμανία! Τα υπόλοιπα είναι η ιστορία του πρώτου γκολ. Και η αναπάντητη απορία, τι απέγινε η πατροπαράδοτη ελληνική πονηριά.
 Ο κόουτς με το σκεπτικό να θεραπεύσει εγκαίρως, όσο ακόμη ήταν καιρός, μία απ' τις (πολλές) ανοιχτές πληγές στο ρημαγμένο κορμί της Εθνικής, διάλεξε εκείνη στο δεξί άκρο. Απέσυρε τον Μαυρογενίδη, μόλις μερικά δευτερόλεπτα αφότου η (ξυραφένια πλην αναξιοποίητη) σέντρα του Γεωργάτου φάνηκε σαν σύνθημα για την έξοδο της ελληνικής ομάδας από την αιχμαλωσία. Και τέτοιο, όντως, ήταν. Το 'δωσαν, τούτο το σύνθημα, όσοι ξέρουν να παίξουν (από τη μεσαία γραμμή και μπρος) με την μπάλα στα πόδια, ο δε Πατσατζόγλου (στο ντεμπούτο του υπό συνθήκες έκτακτης ανάγκης, παρά ταύτα) αποδείχθηκε, σε συμμετοχή τόσο στο επιθετικό όσο και στο αμυντικό παιγνίδι, πολύ πιο ζωντανό στοιχείο.
 Ο Ράμελοβ, αυτός ο πανύψηλος μεσοαμυντικός-σκουπιδιάρης, την τελευταία στιγμή πρόλαβε ν' απλώσει το μακρύ ποδάρι του κι έδιωξε σε κόρνερ πριν να τραβήξει ο Ζαγοράκης τη σκανδάλη (25'), ένα λεπτό μετά το σουτ-φωτοβολίδα του Τσάρτα στο δοκάρι του Καν. Τρίλεπτο-πειστήριο των συγκεκριμένων δυνατοτήτων: Ικανοί στη δημιουργία ευκαιριών, ανεπαρκείς (πάντοτε «παρά τρίχα») στην αξιοποίησή τους. Το αυτοσαρκαστικό σχόλιο του Τσάρτα, μετά: «Η Εθνική, τα δοκάρια ξέρει να τα σημαδεύει καλά. Καιρός ν' αρχίσουμε να σημαδεύουμε και τα δίχτυα! Θέλει περισσότερη αυτοσυγκέντρωση για να 'μαστε, εκτός από δημιουργικοί, ακριβείς και αποτελεσματικοί».
 Ο δουλευταράς Γεωργιάδης είχε κάνει, στο μεταξύ, άλογο τον (κατά βάσιν αριστερό μπακ-χαφ αλλά για τις ανάγκες της Γερμανίας στόπερ) Χάινριχ, ο οποίος χρωστάει χάρη στη διπλωματική διάθεση του ρέφερι από τη Μάλαγα ότι δεν αποβλήθηκε, με δεύτερη κίτρινη, στο 42'. Ο Φέλερ, λογαριάζοντας πως θα υπήρχε επόμενη φορά και τότε ο Χάινριχ δεν θα τη γλίτωνε, άρον-άρον τον αντικατέστησε στην ανάπαυλα με καθαρόαιμο σέντερ-μπακ (Λίνκε). Εννέα λεπτά από το ξεκίνημα του β' ημιχρόνου, όταν χάρισε και στον Ζαγοράκη την (κόκκινη) κάρτα, ο Λόπεθ Νιέτο επιβεβαίωσε πως δεν ήθελε επ' ουδενί να γίνει ο κακός της βραδιάς. Μεταξύ μας, δεν είναι μικρό πράγμα να 'σαι η Ελλάδα, να παίζεις στο σπίτι της Γερμανίας και να 'χεις (προστατευτική) φίφτι-φίφτι μεταχείριση.
 Η αναμέτρηση, σ' αυτό το β' μέρος, «άνοιξε» αισθητά. Δημιουργήθηκαν κενά και, οπωσδήποτε, παίχθηκε (με την ορθόδοξη έννοια του όρου) πιο πολύ ποδόσφαιρο. Οι Γερμανοί στην κόντρα πλησίασαν να σκοτώσουν την υπόθεση νωρίς, ωστόσο το φάουλ-δυναμίτης του Σολ ισοφάρισε τα δοκάρια (55') κι ο Ελευθερόπουλος μ' ένα μικρό θαύμα εξουδετέρωσε τη βολίδα του Μπόντε (60'). Οπότε η Εθνική, με τη μερίδα του λέοντος στην κατοχή της μπάλας αλλά δίχως ξεκάθαρες φάσεις, τουλάχιστον κέρδιζε χρόνο. Και, στη σκέψη του ενδεχόμενου να «καθίσει» η ευκαιρία για να (υπο) κλέψει το αποτέλεσμα, έμενε ζωντανή.
 Ο προπονητής με τη δεύτερη αλλαγή (έξω ο Πουρσανίδης, στη θέση του ο Πατσατζόγλου, μέσα ο Χούτος για την κορυφή της επίθεσης, περιφερειακός ο Λυμπερόπουλος) έδωσε την επιπλέον ώθηση ώστε η ομάδα ν' απειλεί με πιο πολλούς παίκτες. Ο Χούτος όμως, στην πρώτη ενέργειά του, έβαλε το κεφάλι κάτω και δοκίμασε να τρυπήσει τρεις-τέσσερις αμυνόμενους κατά μέτωπον, την ώρα που Λυμπερόπουλος, Γεωργιάδης, Πατσατζόγλου (με ταυτόχρονη κίνηση μακριά, αριστερά και δεξιά, από την μπάλα) του πρόσφεραν τρεις επιλογές. Επιχείρησε την τέταρτη, φυσικά αναχαιτίστηκε, το πουλάκι πέταξε.
 Ο Καραγκούνης (τραυματίας στην τελευταία προπόνηση) δεν ήταν διαθέσιμος, ο Λάκης ζεσταινόταν να μπει κι αυτός για την τελική γιούργια μήπως και γίνει το 1-1, η πίστη άρχισε να «κυκλοφορεί» από (ελληνικό) πόδι σε πόδι, αλλά σε τέτοιες λεπτές συγκυρίες ο ενθουσιασμός είναι δίκοπο μαχαίρι. Ο Πατσατζόγλου δεν είχε την πείρα να τον κοντρολάρει, ανέβαινε συνεχώς μπροστά, κι η συνέπεια ήταν ο Σολ να κάνει ανενόχλητος κούρσα δεκάδων μέτρων στην αντεπίθεση, που κατέληξε στο 2-0.
 Οι ακροτελεύτιοι πυροβολισμοί, για την τιμή των όπλων πια, ήταν τα τρία διαδοχικά τετ-α-τετ στο τελευταίο πεντάλεπτο (85' Λάκης, 88' Λυμπερόπουλος, 90' Χούτος), όμως η πίστη είχε ήδη πάει περίπατο, κι ο αιμοβόρος Καν βγήκε νικητής και στα τρία. Αν αυτά τα τετ-α-τετ προέκυπταν στην απέναντι εστία, αμφιβάλλει κανείς ότι το κοντέρ θα 'γραφε κάτι σαν 4-0 κι ύστερα θα σπάζαμε το κεφάλι να καταλάβουμε πώς μας συνέτριψαν οι Γερμανοί; 
 Κίτρινη κάρτα, εκτός από Χάινριχ και Ζαγοράκη, χρεώθηκαν επίσης ο Πουρσανίδης και οι Μπάλακ, Σολ, Λίνκε.
 ΓΕΡΜΑΝΙΑ: Καν, Ρέμερ, Νοβότνι, Χάινριχ (46' Λίνκε), Ντάισλερ, Ράμελοβ, Μπάλακ, Μπόντε, Σολ, Τσίκλερ (71' Ρινκ), Γιάνκερ.
 ΕΛΛΑΔΑ: Ελευθερόπουλος, Αμανατίδης, Ουζουνίδης, Γκούμας, Μαυρογενίδης (23' Πατσατζόγλου), Ζαγοράκης (78' Λάκης), Πουρσανίδης (65' Χούτος), Γεωργάτος, Τσάρτας, Γεωργιάδης, Λυμπερόπουλος. 
