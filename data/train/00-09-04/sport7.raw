 Την... πόρτα εξόδου από τη διοίκηση του επαγγελματικού πρωταθλήματος, θα επιχειρήσει να δείξει στον πρόεδρο της ΕΠΑΕ Βίκτωρα Μητρόπουλο ο υφυπουργός Αθλητισμού Γιώργος Φλωρίδης! Σύμφωνα με πληροφορίες, ο κ. Φλωρίδης με νομοθετική παρέμβαση (θα τροποποιήσει το άρθρο 3 του νόμου 2725) θα προσπαθήσει να κηρύξει έκπτωτο από το αξίωμά του τον πρόεδρο της διοργανώτριας αρχής, ο οποίος πάντως κι άλλες φορές στο παρελθόν βρέθηκε στο... μάτι του κυκλώνα, αλλά «επιβίωσε»...
 «Μέχρι την Τετάρτη θα έχουμε τελειώσει με τον κ. Μητρόπουλο», έλεγε προχθές στο περιθώριο της ΔΕΘ ο υφυπουργός Αθλητισμού σε όποιον βουλευτή (Γιώργος Λιάνης) ή παράγοντα (Στέλιος Αγγελούδης, Πέτρος Θεοδωρίδης) του έθετε το πρόβλημα των σχέσεων της πολιτείας με την ΕΠΑΕ. Εναντίον του κ. Μητρόπουλου έχει ασκηθεί δίωξη σε βαθμό κακουργήματος με βούλευμα του Συμβουλίου Εφετών με την κατηγορία της υπεξαίρεσης δημοσίου χρήματος, αλλά η υπόθεση δεν έχει τελεσιδικήσει, καθώς έχει ασκηθεί αίτηση αναίρεσης στον Αρειο Πάγο. Μέχρι την τελεσιδικία, ο πρόεδρος της ΕΠΑΕ μπορεί να ασκεί κανονικά τα καθήκοντά του. Γι' αυτό ο κ. Φλωρίδης προσανατολίζεται να τροποποιήσει τον αθλητικό νόμο, προκειμένου να απομακρυνθεί από τη Θεμιστοκλέους 42 ο κ. Μητρόπουλος, επειδή έχει παραπεμφθεί με βούλευμα (στον 2725 αναφέρεται ότι είναι έκπτωτος ο παράγοντας που έχει παραπεμφθεί με αμετάκλητο βούλευμα).
 Βέβαια, μόνο τυχαία δεν είναι όλα αυτά. Ο ΠΑΟΚ έσυρε πρώτος το χορό κατά του προέδρου της ΕΠΑΕ και τώρα ετοιμάζεται να ακολουθήσει και ο υφυπουργός. Ο Γιώργος Μπατατούδης ανακοίνωσε προχθές ότι αίρει την εμπιστοσύνη του από τον κ. Μητρόπουλο, ο οποίος πάντως θα περάσει στην αντεπίθεση. Το διοικητικό συμβούλιο της ΕΠΑΕ θα ασχοληθεί στη σημερινή του συνεδρίαση με τη στάση του ΠΑΟΚ, ενώ αύριο ή την Τετάρτη θα δοθεί έκτακτη συνέντευξη Τύπου για το θέμα της πολυϊδιοκτησίας. Εάν πράγματι υπάρχουν στοιχεία, όπως διέρρευσε από τη λίγκα, που να αποδεικνύουν ότι ο κ. Μπατατούδης είχε στην κατοχή του το μετοχικό «πακέτο» δύο τουλάχιστον ΠΑΕ, τότε θα παραπεμφθεί στον αθλητικό δικαστή και κινδυνεύει να κηρυχθεί ισόβια έκπτωτος από την προεδρία του ΠΑΟΚ. Κυρώσεις ενδέχεται να επιβληθούν και στην υπαίτια ΠΑΕ (ΠΑΟΚ;) που κινδυνεύει με αφαίρεση 15 βαθμών από το πρωτάθλημα. Στην περίπτωση που επιβληθεί τέτοια ποινή στο «Δικέφαλο», καταλαβαίνετε τι θα συμβεί στη Θεσσαλονίκη...
