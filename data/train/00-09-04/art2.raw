 Πλούσιο το Σαββατοκύριακο στο Λίντο της Βενετίας με ενδιαφέρουσες ταινίες που προβλήθηκαν τόσο στο διαγωνιστικό όσο και στα άλλα τμήματα της 57ης Μόστρας του κινηματογράφου. Οι πιο ενδιαφέρουσες ήταν δύο ταινίες που προβλήθηκαν εκτός συναγωνισμού: η ιαπωνική «Αδερφός» του Τακέσι Κιτάνο και η γαλλική «Ευχαριστώ για τη σοκολάτα» του Κλοντ Σαμπρόλ. Ενώ στο διαγωνιστικό τμήμα του φεστιβάλ ξεχώρισε η κορεάτικη «Το νησί» του Κι-Ντουκ Κιμ, ταινία πρέπει να πω που σόκαρε ένα μέρος του κοινού με τις πολύ βίαιες σκηνές της. Αντίθετα, άνισες ήταν η ταινία «Η θεά του 1967» που γύρισε η Κινέζα Κλάρα Λο στην Αυστραλία και η αγγλική ταινία «Ο άνθρωπος που έκλαιγε» της Σάλι Πότερ, ενώ απογοητευτική αποδείχτηκε η δεύτερη ιταλική συμμετοχή στο διαγωνιστικό, «Δόντια» του Γκαμπριέλε Σαλβατόρες. Από τις άλλες ενδιαφέρουσες ταινίες που είδαμε σε άλλα τμήματα της Μόστρας στη διάρκεια του τριημέρου αναφέρω την αμερικανική «What Lies Beneath» του Ρόμπερτ Ζεμέκις και η ανεξάρτητη αμερικανική παραγωγή «Μπορείς να βασιστείς σε μένα» του Κένεθ Λόνεργκαν. 
 Μισέλ Φάιφερ, Χάρισον Φορντ, Ρίτσαρντ Γκιρ, Ιζαμπέλ Ιπέρ, Λόρα Λίνλεϊ, Χάρβεϊ Καΐτέλ, Μπιλ Πάξτον, Ρόμπερτ Ολτμαν, Ρόμπερτ Ζεμέκις, Τακέσι Κιτάνο, Κλοντ Σαμπρόλ, ήταν ανάμεσα στις προσωπικότητες που βρέθηκαν στο Λίντο στη διάρκεια του Σαββατοκύριακου για να παραστούν στην προβολή των ταινιών τους. Κακή εντύπωση δημιούργησε η στάση του ηθοποιού Ρίτσαρντ Γκιρ, που ενώ την περασμένη
Παρασκευή επρόκειτο να δώσει διάφορες συνεντεύξεις σε ξένους δημοσιογράφους, τελικά τους έδιωξε όλους δηλώνοντας κουρασμένος, τη στιγμή μάλιστα που οι ξένοι διανομείς των ταινιών του πλήρωσαν ο καθένας 4 χιλιάδες δολάρια ως συμμετοχή στα έξοδα του ταξιδιού του Aμερικανού σταρ στη Βενετία! -τελικά ο Γκιρ δέχτηκε να δώσει περιορισμένο αριθμό συνεντεύξεων το Σάββατο και στη συνέχεια επέστρεψε στην Αμερική.
 «Ο φόβος στον κινηματογράφο πάντα με τραβούσε, μου άρεσε ο Φρανκενστάιν, οι βρικόλακες, ο τρόμος στα μπι-μούβις», ανέφερε η Μισέλ Φάιφερ στη συνέντευξη Tύπου που έδωσε μαζί με το συμπρωταγωνιστή της, Χάρισον Φορντ, και το σκηνοθέτη τους, Ρόμπερτ Ζεμέκις, μετά τη δημοσιογραφική προβολή της ταινίας τους. Αντίθετα, «σήμερα, στην πραγματικότητα όλοι με κοροϊδεύουν επειδή φοβάμαι το νερό», πρόσθεσε η ηθοποιός, που ερμηνεύει μια παντρεμένη γυναίκα που αρχίζει να βλέπει το φάντασμα μιας νεκρής. Φοβάμαι να πετάω, φοβάμαι την τρέλα και τους δημοσιογράφους...». «Εγώ δεν φοβάμαι τίποτε απ' αυτά, ιδιαίτερα
το να πετάω», πρόσθεσε ο Φορντ, που στην ταινία ερμηνεύει για πρώτη φορά τον κακό. «Δεν θυμάμαι να υπάρχει κάτι το συγκεκριμένο που να με φοβίζει, υπάρχουν
όμως πράγματα που δεν μου αρέσουν, που με ενοχλούν». Σχολιάζοντας το ρόλο του Φορντ στην ταινία, ο Ζεμέκις εξήγησε ότι «στο πρόσωπό του, ακόμη και στις ταινίες που ερμήνευε συμπαθητικά πρόσωπα, είχα προσέξει κάτι το κακό, το διφορούμενο, το ανησυχητικό».
 Στη διάρκεια της φετινής Μόστρας δημιουργήθηκε και η πρώτη σύγκρουση του φεστιβάλ, σύγκρουση της οικογένειας του Βιτόριο Γκάσμαν, και ιδιαίτερα της συντρόφου του, Ντιλέτα Ντ' Αντρέα, με το διευθυντή της Μόστρας, Αλμπέρτο Μπαρμπέρα, επειδή αυτή θεώρησε ότι η προβολή της ταινίας του Γκάσμαν «Από πατέρα σε γιο», την περασμένη Πέμπτη, και μάλιστα σε μια δεύτερη αίθουσα, δεν ήταν αρκετή για έναν ηθοποιό όπως ο Γκάσμαν που τίμησε αμέτρητες φορές τη Μόστρα με την παρουσία του και τις ταινίες του. Δηλώσεις ενάντια στην απόφαση αυτή της Μόστρας, χαρακτηρίζοντάς τη «βιαστική» και «ανεπαρκή», έκαναν οι σκηνοθέτες Τζίλο Ποντεκόρβο και Ντίνο Ρίζι καθώς και ο ηθοποιός Πάολο Βιλάτζιο, που βρίσκεται στο Λίντο με αφορμή την προβολή της ταινίας «Δόντια» στην οποία ερμηνεύει έναν από τους ρόλους. Αντίθετα, ο πρώην διευθυντής της Μόστρας, Φελίτσε Λαουνταντίο, υπερασπίστηκε τον Μπαρμπέρα, τονίζοντας ότι ο προγραμματισμός ενός φεστιβάλ είναι πολύ δύσκολος και «συχνά ο διευθυντής του αναγκάζεται να παίρνει αποφάσεις που δεν ικανοποιούν όλους». 
 - «Ο αδερφός» του Τακέσι Κιτάνο είναι μια ακόμη ταινία που καταπιάνεται με τους ανθρώπους του υποκόσμου. Μόνο που εδώ ο Κιτάνο βάζει τους ανθρώπους της ιαπωνικής μαφίας (της Γιάκουζα) να έρχονται σε σύγκρουση με την ιταλική μαφία.
Τη φορά αυτή, ο Iάπωνας σκηνοθέτης τοποθετεί το μεγαλύτερο μέρος της ιστορίας του στην Αμερική και συγκεκριμένα στο Λος Αντζελες. Ο ήρωάς του (που τον ερμηνεύει ο ίδιος) είναι μέλος της ιαπωνικής μαφίας που έρχεται σε σύγκρουση με μια άλλη ομάδα μαφιόζων κι αναγκάζεται, για να γλιτώσει, να καταφύγει στην Αμερική, όπου ζει ο μικρότερος αδερφός του. Εκεί, μαζί του, και με μια ομάδα μαύρων γκάνγκστερ, θα φτιάξει τη δική του συμμορία και για ένα διάστημα καταφέρνει να ελέχγει την περιοχή. Ωσπου εμφανίζεται η ιταλική μαφία ζητώντας το μερίδιό της...
 Εκείνο που βασικά εδιαφέρει τον Κιτάνο είναι να δώσει τον «κώδικα ηθικής» που κυριαρχεί ανάμεσα στα μέλη της Γιάκουζα, ηθική στην οποία κυριαρχεί και η αποδοχή του θανάτου, τονίζοντας ταυτόχρονα το στοιχείο της φιλίας που υπάρχει ανάμεσα στα διάφορα πρόσωπα, ιδιαίτερα τον ήρωα και τους συνεργάτες του (ο «αδερφός» εδώ παίρνει συμβολική σημασία). Ο Κιτάνο σκηνοθετεί με τη γνωστή του
δεξιοτεχνία, στήνοντας σκηνές συναρπαστικές, από τις οποίες δεν λείπει η βία, στοιχείο αναπόσπαστο στον κόσμο μέσα στον οποίο εκτυλίσσεται η ιστορία του.
 - Στην ταινία του «Ευχαριστώ για τη σοκολάτα», ο Σαμπρόλ αντλεί από τον Χίτσκοκ για να καταγράψει το πρόσωπο μιας γυναίκας που η ζήλια την οδηγεί στο να δηλητηριάσει την αδερφή της, να παντρευτεί τον άντρα της και στη συνέχεια να προσπαθήσει να δηλητηριάσει σταδιακά, μέσα από το φλιτζάνι σοκολάτας, το γιο του καθώς κι ένα νεαρό κορίτσι που εισβάλλει ξαφνικά στη ζωή τους. Ο Σαμπρόλ ενδιαφέρεται πάνω από όλα για την ψυχολογική πλευρά των χαρακτήρων του
και την τοποθέτησή τους σ' ένα συγκεκριμένο κοινωνικό περιβάλλον, καταφέρνοντας να φτιάξει μια από τις πιο ενδιαφέρουσες ταινίες της τελευταίας περιόδου του. Στα συν της ταινίας, η εξαιρετική ερμηνεία της Ιζαμπέλ Ιπέρ.
 - Στον Χίτσκοκ στρέφεται για έμπνευση και ο Ζεμέκις για τη δική του ταινία «What Lies Beneath». Η Φάιφερ είναι η γυναίκα του επιστήμονα Φορντ που ξαφνικά
αρχίζει να βλέπει το φάντασμα μιας νεκρής γυναίκας παρ' όλο που τόσο ο σύζυγος
όσο και οι άλλοι γύρω της δεν την πιστεύουν. Ο Ζεμέκις αντλεί από το «Ψυχώ» καθώς και άλλες ταινίες του «μετρ» για να φτιάξει την ταινία του. Ταινία σκηνοθετημένη με δεξιοτεχνία, δημιουργώντας αρκετό σασπένς και τρόμο, αν και χωρίς ιδιαίτερο προσωπικό στιλ. Ο Φορντ ικανοποιητικός στο ρόλο του συζύγου που κρύβει πολλά μυστικά, εκείνη όμως που «κλέβει» την παράσταση είναι η Μισέλ
 - «Το νησί» του Κι-Ντουκ Κιμ αφηγείται έναν παράξενο, παθιασμένο έρωτα που αναπτύσσεται ανάμεσα σ' ένα πρώην αστυνομικό, που έχει δολοφονήσει τη γυναίκα του και τον εραστή της, και μια νεαρή γυναίκα, που φροντίζει τους ερασιτέχνες ψαράδες στα πλωτά σπιτάκια τους σ' ένα απομακρυσμένο νησί. Οι βίαιες σκηνές που προκάλεσαν μικρό σκάνδαλο αναφέρονται στην προσπάθεια αυτοκτονίας του ήρωα
καταπίνοντας το αγκίστρι από ένα ψαροτούφεκο, όπως και μια παρόμοια, κατοπινή προσπάθεια αυτοκτονίας της κοπέλας που βάζει το αγκίστρι στον κόλπο της! Παρά τις κάποιες συζητήσιμες σκηνές, ο Κι-Ντουκ Κιμ φτιάχνει εικαστικά εκπληκτικές εικόνες, που παραμένουν χαραγμένες στη μνήμη.
 - Εκείνο που ξεχωρίζει στην ταινία του πρωτοεμφανιζόμενου Αμερικανού Κένεθ Λόνεργκαν (σεναριογράφου της ταινίας «Ανάλυσέ το») είναι αρχικά η άνεση με την
οποία αφηγείται την ιστορία του. Ανεση στο γύρισμα, άνεση στην ανάπτυξη της ιστορίας αλλά και των επιμέρους επεισοδίων. Επίκεντρο η σχέση ανάμεσα σε μια νεαρή, μοναχική μητέρα (η Λόρα Λίνλεϊ) και το γιο της αλλά και το μικρότερο αδερφό της. Αφορμή η επιστροφή του αδερφού στη μικρή επαρχιακή πόλη όπου μεγάλωσε και η σχέση του αδερφού με το μικρό γιο της ηρωίδας. Ταινία χαμηλών τόνων, δοσμένη με λεπτότητα, ευαισθησία και ειλικρίνεια.
 - Στη δική του ταινία, «Δόντια», ο Γκαμπριέλε Σαλβατόρες αφηγείται την ιστορία
ενός αγοριού που μεγαλώνει πιστεύοντας ότι έχει πρόβλημα με τα δόντια του. Η σχέση του με τις διάφορες γυναίκες στη ζωή του και τη μικρή του κόρη, εναλλάσσονται με σκηνές των επισκέψεών του σε διάφορους οδοντογιατρούς (δοσμένες με χιούμορ) σε μια ιστορία που θέλει να παρουσιάσει τις διάφορες ευκαιρίες που προσφέρονται στον άνθρωπο. Οι σκηνές όπου ο ήρωας χτυπά το στόμα
του στις πέτρες για να σπάσει τα δόντια του ήταν σκηνές ιδιαίτερα άγριες, που δύσκολα μπορεί να παρακολουθήσει ο απλός θεατής. 
