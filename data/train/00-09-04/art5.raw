Της ΙΩΑΝΝΑΣ ΚΛΕΦΤΟΓΙΑΝΝΗ Το ιδιαίτερο αίσθημα της προσμονής «με γεύση» πριν από καθετί όμορφο, η Μίρκα Παπακωνσταντίνου λέει πως στη ζωή της δεν υπάρχει πια. «Τώρα αυτό έχει αντικατασταθεί από το αίσθημα της αγωνίας και τη δουλειά», υποστηρίζει η ηθοποιός, η οποία κατά καιρούς μας έχει χαρίσει στιγμές θεατρικής, ακόμη και τηλεοπτικής, απόλαυσης με τις ερμηνείες της. Οπως και φέτος, που κρατά με τρόπο πληθωρικό και συνάμα τρυφερό τον απαιτητικό ρόλο της Πραξαγόρας στις «Εκκλησιάζουσες» του Αριστοφάνη. Μια παραγωγή της «Θεατρικής Διαδρομής», που σκηνοθέτησε, συμπρωταγωνιστώντας παράλληλα, ο Γιώργος Μιχαλακόπουλος. Ωστόσο, στη συνάντησή μας, σε κεντρικό παλιό cafe της Αθήνας, ο χειμαρρώδης ενθουσιασμός και το πάθος της για τα πράγματα που μιλήσαμε, μας έπεισαν για το ακριβώς αντίθετο. Πως, δηλαδή, ούτε οι «γεύσεις» ούτε τα «αρώματα» λείπουν απ' τη ζωή της. *Πραξαγόρα, λοιπόν, φέτος κυρία Παπακωνσταντίνου. Ο ρόλος ήταν πρόκληση για σας; Ητανε κάτι που θέλατε να κάνετε από καιρό;  «Οχι. Ο λόγος που δέχτηκα αμέσως ήταν ο Γιώργος ο Μιχαλακόπουλος. Είναι από τους ανθρώπους που φτάνεις στην πρεμιέρα και δεν το έχεις καταλάβει. Ακουμπάς πάνω του, νιώθεις ασφαλής. Γενικότερα, πάντοτε προτιμώ το ευ πράττειν από το πράττειν».  *Υπήρχε όμως στο ρόλο κάποιο στοιχείο πρόκλησης;  «Πρόκληση είναι το ότι ο χώρος, ο ανοιχτός χώρος, σου ζητάει να είσαι αθλητής. Επειτα είναι φορές που δίνουμε παραστάσεις καθημερινά. Αυτό είναι πρόκληση απίστευτη με το σώμα σου και με τη φωνή σου. Η πρόκληση στη συνέχεια είναι όλα αυτά να γίνονται, να παίζονται το 2000, να μη φαίνεσαι άνθρωπος από το χθες. Δυσκολία και ζητούμενο ήταν η αμεσότητα. Το να ανοίξεις, να γίνεις πολύ άμεσος, με όχημα ένα λόγο ποιητικό». *Ολα όσα διακηρύσσει η Πραξαγόρα με πάθος περί κοινοκτημοσύνης τα συμμερίζεστε, αλήθεια;  «Είναι ανέφικτα, ένα όνειρο. Το γνωρίζει αυτό ο Αριστοφάνης. Αυτή η αίσθηση της άνω τελείας έχει βγει και στην παράσταση, η οποία σέβεται πάρα πολύ το έργο. Ομως το ανέφικτο είναι ωραίο να το ονειρευόμαστε». *Ακούγεστε ενθουσιασμένη με την παράσταση... «Είμαι πολύ. Αμα μιλάγαμε τον Ιούνιο θα έλεγα, όμως, "περνάω πολύ ωραία στην πρόβα αλλά τρέμει η ψυχή μου"». *Τρέμει πάντοτε η ψυχή σας προτού ξεκινήσουν οι παραστάσεις;  «Εντελώς». «Η φρεσκάδα του πρωτόβγαλτου» *Δεν έχετε αποβάλει ακόμη το σκηνικό άγχος, το τρακ; Συνεχίζετε να αισθάνεστε όπως τότε που πρωτοβγαίνατε στο θέατρο;  «Ακριβώς το ίδιο. Οταν είσαι πρωτόβγαλτος έχεις την άγνοια, που είναι ένα όπλο απίστευτο, το οποίο δεν γίνεται μπούμερανγκ σε αυτή την ηλικία. Εχεις και αυτή τη φρεσκάδα του ματιού στα πράγματα, η οποία στην πορεία χάνεται». *Ωστόσο, δεν αποκτάς με το χρόνο άλλα πράγματα που έρχονται να αντισταθμίσουν την απώλεια αυτής της φρέσκιας ματιάς;  «Το θέατρο δεν είναι τελεία. Είναι συνεχίζειν. Είναι απαρέμφατο τελίτσες τελίτσες κι αυτό είναι και η γοητεία του. Κι εγώ να βάλω τελεία, δεν θα βάλει το θέατρο για μένα. Δεν λέω ότι τώρα έγινα πλήρης. Πλήρης δεν μπορείς να είσαι ποτέ». *Στη θεατρική διαδικασία δεν γίνεσαι, ωστόσο, ολοένα πιο επαρκής;  «Επειδή προχωράς και προχωρά και η γνώση συγχρόνως, η γνώση η άτιμη έχει απαιτήσεις. Βλέπεις διαρκώς να απομακρύνεται ο στόχος αν θες να πετύχεις την πληρότητα. Βλέπεις πόσο μακρύς είναι ο δρόμος. Πως δεν τελειώνει». *Αυτό σας φοβίζει;  «Εχει γοητεία. Παλεύεις. Παλεύοντας φτιάχνεσαι. Οταν ξεκινάς απ' τη σχολή, ξεκινάς απ' έξω προς τα μέσα. Το από μέσα προς τα έξω, η ουσία, σου, ρχεται σιγά σιγά. Πέρα από όλα εσένα σε νοιάζει ο εαυτός σου. Εμείς ξέρουμε αν είμαστε εντάξει ή όχι στη σκηνή, ό,τι κι αν σου λένε οι υπόλοιποι. Αν δεν είσαι εσύ πεισμένος μέσα σου, δεν σε καλύπτει κανένας. Εχεις κι απαιτήσεις από τον εαυτό σου, όπως έχουν και οι άλλοι». *Τις επιλογές σας ώς τώρα τι ήταν αυτό που τις καθόρισε;  «Οι επιλογές μου τυχαία δεν γίνονταν. Τις ήθελα. Ομως πάρα πολλές φορές προήλθαν από συγκυρίες, αφηνόμουνα σε συγκυρίες. Επειδή δεν είμαι καθόλου προγραμματισμένη και οργανωτική, μπορεί να θέλω κάτι πολύ αλλά να είμαι αναβλητική». *Εχετε μετανιώσει για κάποια πράγματα;  «Οχι, έχω περάσει πολύ ωραία σκηνικά, στη διαδικασία αλλά και στο αποτέλεσμα. Και στις επιτυχίες και στις αποτυχίες». *Στο θέατρο οδηγηθήκατε σχεδόν αναπόφευκτα, επειδή ήσασταν το χαρισματικό, ταλαντούχο παιδί;  «Καμία σχέση. Ημουνα ένα δειλό, μαζεμένο παιδί. Η λίγο μεγαλύτερη και πολύ πιο όμορφη από μένα αδελφή μου ήτανε το λαμπερό παιδί, που έλεγε ποιήματα, χόρευε, τραγούδαγε, τράβαγε όλο τον κόσμο γύρω της. Εγώ ήμουν διαρκώς σε μια γωνιά κι έτρωγα τα νύχια μου. Ομως ο κόσμος του θεάτρου με μάγευε». *Είχατε δει παραστάσεις από μικρή;  «Οχι πολλές, άκουγα όμως μικρή το θέατρο στο ραδιόφωνο. Η μαγεία του με ξετρέλαινε, έφευγα από το σχολείο για να ακούσω το θέατρο της Δευτέρας ή της Τετάρτης. Ολες αυτές τις φωνές της Βαλάκου, της Χατζηαργύρη, του Τζόγια, του Φυσσούν * πέθαινα με τον Φυσσούν. Ακουγα και έφτιαχνα εικόνες». *Αυτή η μαγεία του ραδιοφωνικού θεάτρου σας έσπρωξε τελικά στο θέατρο;  «Ναι, αυτός ήταν ένας από τους βασικούς λόγους. Κι όταν έδωσα εξετάσεις στη σχολή του Θεοδοσιάδη, με τον οποίο έκανα και τις πρώτες μου δουλειές, μάλλον με ψιλολυπήθηκαν και με πήραν γιατί είπα μόνο τον μισό μονόλογο. Ημουνα πολύ τρομαγμένο παιδί». «Κρύβομαι μέσα στους ρόλους μου» *Στην πορεία, όμως, αποκτήσατε στη σκηνή μια δύναμη γεμάτη εξωστρέφεια.  «Ναι, παρ' ότι δεν είμαι εξωστρεφής στη ζωή μου. Αρχισα πολύ σιγά μέσα από τους ρόλους να ανακαλύπτω τη μαγεία. Να κλείνομαι μέσα σ' ένα ρόλο ώστε να βγω στον κόσμο καλυμμένη πίσω από αυτόν. Ακόμη και στα επιθεωρησιακά νούμερα, πάντα κρυβόμουνα πίσω από κάτι, κρυβόμουν πίσω από τη βλάχα, το παιδί». *Υπάρχουν, αλήθεια, κάποιοι ρόλοι, ένα συγκεκριμένο ρεπερτόριο στο οποίο βλέπετε πως σας «πηγαίνει» περισσότερο;  «Οχι. Το θέατρο για μένα είναι ένα. Ούτε έχω καημούς». *Δεν υπάρχουν, δηλαδή, κάποιοι ρόλοι που θα επιθυμούσατε κάποια στιγμή να τους κάνετε;  «Οχι. Ομως ευχαρίστως κάνω τη μια κάτι, την αμέσως επόμενη κάτι τελείως διαφορετικό. Μου αρέσει πάρα πολύ που έκανα τη Λεονί στους "Τρομερούς γονείς", μια γεροντοκόρη εσωστρεφή κι αμέσως μετά, στην "Πρεμιέρα" της Μπαλασκό, μια ακραία εξωστρεφή, εκρηκτική γυναίκα. Αυτό με ερεθίζει». *Τους ρόλους σας πώς τους επεξεργάζεστε;  «Στα νούμερα τα επιθεωρησιακά, όταν έκανα το παιδάκι προπαθούσα να θυμηθώ όλα τα παιδάκια που είχα δει στη ζωή μου, να σκεφτώ μια εκφορά λόγου, να σκεφτώ πώς είναι το χέρι, πώς μιλούσε ο ανιψιός μου...». *Δηλαδή, σε όλους σας τους ρόλους κλέβετε από τη ζωή;  «Εντελώς. Και με μαγεύει αυτό πολύ». *Μελετάτε συμπεριφορές, χαρακτήρες;  «Ναι, εμείς οι ηθοποιοί πρέπει να παρατηρούμε. Αλλά να βλέπουμε κιόλας. Οχι απλώς να περνάνε έτσι τα πράγματα». *Εχετε κάνει αρκετή τηλεόραση. Τι πιστεύετε ότι είναι αυτό που σας έδωσε;  «Με έκανε πιο γνωστή στον κόσμο και μου έδωσε κάποια χρήματα. Δεν νομίζω ότι σου προσφέρει τίποτε άλλο. Τι να σου προσφέρει; Τι θα μου προσφέρει εμένα να κάνω ένα σίριαλ αυτή τη στιγμή; Να πάρω κάποια χρήματα, να το κάνω όσο πιο σωστά μπορώ για να μη γίνω ρεζίλι στους ανθρωπάκους που θα πατήσουν το κουμπί και θα καθίσουν να το δούνε». *Επειδή ήσασταν συνεσταλμένο και ντροπαλό κορίτσι... «Και εξακολουθώ να είμαι ακόμα». *Πώς αντιδράσατε πρωτοβλέποντας τον εαυτό σας στο γυαλί;  «Δεν μου άρεσε τίποτα *όπως και στις - δυο τρεις ταινίες που έχω κάνει. Οχι από μετριοφροσύνη. Πιστεύω σε όλους συμβαίνει. Νομίζουμε ίσως ότι είμαστε καλύτεροι από αυτό που είμαστε. Και την ώρα που βλέπεις την αλήθεια, δεν σου πολυαρέσει, μιλάω εμφανισιακά. Οταν βλέπεις την αλήθεια λές, "ωχ, γαμώτο, έτσι είμαι; Μας πιάσανε! Δεν είμαι ψηλή, ξανθιά κι αδύνατη! ". Γι' αυτό λέω αγαπώ το ραδιόφωνο... Ερμηνευτικά, επίσης, έχεις πολλές απαιτήσεις. Εμένα δεν μ' άρεσε και η φωνή μου. Ενώ στη σχολή ήμουνα ευτυχής, αισθανόμουν ότι έχω μια πολύ ωραία φωνή και είχα αποφασίσει από μόνη μου ότι είμαι κάτι μεταξύ Συνοδινού και Τριανταφυλλίδη. Οταν λοιπόν πρωτοάκουσα τη φωνή μου, μου φάνηκε στριγκιά, στεγνή, μίλαγα κοφτά και γρήγορα *που εξακολουθώ αλλά τώρα κρατιέμαι. Δηλαδή δεν ήθελα τον εαυτό μου. Ελεγα "δική μου είναι η φωνή; ". Ή'Η έβλεπα κάτι και έλεγα "γιατί δεν τό 'κάνα έτσι; ". Ολο κάτι θες...». *Πιστεύετε στο ταλέντο περισσότερο ή στη δουλειά;  «Η δουλειά είναι πολύ σημαντικό πράγμα. Να μπορείς να εκφέρεις αυτό που έχεις να πεις σωστά, τα ελληνικά να μην πληγώνονται. Τά, χω δει πολλές φορές στον ύπνο μου τα ελληνικά και μου λένε "σε παρακαλώ, πληγωνόμαστε, πρόσεξε λίγο". Και στη σχολή αυτό λέω. Αλλά δεν ξέρω αν υπάρχει ταλέντο. Ομως δεν θά 'λεγα ότι δεν υπάρχει. Μπορεί να μη φτάνει μόνο αυτό». «Κάνω... ταβανοθεραπεία» *Εκτός από το θέατρο, με τι άλλο αγαπάτε να καταπιάνεστε;  «Με πολύ καθημερινά πράγματα. Από το να διαβάσω ένα βιβλίο κατάπτυστο που είναι της μόδας και δεν το διαβάζω από αντίδραση αμέσως αλλά μετά από καιρό, μέχρι να ακούσω μουσική ή να κοιτάω το ταβάνι». *Το ταβάνι;  «Η ταβανοθεραπεία είναι ένα πράγμα που τό, χουμε κάποιες φορές απίστευτη ανάγκη. Να πέφτουν όλες οι ασφάλειες και να μη σκέφτεσαι απολύτως τίποτα». *Η τρέχουσα επικαιρότητα σας απασχολεί καθόλου;  «Πάρα πολύ. Γιατί είμαι άνθρωπος, γιατί ζω την καθημερινότητα, γιατί με πλήττει η καθημερινότητα». *Το ζήτημα των ταυτοτήτων σας έχει προβληματίσει;  «Με θίγει ακόμη και αισθητικά. Με πληγώνει. Δεν μπορεί ένας θρησκευτικός ηγέτης να λέει "κατεβείτε στο δρόμο, θα πάρω το σταυρό να τον φέρω στο κεφάλι σας". Δεν είναι οξύμωρο; ». *Εχετε το άγχος της διάρκειας; Του να βρίσκεστε διαρκώς επί των θεατρικών, τηλεοπτικών επάλξεων;  «Οχι. Απόδειξη ότι θα μεσολαβήσει μια τεράστια αποχή το χειμώνα». *Μια αποχή που υπαγορεύτηκε από το βάρος της Πραξαγόρας;  «Ναι, και από την κούραση. Το Φεβρουάριο, Μάρτιο θα κάνω το μονόλογο της "Σίρλεϊ Βαλεντάιν", με νέους συνεργάτες, δεν ξέρω ακόμη σε ποιο θέατρο. Ομως, στο παρελθόν έχω μπει πολλές φορές στο λούκι της σεζόν. Αλλες φορές παίρνω και απόσταση. Παίρνω απόσταση και είμαι και πανευτυχής». *Η Μίρκα τα έχει βρει, αλήθεια, με τον εαυτό της;  «Δεν πιστεύω ότι ένας ζων οργανισμός εν έτει 2000 τά, χει βρει με τον εαυτό του. Αυτό είναι μεγάλο ψέμα». *Οι «Εκκλησιάζουσες» θα παρουσιαστούν απόψε στο Μαρούσι, μεθαύριο στου Παπάγου κ.ο.κ. Οι παραστάσεις της θα ολοκληρωθούν την 1η Οκτωβρίου στο Ηρώδειο. 
