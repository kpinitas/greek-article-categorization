 Προς τις μεγάλες γαλλικές τράπεζες στρέφονται τώρα όσοι προσπαθούν να υλοποιήσουν το πανευρωπαϊκό χρηματιστήριο με συγχωνεύσεις χρηματαγορών, προκειμένου να αντιμετωπίσουν την επιθετική προσφορά της σουηδικής εταιρείας ΟΜ Gruppe για την εξαγορά του χρηματιστηρίου του Λονδίνου (LSE).
 Οπως ανέφερε η βρετανική εφημερίδα «Sunda yTelegraph» υψηλόβαθμα στελέχη του Euronext, του χρηματιστηρίου δηλαδή που θα δημιουργηθεί από τη συγχώνευση των χρηματαγορών του Aμστερνταμ, των Βρυξελλών και του Παρισιού, προχώρησαν σε συζητήσεις με τις διοικήσεις των γαλλικών τραπεζών Societe Generale και BNP Paribas, σε μια προσπάθεια να ανεβάσουν την τιμή του χρηματιστηρίου του Λονδίνου στο 1, 31 δισεκατομμύρια δολάρια, έναντι 1, 2 δισ. δολαρίων, που φέρεται διατεθειμένη να καταβάλει η ΟΜ Gruppe. 
 Μέχρι το τέλος Αυγούστου, στελέχη του Euronext υποστήριζαν ότι θα ολοκληρώσουν
πρώτα τις διαδικασίες ενοποίησης των τριών χρηματιστηρίων, πριν αναζητήσουν νέους συνεταίρους. Ωστόσο, η «Sunda yTelegraph» έγραψε χθες ότι το χρηματιστήριο του Μιλάνου έχει εκφράσει την πρόθεσή του να συμμετέχει στην προσπάθεια αυτή μαζί με το LSE του Λονδίνου και τη γερμανική Deutsche Boerse. Πηγές του χρηματιστηρίου του Μιλάνου έλεγαν επίσης ότι το ζήτημα της δημιουργίας μιας «υπερκεφαλαιαγοράς» σκοντάφτει στην επιθετική προσφορά της ΟΜ
Gruppe, που ελέγχει το χρηματιστήριο της Σουηδίας, προς το LSE.
 Για να διασώσει το ενδεχόμενο της συγχώνευσης των χρηματιστηρίων και τη δημιουργία του iX, η Deutsche Boerse έβαλε στο παιχνίδι και τα δύο μεγάλα χρηματιστήρια του Νότου, του Μιλάνου και της Μαδρίτης. Από την πλευρά του ο επικεφαλής της Borsa Italiana, Μάσιμο Καπουάνο επιβεβαίωσε τις συνομιλίες που ξεκίνησε με τους συναδέλφους του από το Λονδίνο, τη Φρανκφούρτη και τη Μαδρίτη
για το «πανευρωπαϊκό χρηματιστήριο», επιβεβαιώνοντας το ενδιαφέρον για το iX. Ωστόσο ο ίδιος αρνήθηκε να επιβεβαιώσει ότι η Deutsche Boerse προχώρησε σε συγκεκριμένη πρόταση προς το χρηματιστήριο του Μιλάνου.
 Τα σχέδια για το iX περιλαμβάνουν, εκτός των άλλων, και συνεργασία με το δείκτη Nasdaq. Σύμφωνα με τη «Sunda yTelegraph», θεωρεί ελκυστική την πιθανή συμφωνία με τον Nasdaq για τη χρηματαγορά του Λονδίνου κι εκτιμά ότι αρκετοί επενδυτές περιμένουν την επίσημη ανακοίνωση. Υπενθυμίζεται ότι το χρηματιστήριο του Λονδίνου αρνήθηκε την επιθετική προσφορά του σουηδικού κολοσσού ΟΜ Gruppe, που ελέγχει το χρηματιστήριο της Στοκχόλμης, και προχώρησε
με δική του πρωτοβουλία σε συζητήσεις με τη χρηματαγορά της Φρανκφούρτης, με προοπτική τη συγχώνευση. Οι επικεφαλής των δύο χρηματιστηρίων, Βερν Ζάιφεντ και Ντον Κρούισανκ δεσμεύτηκαν να περιορίσουν δραστικά το διασυνοριακό κόστος των συναλλαγών στο αυριανό ενιαίο χρηματιστήριο iX. 
