Μια λογοτεχνική ημερίδα, που κλείνει μια μέρα που ξεκίνησε με τρομοκρατική επίθεση, μήπως είναι περιττή και άστοχη πολυτέλεια; Μια ημερίδα για την ελληνική πεζογραφία μπροστά στο νέο αιώνα, που γίνεται σε ημέρες που μοιάζουν με τις χειρότερες του προηγούμενου, μήπως είναι παράταιρη και άχρηστη; 
 Κι όμως. Χθες το βράδυ, όλοι αυτοί που γέμισαν την αίθουσα εκδηλώσεων της «Ε» για να παρακολούθησουν μια ημερίδα με θέμα «Η ελληνική πεζογραφία μπροστά στο νέο αιώνα», ήξεραν ότι η λογοτεχνία ήταν και είναι η καλύτερη απάντηση. 
 Συγγραφείς, εκδότες, κριτικοί, δημοσιογράφοι έφτασαν στον 6ο όροφο της «Ε» καλεσμένοι από τη «Βιβλιοθήκη», το ειδικό ένθετο βιβλίου της «Ε», που κλείνοντας τα δύο χρόνια του αποφάσισε να τιμήσει την ελληνική πεζογραφία, διερευνώντας τις μελλοντικές προοπτικές της. Η απόσταση από τον Χριστόδουλο και τη 17 Ν, τα θέματα που κυριάρχησαν στα πηγαδάκια πριν ξεκινήσει η εκδήλωση, μέχρι τα κυρίαρχα χαρακτηριστικά της σύγχρονης ελληνικής πεζογραφίας, διανύθηκε με μεγάλη ταχύτητα. Και μέχρι αργά το βράδυ, οι ομιλίες 
και η συζήτηση κράτησαν το ενδιαφέρον όλων αμείωτο. 
 Την εκδήλωση άνοιξε ο διευθυντής της «Ε» Σεραφείμ Φυντανίδης, καλωσορίζοντας τους αξιόλογους λογοτέχνες που συμμετείχαν στα δύο στρογγυλά τραπέζια της ημερίδας, αλλά και αυτούς που περιόριζονταν στο ρόλο του ακροατή. Θύμισε τα «όπλα» που, σύμφωνα με τον Νίτσε, διαθέτει η ανθρωπότητα απέναντι «στην αθλιότητα της ζωής και τη βεβαιότητα του θανάτου»: τον αγώνα, τον έρωτα και την τέχνη. 
 «Ολες οι τέχνες και ανάμεσά τους η λογοτεχνία είναι οι πιο αρμόδιες να ερμηνεύσουν, να ακτινογραφήσουν, ακόμη και να καταγγείλουν όλα αυτά που γίνονται γύρω μας», είπε ο κ. Φυντανίδης.
 «Χαίρομαι που η "Ε", αν και μπήκε στο Xρηματιστήριο, δεν υπηρετεί μόνο τον κερδώο Ερμή, αλλά και τον Απόλλωνα», αστειεύτηκε και αναφέρθηκε όχι μόνο στη 
«Βιβλιοθήκη», αλλά σε όλα τα ειδικά ένθετα της εφημερίδας μας, τα «Ιστορικά», το «ΓΕΩ», τη «Μοντ Ντιπλοματίκ», τα «Θεματικά Αφιερώματα». 
 Ο Βαγγέλης Χατζηβασιλείου με τη σειρά του, εκπροσωπώντας τον υπεύθυνο έκδοσης της«Βιβλιοθήκης» αρχισυντάκτη της «Ε» Σήφη Πολυμίλη, αλλά και τη συντακτική επιτροπή (Κατερίνα Σχινά, Θανάσης Γιαλκέτσης, Νίκος Ντόκας, Βασίλης Καλαμαράς), τόνισε ότι το ένθετο βιβλίου της «Ε» θέλησε ευθύς εξ αρχής να είναι «ανοιχτό και να αντιμετωπίζει τα σύγχρονα λογοτεχνικά και ιδεολογικά ρεύματα με πολλαπλότητα φωνών».
 Με την ίδια ακριβώς λογική είχε σχεδιαστεί και η ημερίδα. Στο πρώτο στρογγυλό τραπέζι με θέμα «Από την πολιτική και την Ιστορία στην καθημερινότητα και την πολυμορφία», εισηγητές ήταν οι Θανάσης Βαλτινός, Γιώργης Γιατρομανωλάκης, Πέτρος Τατσόπουλος, Ελισάβετ Κοτζιά, Παντελής Μπουκάλας και Βαγγέλης Χατζηβασιλείου. 
 Στο δεύτερο στρογγυλό τραπέζι, με θέμα «Εντοπιότητα και κοσμοπολιτισμός: οι όροι του εξευρωπαϊσμού», εισηγητές ήταν οι Δημήτρης Νόλλας, Απόστολος Δοξιάδης, Μένης Κουμανταρέας, Ερση Σωτηρόπουλου, Φαίδων Ταμβακάκης, Δημοσθένης Κούρτοβικ και Αλέξης Ζήρας.
 Την ημερίδα παρακολούθησαν και συμμετείχαν και στη συζήτηση οι: Αλέξανδρος Αργυρίου, Δημήτρης Δασκαλόπουλος, Χρήστος Λάζος, Κατερίνα Αγγελάκη -Ρουκ, Κάτια Λεμπέση, Μάνια Καραϊτίδη, Νίκος Γκιώνης, Παναγιώτης Σοκόλης, Φίλιππος Δρακονταειδής, Χριστόφορος Λιοντάκης, Γιάννης Κιουρτσάκης, Βασίλης Ζιώγας, Παυλίνα Παμπούδη, Χάρης Βλαβιανός, Νίκος Παναγιωτόπουλος, Γιάννης Βαρβέρης, Γιώργος Μπράμος, Ανδρέας Μήτσου, Ηρακλής Παπαλέξης, Θωμάς Σκάσσης, Βασίλης Γκουρογιάννης, Βύρων Λεοντάρης, Ζέφη Δαράκη, Νίκος Δαββέτας, Μαρία Κυρτζάκη, Γιώργος-Ικαρος Μπαμπασάκης, Ντέιβιντ Κόνολι, Στέφανος Ροζάνης, Γιάννης Τζανετάκης, Ανδρέας Δεβετζής, Γιώργος Βέης, Αλκηστη Σουλογιάννη, Γιώργος Μανιώτης, Μάκης Πανώριος, Γιώργος Ξενάριος, Παντελής Καλιότσος, Χριστίνα Ντουνιά, Βερονίκη Δαλακούρα, Μισέλ Δημόπουλος, Mπέτυ Aρβανίτη, Δημήτρης Δημηρούλης, Kώστας Παπαγεωργίου, Aλέξης Σταμάτης κ.ά.
