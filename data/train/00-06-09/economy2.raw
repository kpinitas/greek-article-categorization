 Μέσω Internet ή τηλεφώνου θα μαθαίνουν, από τη Δευτέρα, οι φορολογούμενοι αν έχει εκκαθαριστεί η φορολογική τους δήλωση και αν έχουν χρεωστικό (πληρωμή), πιστωτικό (επιστροφή) ή μηδενικό υπόλοιπο.
 Η νέα υπηρεσία πληροφόρησης, που ανακοινώθηκε χθες από τον υφυπουργό Οικονομικών Απόστολο Φωτιάδη και το γενικό γραμματέα Πληροφοριών Παναγιώτη Γεωργιάδη, θα τεθεί σε λειτουργία από τις 6.00 το απόγευμα της Δευτέρας 12 Ιουνίου.
 * Internet. Οι χρήστες του Διαδικτύου θα μπαίνουν στη διεύθυνση http: //www.gsis.gov.gr της Γενικής Γραμματείας, όπου θα βρίσκουν την κατάλληλη 
φόρμα αναζήτησης. Σε αυτή θα εισάγουν τον Αριθμό Φορολογικού Μητρώου (ΑΦΜ) τους και θα βλέπουν αμέσως στην οθόνη του υπολογιστή την απάντηση: αν έχει γίνει η εκκαθάριση και τον πιθανό χρόνο παραλαβής του εκκαθαριστικού τους. 
 Επιπλέον, θα μαθαίνουν αν το εκκαθαριστικό είναι χρεωστικό ή πιστωτικό ή μηδενικό, χωρίς όμως να αναγράφεται το σχετικό ποσόν (λόγω ασφαλείας) για τις δύο πρώτες περιπτώσεις. Στην περίπτωση χρεωστικού σημειώματος θα αναγράφεται και η ημερομηνία καταβολής της πρώτης δόσης. Αν έχετε επιστροφή και είχατε αναγράψει αριθμό τραπεζικού λογαριασμού θα σας ενημερώνουν από πότε το ποσόν θα πιστωθεί στο λογαριασμό σας. Για επιστροφές, που απαιτείται έλεγχος από την 
Eφορία, θα σας ενημερώνουν ότι το αποτέλεσμα της εκκαθάρισης έχει σταλεί στην εφορία. Κι αν δεν έχει εκκαθαριστεί ακόμα η δήλωσή σας θα λαμβάνετε ένα μήνυμα 
 * ΟΤΕ. Μέσω ενός τηλεφωνικού αριθμού (τη Δευτέρα θα κοινοποιηθεί από τον ΟΤΕ στη ΓΓΠΣ) οι φορολογούμενοι που διαθέτουν συσκευές με τονικό σύστημα θα καλούν 
το νούμερο, κατόπιν θα πληκτρολογούν τον ΑΦΜ τους και θα ακούνε ένα φωνητικό μήνυμα (δεν θα παρεμβαίνει ανθρώπινος παράγοντας) ανάλογο με το μοντέλο πληροφόρησης μέσω Internet για την εκκαθάριση της φορολογικής τους δήλωσης.
 Την πρωτοπόρα αυτή υπηρεσία, όπως και όσες άλλες έχουν τεθεί σε λειτουργία μέχρι σήμερα ή θα τεθούν μέσα στο καλοκαίρι, θα φιλοξενηθούν φέτος σε ειδικό περίπτερο, που θα εγκαινιαστεί από τον υπουργό Εθνικής Οικονομίας και Οικονομικών Γιάννο Παπαντωνίου, στην είσοδο της Διεθνούς Εκθεσης Θεσσαλονίκης.
