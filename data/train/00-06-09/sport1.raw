 Το καμπανάκι χτύπησε για πρώτη φορά τον περασμένο Οκτώβριο, όταν ο Νίκος Οικονόμου δήλωνε στο «ΕΞΤΡΑ ΣΠΟΡ» ότι θα έπαιζε ακόμα και στον Ολυμπιακό, αν αποφάσιζε να γυρίσει στην Ελλάδα και δεν τον ήθελε ο Παναθηναϊκός! Από τότε προβάριζε τα κόκκινα.
 Το δεύτερο χτύπημα έφτασε στ' αφτιά μας όταν παράγοντας του Ολυμπιακού πήγε στην Ιταλία και, όπως γράψαμε την Τετάρτη, διαπραγματεύτηκε με την Κίντερ την εξαγορά του συμβολαίου που είχε μαζί της ο Νικόλας για έναν ακόμα χρόνο. Αυτή ήταν η κίνηση-ματ που δεν έκανε ο ΠΑΟΚ στο ίδιο διάστημα, που κι αυτός επιδίωκε τη μεταγραφή του Οικονόμου.
 Και, χθες το μεσημέρι, ήρθε η στιγμή να συναντήσει ο Οικονόμου τον πρόεδρο του Ολυμπιακού, Σωκράτη Κόκκαλη, στα γραφεία της Intrasoft, και να συμφωνήσει μαζί του για ένα τριετές συμβόλαιο, που θα κάνει πολλούς οπαδούς του Παναθηναϊκού να τον...μισήσουν! Αλλά δεν τον νοιάζει τον Νικόλα που στην Ελλάδα υπάρχουν ακόμα τέτοιες αντιλήψεις.
 Στο κάτω κάτω, είχε ρίξει πρώτα «γέφυρα» επανασύνδεσης με τον Παναθηναϊκό από τον προηγούμενο μήνα και ο Παύλος Γιαννακόπουλος δεν ενδιαφέρθηκε...
 Η μεταγραφή του 27χρονου διεθνή φόργουορντ δεν ανακοινώθηκε επισήμως από τον Ολυμπιακό, γι' αυτό και η είδηση δεν συνοδεύεται από δηλώσεις του παίκτη και του νέου αφεντικού του ή από τα χρήματα που θα εισπράξει στα τρία χρόνια που θα φοράει τα κόκκινα. Οσοι όμως ξέρουν τις λεπτομέρειες της συμφωνίας που επιτεύχθηκε χθες -και θα ανακοινωθεί σήμερα-, μιλούν για ένα «καθαρό» ποσόν 900 εκ. δρχ. Πέραν των 100 εκ. δρχ. που κατέληξαν στο ταμείο της Κίντερ.
 Οπως ξέρετε, όμως, το πάρε-δώσε του Ολυμπιακού με την Κίντερ δεν σταματάει εδώ. Μέχρι τη Δευτέρα περιμένουμε να μας ανακοινώσουν από τον Πειραιά και τη διαφαινόμενη απόκτηση του περίφημου Γάλλου πλέι μέικερ, Αντουάν Ριγκοντό, που παραδέχτηκε χθες ότι μιλάει επί μέρες με τον ελληνικό σύλλογο: «Χωρίς όμως να μπορώ να σας διαβεβαιώσω για την κατάληξη αυτών των επαφών. Ο μάνατζέρ μου ξέρει περισσότερα, γιατί αυτός είναι που μιλάει απ' ευθείας με τον Ολυμπιακό (σ.σ. σήμερα έρχεται στην Ελλάδα ο Κένι Γκραντ για τις τελικές συζητήσεις) ».
 Ο Ριγκοντό έχει συμβόλαιο με την Κίντερ για την επόμενη σεζόν, έχει όμως και αρκετά χρήματα λαμβάνειν από τους Ιταλούς τους τελευταίους μήνες. Ζήτησε, λοιπόν, να καλυφθεί η διαφορά από τον Ολυμπιακό και να τον αφήσουν να έρθει στην Ελλάδα, που είναι δεδομένη επιθυμία του.
 Πριν προχωρήσει στις πρώτες μεταγραφές του, ο Ολυμπιακός δεν ξέχασε να μας ανακοινώσει την αναβάθμιση του Ηλία Ζούρου σε πρώτο προπονητή της ομάδας του. «Με την τεχνική κατάρτισή του, το πάθος και το όραμά του για το μπάσκετ, την επαφή και την επικοινωνία με τους παίκτες, αλλά και τη στήριξη του κόσμου του Ολυμπιακού, είμαι σίγουρος ότι έχει μπροστά του μια λαμπρή καριέρα», ήταν τα λόγια που χρησιμοποίησε ο κ. Κόκκαλης, για να δικαιολογήσει την προσωπική επιλογή του στο θέμα αυτό. 
 Ο ίδιος ο 34χρονος τεχνικός, που πήγε πέρυσι στον Ολυμπιακό με απόφαση του Γιάννη Ιωαννίδη και τώρα παίρνει τη θέση του, ένιωσε κολακευμένος από όλα αυτά: «Ευχαριστώ πολύ τον κ. Κόκκαλη για τη μεγάλη τιμή που μου έκανε, αλλά και την εμπιστοσύνη που έδειξε στο πρόσωπό μου, αναθέτοντάς μου την τεχνική καθοδήγηση ενός τόσο ένδοξου και ιστορικού συλλόγου. Το μόνο που μπορώ να υποσχεθώ αυτή τη στιγμή είναι ότι, μαζί με τους συνεργάτες μου, θα δουλέψουμε σκληρά για να φέρουμε τον Ολυμπιακό στη θέση που του αξίζει».
