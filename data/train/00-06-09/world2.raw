 Τα επόμενα βήματα της Ευρωπαϊκής Ενωσης, ώστε να απαντηθούν αποτελεσματικά οι προκλήσεις που αντιμετωπίζει η ευρωπαϊκή εκπαίδευση από την κοινωνία των πληροφοριών και την ανάπτυξη της τεχνολογίας, σχεδιάζουν οι Ευρωπαίοι υπουργοί 
Παιδείας, οι οποίοι συναντώνται στο Λουξεμβούργο. Στο περιθώριο της διάσκεψης, 
ο Γάλλος υπουργός αναφέρθηκε στους στόχους της γαλλικής προεδρίας στην Ε.Ε. που αρχίζει την 1η Ιουλίου. 
 Οι «15» δεσμεύτηκαν να καταβάλουν προσπάθειες, ώστε να δοθεί αποτελεσματική απάντηση στις νέες προκλήσεις, κάτι που ξεκίνησε ήδη από τη Σύνοδο της Λισαβόνας το Μάρτιο, όταν η εκπαίδευση και η κατάρτιση εντάχθηκαν στους στρατηγικούς στόχους της Ε.Ε. Οι υπουργοί συμφώνησαν να συνεισφέρουν ώστε να διαμορφωθούν οι «κατευθυντήριες γραμμές για την απασχόληση» ώς το 2001 και η αρμόδια επίτροπος, Βίβιαν Ρέντινγκ, εξέφρασε την ευχή να δοθεί προτεραιότητα στην κατάρτιση. Η Κομισιόν μάλιστα -είπε- θα συντάξει έκθεση για την εκπαίδευση και την κατάρτιση ώς τη Σύνοδο της Στοκχόλμης το Μάρτιο του 2001. Οι «15» ενέκριναν επίσης ομόφωνα την πρωτοβουλία της Επιτροπής για την ένταξη των νέων τεχνολογιών στα σχολεία και τη χρήση του Διαδικτύου. Η Ε.Ε. θα συμμετάσχει επίσης στο ευρωπαϊκό έτος γλωσσών 2001, που οργανώνεται με πρωτοβουλία του Συμβουλίου της Ευρώπης και έχει προϋπολογισμό 8 εκατομμύρια ευρώ. 
 Ο υπουργός Παιδείας Πέτρος Ευθυμίου δήλωσε ότι το 2001 θα έχει ολοκληρωθεί στην Ελλάδα η σύνδεση των σχολικών μονάδων με το Διαδίκτυο. Ο κ. Ευθυμίου τόνισε, ωστόσο, ότι η εκπαίδευση δεν πρέπει να είναι μονοσήμαντη, αλλά οφείλει 
να διαφυλάσσει την κοινωνική συνοχή και να διασφαλίζει την αγωγή στην κοινωνική ευθύνη, τη δημοκρατική διαπαιδαγώγηση του νέου πολίτη και να καλλιεργεί τις αξίες ζωής και τον πολιτισμό. 
 Ο Γάλλος υπουργός Ζακ Λανγκ ανήγγειλε ότι η χώρα του θα δώσει βάρος στην «κινητικότητα» των μαθητών και των φοιτητών, η οποία θα επιτευχθεί μέσω προγραμμάτων εκπαιδευτικών ανταλλαγών. Εξέφρασε μάλιστα την ελπίδα να υιοθετηθεί συγκεκριμένο σχέδιο δράσης κατά τη Σύνοδο του Δεκεμβρίου, που θα γίνει στη Νίκαια. Προς αυτή την κατεύθυνση, η Γαλλία θα διοργανώσει άτυπη συνάντηση των υπουργών στις 11 Σεπτεμβρίου. Θα προηγηθεί επίσης της Συνόδου της Νίκαιας, πανευρωπαϊκό φοιτητικό συνέδριο. Στις 12 και 13 Σεπτεμβρίου, εξάλλου, θα γίνει σεμινάριο για τη διδαχή της Iστορίας στα σχολεία. 
