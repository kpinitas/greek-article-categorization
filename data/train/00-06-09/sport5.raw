 Η κάθοδος όχι των... μυρίων, αλλά του Αγγελου Αναστασιάδη από τη Θεσσαλονίκη στην Αθήνα, την επόμενη Δευτέρα και η επισημοποίηση της συνεργασίας του με τον Παναθηναϊκό (μεταδόθηκε και από το «Ρόιτερς»), αναμένεται ότι θα δρομολογήσει τις εξελίξεις και στα υπόλοιπα (μετά την απόκτηση Βλάοβιτς) μεταγραφικά ζητήματα.
 Το πλέον επίκαιρο μεταγραφικό θέμα για τους «πράσινους» μοιάζει να είναι αυτό του 23χρονου (γεννημένος στις 4 Απριλίου 1977) Πολωνού Πιότρ Βλόνταρτσικ, ο οποίος θεωρείται από τους πιο εξελίξιμους παίκτες στη χώρα του. Ο υψηλόσωμος (1, 86) και βασικός επιθετικός φέτος της Ρουχ Χορζόφ, της πρώην ομάδας του Κριστόφ Βαζέχα, αποτελεί έναν από τους βέβαιους μεταγραφικούς στόχους του Παναθηναϊκού και σύμφωνα με τις υπάρχουσες πληροφορίες, πρόκειται για ποδοσφαιριστή ιδιαίτερα καλό.
 Τόσο αυτός όσο και ένας ακόμη νεαρός Πολωνός επιθετικός (21 ετών, αγωνίζεται στην Κατοβίτσε που παίζει στη Β' κατηγορία Πολωνίας) έχουν παρακολουθηθεί από ανθρώπους του Παναθηναϊκού αρκετές φορές φέτος. Σύμφωνα με τις ίδιες πληροφορίες, τόσο ο Βλόνταρτσικ όσο και ο έταιρος Πολωνός, το όνομα του οποίου δεν έγινε γνωστό, αποτελούν, βάσει των εισηγήσεων που έχουν γίνει, αξιόπιστες λύσεις για τους «πράσινους» με δυνατότητες να προσφέρουν, όπως και οι Βαζέχα-Βάντσικ άλλωστε που δεν ήταν γνωστοί όταν ήρθαν στην Ελλάδα, περισσότερα απ' όσα ενδεχομένως να περιμένουν άπαντες.
***Ο Ζορζ Φίνιντι, ο ακραίος επιθετικός της ισπανικής Ρεάλ Μπέτις, η οποία φέτος υποβιβάστηκε, και τον οποίο οι «πράσινοι» είχαν βρει απέναντί τους όταν αυτός έπαιζε με τη φάνελα του Αγιαξ (1995-96), είναι μεταξύ των παικτών που πρότειναν μάνατζερ στον Παναθηναϊκό.
