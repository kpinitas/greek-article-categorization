Διεθνή πλειοδοτικό διαγωνισμό για την πώληση του δικαιώματος που έχει η Ελλάδα σε συγκεκριμένη δορυφορική τροχιά (39 μοίρες ανατολικά) ξεκινά το υπουργείο Μεταφορών-Επικοινωνιών, με στόχο τη δημιουργία του δορυφόρου Hellas Sat. Στόχος είναι να επιλεγεί η εταιρεία ή η κοινοπραξία, η οποία θα λάβει την άδεια να εκτοξεύσει δορυφόρο και να τον εκμεταλλευτεί εμπορικά. Η εταιρεία θα πληρώσει για να λάβει άδεια εκμετάλλευσης, να εκτοξεύσει το δορυφόρο (εκτιμώμενο κόστος 70 δισ. δρχ.) και να οργανώσει την παροχή υπηρεσιών. Ταυτόχρονα, θα έχει την υποχρέωση να παράσχει 4 από τους 32 αναμεταδότες του δορυφόρου για δωρεάν χρήση από κρατικές υπηρεσίες (Στρατός, υπουργείο Εξωτερικών κ.λπ.). 
 Οπως δήλωσαν ο υπουργός Μεταφορών Χρ. Βερελής και ο υφυπουργός Αλ. Βούλγαρης, η λειτουργία του δορυφόρου θα δώσει ώθηση στην ανάπτυξη νέων υπηρεσιών (τηλεπικοινωνίες, Ιντερνετ, ψηφιακή τηλεόραση, τηλεϊατρική) με μεγάλη χωρητικότητα και ταχύτητες. Ο Hellas Sat θα έχει τη δυνατότητα να καλύπτει γεωγραφικά όλη την Ελλάδα, τα Βαλκάνια και την ανατολική Μεσόγειο.
