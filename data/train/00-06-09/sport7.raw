 Eστω και με μεγάλη καθυστέρηση και ενώ το θέμα Γκέραρντ είχε αρχίσει να γίνεται σίριαλ στις πρώτες σελίδες των αθλητικών εφημερίδων, η ΠAE ΟΦH ανακοίνωσε χθες ότι ο Ολλανδός θα παραμείνει στον ΟΦH ως σκάουτερ, με την ιδιότητα ακριβώς που αυτός ήθελε και είχε προτείνει.
 Οπως τονίζει η επίσημη ανακοίνωση της ΠAE... «η διοίκηση εκτιμώντας την προσφορά του κ. Γκέραρντ στον ΟΦH, την εμπειρία και τις γνώσεις του γύρω από το ελληνικό και το παγκόσμιο ποδόσφαιρο, αποφάσισε να συνεχίσει τη συνεργασία του με την ομάδα μας. Ο κ. Γκέραρντ θα έχει την ιδιότητα του σκάουτερ, δηλαδή θα παρακολουθεί παίκτες και αντίπαλες ομάδες του ΟΦH, σύμφωνα και με τη δική του επιθυμία».
 Aπό την πλευρά του ο πρώην -πλέον- προπονητής σχολιάζοντας στην «E» τη νέα του συμφωνία με τον κρητικό σύλλογο τόνισε: 
 «Hθελα να μείνω στον ΟΦH και στην Kρήτη και έμεινα. Xαίρομαι που συμφωνήσαμε γιατί θεωρώ τον ΟΦH ομάδα μου και την Kρήτη δεύτερη πατρίδα μου. Πιστεύω ότι και αυτή η συνεργασία μας θα είναι το ίδιο καλή με την προηγούμενη. Ξέρω ότι οι ομάδες στην Eλλάδα δεν έχουν συνηθίσει να απασχολούν -επισήμως τουλάχιστον- σκάουτερ, στο εξωτερικό όμως αυτό το φαινόμενο είναι πολύ διαδεδομένο».
 Ο Ολλανδός τόνισε ακόμη: «Στην ουσία, σκάουτερ στον ΟΦH είμαι εδώ και 15 χρόνια, γιατί από την πρώτη μέρα μαζί με τον προπονητή έκανα και αυτή τη δουλειά. Δυστυχώς, λόγω φόρτου εργασίας, μου ξέφυγαν κάποιοι μεταγραφικοί στόχοι, γιατί δεν προλάβαινα να τους παρακολουθήσω όλους. Tώρα αυτό το πρόβλημα θα ξεπεραστεί γιατί έχω όσο χρόνο θέλω».
 Ο Γκέραρντ δεν θέλησε να σχολιάσει τα χθεσινά δημοσιεύματα που τον έγραφαν σκάουτερ του Παναθηναϊκού και περιορίστηκε να πει: 
 «Aπό το πρωί με έχουν τρελάνει οι δημοσιογράφοι. Tι να πω. Kαλύτερα να μην πω τίποτα».
 Tο θέμα Γκέραρντ είχε την κατάληξη που θα ήθελαν οι φίλοι του ΟΦH, δεν σημαίνει όμως το ίδιο και με τον Πέτρο Mαρινάκη που ετοιμάζεται να εγκαταλείψει, για δεύτερη φορά στην καριέρα του, το Hράκλειο. Στη χθεσινή συνάντησή του με τον K. Kαζανάκη φάνηκε η μεγάλη οικονομική διαφορά που χωρίζει τις δύο πλευρές στο θέμα της ανανέωσης του συμβολαίου του.
 Eπισήμως τίποτα δεν έγινε γνωστό, όμως σύμφωνα με πληροφορίες στα 35 εκατομμύρια που ζήτησε ο παίκτης ο Kαζανάκης αντιπρότεινε περίπου τα μισά. Ο Mαρινάκης υποσχέθηκε ότι θα απαντήσει μέχρι τη Δευτέρα, όμως ταυτόχρονα εξετάζει και άλλες προτάσεις από την Eλλάδα, την Kύπρο και από έναν ευρωπαϊκό σύλλογο.
