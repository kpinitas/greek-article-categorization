 Η Iεραρχία θα 'χει την ευθύνη οργάνωσης του συλλαλητηρίου της Θεσσαλονίκης. Το ξεκαθάρισε ο μητροπολίτης Αλεξανδρουπόλεως Ανθιμος, το ζήτησαν οι μητροπόλεις Μακεδονίας-Θράκης, το αποδέχτηκε ο μητροπολίτης Θεσσαλονίκης Παντελεήμων. Η οργάνωση ξεκίνησε χθες, υπό την προεδρία του Ανθιμου σε σύσκεψη, στην οποία μετείχαν οι πρωτοσύγκελοι των τριών μητροπόλεων Θεσσαλονίκης: Ιωάννης Τασιάς, Βαρνάβας Τύρης και Νικόδημος Κοράκης.
 «Δεν είμαστε επαγγελματίες του είδους, αλλά θα προσπαθήσουμε, με τη βοήθεια του Θεού, να αντιμετωπίσουμε τα οργανωτικά ζητήματα ενός τέτοιου συλλαλητηρίου», δήλωσε χθες στη Θεσσαλονίκη ο μητροπολίτης Ανθιμος, ο οποίος σήμερα θα προεδρεύσει σύσκεψης των πρωτοσύγκελων Μακεδονίας και Θράκης με αντικείμενο το συλλαλητήριο.
 Στο συλλαλητήριο δεν θα μιλήσουν πολιτικοί, αν και δηλώνουν, όπως οι βουλευτές 
A  και B  Θεσσαλονίκης της Ν.Δ., ότι θα μετάσχουν. Θα προλογίσει ως...Κυριάρχης μητροπολίτης ο μητροπολίτης Θεσσαλονίκης Παντελεήμων και θα μιλήσει ο αρχιεπίσκοπος Χριστόδουλος.
 Το συλλαλητήριο θα πραγματοποιηθεί στις 7 το απόγευμα της Τετάρτης στην πλατεία Αριστοτέλους της Θεσσαλονίκης και δεν είναι γνωστό αν θα ακολουθηθούν πρακτικές των πολιτικών συγκεντρώσεων -ηχητικές και φωτιστικές εγκαταστάσεις.
 Η απόφαση για την πλατεία Αριστοτέλους πάρθηκε χθες, αφού ξεπεράστηκαν οι όποιες αντιρρήσεις του μητροπολίτη Θεσσαλονίκης, ο οποίος επέμενε για σύναξη στον Αγιο Δημήτριο. Είχε αυτή τη θέση, όπως δηλωναν άνθρωποι του περιβάλλοντός 
του, γιατί πίστευε ότι έστω και την τελευταία στιγμή θα εκδηλωνόταν κάποια κίνηση κατευνασμού από την κυβέρνηση, η οποία δεν ήλθε, γι' αυτό και άλλαξε θέση
 Για το συλλαλητήριο, στο οποίο δηλώνουν συμμετοχή οι φοιτητές Θεολογικού Θεσσαλονίκης, γίνεται σήμερα στο Aγιον Ορος η σύναξη των αντιπροσώπων των μονών, η οποία θα αποφασίσει για την πραγματοποίηση «διπλής» την προσεχή Δευτέρα.
