Τίποτ' άλλο προλαβαίνει να του τύχει; Ο λόγος για τον Αρη, που είδε τη φετινή περίοδο, η οποία ξεκίνησε με τον καλύτερο δυνατό τρόπο για τους Θεσσαλονικείς, να τελειώνει με ό,τι χειρότερο...
 Μετά την άσχημη πορεία στο πρωτάθλημα και τον οριστικό αποκλεισμό από το κύπελλο UEFA της προσεχούς περιόδου, τα προβλήματα με τον προπονητή, τα επεισόδια των οπαδών του, που του στοίχισαν την τιμωρία του Χαριλάου για δύο αγωνιστικές και τόσα άλλα, χθες ήρθε άλλη μία «καμπάνα» του Αθλητικού Δικαστή για να... συμπληρώσει το κακό.
 Οι «κιτρινόμαυροι», λοιπόν, τιμωρήθηκαν με τέσσερις (4) αγωνιστικές αποκλεισμό της έδρας τους για τα όσα απαράδεκτα έκαναν οι οπαδοί του την περασμένη Κυριακή στον αγώνα με τον Ηρακλή (αυτός απαλλάχθηκε) στο Καυταντζόγλειο για τα μπαράζ της εξόδου στο UEFA.
 Κάτι που σημαίνει ότι ο Αρης θα υποχρεωθεί να εκτίσει την ποινή του αυτή στην προσεχή περίοδο. Ευτυχώς που υπάρχει και το Κύπελλο Ελλάδος για να φύγουν ορισμένες αγωνιστικές της ποινής τον Αύγουστο. Γιατί αν ήταν όλες στο πρωτάθλημα...
