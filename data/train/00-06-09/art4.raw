  Μια ακόμη ταινία του Μάικλ Γουίντερμποτομ, «Μαζί σου ή χωρίς εσένα», και μια έξυπνη κωμωδία «Ο μαφιόζος της διπλανής πόρτας» του Τζόναθαν Λιν προσφέρουν κάποια φρεσκάδα και άφθονο χιούμορ στο κινηματογραφικό πρόγραμμα της νέας εβδομάδας. Προβάλλονται, ακόμη, η περιπέτεια επιστημονικής φαντασίας «Πεδίο μάχης: Γη» του Ρότζερ Κρίστιαν και η κωμωδία «Φλίντστοουνς: Βίβα Ροκ Βέγκας» του Μπράιαν Λίβαντ. Για τους κινηματογραφόφιλους συστήνουμε το ειδικό αφιέρωμα 
σε 21 σημαντικές ταινίες (με την προβολή τριών διαφορετικών ταινιών καθημερινά) που παρουσιάζει ο κινηματογράφος Art Ecran 1, ανάμεσά τους και τις 
ταινίες «Το γλυκό πεπρωμένο» του Ατόμ Εγκογιάν, «Η γεύση του κερασιού» του Αμπάς Κιαροστάμι, «120 μέρες στα Σόδομα» του Παζολίνι, «Ο αταίριαστος» του Φράνσις Φορντ Κόπολα, «Simple Men» του Χαλ Χάρτλεϊ, «Μυστικά και ψέματα» του Μάικ Λι, κ.ά.
 *** Ενα ασυνήθιστο ερωτικό τρίγωνο στο σύγχρονο Μπέλφαστ σε μια ταινία δοσμένη 
 Ο Μάικλ Γουίντερμποτομ είναι τελικά ένας σκηνοθέτης που αισθάνεται καλύτερα σε χώρους οικείους, απλούς, όπου εκείνο που κυριαρχεί είναι η ατμόσφαιρα. Δεν έχει σημασία τόσο το ύφος, είτε αυτό είναι στιλιζαρισμένο («Το φιλί της πεταλούδας», «Τζουντ») είτε απλά ρεαλιστικό («Η χώρα των θαυμάτων»). Εκείνο που τον ενδιαφέρει είναι οι άνθρωποι, οι χαρακτήρες. Κι αυτό είναι το κύριο στοιχείο στη νέα του ταινία «Μαζί σου ή χωρίς εσένα», που πρωτοείδαμε στο περσινό φεστιβάλ της Βενετίας.
 Τα κύρια πρόσωπα είναι ένα ζευγάρι, η Ρόζι και ο Βίνσεντ, παντρεμένο εδώ και πέντε χρόνια, που προσπαθεί απεγνωσμένα ν' αποκτήσει παιδί. Ομως, ούτε η ειδική διατροφή ούτε το σεξ στις ειδικές γόνιμες μέρες δεν δίνουν το ποθητό αποτέλεσμα. Στο ερωτικό αυτό πρόβλημα θα προστεθεί κι ένα καινούργιο, όταν στην πόλη τους (βρισκόμαστε στο Μπέλφαστ) καταφθάνει ένας παλιός φίλος από τη Γαλλία, ο Μπενουά, τον οποίο η Ρόζι γνώριζε μόνο από την αλληλογραφία που είχε 
μαζί του στα φοιτητικά της χρόνια. Το ενδιαφέρον της Ρόζι για τον Μπενουά, όταν μάλιστα αυτός εγκαθίσταται στο σπίτι τους, προκαλεί τη ζήλια στον Βίνσεντ, που στρέφεται στην αγκαλιά ενός παλιού έρωτα. Το τι θα επακολουθήσει δεν θα το αποκαλύψουμε, μια και είναι μία από τις εκπλήξεις της ταινίας.
 Οπως ανέφερα, ο Γουίντερμποτομ στρέφεται εδώ σ' ένα καθαρά ρεαλιστικός στιλ, καταγράφοντας με μικρές, γεμάτες φρεσκάδα, πινελιές την ατμόσφαιρα του Μπέλφαστ αλλά και τη σχέση ανάμεσα στα τρία πρόσωπα (και στη συνέχεια την άλλη 
γυναίκα). Πάντα με ειλικρίνεια και χιούμορ, με άνετο, σωστό ρυθμό και πετυχημένη μουσική υπόκρουση. Πάνω όμως απ' όλα, η ταινία του προσφέρει θαυμάσιες ερμηνείες. Τόσο από τους δυο άντρες (ιδιαίτερα τον Εκελστον) ειδικότερα όμως από τις δυο γυναίκες: μια θαυμάσια Ντέρβλα Κέργουαν που δίνει τη Ρόζι με πάθος και δύναμη και μια ελκυστική Τζούλι Γκρέιαμ, που δίνει την Κάθι με ξεχωριστή πειστικότητα.
 The Whole Nine Yards. ΗΠΑ, 2000. Σκηνοθεσία: Τζόνθαν Λιν. Σενάριο: Μίτσελ Κάπνερ. Ηθοποιοί: Μπρους Γουίλις, Μάθιου Πέρι, Ροζάνα Αρκέτ, Αμάντα Πιτ, Μάικλ 
Κλαρκ Ντάνκαν, Νατάσα Χένστριτζ, Κέβιν Πόλακ. Διάρκεια: 101 λεπτά.
 ** Ενας φιλήσυχος οδοντογιατρός μπλέκει με μαφιόζους σε μια απολαυστική κωμωδία που στηρίζεται στο καλό σενάριο και τις ερμηνείες της.
 Μια καλή κωμωδία είναι ό,τι πρέπει αυτή την περίοδο. Και ο Τζόναθαν Λιν κατάφερε να τη φτιάξει, χάρη σε δυο βασικά λόγους: γιατί είχε ένα καλό, με έξυπνους, συχνά απολαυστικούς, διάλογους και γιατί είχε μερικούς καλούς ηθοποιούς. Η ιστορία αναφέρεται σ' ένα καλοκάγαθο οδοντογιατρό, τον Οζ (Μάθιου 
Πέρι), που ζει με τη γαλλικής καταγωγής στρίγγλα γυναίκα του, Σόφι (η Ροζάνα Αρκέτ που κάπως το παρακάνει με τη γαλλική προφορά της) σ' ένα προάστιο του Μοντρεάλ. Τα πράγματα αρχίζουν να φουντώνουν όταν δίπλα τους έρχεται να μείνει 
ο Τζίμης ο «Τουλίπας» (ένας πολύ καλός πρέπει να πω Μπρους Γουίλις), πρώην μαφιόζος που είχε καρφώσει το αφεντικό του και τώρα κρύβεται. Η Σόφι πείθει τον Οζ να πάει στο Σικάγο και να καταδώσει τον Τζίμη στο πρώην αφεντικό του, Γκόγκολακ (Κέβιν Πόλακ) για να εισπράξουν την αμοιβή, ενώ ταυτόχρονα η ίδια σχεδιάζει να εξοντώσει το σύζυγο και να πάρει την ασφάλειά του. Αυτή είναι μόνο η αρχή. Το πώς ο Οζ μπλέκει με τον Γκόγκολακ και το μαύρο μπράβο του, Φράνκι (ο γνωστός μας από το «Πράσινο μίλι» Μάικλ Κλαρ Ντάνκαν) και πώς όλοι καταφθάνουν στο Μοντρεάλ, με όλους να προσπαθούν να σκοτώσουν ο ένας τον άλλο, 
θα το δείτε (και θα το απολαύσετε) στην οθόνη.
 Η ταινία προσφέρει πολλά απρόοπτα και ανατροπές στην πλοκή, έστω κι αν ορισμένα απ' αυτά τα έχουμε ξαναδεί (η ταινία σ' ένα μεγάλο μέρος της σίγουρα πρέπει να οφείλεται στην επιτυχία του «Ανάλυσέ το»). Πλάι στα κωμικά επεισόδια, ο Λιν προσπαθεί, και μέχρι ένα βαθμό καταφέρνει, να συνθέσει ενδιαφέροντες χαρακτήρες: παράδειγμα, ο συμπαθητικός μαφιόζος εκτελεστής του Γουίλις, ιδιαίτερα όμως οι τρεις γυναίκες, με καλύτερη την Αμάντα Πιτ, που κυριολεκτικά κλέβει την παράσταση, στο ρόλο της Τζιλ, βοηθού του οδοντογιατρού, που θέλει να γίνει εκτελεστής δολοφόνος - οι σκηνές της με τον Γουίλις κι αργότερα όταν τον βοηθά είναι από τις καλύτερες της ταινίας. Μια ηθοποιός με προσωπικότητα που αξίζει να παρακολουθήσουμε την καριέρα της.
 Battlefield Earth. ΗΠΑ, 2000. Σκηνοθεσία: Ρότζερ Κρίστιαν. Σενάριο: Κόρι Μάντελ, Τζέι Ντι Σαπίρο, από βιβλίο του Ρον Χάμπαρντ. Ηθοποιοί: Τζον Τραβόλτα, 
Μπάρι Πέπερ, Φόρεστ Γουίτακερ, Κιμ Κόουτς. Διάρκεια: 117 λεπτά.
 * Στη Γη το 3.000 μ.Χ., οι άνθρωποι, δούλοι μιας κυρίαρχης φυλής εξωγήινων, αγωνίζονται για την επιβίωσή τους σε μια δυστυχώς μέτρια περιπέτεια επιστημονικής φαντασίας.
 Η  επιστημονική φαντασία είναι τελευταία και πάλιν της μόδας. Αυτή τη μόδα προσπάθησε να εκμεταλλευτεί ο Τζον Τραβόλτα, πρωταγωνιστής και παραγωγός αυτής 
της ταινίας, παίρνοντας ένα βιβλίο του ιδρυτή της σαϊεντολογίας, Ρον Χάμπαρντ (στο οποίο, πάντως, δεν υπάρχει ίχνος της φιλοσοφίας του), και μεταφέροντάς το 
στην οθόνη. Η ιστορία είναι πιο κοντά σε μια όπερα του Διαστήματος, χωρίς όμως 
τη φαντασία και την ευρηματικότητα των καλύτερων ταινιών του είδους.
 Βρισκόμαστε στο έτος 3.000 μ.Χ., όταν η ανθρωπότητα, σκλαβωμένη και μίζερη, ζώντας σε πρωτόγονες σχεδόν συνθήκες, κυβερνάται από μια αδίστακτη εξωγήινη φυλή, τους Σάικλος, που χρησιμοποιούν τους ανθρώπους ως εργάτες στα χρυσωρυχεία. Η ιστορία στρέφεται γύρω από τις προσπάθειες ενός γενναίου ανθρώπου, του Γκούντμποϊ Τάιλερ (Μπάρι Πέπερ) να σώσει την ανθρωπότητα από τους Σάικλος και ιδιαίτερα τον αρχηγό Ασφαλείας των Σάικλος, Τερλ (ένας μεταμφιεσμένος, δύσκολα αναγνωρίσιμος, Τζον Τραβόλτα) και τον βοηθό του Κερ (Φόρεστ Γουίτακερ), δυο σατανικούς εξωγήινους που στόχο τους έχουν όχι μόνο να 
εξοντώσουν την ανθρωπότητα αλλά και να κλέψουν τους δικούς τους, παίρνοντας για τον εαυτό τους το χρυσάφι.
 Η ταινία εστιάζεται στα ειδικά εφέ (το μόνο σχετικά ικανοποιητικό στοιχείο) και την περιπέτεια που ο Ρότζερ Κρίστιαν (παλιός βοηθός του Τζορτζ Λούκας) σκηνοθετεί χωρίς καμιά ιδιαίτερη φαντασία, με ένα ρυθμό θα έλεγα αδιάφορο, με μάχες στο στιλ των βίντεο-γκέιμ και με τους ηθοποιούς να περιορίζονται σε μια εντελώς εξωτερική απόδοση των χάρτινων βασικά ρόλων τους.
 Τhe Flintstones in Viva Rock Vegas. ΗΠΑ, 2000. Σκηνοθεσία: Μπράιαν Λίβαντ. Σενάριο: Ντέμπορα Κάπλαν, Χάρι Ελφοντ, Τζιμ Κας, Τζακ Επς Τζούνιορ. Ηθοποιοί: Μαρκ Αντί, Στίβεν Μπόλντουιν, Κρίστεν Τζόνστον, Τζόαν Κόλινς. 
 Οι νεολιθικοί Φλίντστοουνς επιστρέφουν σε μια χωρίς χιούμορ ή φαντασία ρομαντική κωμωδία.
 Το 1994 είχαμε τη μεταφορά στη μεγάλη οθόνη μιας τηλεοπτικής σειράς κινουμένων σχεδίων, γύρω από δυο νεολιθικά ζευγάρια, τον Φρεντ και τη Βίλμα Φλίντστοουν, από τη μια, και τον Μπάρνι και την Μπέτι Ραμπλ, από την άλλη. Η εμπορική επιτυχία της ταινίας οδήγησε σήμερα τους παραγωγούς της στη δημιουργία μιας άλλης ταινίας, είδος «prequel», που παρουσιάζει τη συνάντηση και τον έρωτα των 
 Είχα την ευκαιρία να παρακολουθήσω αρκετά από τα τηλεοπτικά καρτούν της σειράς 
και πρέπει να πω ότι πρόσφεραν και έξυπνα γκαγκ και χιούμορ. Δυστυχώς, το πέρασμά τους σε ζωντανά πρόσωπα έχει χάσει όλη τη φρεσκάδα και την ομορφιά των 
πρωτοτύπων. Αποτέλεσμα, γκαγκ χοντροκομμένα και καταστάσεις που στηρίζονται στο πιο κοινότοπο σλάπστικ. Κρίμα! 
