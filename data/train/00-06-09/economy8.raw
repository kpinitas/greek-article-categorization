 Μια ημέρα μετά την απόφαση του δικαστή Τόμας Πένφιλντ Τζάκσον να διασπάσει τη Microsoft σε δύο ξεχωριστές εταιρείες και να επιβάλει άμεσα περιορισμούς στις δραστηριότητές της, ο διευθύνων σύμβουλός της Στιβ Μπάλμερ δήλωσε πανέτοιμος για «νέους αγώνες» προκειμένου να την ανατρέψει στο Εφετείο.
 Ο Στιβ Μπάλμερ δήλωσε χθες από το Ρότερνταμ ότι η διάσπαση της Microsoft θα έχει αρνητικές επιδράσεις για τους καταναλωτές καθώς σημαίνει υψηλότερες τιμές, λιγότερες επιλογές και καινοτομίες γι' αυτούς. Από την πλευρά του ο επικεφαλής των αντιμονοπωλιακών δυνάμεων του αμερικανικού υπουργείου Δικαιοσύνης Τζόελ Κλάιν, που προτίθεται να ζητήσει από το δικαστήριο την εκδίκαση της επικείμενης έφεσης της Microsoft απ' ευθείας από το Ανώτατο Δικαστήριο των ΗΠΑ, σε χθεσινή κοινή συνέντευξη Tύπου που παραχώρησε από κοινού με την υπουργό Δικαιοσύνης των ΗΠΑ Ζανέτ Ρένο, φάνηκε να βάζει νερό στο 
κρασί του καθώς είπε ότι η κυβέρνηση είναι έτοιμη να διαπραγματευτεί με τη Microsoft εφόσον κάτι τέτοιο θα είχε νόημα. 
 Εν τω μεταξύ, η απόφαση Τζάκσον έχει προκαλέσει έντονη φιλολογία μεταξύ διακεκριμένων Aμερικανών νομικών καθώς και αρκετών αναλυτών του κλάδου της πληροφορικής. 
 Ο επιφανής καθηγητής του Πανεπιστημίου της Αϊόβα Χερμπ Χόβενκαμπ, το βιβλίο του οποίου «Αντιμονοπωλιακή Νομοθεσία» επικαλέστηκαν κατά τη διάρκεια της δίκης και οι δύο αντίδικοι, υποστήριξε ότι η επιχειρηματολογία της κυβέρνησης ήταν πολύ καλή δουλειά όπως και ότι δεν υπάρχουν μεγάλα περιθώρια επιτυχίας στην έφεση της εταιρείας. Από την άλλη πλευρά, αρκετοί αναλυτές του κλάδου αναρωτιούνται κατά πόσον η παραπάνω απόφαση εγγυάται ενίσχυση του ανταγωνισμού 
στο βαθμό που το 85% των ηλεκτρονικών υπολογιστών χρησιμοποιεί το λειτουργικό σύστημα των Windows και αρκετοί είναι εκείνοι που φοβούνται ότι με την απόφαση 
αυτή ενδέχεται να δημιουργηθούν δύο μονοπώλια στη θέση του ενός. 
 Επιπλέον καθώς η Microsoft, σύμφωνα με την απόφαση του δικαστηρίου δεν θα μπορεί να πωλεί τα Windows στους κατασκευαστές Η/Υ σε μειωμένη τιμή, προκειμένου να αχρηστεύσει τους ανταγωνιστές της, αρκετοί είναι εκείνοι που αναμένουν ότι οι τιμές τους αρχικά θα αυξηθούν. 
