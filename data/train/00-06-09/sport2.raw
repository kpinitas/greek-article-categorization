Την «απώλεια» του Νίκου Οικονόμου, που τον είχε ως ένα εκ των κορυφαίων μεταγραφικών στόχων του (παρ' όλο που θα υπήρχε κάποιο πρόβλημα στη συνύπαρξή του με τον Γιαννούλη, λόγω των κακών σχέσεων που έχουν από παλιά οι δύο αθλητές), ο ΠΑΟΚ την αντιμετώπισε με ψυχραιμία.
 Ο «δικέφαλος» ταρακουνήθηκε μόλις πληροφορήθηκε χθες ότι χάνει έναν ακόμα παίκτη που ζητούσε επίμονα ο Κώστας Φλεβαράκης, τον Στόγιαν Βράνκοβιτς! «Αισθάνομαι πολύ γερασμένος για να επιστρέψω στο ιδιαίτερα ψυχοφθόρο ελληνικό πρωτάθλημα, γι' αυτό λοιπόν και δεν πρόκειται να αποδεχθώ την πρόταση που έχω από τον ΠΑΟΚ. Αποφάσισα να συνεχίσω την καριέρα μου στην πατρίδα μου», δήλωσε ο Κροάτης σέντερ στον Τύπο, κόβοντας για τα καλά τη φόρα του ΠΑΟΚ. 
 Θέλοντας και μη, ο «δικέφαλος» στρέφει το ενδιαφέρον του στον Λευκορώσο, Βαλερί Νταϊνέκο, που θα μπορεί να παίζει σαν «κοινοτικός» στο Πρωτάθλημα της Α1 αν γίνουν πραγματικότητα αυτά που περιμένει ο Παύλος Γιαννακόπουλος, μετά τη συνάντησή του με τον υφυπουργό Αθλητισμού, Γ. Φλωρίδη. «Του ζήτησα», είπε ο μεγαλομέτοχος του Παναθηναϊκού, «να εκδώσει το συντομότερο τη μεταγραφική εγκύκλιο, για να μπορέσουμε όλες οι ομάδες να κάνουμε τις μεταγραφές μας από το εξωτερικό, και μου υποσχέθηκε ότι θα βοηθήσει, πέραν των άλλων, να εφαρμοστεί πλήρως και στη χώρα μας η νομοθεσία της Ευρωπαϊκής Ενωσης».
 Με άλλα λόγια, ο κ. Γιαννακόπουλος μας προειδοποίησε ότι δεν θα περάσει η πρόταση της ΕΟΚ για περιορισμό των κοινοτικών παικτών στη χώρα μας, ενώ περιμένει να ισχύσει από εφέτος και η ελεύθερη μετακίνηση των αθλητών που προέρχονται από χώρες εκτός Ευρωπαϊκής Ενωσης. Το σίγουρο είναι ότι ο κ. Φλωρίδης αποφάσισε να γίνονται μεταγραφές σε ομάδες της Α1 και Α2 μέχρι 48 ώρες πριν από τη διεξαγωγή του πρώτου αγώνα Κυπέλλου Ελλάδας με συμμετοχή ομάδων από αυτές τις δύο κατηγορίες.
 - Το Κλίβελαντ απέσυρε χθες το ενδιαφέρον του για τον Ιάκωβο Τσακαλίδη επειδή, όπως δήλωσε ο τζένεραλ μάνατζερς των Καβς, Τζον Πάξον, «κρίνεται ασύμφορο, ύστερα από την ενημέρωσή μας από την FIBA, το συμβόλαιο που έχει ο παίκτης με την ΑΕΚ! Ο Τσακαλίδης μπορεί να επιλεγεί εφέτος στο ντραφτ αλλά χρειάζεται σκληρή δικαστική μάχη για να τον εντάξει από τώρα μια ομάδα του ΝΒΑ στη σύνθεσή της, και δεν νομίζουμε ότι υπάρχει ομάδα που θα μπει σε αυτή τη διαδικασία. Το δε Κλίβελαντ δεν μπορεί να περιμένει 3 και 4 χρόνια για να μείνει ελεύθερος ο παίκτης». 
 Ο Τσακαλίδης πάντως συνεχίζει τις επαφές του με άλλες ομάδες του ΝΒΑ (Ορλάντο, Σικάγο, Πόρτλαντ), οι δε ατζέντηδές του εξακολουθούν να αμφισβητούν τη δέσμευσή του με την ΑΕΚ.
 - Πρόταση στο Ηράκλειο για την απόκτηση του Χρήστου Χαρίση έκανε ο Ολυμπιακός, ενώ η ΑΕΚ εκδήλωσε ενδιαφέρον για τον Μίκαελ Κοχ.
