 αν κεραυνός έπεσε χθες το πρωί στα κυβερνητικά γραφεία η είδηση της δολοφονικής επίθεσης εναντίον του στρατιωτικού ακολούθου της βρετανικής πρεσβείας στην Αθήνα.
 Και όταν διαψεύστηκαν οι λίγες ελπίδες να μην είναι ενέργεια της «17 Νοέμβρη» άρχισαν να τίθενται αμείλικτα ερωτήματα κυρίως για το χρόνο που έγινε το χτύπημα.
 Αν και ο κυβερνητικός εκπρόσωπος αρνήθηκε να υιοθετήσει τη θεωρία ότι ξένα κέντρα αποφάσεων απεργάζονται σχέδια εναντίον της χώρας μας, αρμόδιοι παράγοντες επισήμαναν ότι το χθεσινό τρομοκρατικό χτύπημα έγινε: 
 Λίγες μόλις μέρες μετά τη δημοσίευση της έκθεσης επιτροπής του αμερικανικού Κογκρέσου, η οποία κατέταξε την Ελλάδα στο επίπεδο χωρών όπως το Πακιστάν και έκανε λόγο για επιβολή κυρώσεων.
 Σε μια περίοδο που εντείνονται οι πιέσεις των Αμερικανών για υπογραφή συμφωνίας αστυνομικής συνεργασίας και τίθεται πάλι θέμα αλλαγής επί το αυταρχικότερον της νομοθεσίας.
 Σε μία στιγμή που οι Αμερικανοί διεκδικούν το πακέτο που έχει σχέση με την ασφάλεια των Ολυμπιακών Αγώνων (το διεκδικεί και το Ισραήλ) και ήδη ακούγονται 
φωνές για το πόσο η Ελλάδα είναι ικανή να εγγυηθεί την ασφάλεια των Αγώνων. Ομως, η κυβέρνηση απέρριψε αυτές τις αιτιάσεις και ο Δ. Ρέππας υπενθύμισε με νόημα ότι προβλήματα ασφάλειας είχαν και οι Ολυμπιακοί Αγώνες που έγιναν το 1996 στην Ατλάντα των ΗΠΑ.
 Στην Αθήνα προκάλεσε οργή ο ισχυρισμός του πρώην αργηγού του CIA Τζέιμς Γούλσεϊ ότι άτομα της ελληνικής κυβέρνησης γνωρίζουν ορισμένα μέλη της «17 Νοέμβρη». Η κυβέρνηση αντέδρασε αμέσως και, όπως είπε ο κ. Ρέππας, θα ζητήσει από τις αμερικάνικες αρχές, μέσω της διαδικασίας της δικαστικής συνδρομής, να κληθεί να καταθέσει ο κ. Γούλσεϊ όσα ισχυρίζεται ότι γνωρίζει. Αρμόδιες κυβερνητικές πηγές χαρακτήρισαν όσα είπε ο πρώην αρχηγός της αμερικανικής μυστικής υπηρεσίας «γελοία μυθεύματα» και τα απέδιδαν σε «προφανείς σκοπιμότητες». Και πρόσθεσαν ότι οι Αμερικανοί είναι ουσιαστικά ενήμεροι για όλα τα στοιχεία των ελληνικών αρχών, οι ίδιοι έχουν συμμετάσχει στις έρευνες, αλλά κι αυτοί δεν κατάφεραν τίποτα.
 Ο πρωθυπουργός εξέφρασε τον αποτροπιασμό του για τη δολοφονία και επισήμανε ότι συνέβη «σε μια στιγμή επιτυχούς πορείας της Eλλάδας σε όλους τους τομείς, σε μια στιγμή αυξημένου κύρους που έχει η χώρα διεθνώς». Ο κ. Σημίτης διαβεβαίωσε ότι η κυβέρνηση «θα προασπίσει με όλα τα μέσα την ομαλή πορεία του 
τόπου και την ασφάλεια της ζωής των πολιτών». Και τόνισε ότι στόχος τέτοιων ενεργειών είναι «να αμαυρωθεί η εικόνα μιας Ελλάδας σύγχρονης, ειρηνικής και δημοκρατικής».
 Ο πρωθυπουργός επικοινώνησε με το Βρετανό ομόλογό του Τόνι Μπλερ, τον ενημέρωσε και του εξέφρασε τον αποτροπιασμό του για τη δολοφονία του στρατιωτικού ακολούθου της Βρετανίας. Αρμόδιες κυβερνητικές πηγές έλεγαν ότι ο 
 Μετά την ενημέρωση που έκανε στον πρωθυπουργό, ο υπουργός Δημόσιας Tάξης Μιχ. Χρυσοχοΐδης, αφού εξέφρασε τον αποτροπιασμό του, περιορίστηκε να δηλώσει ότι αυτή η ενέργεια «βλάπτει τα συμφέροντα της χώρας».
 Ο Θ. Πάγκαλος συμφώνησε με την παρατήρηση δημοσιογράφου ότι το χτύπημα έγινε σε στιγμή που οι Αμερικανοί πίεζαν σε θέματα τρομοκρατίας και εν όψει Ολυμπιακών Αγώνων. «Πράγματι υπάρχει μεγάλη σύμπτωση», είπε ο κ. Πάγκαλος, αλλά πρόσθεσε ότι δεν του αρέσουν «οι θεωρίες γύρω από συνωμοσίες».
 Ο κ. Λαλιώτης είπε ότι έχει σημασία η στιγμή που συνέβη αυτή η τρομοκρατική επίθεση και πρόσθεσε ότι «δεν ξέρει κανείς γιατί επιλέγεται κάθε φορά η στιγμή 
και το πρόσωπο και σε ποια σκοπιμότητα εντάσσεται».
 Ο πρώην υπουργός Δημ. Τάξης Στ. Παπαθεμελής είπε ότι για να αντιμετωπιστεί η τρομοκρατία, πρέπει η πολιτική να έχει συνέχεια και συνέπεια. «Δεν μπορεί -είπε- ο υπουργός Δημοσίων Εργων να μένει οκτώ χρόνια στο υπουργείο και ο υπουργός Δημόσιας Τάξης να αλλάζει συχνά. Επίσης, αυτή η πολιτική πρέπει να αναχθεί σε εθνική προτεραιότητα».
 Ο επίσης πρώην υπουργός Δ. Τάξης Κ. Γείτονας επισήμανε ότι η Eλλάδα συνεργάζεται με τις ΗΠΑ στο θέμα της τρομοκρατίας, αλλά αυτή η συνεργασία δεν έχει προσφέρει ουσιαστικά στοιχεία.
Tο «αγκάθι» των εκθέσεων και η συνέντευξη αρχηγού της CIA
 Με μια φράση, που ερμηνεύεται με διάφορους τρόπους, «μη απόλυτη συνεργασία», η Αμερικανική Εθνική Επιτροπή για την τρομοκρατία επιχείρησε να κατατάξει την Ελλάδα μαζί με το Πακιστάν μεταξύ των κρατών, που όχι μόνο δεν κάνουν σημαντικά βήματα για την αντιμετώπιση της τρομοκρατίας, αλλά την υποθάλπουν. 
 Ηταν η έκθεση της επιτροπής, με σκληρούς χαρακτηρισμούς για την Ελλάδα, όπως «ενοχλητικά παθητική στην αντιμετώπιση τρομοκρατικών ενεργειών», ενώ τόσο για την Ελλάδα όσο και για το Πακιστάν αναφέρει ότι «δεν συνεργάζονται απολύτως με 
τις ΗΠΑ για την πάταξη της τρομοκρατίας». Σημειώνει επίσης «ότι από το 1975 έχουν γίνει 146 τρομοκρατικές επιθέσεις κατά αμερικανικών συμφερόντων στην Ελλάδα και μόνο μία υπόθεση έχει διαλευκανθεί, ενώ δεν υπάρχουν ενδείξεις για ουσιαστικές έρευνες στις εναπομείνασες υποθέσεις». 
 Οσον αφορά την επίμαχη φράση «μη απόλυτη συνεργασία» η έκθεση της επιτροπής του Κογκρέσου, που φτιάχτηκε πριν από δύο χρόνια, μετά τις επιθέσεις σε αμερικανικές πρεσβείες στην ανατολική Αφρική, αναφέρει ότι ο σχετικός νόμος εξουσιοδοτεί τον πρόεδρο της επιτροπής να χαρακτηρίζει μία χώρα «μη πλήρως συνεργαζόμενη». Ενοείται βέβαια ότι στην κατηγορία αυτή εντάσσονται χώρες που δεν εναρμονίζουν τις αντιτρομοκρατικές τακτικές του με αυτή των ΗΠΑ. Μέχρι τώρα, πάντως, μόνο το Αφγανιστάν έχει χαρακτηριστεί ως τέτοια χώρα.
 Ουσιαστικά με την έκθεση αυτή η επιτροπή του Κογκρέσου, που σημειωτέον προκάλεσε τη διαφοροποίηση της Αμερικανίδας υπουργού Εξωτερικών, Mάντλεν Ολμπράιτ, καθώς και του Αμερικανού πρέσβη στην Αθήνα Νίκολας Μπερνς, απευθύνεται σαφώς προς τις δύο χώρες, Ελλάδα και Πακιστάν, προειδοποιώντας ότι 
ενδέχεται να ενταχθούν στην κατηγορία αυτήν. Η επόμενη, και πιο σκληρή, κατηγορία είναι αυτή των κρατών που, κατά την πολιτική των ΗΠΑ, υποστηρίζουν επίσημα την τρομοκρατία, όπως το Ιράν, το Ιράκ, η Λιβύη, η Συρία, το Σουδάν, η Β. Κορέα και η Κούβα. Η επιτροπή ανέφερε επίσης στην έκθεσή της ότι πρέπει να υποβληθούν κυρώσεις στις χώρες που δεν συνεργάζονται πλήρως με τις ΗΠΑ, όπως, για παράδειγμα, ο αποκλεισμός τους από το πρόγραμμα κατάργησης της χορήγησης βίζας για ταξίδι στις ΗΠΑ διάρκειας μικρότερης των 90 ημερών. Στο πρόγραμμα αυτό είναι υποψήφια για ένταξη και η Ελλάδα.
 Η έκθεση της επιτροπής του Κογκρέσου έναν μήνα μετά από αυτήν του Στέιτ Ντιπάρτμεντ, τοποθετεί την Ελλάδα στην πρώτη θέση στην τρομοκρατία στην Ευρώπη 
και τη δεύτερη σε παγκόσμιο επίπεδο, μετά την Κολομβία. Eίχε προκαλέσει την αντίδραση του υπουργού Εξωτερικών Γιώργου Παπανδρέου, ο οποίος τη χαρακτήρισε «υπερβολική και άδικη», διότι δεν δινόταν «αντικειμενική εικόνα των πράξεων και των επιτυχιών μας». Οι Αμερικανοί δεν φείδονταν σε χαρακτηρισμούς και κατηγόρησαν απ' ευθείας την ελληνική κυβέρνηση για ολιγωρία στην αντιτρομοκρατική πολιτική. 
 Kαραμανλής:  Nα πάρουμε εκείνες τις αποφάσεις   που χρόνια  υποδεικνύουμε
 Ο  Κώστας Καραμανλής εμμέσως και ο Κωνσταντίνος Μητσοτάκης αμέσως ζήτησαν χθες την αλλαγή του νόμου για την καταπολέμηση της τρομοκρατίας κι επέκριναν την κυβέρνηση γιατί δεν το έχει κάνει μέχρι τώρα.
 Ο πρόεδρος της Ν.Δ. επισκέφθηκε το νοσοκομείο, όπου μεταφέρθηκε ο Βρετανός διπλωμάτης και αμέσως μετά δήλωσε πως «με όλη τη δύναμη της ψυχής του καταδικάζει το έγκλημα των τρομοκρατών κι εκφράζει τη θλίψη και οδύνη του για την απώλεια του Βρετανού στρατιωτικού ακολούθου».
 Και πρόσθεσε: «Ολοι οι Ελληνες πρέπει να δείξουμε τη μέγιστη ευαισθησία και να 
συνεργαστούμε για να ξεριζωθεί επιτέλους από τον τόπο μας αυτό το κακό. Να δοθεί οριστικό τέλος στη δράση εκείνων που επιβουλεύονται τα συμφέροντα της πατρίδας μας. Η τρομοκρατία στρέφεται εναντίον όλων μας και είναι ανάγκη να δείξουμε αποφασιστικότητα και αποτελεσματικότητα, αντί να φλυαρούμε. Πρέπει, επιτέλους, να πάρουμε εκείνες τις αποφάσεις που επίμονα εδώ και χρόνια υποδεικνύουμε».
 Ο επίτιμος πρόεδρος της Ν.Δ. ήταν σαφώς πιο επικριτικός κατά της κυβέρνησης κι 
εξέφρασε την ελπίδα ότι «επιτέλους η κυβέρνηση θα καταλάβε ότι και τη χώρα εκθέτει διεθνώς και τρομακτικό εσωτερικό πρόβλημα δημιουργεί, όταν δεν αποφασίζει να αλλάξει το νομικό πλαίσιο για την αντιμετώπιση της τρομοκρατίας».
 Οπως είπε: «Δεν είναι δυνατόν να καταπολεμηθεί η τρομοκρατία όταν ο τρομοκράτης δικάζεται από ένορκο». Και πρόσθεσε: «Ποιος ένορκος, ποια γυναίκα ή ποιος άνδρας, θα ανεβεί στο βήμα και θα δικάσει τον τρομοκράτη, όταν γνωρίζει ότι την επομένη μέρα μπορεί να υποστούν συνέπειες ο ίδιος, η γυναίκα του ή τα παιδιά του; ». Ο κ. Μητσοτάκης πρόσθεσε ότι το χειρότερο απ' όλα είναι 
ότι «ο νόμος του κ. Κουβελάκη ορίζει κατά τρόπο παντελώς αδικαιολόγητο και πρωτοφανή ότι ο πρόεδρος του δικαστηρίου είναι υποχρεωμένος να πληροφορήσει τι 
εψήφισε κάθε δικαστής». Ακόμη, είπε ότι η κυβέρνηση πρέπει να υπογράψει συμφωνία με την Αμερική για την καταπολέμηση της τρομοκρατίας.
 Συγκλονισμένη από την τρομοκρατική ενέργεια δήλωσε η Ντόρα Μπακογιάννη και αφού εξέφρασε τα συλλυπητήριά της στην οικογένεια του δολοφονημένου Bρετανού, είπε πως ύστερα από κάθε χτύπημα πολλά ακούγονται για την πάταξη της τρομοκρατίας, ενώ λίγα γίνονται. «Εξαιρέσεις υπήρξαν, κυρίως την περίοδο '90-'93.Το συνολικό αποτέλεσμα, όμως, είναι μηδενικό. Η τρομοκρατία δρα ανενόχλητη», πρόσθεσε και είπε ότι η κυβέρνηση πρέπει να συνειδητοποιήσει ότι η χώρα μας έχει πρόβλημα τρομοκρατίας και να το θέσει σε απόλυτη προτεραιότητα.
 Την υπογραφή πρωτοκόλλου ασυνομικής συνεργασίας με τις ΗΠΑ ζήτησε ο Γ. Βαρβιτσιώτης, για να δοθεί, όπως είπε, ένα τέλος σε βάσιμες ή μη αιτιάσεις της 
 Ο Θ. Αναγνωστόπουλος είπε ότι πρέπει να διδαχθούμε από τον τρόπο με τον οποίο λειτούργησαν στο παρελθόν χώρες που αντιμετώπισαν με επιτυχία ανάλογα προβλήματα.
 Τις μυστικές υπηρεσίες των Ηνωμένων Πολιτειών δείχνει η Αλέκα Παπαρήγα ως υπεύθυνες για το νέο χτύπημα, ενώ για προβοκάτσια μιλάει ο Συνασπισμός.
 Η γενική γραμματέας του ΚΚΕ, αμέσως μετά τη συνάντηση που είχε με την ΕΙΝΑΠ και ρωτήθηκε για τη δολοφονία του Βρετανού αξιωματούχου, είπε ότι ίσως για το θέμα, αν ξέρει, θα μπορούσε να δώσει απάντηση ο κ. Μπερνς ή οι προϊστάμενοί του, αλλά δεν πρόκειται να δώσει. «Εμείς θεωρούμε ότι τα γεγονότα είναι made in USA. Και το λέμε αυτό με κάθε ευθύνη. Διότι δεν είναι τυχαίο ότι πριν από δυο τρεις ημέρες είχαμε απανωτές αμερικάνικες επιθέσεις για το ότι στην Ελλάδα 
υπάρχει τρομοκρατία. Και μάλιστα μιλούσαν καθαρά για την τρομοκρατία που έχει σχέση με τις λαϊκές αντιδράσεις».
 Η Αλέκα Παπαρήγα καταδίκασε το έγκλημα, τόνισε ότι δεν έχει σχέση με τον ελληνικό λαό και ως εκ τούτου κανένας νόμος δεν πρόκειται να βοηθήσει για να χτυπηθεί η αιτία του κακού.
 Επίσης, το γραφείο Τύπου του ΚΚΕ υποστηρίζει, σε ανακοίνωσή του, ότι πρόκειται 
«για άμεση πίεση από τις ΗΠΑ, προκειμένου να υιοθετήσει η κυβέρνηση πιο ανοιχτά και πιο επίσημα τη νέα συνταγή καταστολής των λαϊκών αντιδράσεων κατά της πολιτικής τους στην περιοχή».
 Ο πρόεδρος του ΣΥΝ Νίκος Κωνσταντόπουλος έκανε λόγο για «το σκηνικό ενός προαναγγελθέντος τρομοκρατικού χτυπήματος με θύμα μια ανθρώπινη ζωή, αλλά και την εικόνα της χώρας μας», η οποία δυσφημείται και πιέζεται από πολλούς που «θέλουν να χρησιμοποιούν ως πρόσχημα την τρομοκρατία, για να έχουν την Ελλάδα κάτω από μια διαρκή αποσταθεροποιητική πίεση». Ο ελληνικός λαός, κατά τον πρόεδρο του ΣΥΝ, πέραν της αποδοκιμασίας του για το αποτρόπαιο αυτό έγκλημα, «υποψιάζεται πάρα πολλά, γιατί είναι πολλές και κραυγαλέες οι συμπτώσεις αυτού 
του νέου τρομοκρατικού κτυπήματος. Είναι αναγκαίο η κυβέρνηση να κάνει το χρέος της, η χώρα να υπερασπιστεί τον εαυτό της και όλοι μας να υπερασπιστούμε την ανάγκη της πολιτικής ομαλότητας και της δημοκρατικής σταθερότητας της χώρας μας». Επίσης, το γραφείο Tύπου κάνει λόγο για προβοκάτσια σε βάρος της χώρας μας.
