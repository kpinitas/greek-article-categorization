Μακαριώτατε, «δεν Σας αναγνωρίζω το δικαίωμα της εισπηδήσεως εις την Μητρόπολίν μου ούτε αυτόν τον τίτλον του "και πάσης Ελλάδος"...». Ο μητροπολίτης Ζακύνθου Χρυσόστομος επιτίθεται... 
Η απόφαση για διοργάνωση «παλλαϊκών συλλαλητηρίων», που ανακοίνωσε ο αρχιεπίσκοπος Χριστόδουλος την περασμένη Τρίτη, προκαλεί κόντρες στο εσωτερικό 
της Εκκλησίας. Μετά τις δηλώσεις μητροπολιτών στο εσωτερικό της Ιεραρχίας και στα Μέσα Ενημέρωσης, ο μητροπολίτης Ζακύνθου Χρυσόστομος επιτίθεται στον αρχιεπίσκοπο, με αφορμή ένα εκκλησιαστικό θέμα που προέκυψε από τη διοργάνωση των συλλαλητηρίων. Σύμφωνα με την επιστολή που έστειλε χθες ο μητροπολίτης Χρυσόστομος στον αρχιεπίσκοπο Χριστόδουλο, έγινε «εισπήδηση» -πρόκειται για εκκλησιαστικό όρο, που σημαίνει ότι ένας μητροπολίτης επεμβαίνει διοικητικά στη μητρόπολη άλλου ιεράρχη χωρίς να έχει άδεια- στη μητρόπολη Ζακύνθου. Ο Χρυσόστομος, όμως, δεν σταματά εκεί. Αναφέρει επίσης ότι δεν αναγνωρίζει στον Χριστόδουλο τον τίτλο «και πάσης Ελλάδος». Τίτλος που χρησιμοποιήθηκε για πρώτη φορά από τον αρχιεπίσκοπο Χρυσόστομο Παπαδόπουλο, που εξελέγη το 1923. Ο 
προκάτοχός του, Μελέτιος Μεταξάκης, που εξελέγει το 1918, είχε τον τίτλο του μητροπολίτη Αθηνών.
 Ολη η επιστολή του μητροπολίτη Ζακύνθου έχει ως εξής: 
 Την εσπέραν της 7ης τρέχοντος μηνός με επληροφόρησεν ο Ηγούμενος της καθ' ημάς 
Ιεράς Μονής Στροφάδων και Αγίου Διονυσίου Αρχι, Διονύσιος Λιβέρης, ότι ο Αρχιδιάκονός Σας κ. Κατερινάς, τη εντολή Σας, τον εκάλεσε διά την προσεχή Παρασκευήν εις τας Αθήνας διά σύσκεψιν επί του ανακύψαντος θέματος των ταυτοτήτων. Αυτό μου το επιβεβαίωσε και ο Σεβ. Θεσσαλιώτιδος μετά από ερώτημά μου.
 Επειδή συμφώνως προς το Aρθρον 29 παρ. 1 του Καταστατικού Χάρτου της Εκκλησίας 
της Ελλάδος, δεν Σας αναγνωρίζω το δικαίωμα της εισπηδήσεως εις την Μητρόπολίν 
μου ούτε αυτόν τον τίτλον του "και πάσης Ελλάδος", διαμαρτύρομαι εντόνως και Σας παρακαλώ να ασχοληθήτε με τα της Αρχιεπισκοπής Σας και μόνον με αυτά.
 Σας υπενθύμίζω την εκφρασθείσαν αντίθεσίν μου διά τας κινητοποιήσεις, από τας οποίας θα απέχω ως και ο Κλήρος της Μητροπόλεώς μου, εις τον οποίον δεν θα επιτρέψω την οιανδήποτε συμμετοχήν του εις αυτάς.
 Προειδοποιώ με τον πλέον έντονον και κατηγορηματικόν τρόπον, ότι οποιαδήποτε νέα παρέμβασις εις τα δικαιωματικά, κανονικά και ποιμαντικά μου όρια, θα καταγγελθή όχι μόνον εις την Σύνοδον, αλλά και εις τον ελληνικόν Λαόν.
