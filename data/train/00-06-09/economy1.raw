Πάγωμα μισθών και ηρεμία στο χώρο των εργαζομένων της Ολυμπιακής Αεροπορίας θέτει ως βασικές προϋποθέσεις ο υπουργός Μεταφορών Χρ. Βερελής, για να επιβιώσει η εταιρεία και να μη χαθούν θέσεις εργασίας.
 Την ίδια στιγμή, εκπρόσωποι 48 ξένων αεροπορικών εταιρειών απειλούν ότι δεν θα μεταφέρουν τις δραστηριότητές τους στο νέο αεροδρόμιο Σπάτων εάν δεν λυθούν πέντε κρίσιμα προβλήματα.
 Οι ξένες αεροπορικές εταιρείες -μέλη της ΙΑΤΑ- βρίσκονται αυτόν τον καιρό σε διαπραγματεύσεις με την εταιρεία του αεροδρομίου Σπάτων, (ΔΑΑ). Οι επαφές ξεκίνησαν στην Αθήνα και θα επαναληφθούν στις 14/6 στο Λονδίνο. Οι εταιρείες εκφράζουν ανησυχία για: 
 1) Τα τέλη προσγείωσης και απογείωσης που προβλέπονται να είναι από τα υψηλότερα στην Ευρώπη και τετραπλάσια από εκείνα που ισχύουν σήμερα στο αεροδρόμιο Ελληνικού. Το κόστος θα υποχρεώσει σε αυξήσεις εισιτηρίων.
 2) Η έλλειψη ικανοποιητικών οδικών προσβάσεων στο αεροδρόμιο Σπάτων.
 3) Η ανάγκη τακτικών συγκοινωνιακών συνδέσεων με όλες τις περιοχές της Αθήνας.
 4) Η λειτουργία των εγκαταστάσεων της «Ολυμπιακής» και ειδικά του υποστέγου επισκευής των αεροσκαφών.
 5) Η ολοκλήρωση του ξενοδοχείου δίπλα στο αεροδρόμιο για να φιλοξενούνται επιβάτες-πληρώματα σε περίπτωση ακύρωσης πτήσεων.
 Σε ό,τι αφορά πάντως την «Ολυμπιακή Αεροπορία», ο κ. Βερελής δήλωσε χθες ότι η 
μετεγκατάστασή της στο νέο αεροδρόμιο θεωρείται δεδομένη. Είπε μάλιστα ότι η Ευρωπαϊκή Επιτροπή έχει ήδη προσλάβει την εταιρεία συμβούλων «Αλαν Στράτφορντ», προκειμένου να διαπιστωθεί εάν αρκούν για τα απαιτούμενα έργα τα 33, 5 δισεκατομμύρια δραχμές που έχουν εγκριθεί και θα δοθούν από το ελληνικό Δημόσιο. Υπενθυμίζεται ότι ο συνολικός προϋπολογισμός των έργων μετεγκατάστασης ξεπερνά τα 78 δισ. δραχμές. Ο κ. Βερελής είπε ότι το υπουργείο 
Μεταφορών θεωρεί ότι πρέπει να αυξηθεί το ποσόν της αποζημίωσης, ενώ ταυτόχρονα αναμένεται από την Κομισιόν η αποδέσμευση των κρατικών εγγυήσεων ύψους 50 δισ. δραχμών ώστε να λάβει η Ο.Α. ισόποσο δάνειο για να εξυπηρετήσει τις ανάγκες της.
 Ο υπουργός Μεταφορών είπε ότι η Ο.Α. έχει προοπτικές, αλλά για να επιβιώσει και να μη χαθούν θέσεις εργασίας θα πρέπει να συμβάλουν οι εργαζόμενοι. Είπε ότι δεν πρέπει να δοθούν αυξήσεις μισθών, γιατί η Ο.Α. δεν θα το αντέξει. Ζήτησε, επίσης, να επικρατήσει ηρεμία και να μην υπάρξουν συνδικαλιστικές αναταραχές, προκειμένου να εμφανιστούν οι ενδιαφερόμενοι επενδυτές. Στο έκτακτο συνέδριό της, χθες, η ομοσπονδία των εργαζομένων της Ο.Α. (ΟΣΠΑ) συζήτησε το ενδεχόμενο να αλλάξει η θέση για «ενιαία-κρατική» «Ολυμπιακή», σε εταιρεία που θα ελέγχεται από το Δημόσιο.
