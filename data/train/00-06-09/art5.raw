Ο Νίκος Παναγιωτόπουλος δεν είναι από τους σκηνοθέτες που υποτάσσονται στις μόδες ή χαϊδεύουν το κοινό. Ετσι, η παρουσία του γνωστού μανεκέν και φωτομοντέλου Ρέας Τουτουντζή στη διανομή της καινούργιας του ταινίας, και μάλιστα στον πρωταγωνιστικό γυναικείο ρόλο, πρέπει να έχει σοβαρή αφορμή. Το απαιτεί το ίδιο το θέμα της ταινίας, που λέγεται «Beautiful people» και διαδραματίζεται εξ ολοκλήρου στη Μύκονο, όπου θα γίνουν και τα γυρίσματα.
 Είκοσι ηθοποιοί κι ένα ολόκληρο κινηματογραφικό συνεργείο θα ζήσουν στο κοσμικό νησί για τρεις μήνες. Και, προφανώς, μια ταινία που διαδραματίζεται στη Μύκονο δεν θα αφορά τους κοινούς θνητούς, παρά τους πλούσιους και διάσημους και την «υπέροχη» ζωής τους. Εκτός από τη Ρέα Τουτουντζή, κι άλλα πρόσωπα γνωστά μας από τα περιοδικά «life st yle» θα παίξουν στην ταινία, σε μικρότερους βέβαια ρόλους. Ανάμεσά τους, ο Τάκης Ζαχαράτος και οι αδελφές Κανονίδου! 
 Ο Νίκος Παναγιωτόπουλος, τηρώντας τις παραδόσεις, προτιμά να αναφερθεί στην καινούργια του ταινία με έμμεσο τρόπο. Το «Beautiful People» είναι, λέει, «μια 
ταινία στη Μύκονο, καλοκαίρι! Εκτός από τον αέρα, που είναι μια εμμονή, ένα λάιτ μοτίφ, πρωταγωνιστεί κι ένα μουσικό θέμα, που εναλλάσσεται με τον άερα. Κάτι σαν όπερα σε φυσικά ντεκόρ, με πραγματικούς κομπάρσους και πρωταγωνιστές, 
που παίζουν τη ζωή τους και παίζουν με τη ζωή τους! Η ταινία θα μπορούσε να έχει τον υπότιτλο "Η άλλη πλευρά του ανέμου"».
 Κι από κανονικούς ηθοποιούς, τι γίνεται; Πολλοί και σημαντικοί επιστρατεύθηκαν 
από τον Νίκο Παναγιωτόπουλο. Στον πρωταγωνιστικό ανδρικό ρόλο θα εμφανιστεί ο ταλαντούχος Νίκος Κουρής, που πρωταγωνιστούσε και στην προηγούμενη ταινία του Νίκου Παναγιωτόπουλου («Αυτή η νύχτα μένει»). Η Αθηνά Μαξίμου, που ήταν η αποκάλυψη της ίδιας ταινίας, έχει και τώρα βασικό ρόλο. Το ίδιο και ο Λευτέρης 
Βογιατζής, που έχει συνεργαστεί πολλές φορές στο παρελθόν με τον καλό σκηνοθέτη («Μελόδραμα», «Ονειρεύομαι τους φίλους μου»). Παίζουν ακόμη ο Γιώργος Βογιατζής, η Φωτεινή Μπαξεβάνη και ο Ρένος Μάντης.
 Το σενάριο έγραψε ο Νίκος Παναγιωτόπουλος μαζί με τον Βαγγέλη Σεϊτανίδη. Στη διεύθυνση φωτογραφίας θα είναι ο Αρης Σταύρου. Τα σκηνικά ανέλαβε ο Γιώργος Ανδριτσόγιαννος και τα κοστούμια, όπως πάντα, η σύντροφος του σκηνοθέτη, Μαριάννα Σπανουδάκη.
