Οι φίλοι κι οι γνωστοί του, ακόμη κι αναγνώστες του που τύχαινε να συναπαντηθούν στο δρόμο -αυτό από χρόνια- με αδημονία τον ρωτούσαν: 
 «Μα, πότε επιτέλους θα γράψεις, Θανάση, το δεύτερο μέρος από το «Συναξάρι Αντρέα Κορδοπάτη; ». Ολους αυτούς ο Θανάσης Βαλτινός δεν έκρυψε στο χθεσινό μεσημεριανό «μυστικό δείπνο», στο Ideal, πως θα τους απογοητεύσει. Το δεύτερο μέρος τού έργου του «Συναξάρι Αντρέα Κορδοπάτη» είναι γεγονός -από τη Δευτέρα, 
και 36 χρόνια μετά την κυκλοφορία του πρώτου μέρους, θα βρίσκεται στα βιβλιοπωλεία (Εκδόσεις «Ωκεανίδα»).
 Ωστόσο, το ιστορικό και αυτή τη φορά μυθιστόρημα, που είναι εν πολλοίς έτοιμο από χρόνια, μόνο που τον τελευταίο καιρό απέκτησε το τελικό του «σχήμα» («δεν αισθάνθηκα ποτέ υποχρεωμένος να εκδώσω αυτό το βιβλίο. Δεν βιάστηκα. Οχι τώρα. 
Ποτέ δεν βιάζομαι», λέει ο Βαλτινός), και που θα τολμούσε κανείς να πει ότι ο όρος «ιστορικό» του μειώνει αντί να του προσθέτει -κρίνοντας απ' την «αυτόκλητη» ιστορική μυθιστοριογραφία των καιρών- δεν είναι η «φυσική» συνέχεια του προηγούμενου «Συναξαριού». Είναι, όμως, η «νόμιμη» συνέχειά του, κατά το συγγραφέα.
 Οι διαφορές δεν συνοψίζονται μόνο στο περιεχόμενο, αφού τη φορά αυτή είναι σαφώς ευρύτερο. Ακόμη και η μορφή διαφέρει. «Οχι στο στιλ αλλά στην τεχνική», όπως διασαφηνίζει ο Βαλτινός.
 Ετσι, στο «Συναξάρι Αντρέα Κορδοπάτη, μέρος πρώτο», που πρωτοδημοσιεύτηκε το 1964, εξιστορούνται οι περιπέτειες ενός φτωχού Πελοποννήσιου αγρότη στις αρχές 
του 20ού αιώνα, ο οποίος επιχειρεί να εγκατασταθεί ως λαθρομετανάστης στην Αμερική.
 Στο «Συναξάρι Ανδρέα Κορδοπάτη, βιβλίο δέυτερο: Βαλκανικοί - '22», καταγράφονται οι περιπέτειες ενός ολόκληρου λαού, με σημεία αιχμής τους βαλκανικούς πολέμους, την εκστρατεία στην Ουκρανία και τη Μικρασιατική Καταστροφή.
 Οσοι, πάντως, σκοπεύουν ν' «αφεθούν» στην «ιστορικο-λογοτεχνική μαγεία» του έργου, στην οποία συγχρόνως αποτυπώνεται και η περιπέτεια της γραφής του συγγραφέα, τότε θα τους κοπεί η ανάσα, όπως επισημαίνει η εκδότρια της «Ωκεανίδας», Λουίζα Ζαούση. «Πρόκειται για ένα σημαντικότατο βιβλίο-κατάθεση», 
 Το ιστορικό υλικό του βιβλίου προέρχεται από αρχεία που ερεύνησε («διάβασα απομνημονεύματα λοχαγών, εγχειρίδια για την εκστρατεία στην Ουκρανία...»). Πίσω όμως απ'όλα αυτά υπάρχει κάτι πολύ βαθύτερο, που προσδιόρισε τον ίδιο -και ως συγγραφέα και ως άνθρωπο. Δεν είναι τυχαίο που ασχολήθηκε με την επώδυνη από κάθε απόψη περίοδο των βαλκανικών πολέμων, της μικρασιατικής καταστροφής.
 «Ο πατέρας μου πολέμησε στη Μικρά Ασία. Μου μίλησε για αυτό. Ανήκε σε μια γενιά που πολέμησε επί 12 χρόνια. Δώδεκα χρόνια με ένα τουφέκι στον ώμο ξέρετε 
τι σημαίνει; Αυτά του τα βιώματα με προσδιόρισαν ψυχικά, ποιητικά. Είναι η ψυχή μου, οι πρόγονοί μου».
 Ποια η σημασία της έκδοσης αυτού του βιβλίου για τον Βαλτινό; 
 «Κλείνει ένας κύκλος δουλειάς. Ξέμπλεξα μ' ένα στάδιο. Πάμε σ' ένα άλλο...». Αυτό, όμως, ακούγεται σαν να απέβαλε ένα άγχος από πάνω του... «Ετσι είναι. Πέταξα ένα βαρύ φορτίο που για 36 χρόνια κουβαλούσα πάνω μου». Ισως αυτό να το 
λέει επειδή τα φοβερά δεσμά του ιστορικού πυρήνα του βιβλίου τού επέβαλλαν τους αυστηρούς τους όρους.
 «Αυτό το βιβλίο είναι το παρελθόν μας. Είναι ένας καθρέφτης. Αυτοί είμαστε. Είμαστε υπέυθυνοι για ό,τι κάναμε», καταλήγει ο Βαλτινός, για τον οποίο η γλώσσα είναι στοιχείο πρωτεϊκό και ο αγώνας της... «μεταφυσικός».
