Την ώρα που ο Aρχιεπίσκοπος Χριστόδουλος κήρυττε τη συνέχεια του «ανένδοτου» από τον Ιερό Ναό Αναλήψεως στο Νέο Κόσμο, που ξεκίνησε με επικεφαλής τον ίδιο, 
κάποιοι κληρικοί σχεδίαζαν και κατέστρωναν τα σχέδια μάχης και οργάνωσης για την πρώτη «παλλαϊκή συγκέντρωση» στη Θεσσαλονίκη. Οπως έγινε γνωστό χθες, με ανακοινωθέν της Συνόδου η συγκέντρωση της ερχόμενης Τετάρτης θα γίνει στην πλατεία Αριστοτέλους στις 7: 00 το απόγευμα. Σε ό,τι αφορά τη συγκέντρωση της Αθήνας στις 21 Ιουνίου, όπως έκανε γνωστό ο αρχιεπίσκοπος κατά τη διάρκεια κυρήγματος, αυτή θα γίνει στην πλατεία Συντάγματος.
 Χθες στο μεταξύ έγινε γνωστό ότι, κατά τη διάρκεια της συνεδρίασης της Ιεραρχίας την περασμένη Τρίτη, εκτός από τους μητροπολίτες Ιωαννίνων, Ζακύνθου, Θηβών και Κοζάνης που είχαν αντίθετη ή διαφορετική θέση στο θέμα των 
κινητοποιήσεων, άλλοι τρεις μητροπολίτες είχαν διαφορετικές απόψεις. Σύμφωνα με πληροφορίες ο μητροπολίτης Νικοπόλεως και Πρεβέζης Μελέτιος τάχθηκε κατά της απόφασης για συλλαλητήρια, ενώ ο Αττικής Παντελεήμων είπε ότι δεν χρειάζονται δαμαρτυρίες. Σύμφωνα με άλλες πληροφορίες, και ο μητροπολίτης Ναυπάκτου Ιερόθεος πρότεινε στην Ιεραρχία να μην έβγαζαν απόφαση τη στιγμή που 
ο πρωθυπουργός αρνήθηκε συνάντηση μαζί τους, διότι θα επρόκειτο για απόφαση που θα λαμβανόταν εν θερμώ.
 Στο μεταξύ χθες ο αρχιεπίσκοπος Χριστόδουλος από τον ιερό ναό της Αναλήψεως, του Νέου Κόσμου, επιτέθηκε κατά όλων εκείνων που δεν συμφωνούν με τις θέσεις του, ενώ έκανε και κριτική στους τηλεοπτικούς σταθμούς.
 «Μην ακούτε την παραπληροφόρηση, η οποία προσφέρεται με τη σέσουλα αυτές τις ημέρες από τα τηλεοπτικά κανάλια. Αυτά κάνουν τη δική τους δουλειά και εμείς τη δική μας. Λυπούμαστε μόνο για το γεγονός ότι μόνο συμφέροντα είναι αυτά, τα 
οποία υπαγορεύουν μια περιφρόνηση προς την Εκκλησία...», τόνισε, ενώ στη συνέχεια είπε: «Ο Χριστός θα νικήσει και πάλι για άλλη μια φορά σε αυτό τον τόπο. Η Ελλάδα θα μείνει αυτό που ήταν και ο κόσμος που είναι έξυπνος καταλαβαίνει ότι αυτός ο αγώνας τον οποίο κάνουμε δεν είναι κανένας αγώνας τον 
οποίο κάνουμε για τίποτε συμφέροντα. Τι συμφέρον έχουμε εμείς να αντιδικήσουμε 
με την κυβέρνηση; Εχουμε κανένα συμφέρον; Εις βάρος μας θα είναι αυτό, αλλά πιστεύουμε σε αυτά και δεν ανταλλάσσουμε».
 Λίγο αργότερα είπε: «Οσοι έχουμε τη συνείδηση αυτής της αποστολής δεν είμεθα διατεθειμένοι ούτε να σιωπήσουμε ούτε την κεφαλή να σκύψωμεν ούτε το στόμα να κλείσωμεν και να σφραγίσωμεν διότι αυτά ενοχλούν εκείνους που είναι αντίθετοι προς τον νόμο και τον λόγο του Θεού». 
 Μίλησε για προσπάθεια περιθωριοποίησης της Εκκλησίας από κάποιους που θέλουν «να καταστήσουν την ευλογημένη χώρα μας ένα κράτος αθρήσκων χωρίς καμία θρησκεία, χωρίς καμία δημόσια εκδήλωση για τον Χριστό και την ελληνορθόδοξη παράδοσή μας. Αυτός ο λεγόμενος αποχριστιανισμός του κράτους που έχει συμβεί σε ορισμένες χώρες της Ευρώπης δεν είναι δυνατόν να περάσει στην Ελλάδα». Και συνέχισε: «Γι' αυτό αντιστεκόμαστε και αντιδρούμε σε τέτοιου είδους σχέδια, τα 
οποία ο λαός μας είναι βέβαιος ότι θα εμποδίσει να παραγματοποιηθούν».
