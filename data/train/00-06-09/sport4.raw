 Το ταμείο της ΑΕΚ αδειάζει σιγά σιγά, το μπάτζετ για τις μεταγραφές τείνει να καλυφθεί, ο Γιάννης Παθιακάκης πιέζει να δώσει κάτι παραπάνω η ιδιοκτήτρια εταιρεία, όμως συναντά τη σθεναρή αντίσταση του διοικητικού και οικονομικού διευθυντή Τάκη Κασιούλα. Ο άνθρωπος που ενημερώνει και επηρεάζει τον (πρόεδρο) Κορνίλιους Σιρχάουζ και που σ'αρκετές περιπτώσεις απαίτησε από τον προπονητή «χαμηλών τόνων» συμπεριφορά προς το πρόσωπό του. Η Netmed έχει εγκρίνει μπάτζετ 6, 6 εκατομμυρίων δολαρίων (περί τα 2, 5 δισ. δρχ.) για μεταγραφές, ο Παθιακάκης είχε δηλώσει σε ανύποπτο χρόνο ότι η ΑΕΚ μπορεί να κάνει όλες τις μεταγραφές μ'αυτά τα χρήματα, όμως τα λεφτά λιγοστεύουν και οι ανάγκες ακόμη δεν έχουν καλυφθεί. 
 Η ΑΕΚ έχει ξοδέψει 3 εκατ. δολάρια για Νάβας και Ρουίς, ενώ σε ένα εκατομμύριο δολάρια θα ανέλθει το κόστος της απόκτησης Φερούζεμ, μόλις αυτή ολοκληρωθεί και τυπικά (προς το τέλος του μήνα). Ο Λευκορώσος χαφ Κλεμπ κοστίζει επίσης 1 εκατ. δολάρια. Τι μένουν; Μόλις 1, 6 εκατ. δολάρια (600 εκατ. δρχ.) και μ'αυτό το ποσό θα πρέπει να πληρωθεί η Καλαμάτα για τον Μπαχράμη (όχι λιγότερα από 300 εκατ. δρχ.), αλλά και ό,τι άλλο προκύψει. Οι μεταγραφές των Ζαγοράκη, Στολτίδη δεν συμπεριελαμβάνονται στο μπάτζετ, καθώς εδώ έχουμε μόνο αμοιβές παικτών που είναι ελεύθεροι. Είναι ενδιαφέρον να δούμε πώς θα τα βολέψουν, αποκτώντας και Βραζιλιάνο σέντερ μπακ, τον οποίο πιθανότατα έχουν βρει, αλλά δεν φθάνουν τα χρήματα. Ολες οι τελευταίες πληροφορίες και ενδείξεις πείθουν ότι ο Πέτρος Στάθης θα επιστρέψει την Κυριακή στην Αθήνα χωρίς τη μεταγραφή Βραζιλιάνου αμυντικού.
 Αγκάθι υπάρχει και στο ζήτημα των αποδεσμεύσεων. Ο Παθιακάκης ζήτησε την αποδέσμευση ποδοσφαιριστών που έχουν πλουσιοπάροχα συμβόλαια. Ο Κωστένογλου έχει λαμβάνειν για τα προσεχή δύο χρόνια 200 εκατ. δρχ., ο Μάρκος για το ίδιο διάστημα 80 εκατ. δρχ., ο Κατσαβός 40 εκατ. δρχ. Η εταιρεία δεν συζητάει φυσικά να δώσει αποζημιώσεις, ούτε καν συμβιβασμό κάνει, πέρα από την εξόφληση δεδουλευμένων. Και το πράγμα θα έχει συνέχεια αν απαιτήσει και ο Μπιέκοβιτς τα λεφτά από τα δύο προσεχή χρόνια του συμβολαίου του! 
