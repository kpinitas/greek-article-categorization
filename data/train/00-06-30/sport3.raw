 Το ντραφτ του ΝΒΑ τελείωσε με νικήτρια την...ΑΕΚ. Οπως είχαμε προβλέψει από χθες, το συμβόλαιο του Ιάκωβου Τσακαλίδη αποθάρρυνε όλες σχεδόν τις ομάδες του 
ΝΒΑ. Ο κλήρος έπεσε στους Φίνιξ Σανς, οι οποίοι τον διάλεξαν στο νούμερο 25. Ο 
μικρός είναι έξω φρενών, αλλά φαίνεται ότι θα γυρίσει στην Αθήνα σαν βρεγμένη γάτα...
 «Αποκλείεται! Δεν υπάρχει περίπτωση να επιστρέψω στην Ελλάδα. Είμαι ελεύθερος. 
Θα παίξω στο ΝΒΑ του χρόνου», ήταν οι πρώτες του κουβέντες, σε αγγλικά...βαριά κι ασήκωτα. «Θα πάω στα δικαστήρια αν χρειαστεί. Η ΑΕΚ θα μπορούσε να 
ζητήσει συμβιβασμό, αλλά αδιαφόρησε. Είμαι έτοιμος να εγκατασταθώ στο Φίνιξ και μάλιστα θα φέρω και την οικογένειά μου».
 Ναι, αλλά τα μεγάλα λόγια δεν περνάνε στα δικαστήρια. Οι Σανς έψαξαν καλά το συμβόλαιό του πριν τον επιλέξουν («υπάρχουν μερικά παράθυρα, το παραδέχεται μάλιστα και το ελληνικό υπουργείο Αθλητισμού», έλεγε χθες στη Μινεάπολη ο πρόεδρος της ομάδας Μπράιαν Κολάντζελο), κατάλαβαν ότι υπάρχει πρόβλημα και φρόντισαν να έρθουν σε επαφή με την ΑΕΚ ώστε να το προσπεράσουν. Οι πληροφορίες από τα ενδότερα της ΑΕΚ λένε, ότι οι δύο ομάδες είχαν δώσει τα χέρια πριν καν αρχίσει το ντραφτ! Το «ντιλ» είναι -λένε- να γυρίσει ο Τσακαλίδης στην Ελλάδα, να παίξει άλλα δύο χρόνια στην ΑΕΚ και να μετακομίσει στις ΗΠΑ το καλοκαίρι του 2002. 
 «Θα δοκιμάσουμε ό,τι περνάει από το χέρι μας, αλλά να ξέρετε ότι δεν βιαζόμαστε», δήλωσε σιβυλλικά ο Κολάντζελο. «Μπορούμε να κάνουμε υπομονή για ένα χρόνο, δύο χρόνια, ακόμα και πέντε αν χρειαστεί! Το Πόρτλαντ περίμενε τον Σαμπόνις 9 χρόνια και τελικά ανταμείφθηκε».
 Στην ΑΕΚ έκαναν πάρτι χθες το πρωί, με...τιμώμενο πρόσωπο τον νομικό σύμβουλο 
Σωκράτη Λαμπρόπουλο, που χειρίστηκε εν λευκώ το θέμα. Και άρχισαν να καταστρώνουν το σχέδιο της υποδοχής του Τσακαλίδη. Δεν πρόκειται να τον ειρωνευτούν, ούτε θα του κρατήσουν μούτρα. Αντιθέτως, θα προσπαθήσουν να τον καλοπιάσουν και να του εξηγήσουν ότι αυτή η εξέλιξη θα του βγει σε καλό. Στο κάτω κάτω, οι Φίνιξ Σανς είναι ομαδάρα, πολύ καλύτερη από τις άλλες που τον «ζαχάρωναν» (Κλίβελαντ, Βανκούβερ, Ορλάντο κ.ο.κ.). Αν είχε επιλεγεί ψηλότερα στο ντραφτ, θα έπεφτε αυτομάτως στα χέρια κάποιας μικρής ομάδας. Ενώ το Φίνιξ είναι ομάδα που συνήθως πρωταγωνιστεί και εδρεύει και σε πόλη περιζήτητη για το ζεστό της κλίμα.
 Αλλά ο Τσακαλίδης είναι απογοητευμένος. Ο ίδιος παραδέχθηκε, ότι περίμενε κάτι 
καλύτερο. «Μου άξιζε μια πιο ψηλή θέση στο ντραφτ», είπε μες στο στενό του κοστούμι, φορώντας το καπελάκι των Σανς. Θα έχει αντίκρυσμα και στο συμβόλαιό του αυτή η κατρακύλα. Βάσει του κανονισμού του ΝΒΑ (του λεγόμενου «ρούκι-καπ»), το νούμερο 25 του ντραφτ θα πάρει 662.500 δολάρια για τον πρώτο χρόνο, 712.200 για τον δεύτερο και 761.900 για τον τρίτο, συνολικά λίγο περισσότερα από 2 εκατομμύρια για το -υποχρεωτικό- τριετές συμβόλαιο. Αν όμως είχε επιλεγεί στο νούμερο 8, θα έπαιρνε 4, 7 εκατομμύρια δολάρια μέσα σε μία τριετία! Τα διπλάσια και βάλε.
 Προπονητής στο Φίνιξ είναι ο παλιός μας γνώριμος (από τη θητεία του στον ΠΑΟΚ) 
Σκοτ Σκάιλς, ο οποίος στόλισε τον Τσακαλίδη με κοσμητικά επίθετα: «Τον θυμάμαι, από τότε που ήμουν στην Ελλάδα. 
 Μάλιστα τον είχα προσέξει στην προθέρμανση κάποιου αγώνα! Από τότε που έφυγα, δεν σταμάτησα να παίρνω πληροφορίες για την πρόοδό του.
 Ο Τσακαλίδης έχει τρομερές προοπτικές, είναι μοναδική περίπτωση. Οταν μπορείς να πάρεις με την 25η επιλογή έναν παίκτη νέο με τέτοιο όγκο, τέτοια δύναμη, τέτοια ευκινησία και τόσο καλά χέρια, δεν μπορείς να αρνηθείς. Η νοοτροπία του 
και η διάθεσή του να παίξει αμέσως στο ΝΒΑ τον κάνει ακόμα πιο ελκυστικό». 
 Υπάρχει κι άλλος «Ελληνας» στη λίστα του ντραφτ, ο πρώην Περιστεριώτης Μάρκο Γιάριτς, που επελέγη στο νούμερο 30 από τους Κλίπερς. Πρώτος στη λίστα Ευρωπαίος ήταν Γάλλος Ζερόμ Μοϊζό (στο 11 από τους Σέλτικς), ενώ παρακάτω βρίσκουμε τον Τούρκο Χινταγιέτ Τούρκογλου (Κινγκς, 16), τον Κροάτη Ντάλιμπορ Μπάγκαριτς (Μπουλς, 24) και Γιόζιπ Σέσαρ (Σέλτικς, 47), τον Σλοβένο Πρίμοζ Μπρέζετς (Πέισερς, 27), τον Φινλανδό Χάνο Μότολα (Χοκς, 40), τον Νιγηριανό Ολουμίντε Ογιεντέζι (Σόνικς, 42), τον Γιουγκοσλάβο Ιγκόρ Ρακότσεβιτς (51, Τίμπεργουλβς) και ακόμα τον Καναδό Τζαμάαλ Μαγκλουάιρ (Χόρνετς, 19), τον Σενεγαλέζο Μαμαντού Εν'τζάι (Νάγκετς, 26) και τον Σουμάιλα Σαμάκε από το Μαλί (Νετς, 36).
 Οπως αναμενόταν, «νούμερο 1» βαφτίστηκε από τους Νετς (και πλάνταξε στο κλάμα) 
ο φόργουορντ-δυναμίτης του Σινσινάτι Κένιον Μάρτιν. Ακολούθησαν ο Στρομάιλ Σουίφτ στο νο.2 από τους Γκρίζλις, ο τινέιτζερ Ντάριους Μάιλς στο νο.3 από τους Κλίπερς και ο Μάρκους Φίζερ στο νο.4 από τους Μπουλς.
