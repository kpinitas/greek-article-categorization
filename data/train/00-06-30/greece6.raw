εφαρμογή πολλαπλών προγραμμάτων εντός και εκτός θεραπευτικών δομών είναι απολύτως αναγκαία, ώστε να αντιμετωπιστούν αποτελεσματικά τα προβλήματα ενός πολυποίκιλου πληθυσμού τοξικοεξαρτημένων. Ιδιαίτερα χαρακτηριστικά της προβληματικής χρήσης ουσιών -πλέον και στη χώρα μας- είναι η πολυτοξικομανία και η ενδοφλέβια χρήση, εικόνα που επιβαρύνεται από: την αύξηση της κατάχρησης 
σε ολοένα και νεαρότερες ηλικίες αλλά και τη μεταβολή προσφοράς-ζήτησης με την 
εισροή σημαντικού αριθμού νεαρών μεταναστών και παλιννοστούντων κοινωνικά περιθωριοποιημένων.
 Στον άξονα αυτής της διαπίστωσης το ΚΕΘΕΑ, με 15ετή πείρα, έχει αναπτύξει δίκτυο πολλαπλών υπηρεσιών που εξαπλώνεται σε 5 προγράμματα υποστήριξης κρατουμένων χρηστών, κέντρο δευτερογενούς πρόληψης για νέους 13-21 ετών περιστασιακούς χρήστες ψυχοτρόπων, βραδινό πρόγραμμα για εργαζομενους χρήστες, 
συμβουλευτικό σταθμό στην Eισαγγελία Aνηλίκων, Κέντρο Πολλαπλής Παρέμβασης για 
πολύπλευρη στήριξη εξαρτημένων που δεν επιθυμούν να ενταχθούν στα 6 θεραπευτικά προγράμματα που διατίθενται.
 Ωστόσο, την ίδια ώρα που τα δεδομένα αυτά όπως παρουσιάστηκαν χθες στον απολογισμό έργου 2000 του ΚΕΘΕΑ αλλά και άλλοι δείκτες (αιτήσεις για θεραπεία, 
αύξηση θανάτων, συλλήψεων), δείχνουν αύξηση του αριθμού των χρηστών, η μειωμένη κατά 1 δισεκατομμύριο δρχ., από αυτό που είχε αρχικά ζητηθεί επιχορήγηση από την Πολιτεία καθιστά προβληματική όχι μόνο την ανάπτυξη εξειδικευμένων προγραμμάτων, αλλά και τη συντήρηση των ήδη λειτουργούντων. Οπως επισήμανε χθες ο διευθυντής του ΚΕΘΕΑ δρ Χαρ.Πουλόπουλος επιπλέον πρόβλημα δημιουργείται καθώς ύστερα από τριετή οικονομική υποστήριξη από την Eυρωπαϊκή Eνωση οι νέες δομές πρέπει να ενταχθούν στον κρατικό προϋπολογισμό.
 Ταυτόχρονα, σ' όλον τον κόσμο παρατηρείται τελευταία δημιουργία κλίματος ανεκτικού ή και φιλικού προς τη χρήση ουσιών. Μέσα από το Iντερνετ εύκολα μπορεί κανείς να παραγγείλει ουσίες ή ακόμη να λάβει οδηγίες παρασκευής συνθετικών ουσιών, γεγονός που καθιστά δύσκολο τον όποιο έλεγχο. Η χρήση συνθετικών ουσιών στο πλαίσιο της «κουλτούρας» διασκέδασης απασχολεί όλες τις χώρες. Οι πρόσφατες κοινωνικοπολιτικές ανακατατάξεις στην Αν. Ευρώπη μετέτρεψαν πολλές ευρωπαϊκές χώρες σε κέντρο υποδοχής μετακινούμενων ομάδων. Στην Ελλάδα ο πληθυσμός νέων μεταναστών μεταβάλλει τα δεδομένα και στις δύο πλευρές του ζητήματος (προσφορά-ζήτηση). Οι κρατούμενοι χρήστες στην Ελλάδα ξεπερνούν το 30% ποσοστό που αντιστοιχεί σε 2.000 άτομα.
 Στην Ελλάδα, όπως και στις περισσότερες ευρωπαϊκές χώρες, ως κυριότερη ουσία προβληματικής χρήσης καταγράφεται η ηρωίνη. Η χώρα μας εμφανίζεται να είναι διακομετακομιστικό κέντρο, κυρίως ηρωίνης. Ευρύτερα χρησιμοποιούμενο ναρκωτικό 
πανευρωπαϊκά είναι η κάνναβη, με δεύτερη ουσία τις αμφεταμίνες.
 Το 2000 στις έξι θεραπευτικές κοινότητες του ΚΕΘΕΑ έγιναν 545 εισαγωγές, ενώ συνολικά παρείχαν υπηρεσίες σε 802 άτομα. Το βραδινό πρόγραμμα «Διάβαση» και το δευτερογενές κέντρο πρόληψης παρείχαν υπηρεσίες σε 135 άτομα και πραγματοποίησαν 81 εισαγωγές. Τα κέντρα κοινωνικής επανένταξης (δυναμικότητας 130 ατόμων) εξυπηρέτησαν 293. Τα κέντρα οικογενειακής υποστήριξης παρείχαν υπηρεσίες σε 5.206 γονείς, ενώ 439 κρατούμενοι συμμετείχαν στα 5 προγράμματα υποστήριξης. Τέλος, 4.338 άτομα δέχτηκαν υπηρεσίες συμβουλευτικής στα εννέα κέντρα.
