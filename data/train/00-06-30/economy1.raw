Για το 2001 μεταφέρεται, πιθανότατα, το χρονοδιάγραμμα μετοχοποίησης της Δημόσιας Επιχείρησης Ηλεκτρισμού, εξέλιξη την οποία εμμέσως άφησε να εννοηθεί χθες ο πρωθυπουργός Κώστας Σημίτης.
 Mετά το πέρας της τρίωρης συνάντησής του με την ηγεσία του υπουργείου Ανάπτυξης, όπου και συζητήθηκαν οι κατευθύνσεις της κυβερνητικής πολιτικής στον τομέα της ανάπτυξης, ο πρωθυπουργός, ερωτηθείς σχετικά με το εφικτό ή μη της ολοκλήρωσης των διαδικασιών για την εισαγωγή της ΔΕΗ στο Χρηματιστήριο μέχρι το τέλος του χρόνου (Νοέμβριος 2000, σύμφωνα με το πρόγραμμα), ο κ. Σημίτης τόνισε ότι «η μετοχοποίηση της ΔΕΗ θα επιδιωχθεί να γίνει μέσα στο 2000, αλλά δεν είμαστε δογματικοί και απόλυτοι σε τίποτε».
 Δίνοντας δε μια ευρύτερη διάσταση στο θέμα των αποκρατικοποιήσεων, επισήμανε ότι «οι μετοχοποιήσεις εν γένει εξαρτώνται και από το ευρύτερο περιβάλλον, όπως είναι το Χρηματιστήριο», για να συμπληρώσει λίγο αργότερα ότι «οι ιδιωτικοποιήσεις δεν είναι στόχος αυτός καθ' αυτός. Δεν σημαίνει ότι εκχωρούμε 
επιχειρήσεις του Δημοσίου, για να τις ξεφορτωθούμε όπως όπως. Η ιδιωτικοποίηση 
είναι μια διαδικασία για να λειτουργήσει καλύτερα η αγορά, να έχει καλύτερη απόδοση η επιχείρηση, για να υπάρξει περισσότερος ανταγωνισμός. Και βεβαίως, το Δημόσιο να έχει όφελος από τη διάθεση της επιχείρησης. Γι' αυτό θα προχωρούμε πάντα με τέτοιον τρόπο, ώστε να κατοχυρώνουμε και να διαφυλάττουμε το συμφέρον του ελληνικού Δημοσίου».
 Από την πλευρά του, ο υπουργός Ανάπτυξης Ν. Χριστοδουλάκης, αναφερόμενος στο χρονοδιάγραμμα μετοχοποίησης της ΔΕΗ, απέφυγε να μιλήσει για καθυστέρηση, δήλωσε, όμως, ότι μέχρι το τέλος του χρόνου θα έχουν ολοκληρωθεί ο εκσυγχρονισμός και η αναδιάθρωση της λειτουργίας της, ενώ θα έχουν επιλυθεί τα 
προβλήματα θεσμικού και ασφαλιστικού χαρακτήρα, με στόχο τη μετοχοποίηση της ΔΕΗ πριν από την απελυθέρωση της αγοράς ενέργειας» (19/2/2001). 
 Ο κ. Σημίτης έδωσε απάντηση και για το θέμα της ανατίμησης των καυσίμων, αποκλείοντας κάθε πιθανότητα παρέμβασης εκ μέρους του κράτους: «Η τιμή του πετρελαίου είναι σημαντικό στοιχείο της εξέλιξης των τιμών και της εξέλιξης του κόστους των επιχειρήσεων», είπε ο πρωθυπουργός, για να διευκρινίσει όμως πως «η νοοτροπία ότι όταν ανεβαίνει το πετρέλαιο, θα επωμίζεται το κράτος το κόστος της αύξησης της τιμής είναι μια νοοτροπία λανθασμένη».
 Στο πλαίσιο της σύσκεψης του πρωθυπουργού με τον υπουργό Ανάπυξης Νίκο Χριστοδουλάκη και τους υφυπουργούς Μιλένα Αποστολάκη και Αλέξανδρο Καλαφάτη, αναλύθηκαν οι προτεραιότητες στην πολιτική του υπουργείου Ανάπτυξης, ενώ τονίστηκε ότι στρατηγικός στόχος της αναπτυξιακής πολιτικής για την επόμενη τετραετία θα είναι η σύγκλιση της ανταγωνιστικότητας της ελληνικής οικονομίας με τις υπόλοιπες χώρες της ΟΝΕ.
 Βιομηχανία: Σε ό,τι αφορά τη βιομηχανία, ιδιαίτερη έμφαση δόθηκε στο Γ' ΚΠΣ, μέσω του οποίου θα ενισχυθούν οι τομείς Τεχνολογίας, Επιχειρηματικότητας και Απασχόλησης. Ιδιαίτερο βάρος θα δοθεί στις μικρομεσαίες επιχειρήσεις μέσω ειδικών κινήτρων, στην απλοποίηση των διαδικασιών σύστασης των εταιρειών και στην ανάπτυξη βιομηχανικών και βιοτεχνικών πάρκων.
 Εμπόριο-Τεχνολογία: Προτεραιότητα του υπουργείου θα είναι η δόμηση ενός σαφούς πλαισίου για την προστασία του καταναλωτή, η αναμόρφωση της Επιτροπής Ανταγωνισμού και η ανάπτυξη του ηλεκτρονικού εμπορίου. Στην τεχνολογία και την 
έρευνα το βάρος θα δοθεί στην επιτάχυνση της δημιουργίας προϋποθέσεων εισαγωγής νέων τεχνολογιών από τις εταιρείες.
 Ενέργεια: Στον τομέα της ενέργειας τονίστηκε ότι οι διαδικασίες για την απελευθέρωση της αγοράς βρίσκονται σε προχωρημένο στάδιο. Για το θέμα του Φυσικού Αερίου «τρέχει» ήδη ο διαγωνισμός για την επιλογή του χρηματοοικονομικού συμβούλου στη ΔΕΠΑ, ενώ σε ό,τι αφορά τα δίκτυα πόλης την προηγούμενη Τρίτη υπεγράφη η σύμβαση Italgas-ΔΕΠΑ και την επόμενη Τρίτη υπογράφεται η αντίστοιχη σύμβαση για την περιοχή της Θεσσαλίας. Σύντομα δε, λήγει η προθεσμία για την εκδήλωση ενδιαφέροντος για το διαγωνισμό της ΕΠΑ Αττικής. 
