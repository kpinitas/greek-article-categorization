τη ζωή του) δέκα λεπτά από τη δόξα της δημοσιότητας, τότε ο Σλοβάκος βοηθός διαιτητή Ιγκορ Σράμκα αυτά τα δέκα λεπτά τα βρήκε στις Βρυξέλες προχθές, εκεί, 
 Η καταλυτική υπόδειξή του ήταν υπεραρκετή, κι ο Αυστριακός ρέφερι Γκίντερ Μπένκε καταλόγισε (μάλλον «απένειμε» είναι το ρήμα που ακούγεται ακριβέστερο) το πρώτο χρυσό πέναλτι στα χρονικά του διεθνούς φούτμπολ. Και πώς; Με το τελευταίο σφύριγμα της καριέρας του, καθ' ότι στις 12 Ιουλίου κλείνει τα 45 χρόνια του, τον παίρνει το όριο ηλικίας πάει να πει, και προφανώς τον περιμένει, εν καιρώ, μια θέση στην Επιτροπή Διαιτησίας της UEFA.
 Ο Μπένκε, λοιπόν. Νοσοκόμος στο επάγγελμα, είκοσι χρόνια διαιτητής (τα τελευταία εννέα α' κατηγορίας και τα τελευταία επτά διεθνής), εκτός από γερμανικά μιλάει μόνον αγγλικά, όχι ξεχωριστή κλάση, διαζευγμένος, πατέρας ενός γιου.
 Ο Ζινεντίν (ή Γιαζίντ, όπως είναι το σωστό ορίτζιναλ όνομά του) Ζιντάν είπε μερσί μποκού για τούτο το ματς μπολ, εξέλαβε ως αυτονόητο πως αυτός όφειλε να πάρει την ευθύνη, δρόσισε με τη γλώσσα του τα ξεραμένα χείλη, αλάνθαστη εκτέλεση. Ακόμη ένα χρυσό γκολ, α λα Λοράν Μπλαν '98 στη Λανς εναντίον του Παραγουανού Σιλαβέρτ, κρατούσε την εφτάψυχη Γαλλία ζωντανή. Και, συνάμα, κατέστρεφε το πιο ρομαντικό στόρι του EURΟ 2000. «Η UEFA είχε συμφέρον να μην είναι η Πορτογαλία στον τελικό» γρύλλισε ο Φίγκο κι έβγαλε τη φανέλα επιδεικτικά. Ο Νούνο Γκόμες αποβλήθηκε, αμέσως μετά. Η Πειθαρχική Επιτροπή θα πάρει αποφάσεις μεθαύριο πρωί στο Ρότερνταμ.
 «Δεν ξέρω αν ήταν πέναλτι, ο Βιλτόρ κι ο Τρεζεγκέ που το είδαν από κοντά μου είπαν πως σίγουρα ήταν» απάντησε, στις πρώτες ερωτήσεις, ο Ζιζού. «Εκείνο που ξέρω είναι πως έπρεπε ν' αυτοσυγκεντρωθώ στο 100%, ν' απομονωθώ απ' τον υπόλοιπο κόσμο, κι ύστερα από τόσα λεπτά διακοπής, συζητήσεων και διαβουλεύσεων, αυτό δεν ήταν εύκολο. Εβαλα τη μπάλα στη βούλα, δεν σκέφτηκα τίποτε, μόνο ότι έπρεπε να σουτάρω σωστά. Εγινε, είδατε, μεγάλη μάχη. Και οι δύο ομάδες είχαν τις ευκαιρίες να νικήσουν, σταθήκαμε τυχεροί ότι είμαστε εμείς οι νικητές. Στον τελικό θα 'ναι ακόμη πιο σκληρή η μάχη, αλλ' αισθάνομαι 
πως κάποιο τυχερό αστέρι μας ακολουθεί σ' αυτό το τουρνουά. Κι ελπίζω να μη μας εγκαταλείψει τώρα στο τέλος». 
 Η Γαλλία, μέχρι στιγμής, έχει γλιτώσει στο 90' ένα πέναλτι του Ραούλ και μια φαρμακερή κεφαλιά του Αμπέλ Σαβιέρ, και στο 110' ένα χρυσαφένιο σουτ του Ζοάο Πίντο. Ο, τι της έλειψε το '96, όταν αποκλείστηκε στα πέναλτι από τους Τσέχους στον ημιτελικό του Μάντσεστερ, εδώ μοιάζει να το 'χει πάρει πίσω στο πολλαπλάσιο. Τριάντα χιλιάδες Γάλλοι, τόσοι ήταν στις κερκίδες του «Βασιλιάς Μποντουέν», έζησαν στιγμές ανάλογες του ημιτελικού στο France '98 (και τότε 2-1, από 0-1, με την Κροατία). Μπορούν, αν όχι για τίποτε άλλο, οπωσδήποτε για 
τα αποθέματα φρεσκάδας και δύναμης στο μυαλό να 'ναι περήφανοι που έχουν τέτοιους διεθνείς.
 «Δεν ήμασταν τυχεροί» διαφώνησε ο, συνήθως αψύς, Ντεσαγί. «Κάναμε όσα έπρεπε για ν' αποδείξουμε πως είμαστε οι καλύτεροι. Και τις σωστές αλλαγές στις σωστές στιγμές». Ο Μπλαν πρόσθεσε ότι «ναι, υποφέραμε, αλλ' υπέφεραν κι αυτοί μαζί μας, δεν μπόρεσαν να κάνουν το παιγνίδι τους, εγώ είδα ότι ήρθαν εδώ ν' αμυνθούν, δεν έδωσαν πολλά, και δεν βρίσκω τίποτε άδικο στο ότι εμείς νικήσαμε 
 Ο εκλέκτορας Ροζέ Λεμέρ, πάντοτε μ' εκείνο τον αβρό χαμηλόφωνο τόνο στην ομιλία, πολύ ήρεμος είπε: «Το ποδόσφαιρο είναι πότε-πότε σκληρό, άγριο. Εμείς ξεκινήσαμε θαυμάσια, αλλά από ένα σημείο κι έπειτα αρχίσαμε να διστάζουμε και να δίνουμε όλο και πιο πολλά δικαιώματα στην Πορτογαλία. Ηταν έξοχος αντίπαλος, ποτέ δεν τους υποτιμήσαμε, σας είχα πει στην πρες κόνφερανς πριν από το ματς πως αυτούς θεωρούσα φαβορί γιατί ήρθαν ως εδώ με αλάνθαστο ρεκόρ».
 Ο Τζορκαέφ, γιατί δεν έπαιξε καθόλου; «Ηταν τραυματίας, πριν από το Ευρωπαϊκό Πρωτάθλημα. Και στον προημιτελικό, πριν από τέσσερις ημέρες μόνο, είχε δώσει πολύ σκληρό αγώνα. Προτίμησα να μείνει έξω και να δοκιμάσουμε το σύστημα με τους τρεις ανασταλτικούς μέσους, που νομίζω ότι λειτούργησε καλά». Και το πέναλτι; «Σας είπα, το ποδόσφαιρο μερικές φορές φαίνεται σκληρό σπορ. Αλλά το χέρι είναι χέρι, αυτό δεν αλλάζει. Πρόλαβα να δω ένα ριπλέι, είμαι βέβαιος πως 
ήταν η σωστή απόφαση. Θεωρώ κορυφαία στιγμή για τη διαιτησία ότι ένας βοηθός έπαιξε τόσο αποφασιστικό ρόλο σ' αυτό». 
 Οι Πορτογάλοι έχουν να νικήσουν τη Γαλλία από ένα λησμονημένο 2-0 πίσω στα 1975, αλλ' η Ισπανία με την «πολιτεία» της στον προημιτελικό του Μπριζ απέναντι στους «Μπλε» είχε γεμίσει τους (συν) Ιβηρες με πολύ θάρρος εν όψει της 
μάχης. Το δικό τους παράδειγμα, αποκάλυψε εκ των υστέρων ο Ουμπέρτο Κοέλιο, είχαν πει πως θ' ακολουθούσαν.
 Πολύ περισσότερο από τη στιγμή που στην πράξη πήραν κεφάλι στο σκορ, κι έπειτα 
τους ευνοούσε το γεγονός ότι η πολυκοσμία στη μεσαία γραμμή προκαλούσε ευλόγως 
τα πολλά σφυρίγματα του διαιτητή, άρα και το σπάσιμο στον ρυθμό. Τα κατάφεραν; 
«Ηταν φανταστικό ματς με τραυματικό, για μας, φινάλε» επισήμανε ο κόουτς. «Εγινε φοβερή μάχη τακτικής, με δύο πολύ ισχυρές ομάδες, οργανωμένες και ισορροπημένες. Η Γαλλία είναι η παγκόσμια πρωταθλήτρια, της κάναμε τη ζωή πολύ 
δύσκολη, μπορούσαμε και στον τελικό να φτάσουμε, δικαιούμαστε να νιώθουμε ικανοποίηση για την όλη παρουσία μας στο EURΟ 2000». Δεν ήταν μόνον ο Φίγκο, άλλωστε.
 Η στιγμή της κούρσας του Σέρζιο Κονσεϊσάο, που βγήκε έξω από το τερέν για ν' αποφύγει τον λάινσμαν κι επιστρέφοντας σ' αυτό πρόλαβε την μπάλα και συνέχισε την επέλασή του, θα μείνει κλασική εις το διηνεκές. Ισως πιο πολύ κι από το χατ-τρικ του εναντίον της Γερμανίας.
 Οσο για τη φάση του ματς, «το χέρι ήταν ακούσιο, δεν πρόλαβε να το τραβήξει ο Αμπέλ Σαβιέρ από την μπάλα, ήταν ενστικτώδης κίνηση και ξέρω ότι συνήθως η αμφιβολία πρέπει να πηγαίνει υπέρ του αμυνόμενου σ' αυτές τις περιπτώσεις. Αλλ' αυτό είναι το ποδόσφαιρο, παρά τη λύπη μας οφείλουμε ν' αποδεχθούμε την απόφαση του διαιτητή. Το μόνο που ζητώ, είναι να καταλάβετε την απογοήτευση των ποδοσφαιριστών και να κατανοήσετε τις άσχημες αντιδράσεις τους». Ο, τι πιο τραχύ θα μπορούσαν να φανταστούν ως και οι χειρότεροι εχθροί τους. Από τις στιγμές που αξιολογείς πόσο σοφά πράττει η UEFA ότι, εδώ και είκοσι χρόνια, έχει καταργήσει το μικρό τελικό στα Ευρωπαϊκά Πρωταθλήματά της.
 «Εδώ τελειώσαμε» συνέχισε ο Κοέλιο. Και, με αποφασιστικά αρθρωμένο λόγο, επέλεξε τότε τη στιγμή να δώσει τη δική του είδηση: «Μαζί ολοκληρώνεται μια διετία σκληρής, και εντατικής σε ό,τι αφορά την οργάνωση του παιγνιδιού και την πειθαρχία των παικτών, δουλειάς. Εγώ φεύγω καθώς το συμβόλαιό μου τελειώνει, ευχαριστώ όλο το σταφ των συνεργατών μου, εύχομαι σ' όποιον με διαδεχθεί καλή τύχη. Γιατί θα χρειαστεί πολλή τέτοια. Η ομάδα του μέλλοντος πρέπει να αναχτιστεί απ' την αρχή».
 Εν όψει του EURΟ 2004, όπου οι Πορτογάλοι θα 'ναι οι οικοδεσπότες, προφανώς εννοούσε ο απερχόμενος προπονητής. Κι έχει δίκιο. Εκείνο το καλοκαίρι ο Βίτορ Μπαΐα, ο Ντίμας, ο Φερνάντο Κόουτο κι ο Πάουλο Μπέντο θα 'ναι πια 35 ετών, ο Σεκρετάριο κι ο Πάουλο Σόουσα 34, ο Ζοάο Πίντο κι ο Ζορζ Κόστα 33, ενώ ο Φίγκο, ο Σέρζιο Κονσεϊσάο, ο Ρούι Κόστα, ο Καπούσο κι ο Σα Πίντο είτε θα 'χουν 
πιάσει τα τριάντα είτε θα τα 'χουν περάσει. 
 «Το παρελθόν είναι παρελθόν. Αλλ' αυτή η ομάδα» είπε ο μυθικός Εουσέμπιο «είναι πιο δυνατή και πιο πλούσια σε ταλέντο από εκείνη του '84». Για τη δική του, την τάξη του '66 (τρίτη στον κόσμο), απέφυγε να μπει σε συγκρίσεις. Προτίμησε ν' απονείμει δημόσιο έπαινο στον Ουμπέρτο Κοέλιο: 
 «Αυτός τους ένωσε και τους συγκέντρωσε στον κοινό στόχο. Παλαιότερα στην Εθνική οι παίκτες μετέφεραν τις συλλογικές διαφορές. Τώρα ήταν όλοι προσηλωμένοι στην αποστολή τους». Οσο για το 2004, «όποια κι αν είναι τότε η ομάδα, όλη η Πορτογαλία θα σταθεί στο πλευρό της, τα μικρά παιδιά θα πάρουν καινούργιες παραστάσεις, θα επηρεαστούν θετικά για το μέλλον τους, κι αυτό θα 'ναι το πιο σημαντικό». Τους... Αγγλους τους θέλουν, εκεί; «Γιατί όχι; » 
