 Πόλεμος ανακοινώσεων των εμπλεκομένων στην υπόθεση γύρω από την τύχη του καζίνου, που λειτουργεί στο ξενοδοχειακό συγκρότημα του Πόρτο Καρράς στη Χαλκιδική, ξέσπασε χθες, με αφορμή δημοσιεύματα, που ήθελαν να προχωρεί συμφωνία πώλησης του καζίνου στην εταιρεία Κεραμεία Αλλατίνης.
 Το καζίνο Πόρτο Καρράς Α.Ε., με χθεσινή ανακοίνωσή του, διαψεύδει κατηγορηματικά την πληροφορία που δημοσιεύτηκε σε οικονομική εφημερίδα, σύμφωνα με την οποία η εισηγμένη εταιρεία Κεραμεία Αλλατίνη προχωρεί στην εξαγορά του 60% του μετοχικού κεφαλαίου της εταιρείας που διαχειρίζεται το καζίνο, καθώς και το ξενοδοχείο «Σιθωνία», στο ομώνυμο ξενοδοχειακό συγκρότημα 
στη Χαλκιδική, με τίμημα που άγγιζε τα 3 δισ. δραχμές και υπογεγραμένο προσύμφωνο μεταξύ της Κεραμείων Αλλατίνης και των Eλληνοκαναδών επιχειρηματιών 
 Συγκεκριμένα, το καζίνο Πόρτο Καρράς Α.Ε. αναφέρει ότι έχει ρυθμίσει όλα τα χρέη του, ενώ προς την Τεχνική Ολυμπιακή, όχι μόνο δεν οφείλει 1, 8 δισ. δραχμές, όπως υποστηρίζει ο όμιλος Στέγκου, αλλά εγείρει και απαιτήσεις ύψους 4 δισ. δραχμών για διαφυγόντα κέρδη. Η άδεια του καζίνου είναι απολύτωνς νομότυπη, πολύ ισχυρή και δεν συνδέεται αποκλειστικά με την τύχη του ξενοδοχείου, προστίθεται.
 H Tεχνική Ολυμπιακή, με τη σειρά της, διαψεύδει τα περί πώλησης και ταυτόχρονα 
σημειώνει ότι: Tο ξενοδοχείο «Σιθωνία», εντός του οποίου είναι εγκατεστημένο το καζίνο, αποτελεί αναπόσπαστο τμήμα του ξενοδοχειακού συγκροτήματος Πόρτο Καρράς, το οποίο με τη σειρά του ανήκει στον όμιλο Τεχνικής Ολυμπιακής. Σε ανακοίνωση ξεκαθαρίζει τη θέση όσον αφορά την άδεια λειτουργίας του καζίνου, δηλώνοντας ότι είναι συνδεδεμένη εκ του νόμου με το συγκεκριμένο χώρο και απαγορεύεται η οποιαδήποτε μεταφορά της.
 Στο μεταξύ, στη γενική συνέλευση που πραγματοποίησε χθες η Κεραμεία Αλλατίνη, αναφέρθηκε ότι θα ζητηθεί από την επιτροπή καζίνων η αλλαγή της μετοχικής σύνθεσης της εταιρείας Πόρτο Καρράς, ενώ θα γίνει εισήγηση προς το υπουργείο Ανάπτυξης να μεταφερθεί η επιχείρηση του καζίνου σε άλλο ξενοδοχείο της περιοχής.
