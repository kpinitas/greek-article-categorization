 οινικές διώξεις σε βαθμό πλημμελήματος και κακουργήματος άσκησε ο εισαγγελέας Πειραιά εναντίον όλων των υπευθύνων του Γηροκομείου Πειραιά, ανάμεσά τους και ο μητροπολίτης κ. Καλλίνικος, που προεδρεύει του Διοικητικού Συμβουλίου, αφού τό ίδρυμα λειτουργεί υπό την εποπτεία της Ιεράς Μητροπόλεως.
 Οι πέντε συνολικά διώξεις, τέσσερις σε βαθμό πλημμελήματος και μία σε βαθμό κακουργήματος, ασκήθηκαν μετά την ολοκλήρωση της έρευνας, που είχε ξεκινήσει αρχές Απριλίου και ύστερα από καταγγελίες της νοσηλεύτριας του ιδρύματος Μαρίας Δημητρούλη. H τελευταία, ούτε λίγο ούτε πολύ, άφηνε αιχμές για κακοποιήσεις τροφίμων και πλαστές ιατρικές βεβαιώσεις θανάτων (αφορούν, σύμφωνα με τον εισαγγελέα Γρηγόρη Πεπόνη, θανάτους ηλικιωμένων τροφίμων που δεν οφείλονται σε φυσιολογικά αίτια, αλλά σε...αφυδάτωση ή και σε βαριάς μορφής αφυδάτωση).
 Ο εισαγγελέας Γρηγόρης Πεπόνης άσκησε τις εξής ποινικές διώξεις: 
 - Ποινική δίωξη για θανατηφόρα έκθεση κατά συρροή σε βαθμό κακουργήματος, η οποία ασκήθηκε εναντίον όλων των υπευθύνων του Ιδρύματος -ανάμεσά τους και ο μητροπολίτης Καλλίνικος- γιατί η έρευνα διαπίστωσε ότι τον Αύγουστο του 1996 ένας ηλικιωμένος πέθανε από αφυδάτωση και το Φεβρουάριο του ιδίου χρόνου, τον Οκτώβριο του 1998 και το Μάρτιο του 2000 πέθαναν από την ίδια αιτία άλλες τρεις ηλικιωμένες γυναίκες. Τις αιτίες θανάτου τεκμηριώνουν με τις καταθέσεις τους οι ιατροδικαστές, οι οποίοι τονίζουν, σύμφωνα με πληροφορίες, ότι «αν υπήρχε στοιχειώδης φροντίδα δεν συντρέχει περίπτωση θανάτου από αφυδάτωση».
 - Ποινική δίωξη για επικίνδυνες σωματικές βλάβες κατά συρροή και κατ' εξακολούθηση σε βαθμό πλημμελήματος εναντίον των νοσηλευτριών Ελένης Ιωαννίδου 
και Σοφίας Καστανοπούλου, οι οποίες, σύμφωνα με τη δικογραφία, κακοποίησαν δύο 
κατάκοιτους υπερήλικους, ενώ διατάχθηκε έρευνα για τυχόν κακοποίηση και άλλων τροφίμων.
 - Ποινική διώξη για ψευδείς ιατρικές πιστοποιήσεις κατ' εξακολούθηση, σε βαθμό 
πλημελήματος, εναντίον της γιατρού του γηροκομείου Σοφίας Δράκου-Κούβελη, η οποία υπέγραψε εφτά δηλώσεις θανάτου στις οποίες δεν αναγραφόταν όνομα, παρά μόνον αιτία θανάτου. Με εντολή του εισαγγελέα ερευνάται αν οι βεβαιώσεις χρησιμοποιήθηκαν.
 - Ποινική δίωξη για υπεξαγωγή εγγράφων κατά παντός υπευθύνου, διότι από την έρευνα διαπιστώθηκε ότι είχε χαθεί μία σελίδα του βιβλίου «συμβάντων», όπου καταγραφόταν περιστατικό επικίνδυνης σωματικής βλάβης. Η σελίδα είχε βρεθεί μετά τις καταγγελίες της Δημητρούλη. Ζητήθηκε από τον εισαγγελέα να ερευνηθεί και η εξαφάνιση των φακέλων, όπου είχαν καταγραφεί οι αιτίες του θανάτου τροφίμων όλων των ετών πλην της τελευταίας διετίας 1998-2000 και ποινική δίωξη 
για ηθική αυτουργία κατά συναυτουργία στις ψευδείς ιατρικές βεβαιώσεις, η οποία αφορά το διευθυντή του ιδρύματος Κ. Πετρίδη και τη σύζυγό του, Ζωή Ιωάννου, κοινωνική λειτουργό του Γηροκομείου.
 Τέλος, ο εισαγγελέας έδωσε εντολή σε ανακρίτρια να προχωρήσει την έρευνα και σε άλλες περιπτώσεις εγκατάλειψης τροφίμων που είχαν καταγγελθεί, ενώ ζητεί να 
διερευνηθούν τόσο οι περιπτώσεις εκβίασης κάποιων τροφίμων από υπαλλήλους όσο και εντοπισθείσα διαθήκη, που συντάχθηκε το Μάρτιο του 1993 στο γηροκομείο, ενώ την ίδια μέρα ο τρόφιμος που άφηνε διαμέρισμα στο ίδρυμα, εισήχθη σε νοσοκομείο με βαρύ εγκεφαλικό και ύστερα από λίγες ημέρες απεβίωσε.
 Tις καταγγελίες για κακοποιήσεις γερόντων, ψευδή ιατρικά πιστοποιητικά, αλλά και για κακή συμπεριφορά απέναντι στους ηλικιωμένους τροφίμους είχε κάνει στις 
16 Mαρτίου 2000 η 40χρονη υπάλληλος Mαρία Δημητρούλη, η οποία, ενώ αρχικά απολύθηκε, στη συνέχεια επαναπροσλήφθηκε από το διοικητικό συμβούλιο του Iδρύματος, για τη λειτουργία του οποίου θεσμικά αρμόδια είναι η Διεύθυνση Kοινωνικής Πρόνοιας της Nομαρχίας Πειραιά.
