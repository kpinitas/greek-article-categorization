 Την απόφασή τους για το διορισμό επιτροπής «τριών σοφών», η οποία θα εξετάσει τη στάση της αυστριακής κυβέρνησης έναντι της ξενοφοβίας και του ρατσισμού, ανακοίνωσαν χθες οι «14» της Ευρωπαϊκής Ενωσης. Εν τω μεταξύ, δεν θα διατηρήσουν το καθεστώς διπλωματικών κυρώσεων που έχουν επιβληθεί στην Αυστρία. Ο Αυστριακός καγκελάριος αποδέχτηκε την απόφαση για την επιτροπή «σοφών», επέκρινε όμως τη διατήρηση των κυρώσεων. Αντίθετα, το ακροδεξιό κόμμα 
της κυβερνητικής συμμαχίας απέκλεισε την περίπτωση να δεχτεί έλεγχο των πολιτικών της. 
 Ανακοινωθέν από το γραφείο του Πορτογάλου πρωθυπουργού Αντόνιο Γκουτιέρες ανέφερε ότι από τον πρόεδρο του Ευρωπαϊκού Δικαστηρίου Ανθρωπίνων δικαιωμάτων Λούτζιους Βιλντχάμπερ θα ζητηθεί να ονομάσει τους «τρεις σοφούς» οι οποίοι θα κάνουν «ακτινογραφία» της αυστριακής κυβερνητικής πολιτικής. Η επιτροπή θα μελετήσει «την προσήλωση της αυστριακής κυβέρνησης στις ευρωπαϊκές κοινές αξίες, κυρίως σε ό,τι αφορά τα δικαιώματα των μειονοτήτων, των προσφύγων και των μεταναστών» όπως επίσης και «την εξέλιξη της πολιτικής φύσης του κόμματος ελευθέρων» (ακροδεξιών). Μετά την υποβολή της έκθεσης, για την οποία δεν ορίζεται χρονοδιάγραμμα, οι «14» θα αποφασίσουν αν θα αρθούν οι κυρώσεις. Ο Πορτογάλος πρόεδρος Χόργκε Σαμπάιο δήλωσε χθες ότι θα πρέπει να βρεθούν «μηχανισμοί και πύλες εξόδου» από την παρούσα κατάσταση, εκτίμησε όμως ότι «το 
θέμα παύσης των κυρώσεων δεν τίθεται αυτή τη στιγμή».
 Ο Γερμανός πρόεδρος Τόμας Κλέστιλ σχολίασε χθες ότι η σύνταξη μιας έκθεσης δίχως την ταυτόχρονη άρση των κυρώσεων είναι μια απόφαση που «δεν ανταποκρίνεται στις προσδοκίες μας». Ανάλογη ήταν και η θέση του καγκελαρίου Βόλφγκανγκ Σίσελ, ο οποίος χαρακτήρισε την αποστολή της επιτροπής «πρόοδο την οποία αναγνωρίζουμε», καταδίκασε όμως τους εταίρους στην Ε.Ε. ότι δεν έκαναν «το βήμα γενναιοδωρίας» και διατήρησαν τις κυρώσεις. Η αντικαγκελάριος Ρις-Πασέρ όμως, που προέρχεται από το ακροδεξιό κόμμα, ξεκαθάρισε ότι δεν θα συνεργαστεί με τους «τρεις σοφούς» αν δεν οριστεί προηγουμένως σαφές χρονοδιάγραμμα άρσης των κυρώσεων. Ο δε ισχυρός άνδρας της ακροδεξιάς Γιοργκ Χάιντερ αρνήθηκε κατηγορηματικά να μπει το κόμμα του στο μικροσκόπιο των «σοφών». «Δεν είμαστε η Ρουάντα, της οποίας η στρατιωτική δικτατορία σφάζει τον κόσμο» είπε και υπαινίχθηκε ότι πρώτα θα έπρεπε να εξεταστούν περιπτώσεις όπως της Γαλλίας που αρνείται στα παιδιά μεταναστών να γραφτούν στο σχολείο. Προειδοποίησε επίσης ότι το θέμα «λαϊκής διαβούλευσης» με άλλα λόγια δημοψηφίσματος, θα έρθει στη Bουλή πριν από τη θερινή διακοπή της 7ης Ιουλίου. 
