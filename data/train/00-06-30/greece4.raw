«Εξήντα πέντε χιλιάδες γυναίκες και ανήλικα παιδιά από τις βαλκανικές και τις χώρες του πρώην Aνατολικού Mπλοκ βρίσκονται στην αγορά πορνείας στην Ελλάδα (1987-2000), εκ των οποίων οι 20.500 εισήχθηκαν το 2000. Η Ελλάδα χρησιμοποιείται ως τόπος διακομετακομιστικού εμπορίου από τα διεθνή κυκλώματα, 
αφού εξάγει τις γυναίκες και τα ανήλικα στις ευρωπαϊκές χώρες».
 Η συγκεκριμένη διαπίστωση, συνοδευόμενη από αναλυτικούς πίνακες διαγραμμάτων, έγινε από τον πανεπιστημιακό Γρ. Λάζο στο διήμερο διεθνές σεμινάριο που διοργανώνει η Γενική Γραμματεία Ισότητας σε συνεργασία με τη Διεύθυνση Ανθρωπίνων Δικαιωμάτων του Συμβουλίου της Ευρώπης, στο πλαίσιο του Συμφώνου Σταθερότητας Βαλκανικών Xωρών, έπειτα από πρόταση της Ελλάδας στο Συμβούλιο της Ευρώπης. Tο θέμα του σεμιναρίου, «Καταπολέμηση της διακίνησης και εμπορίας 
των γυναικών και των παιδιών στην Νοτιο-Ανατολική Ευρώπη».
 Η Γενική Γραμματέας Ισότητας Εφη Mπέκου σημείωσε ότι το φαινόμενο συνδέεται με 
το διεθνές οργανωμένο έγκλημα και συνιστά κατάφωρη παραβίαση των θεμελιωδών ανθρωπίνων δικαιωμάτων, εξαπλώνεται δε με ιλλιγγιώδη ταχύτητα και συνδέεται άμεσα με την οικονομική διεθνή ανισότητα, τις μεταναστευτικές πολιτικές και τη 
ζήτηση φτηνού σεξ από τους πελάτες των βιομηχανικών χωρών και όχι μόνο. «Γυναίκες, έρμαιο στα χέρια των δουλεμπόρων, εξαναγκάζονται στην πορνεία και το σεξουαλικό τουρισμό. Βιάζονται, κακοποιούνται, τραυματίζονται ψυχικά και στο τέλος αυτοκτονούν».
 Η κ. Μπέκου πρότεινε τη δημιουργία κινητών μονάδων πρόληψης και ελέγχου των μεταδοτικών νόσων κυρίως της φυματίωσης.
 Στο σεμινάριο που λήγει σήμερα, συμμετέχουν εκπρόσωποι κυβερνητικών φορέων και 
μη κυβερνητικών οργανώσεων, καθώς και εξειδικευμένοι επιστήμονες από τις χώρες 
Αλβανία, Βοσνία-Ερζεγοβίνη, Βουλγαρία, Κροατία, FYRΟM, Σερβία, Ουγγαρία, Ιταλία, Μολδαβία, Ρουμανία, Σλοβενία και Τουρκία.
