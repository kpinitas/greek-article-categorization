 Μόνον το 10% των ιδιοκτητών που έχουν «κόκκινα» και «κίτρινα» σπίτια έχουν υποβάλει έως τώρα φακέλους στις αρμόδιες υπηρεσίες για τη χορήγηση δανείου και 
δωρεάν αρωγής για την αποκατάσταση των σεισμοπλήκτων. Σχεδόν 10 μήνες μετά τους σεισμούς που έπληξαν την περιοχή της πρωτεύουσας, πάνω από 62.000 δικαιούχοι δεν έχουν κάνει χρήση των ευεργετημάτων που έχει ανακοινώσει η κυβέρνηση.
 Αυτό σημαίνει ότι χιλιάδες ετοιμόρροπα σπίτια δεν έχουν επισκευαστεί ή κατεδαφιστεί και απειλούν, τόσο τους διερχόμενους όσο και τις γειτονικές ιδιοκτησίες.
 Η «αποχή» είναι πιο έντονη στους δικαιούχους που έχουν κατοικίες προς επισκευήν, ενώ ικανοποιητική είναι η προσέλευση αυτών που πρέπει να χτίσουν νέο σπίτι. Η εικόνα είναι καλύτερη σε περιοχές όπως τα Ανω Λιόσια και το Μενίδι, ενώ υπάρχουν μεγάλες καθυστερήσεις στην Αθήνα και τον Πειραιά.
 Τα αποκαλυπτικά αυτά στοιχεία έδωσε χθες στη δημοσιότητα ο αρμόδιος υφυπουργός 
ΠΕΧΩΔΕ Νάσος Αλευράς και απέδωσε αυτή την καθυστέρηση σε δύο λόγους. Το γεγονός ότι πολλοί από τους δικαιούχους έχουν ζημιές της τάξης του ενός ή δύο εκατομμυρίων και δεν μπήκαν στον κόπο να συγκεντρώσουν τα δικαιολογητικά που απαιτούνται για τη στεγαστική αποκατάσταση, προτιμώντας να καλύψουν οι ίδιοι το κόστος.
 Ο Ν. Αλευράς παραδέχθηκε ότι υπάρχουν κίνδυνοι να επισκευαστούν όπως όπως οι ζημιές και να πουληθούν ή να νοικιαστούν σεισμόπληκτα σπίτια. Πρόσθεσε ότι έχει γίνει μια καταγραφή των σεισμόπληκτων κτισμάτων και από τον Σεπτέμβριο θα 
είναι στη διάθεση των ενδιαφερομένων μητρώο κατοικιών σε κάθε Γραφείο Αποκατάστασης Σεισμοπλήκτων (ΓΑΣ). Ο υφυπουργός ΠΕΧΩΔΕ είπε ότι δεν μπορούν να 
γίνουν έλεγχοι από τις υπηρεσίες για να διαπιστωθεί εάν θα γίνουν οι απαιτούμενες επισκευές.
 Οπως είναι γνωστό, δεν είναι λίγοι οι επιτήδειοι που σε παλιότερους σεισμούς έκαναν «μπαλώματα» στα σεισμόπληκτα σπίτια τους και τα πούλησαν σε ανυποψίαστους αγοραστές.
 Ενα άλλο «μελανό» σημείο είναι οι καθυστερήσεις στις καταδαφίσεις «κόκκινων» σπιτιών, που έχουν ανατεθεί στις νομαρχίες. Εως τώρα το υπουργείο ΠΕΧΩΔΕ έχει διαθέσει πάνω από 10 δισ. και έχει ζητήσει απολογισμό από τους νομάρχες, αλλά έχει ανταποκριθεί μόνον η νομάρχης Αθηνών κ. Μπεσμπέα.
 Ο κ. Αλευράς τόνισε ότι το τιμολόγιο για τις επισκευές είναι ρεαλιστικό και σφικτό, σημειώνοντας ότι δεν πρόκειται να γίνουν αναπροσαρμογές ώστε να πλησιάσουν τις τιμές της αγοράς. Διαβεβαίωσε επίσης ότι, μετά το διάβημα προς τον υφυπουργό Εθνικής Οικονομίας Χρ. Πάχτα, ξεμπλοκαρίστηκαν τα κονδύλια για την επιδότηση ενοικίου για το β' τρίμηνο του 2000.
 Αποκάλυψε ότι σε πολλές περιοχές που έχουν πληγεί από από παλιότερους σεισμούς 
υπάρχουν εκκρεμότητες και ανακοίνωσε ότι στο εξής οι ιδιοκτήτες σε μια περιοχή 
που κηρύσσεται σεισμόπληκτη θα πρέπει να υποβάλουν αιτήσεις μέσα σε ένα τετράμηνο. Θα ακολουθούν πρωτοβάθμιοι και δευτεροβάθμιοι έλεγχοι και οι ενδιαφερόμενοι θα έχουν το δικαίωμα να ζητήσουν τη στεγαστική τους αποκατάσταση μέσα σε ένα χρόνο από τη χορήγηση των πιστοποιητικών αυτοψίας. H αρχή θα γίνει από τους σεισμόπληκτους της Πρέβεζας και της Λευκάδας, που πρέπει να υποβάλουν αιτήσεις ώς τον Σεπτέμβριο.
 Ο υφυπουργός ΠΕΧΩΔΕ ανακοίνωσε επίσης ότι την ερχόμενη εβδομάδα θα γίνει σύσκεψη με τους εκπροσώπους των ασφαλιστικών εταιρειών για το νομοσχέδιο που αφορά την ασφάλιση των κατασκευών έναντι θεομηνιών (σεισμοί, πλημμύρες, πυρκαγιές, κ.λπ.). Ο κ. Αλευράς τόνισε ότι το μέσο ετήσιο κόστος για το Δημόσιο τα τελευταία 15 χρόνια ανέρχεται σε 50 δισ. δραχμές. Είπε, επίσης, ότι 
θα δημιουργηθεί φορέας του Δημοσίου, ο οποίος θα λειτουργεί με τους κανόνες της ασφαλιστικής αγοράς και απέφυγε να αναφερθεί στο ύψος του ασφαλίστρου.
