«Δεν μας ενδιαφέρει αν μας θεωρούν πολιτικά ορθό συγκρότημα. Εχουμε τις πολιτικές μας απόψεις, αλλά δεν θέλουμε να τις μοιραστούμε με το κοινό. Οσο για τα τραγούδια μας, επιδέχονται διαφορες ερμηνείες». Η τραγουδίστρια Ντολόρες Ο' Ραϊόρνταν και ο ντράμερ Φέργκαλ Λόουερ ήταν οι πιο ομιλητικοί στη συνέντευξη Tύπου που έδωσαν με αφορμή την αυριανή συναυλία τους, που θα πραγματοποιηθεί στην προβλήτα του λιμανιού Πειραιά. Ενώ η επομενη στάση τους, την Κυριακή, θα είναι στη Θεσσαλονίκη, στο Θέατρο Γης.
 Οι Iρλανδοί Cranberries, που απέκτησαν παγκόσμια φήμη με το κομμάτι «Zombie», που αναφερόταν στην εμφύλια διαμάχη στη Βόρεια Ιρλανδία, δεν μίλησαν καθόλου για την πολιτική. «Το πρόσφατο άλμπουμ «Bur yThe Hatchet» (Θάψτε το τσεκούρι) εννοούσε απλώς ότι θέλαμε να θάψουμε το παρελθόν μας. Το άλμπουμ σήμαινε την αναγέννηση του συγκροτήματος».
 Ως ένα από τα πιο επιτυχημένα εμπορικά συγκροτήματα, δήλωσαν ότι «δεν μας ενδιαφέρει η δημοσιότητα και η εμπορική επιτυχία, όσο στεκόμαστε στα πόδια μας 
θα γράφουμε τραγούδια που μπορούν να αγγίζουν το κοινό. Το μόνο που επιθυμούμε 
είναι να είμαστε έντιμοι με τους εαυτούς μας». 
 Η σύγχρονη μουσική σκηνή τους αφήνει αδιάφορους. Εχοντας επηρεαστεί από τη βρετανική ποπ του '80, όπως τους Cure και τους Smiths, ακούνε από σύγχρονους καλλιτέχνες Blur και Mob y, ενώ θεωρούν ότι τα τσαρτ στην Αγγλία ελέγχονται από 
τη μουσική βιομηχανία και είναι γεμάτα τραγούδια για δεκαπεντάχρονα.
 Οσο για την πρώτη εμφάνισή τους στην Ελλάδα, υποσχέθηκαν «μια συναυλία γεμάτη ένταση και ενέργεια με κομμάτια από τα τέσσερα άλμπουμ». Και ίσως νέο υλικό από το άλμπουμ που αρχίζουν να ηχογραφούν τον Αύγουστο. Στον Πειραιά την εμφάνισή τους θα ανοίξουν οι «Παζλ» ένα νέο ελληνικό συγκρότημα.
 Οι Cranberries είναι το πρώτο συγκρότημα που θα παίξει στο Πόσιντον Φέστιβαλ. Ακολουθούν ο θρυλικός BB King τη Δευτέρα 3 Ιουλίου και η σοπράνο Μπάρμπαρα Χέντρικς, με τους Μόουζες Χόγκαν Σίνγκερς την Πέμπτη 6 Ιουλίου στο Βεάκειο. Και το φεστιβάλ θα κλείσει μ' ένα πάρτι στα Βοτσαλάκια την Κυριακή 9 Ιουλίου, με το σαξοφωνίστα Κουρτνεϊ Πάιν και dj's από την Αλγερία, το Ισραήλ και την Ελλάδα.
