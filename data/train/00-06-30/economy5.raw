Με ιδιαίτερα προσεκτικές εκφράσεις και χωρίς να ανοίγει τα χαρτιά του μίλησε ενώπιον της γενικής συνέλευσης των μετόχων ο πρόεδρος και διευθύνων σύμβουλος του ΟΤΕ, Νίκος Μανασής, για τις αλλαγές στα όργανα διοίκησης της επιχείρησης. 
 Υπενθυμίζεται ότι με το νέο καταστατικό επέρχονται σημαντικές αλλαγές που προκάλεσαν μάλιστα αντιδράσεις στο Διοικητικό Συμβούλιο: 
 Το Διοικητικό Συμβούλιο γίνεται 15μελές (από 11μελές) και αποτελείται από 6 εκπροσώπους του Δημοσίου (μεταξύ των οποίων πρόεδρος, διευθύνων σύμβουλος, αντιπρόεδρος), 6 μη οριζόμενους από το Δημόσιο (2 εκπρόσωποι εργαζομένων, ένας 
από την ΟΚΕ, τρεις εκπρόσωποι μειοψηφίας) και τρεις εκπρόσωποι από ισάριθμες θυγατρικές του ΟΤΕ. 
 Καταργείται το Συμβούλιο Διεύθυνσης και αντικαθίσταται από την Εκτελεστική Επιτροπή Εταιρικής Διακυβέρνησης στην οποία συμμετέχουν ο διευθύνων σύμβουλος, 
τον εντεταλμένο αντιπρόεδρο και διευθύνοντες συμβούλους από τις θυγατρικές.
 Οι παραπάνω κινήσεις ερμηνεύθηκαν ως προσπάθεια του κ. Μανασή να ενισχύσει τις 
αρμοδιότητές του εις βάρος του Διοικητικού Συμβουλίου και του ελεγκτικού του ρόλου. Χθες ο κ. Μανασής είπε ότι ελήφθησαν υπόψη όλες οι απόψεις, ότι το Δ.Σ. 
δεν αποποιείται αρμοδιοτήτων και ότι μέσα στον Ιούλιο θα γίνουν πρόσθετες ρυθμίσεις που θα διασφαλίζουν εύρυθμη λειτουργία για τον ΟΤΕ και τις θυγατρικές του και να βελτιωθεί η εικόνα που έχουν οι πελάτες του Οργανισμού.
 Κατά τα άλλα, η γενική συνέλευση ενέκρινε τη χορήγηση μερίσματος 220 δρχ. για τη χρήση 2000. Ο κ. Μανασής δήλωσε ότι στη μελλοντική εισαγωγή της Cosmote θα υπάρξει προτιμησιακό σχήμα για τους μετόχους του ΟΤΕ και ότι θα ιδρυθούν νέες θυγατρικές για τις διεθνείς τηλεπικοινωνίες, τα ακίνητα, την ψηφιακή τηλεόραση, το ηλεκτρονικό εμπόριο.
 Φωνές διαμαρτυρίας ακούστηκαν για την πρόθεση του υπουργείου Οικονομικών να αυξήσει τη μηνιαία αποζημίωση για τα μέλη του Δ.Σ. (500.000 δρχ. από 400.000 δρχ.) και του προέδρου (4, 5 εκατ. δρχ. από 3, 5 εκατ. δρχ.). 
 Ιδιαίτερη αίσθηση όμως προκάλεσε ανοικτή επιστολή της συνδικαλιστικής παράταξης «Αγωνιστική Συσπείρωση Εργαζομένων» που καλούσε τους μετόχους να παραδεχθούν ότι η μετοχοποίηση δεν έλυσε τα προβλήματα και ότι ο μόνος τρόπος να λειτουργήσει ο ΟΤΕ απερίσπαστος από τις παρεμβάσεις των διαπλεκομένων συμφερόντων είναι η επιθετική εξαγορά της Ιντρακόμ. 
 Η παράταξη ανέφερε ότι ο ΟΤΕ είναι σε θέση να εξαγοράσει αρκετές εταιρείες της 
δυναμικότητας της Ιντρακόμ, για να αντιστραφεί η πορεία διαφορετικά «να δοθούν 
από τώρα τα κλειδιά στην Ιντρακόμ, για να μην χρειασθεί αύριο να αλλαχθούν οι κλειδαριές του Διοικητικού Μεγάρου». 
 Υπενθυμίζεται ότι ανάλογη πρόταση διατύπωσε εκ μέρους του Συνασπισμού πριν 15 μέρες ο Δημ. Στρατούλης στο συνέδριο της ΟΜΕ-ΟΤΕ λέγοντας χαρακτηριστικά: «Αν το έθνος κινδυνεύει από το θηρίο, είναι προτιμότερο το έθνος να φάει το θηρίο».
