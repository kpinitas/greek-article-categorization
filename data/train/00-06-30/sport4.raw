 Σε πολλά...ταμπλό παίζει (πραγματικά εγκεφαλικό παιχνίδι) ο Νίκος Λυμπερόπουλος. Χθες αποκαλύψαμε...μυθική για τα ελληνικά δεδομένα πρόταση από 
την Ισπανία (700-800 εκατομμύρια το χρόνο), που έχει δεχθεί ο Ελληνας διεθνής άσος, ενώ το νέο στοιχείο, που προέκυψε κατόπιν έρευνας, είναι ότι η Ιντερ δεν 
έχει εκφράσει απλώς ενδιαφέρον, αλλά μάλλον έχει προχωρήσει κι ένα βήμα παραπάνω. Στην περίπτωση, δηλαδή, που δεν τα βρει με τον Παναθηναϊκό στις διαπραγματεύσεις, οι οποίες ξεκινούν τη Δευτέρα, οι «νερατζούρι» του Μιλάνου, φαίνεται ότι θα έχουν τον πρώτο λόγο. Τουλάχιστον, κάτι τέτοιο, σύμφωνα με έγκυρη πηγή, έχει διαρρεύσει από πρόσωπο εμπιστοσύνης του Λυμπερόπουλου (Ελληνας προπονητής), που είναι σε θέση να γνωρίζει πολλά. Ανεξάρτητα πάντως από τη...ζήτηση που έχει ο άσος του ΠΑΟ, το ραντεβού της Δευτέρας με τον Αγγελο Φιλιππίδη ούτως ή άλλως θα καθορίσει τις εξελίξεις. 
 Τη Δευτέρα τελικά ειδοποίησε ότι έρχεται ο Ντανιέλ Σάριτς, ο 28χρονος Κροάτης της Ντιναμό Ζάγκρεμπ, που πρότεινε στον Παναθηναϊκό ο Βέλιμιρ Ζάετς. Αν τα βρει στο οικονομικό, θα υπογράψει και θα ξεκινήσει προετοιμασία την Τρίτη με την υπόλοιπη ομάδα. Από τον Παναθηναϊκό εκφραζόταν χθες η βεβαιότητα ότι ο Σάριτς θα ενταχθεί στο έμψυχο δυναμικό της ομάδας.
 Οσον αφορά κάποιες πληροφορίες, που ήθελαν τον Πάουλο Σόουζα να σκέφτεται το ενδεχόμενο ένταξής του στον Παναθηναϊκό, ο μάνατζερ Τζιοβάνι Μπρανκίνι υποστήριξε κατηγορηματικά πως δεν υπάρχει θέμα εμπλοκής της μεταγραφής. Από πλευράς δε ΠΑΟ τονιζόταν πως «έγινε, ό,τι έπρεπε να γίνει και δεν υπάρχει η παραμικρή ανησυχία».
 * Ο γυμναστής Λεωνίδας Δημητρακόπουλος προσελήφθη στον ΠΑΟ κατόπιν εισήγησης του Αναστασιάδη. Χθες επίσης εστάλη στην ποδοσφαιρική ομοσπονδία της Γιουγκοσλαβίας η μπλε κάρτα του Βλάνταν Μιλόγεβιτς. 
