λίγο λίγο σάρκα και οστά. Κατ' αρχήν έχει τώρα εγκεκριμμένο προϋπολογισμό 50 δισ. δρχ. για την τετραετία (2000-2004) σύμφωνα με το υπόμνημα που κατέθεσε ο υπουργός Πολιτισμού Θεόδωρος Πάγκαλος στη διυπουργική επιτροπή και έδωσε χθες στη δημοσιότητα. 
 Τι θα είναι η Πολιτιστική Ολυμπιάδα; Δεν θα είναι άθροισμα πολιτιστικών εκδηλώσεων, αυτές οι εκδηλώσεις (συνέδρια, εκθέσεις, δρώμενα, μουσικές και θεατρικές παραγωγές με τη συμμετοχή Ελλήνων και ξένων δημιουργών) «θα προσαρμόζονται» στο βασικό πλαίσιο της Ολυμπιάδας, που είναι η σύνδεση του πολιτισμού με τον αθλητισμό, η ανάδειξη των αξιών του ολυμπισμού, προβολή αρχαίου και σύγχρονου πολιτισμού, δημιουργία θεσμών που θα κρατήσουν και μετά το 2004. 
 Tην ευθύνη για τις τελετές έναρξης και λήξης των Αγώνων, τη λαμπαδηδρομία και τις πολιτιστικές εκδηλώσεις αυτών, αναλαμβάνει η ΟΕΟΑ «Αθήνα 2004». Το ΥΠΠΟ και η ΔΟΕ ευθύνονται για την αναβάθμιση της τελετής της αφής, με τη θέσπιση ολυμπιακών βραβείων (απονομή στην Ολυμπία), τη διεθνή εκδήλωση αφιερωμένη στον 
ολυμπισμό και στον άνθρωπο και την οργάνωση του Ολυμπιακού Φεστιβάλ Νέων. 
 Θα οργανωθεί επίσης μια μεγάλη έκθεση για τα 1.000 χρόνια των Αρχαίων Ολυμπιακών Αγώνων και εορταστικές εκδηλώσεις για την ιστορία των Ολυμπιακών Αγώνων στα μουσεία Αρχαίας Ολυμπίας και Λωζάννης, ενώ χθες ο υπουργός ανακοίνωσε την πρόταση που δέχθηκε από την Ντόλυ Γουλανδρή για την οργάνωση στο Μουσείο Κυκλαδικής Τέχνης έκθεσης με θέμα «Οι αθλητές της Μεγάλης Ελλάδας» 
με εκθέματα από τα Μουσεία της Κάτω Ιταλίας και Σικελίας. 
 Η μακροβιότητα της Πολιτιστικής Ολυμπιάδας θα εξασφαλιστεί με την προώθηση πρωτοβουλιών που μετεξελισσόμενες σε θεσμούς θα συνεχίσουν μετά το 2004 (π.χ. Κέντρο Τέχνης και Τεχνολογίας, Φεστιβάλ Αρχαίου Δράματος κ.λπ.). Στις μεγάλες διοργανώσεις που θα πραγματοποιηθούν στην Ελλάδα στη διάρκεια της τετραετίας θα είναι η Μπιεννάλε Νέων Καλλιτεχνών και η Μαθηματική Ολυμπιάδα. Από εκεί κι έπειτα κάθε ενδιαφέρουσα πρόταση θα εξετασθεί από την Α.Ε. της Πολιτιστικής Ολυμπιάδας, όταν αποκτήσει διοικητικό συμβούλιο και λειτουργήσει. Γιατί μέχρι στιγμής έχει μόνον πρόεδρο, τον Μιχ. Κακογιάννη. 
 Στο πλαίσιο της Πολιτιστικής Ολυμπιάδας θα έρθει τον προσεχή Μάιο στην Αθήνα και στη Θεσσαλονίκη η 15ωρη θεατρική παράσταση «Τάνταλος», που έγραφε 20 χρόνια ο Βρετανός συγγραφέας Τζον Μπάρτον επί τη βάσει ηρώων της ελληνικής μυθολογίας, σκηνοθέτησε ο Πίτερ Χολ με σκηνικά-κοστούμια του Διονύση Φωτόπουλου και ανεβάζουν από κοινού οι: Ντένβερ Θίατερ Κόμπανι και Ρόαγιαλ Σέξπιρ Κόμπανι.
 Πέρα από τα ολυμπιακά, ο κ. Πάγκαλος ανακοίνωσε: 
 - Την έναρξη των εργασιών επισκευής του Δημοτικού Θεάτρου Πειραιά από τις ζημιές του σεισμού (συνεννοήθηκε σχετικά με τον δήμαρχο Πειραιά κ. Αγραπίδη) και συνεπώς το κλείσιμό του για τα 2-3 επόμενα χρόνια.
 - Την τοποθέτηση προσωρινής στέγης στο Βεάκειο για να λειτουργεί και τον χειμώνα. 
 - Την έναρξη αρχαιολογικής έρευνας στο Βουθρωτό Αλβανίας επί τη βάσει διακρατικής συμφωνίας. Την αποστολή Ελλήνων επιστημόνων για την προστασία του συνόλου των βυζαντινών μνημείων, κυρίως στην Κορυτσά. Αναλαμβάνουμε επίσης την 
υλοποίηση του σχεδίου οικοδόμησης του Εθνικού Θεάτρου Αλβανίας. Ολα αυτά συμφωνήθηκαν με τον Αλβανό πρέσβη στην Αθήνα.
 - Θα γίνει μνημείο της Μάχης της Κρήτης στον Γαλατά με έργο του Ζογγολόπουλου και τέσσερα δωμάτια που θα γίνονται εκδηλώσεις. Επίσης, στο Ηράκλειο Κρήτης συμφωνήθηκε με τον δήμαρχο κ. Ασλάνη να γίνει Μουσείο Αντίστασης.
 - Στο παλιό κτίριο του Πολυτεχνείου (Πατησίων) που θα καταληφθεί ολόκληρο από τη Σχολή Αρχιτεκτόνων σύμφωνα με πρόταση που κόμισαν στον υπουργό οι καθηγητές 
Γιάννης Πολύζος και Ιωάννα Μαντουβάλου θα δημιουργηθεί σε συνεργασία με το ΥΠΠΟ χώρος μελέτης της Αρχαίας Αρχιτεκτονικής με εργαστήρια. 
