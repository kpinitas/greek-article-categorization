Τριγμούς στα ευρωπαϊκά χρηματιστήρια, έπειτα από μια μακρά περίοδο σχετικής νηνεμίας, προκάλεσε η δυσμενής πρόβλεψη στελέχους της Ericsson για την κινητή τηλεφωνία.
 Ο διευθύνων σύμβουλος της Ericsson Κουρτ Χέλστρομ φέρεται να δήλωσε στη σουηδική οικονομική εφημερίδα «Dagens Industri», ότι οι ρυθμοί ανάπτυξης της ευρωπαϊκής βιομηχανίας κινητής τηλεφωνίας θα μειωθούν, λόγω του υψηλού κόστους 
των αδειών τρίτης γενιάς. Η τρίτη γενιά κινητής τηλεφωνίας θα έχει τη δυνατότητα να παρέχει στους χρήστες ταχεία πρόσβαση στο Ιντερνετ, βιντεοδιασκέψεις και άλλες μουλτιμίντια υπηρεσίες.
 Η Εricsson, με ανακοίνωσή της, προσπάθησε να απαλύνει τις εντυπώσεις, λέγοντας 
ότι δεν βλέπει λόγο αλλαγής των προβλέψεών της για την ανάπτυξη των συνδρομών και της κινητής τηλεφωνίας, αλλά το κακό είχε ήδη γίνει, καθώς οι τηλεπικοινωνίες και οι συναφείς κλάδοι αποτελούν εδώ και καιρό, τα αγαπημένα χαρτιά των Ευρωπαίων επενδυτών.
 Τη μεγαλύτερη πτώση κατέγραψε το χρηματιστήριο του Ελσίνκι, όπου διαπραγματεύεται η μετοχή της Nokia. Το φινλανδικό χρηματιστήριο έκλεισε με πτώση 8, 58%, ενώ η μετοχή της Nokia υποχώρησε κατά 10, 68%.
 Τα χρηματιστήρια του Παρισιού και του Λονδίνου έκλεισαν με πτώση 3, 13% και 1, 18% αντίστοιχα, ενώ αυτό της Φρανκφούρτης, παρουσίαζε, λίγο πριν κλείσει πτώση 2, 64%.
 Στη Γουόλ Στριτ πάντως οι απώλειες των Ντάου Τζόουνς και Nasdaq ήταν πολύ μικρότερες την ώρα που έκλειναν οι ευρωπαϊκές αγορές και οφείλονταν περισσότερο στις ανησυχίες για τα κέρδη των αμερικανικών επιχειρήσεων, εν όψει 
της προβλεπόμενης κάμψης των ρυθμών ανάπτυξης, παρά στις προβλέψεις για την κινητή τηλεφωνία στην Ευρώπη.
 Το αμερικανικό ΑΕΠ το πρώτο τρίμηνο του 2000, σύμφωνα με τα στοιχεία που ανακοινώθηκαν χθες, αυξήθηκε κατά 5, 5%, έναντι 6, 4% των αρχικών εκτιμήσεων και 
7, 3% το τελευταίο τρίμηνο του '99, γεγονός που δείχνει ότι η ανάπτυξη έχει αρχίσει να κόβει ταχύτητες.
 Το ευρώ ξεπέρασε τα 95 σεντς και έφθασε στο υψηλότερο επίπεδο εδώ και μία εβδομάδα, λόγω των προβλέψεων για αύξηση των ρυθμών ανάπτυξης της ευρωπαϊκής οικονομίας.
