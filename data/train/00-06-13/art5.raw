Το περασμένο Σάββατο, ξεγυμνώθηκαν μπροστά στα ανάκτορα του Μπάκινγχαμ στο Λονδίνο κι άρχισαν να πετούν ο ένας στον άλλον κέτσαπ από μπουκάλια, μέχρι να γίνουν αγνώριστοι. Οι ίδιοι αποκάλεσαν την πράξη τους καλλιτεχνική δράση-διαμαρτυρία ενάντια στο θεσμό της μοναρχίας, ενώ οι τηλεοπτικές κάμερες κατέγραφαν το γεγονός.
 Πρόκειται για τους Kινέζους καλλιτέχνες Yuan Cai 44 ετών και τον Jian Jun Xi 38 ετών, οι οποίοι δεν αρκέστηκαν στο δικό τους πασάλειμμα: η σάλτσα κάποια στιγμή έφτασε και στους θεατές του χάπενινγκ, ενώ οι δυο «δράστες» ζητούσαν από το κοινό να αφυπνιστεί και να εναντιωθεί στη μοναρχία.
 Οι δυο Kινέζοι είναι πασίγνωστοι, όχι εξαιτίας της πολύχρονης καλλιτεχνικής δραστηριότητάς τους. Ο Cai και ο Xi έχουν απασχολήσει ξανά τα ειδησεογραφικά μέσα με δυο ανάλογες δράσεις τους στην Τέιτ Γκάλερι του Λονδίνου: τον περασμένο Οκτώβριο, στην έκθεση της Τέιτ Γκάλερι με τα έργα που ήταν υποψήφια για τα βραβεία Τέρνερ, οι δύο καλλιτέχνες αναμίχθηκαν μ' ένα γκρουπ Γιαπωνέζων 
τουριστών. Οταν έφτασαν μπροστά στο έργο «Το κρεβάτι μου», της Τρέισιν Εμιν -αποτελούμενο από ένα ξέστρωτο κρεβάτι όπου επάνω του υπήρχαν πεταμένα εσώρουχα, χρησιμοποιημένα προφυλακτικά και μπουκάλια βότκας- πέταξαν τα μπλουζάκια τους, ανέβηκαν πάνω στο κρεβάτι κι άρχισαν να χοροποδηθούν και να παίζουν μαξιλαροπόλεμο μέχρι που ήρθε η αστυνομία. Αυτό δεν ήταν τίποτα, μπροστά στο δεύτερο «χτύπημά» τους, στην Τέιτ Μόντερν αυτή τη φορά. Ηταν στις 21 Μαΐου, όταν στάθηκαν με... δέος μπροστά από τον ουρητήρα, το περίφημο «Fountain» του Μαρσέλ Ντισάν, έργο του 1917, κατέβασαν το φερμουάρ του παντελονιού τους κι άρχισαν να τον κατουράνε περισσότερο από ένα λεπτό. Αυτόπτες μάρτυρες παρατήρησαν ότι οι καλλιτέχνες «έχασαν τον στόχο», με αποτέλεσμα να κατουρήσουν το πάτωμα. Εχουν κάνει και χειρότερα όμως, όταν το 1994, σε μια κοινή τους περφόρμανς στο «City Des Arts» του Παρισιού, είχαν παρουσιάσει τα περιττώματα τους σε πιάτο.
 Ξαναζεσταμένο φαΐ θα μπορούσε να χαρακτηρίσει κάποιος, αν θυμηθεί αυθορμήτως τις κονσέρβες με τα περιττώματα του Πιέρο Μαντζόνι από τη δεκαετία του '60 και 
 Οι δύο καλλιτέχνες απομακρύνονται από τα όρια κινημάτων του παρελθόντος, όπως ο ντανταϊσμός, και αυτοσυστήνονται ως εκπρόσωποι μιας νέας πολιτιστικής επανάστασης. «Δεν είμαστε φαρσέρ, αλλά σοβαροί καλλιτέχνες. Θέλουμε να κάνουμε 
τον κόσμο να σκεφτεί. Δεν ντρεπόμαστε για ό,τι κάνουμε. Δεν έχουμε ρίζες», λένε, αν και μεγάλωσαν στην Κίνα κάτω από τις επιταγές της πολιτιστικής επανάστασης του Μάο και προσθέτουν: «Είμαστε ικανοί να φάμε τα σκατά μας δημόσια. Πιστεύω ότι βρισκόμαστε μπροστά από την εποχή μας. Οι επόμενες γενιές 
θα μας καταλάβουν. Είμαστε εναντίον των κοινωνικών τάξεων και οι δουλειά μας έχει πολιτικές διαστάσεις».
 Οταν ο δημοσιογράφος του «Ομπσέρβερ» τούς ρωτά ποια είναι η πολιτική προέκταση 
της τέχνης τους, δυσκολεύονται να απαντήσουν και λένε: «Θέλουμε να κάνουμε τους ανθρώπους ευτυχισμένους και να προκαλέσουμε κοινωνικές συζητήσεις μέσω της τέχνης».
 Αυτό που δεν μπορεί να αμφισβητήσει κανείς, στην περίπτωσή τους, είναι ότι αν επιζητούσαν τη διασημότητα, την κέρδισαν. Δεν ξέρουμε, όμως, ώς πότε και με ποια ιδιότητα... 
