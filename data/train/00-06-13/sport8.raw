 Ελεγαν ότι ο Ντίνο Ράτζα περίμενε ένα τηλεφώνημα του ίδιου του Σωκράτη Κόκκαλη για να πει το οριστικό «ναι» στον Ολυμπιακό. Δεν χρειάστηκε όμως να επέμβει ο πρόεδρος. Με το που άκουσε ο 33χρονος Κροάτης σέντερ την επίσημη οικονομική πρόταση των «ερυθρολεύκων», συμφώνησε αμέσως σε όλα! 
 Αυτό σημαίνει ότι η διοίκηση του Ολυμπιακού δεν έχει πλέον παρά να ολοκληρώσει τις τυπικές μόνο διαδικασίες του ερχομού του Ράτζα (και πρώτα απ' όλα να ακούσει από το στόμα του Ντράγκαν Τάρλατς ότι την επόμενη χρονιά θα παίζει στους Σικάγο Μπουλς) κι αμέσως μετά να προχωρήσει στην ανακοίνωση της μεταγραφής, όπως και ν' αρχίσει να καταθέτει χρήματα στο λογαριασμό του. Γιατί το ποσό που συμφωνήθηκε θυμίζει πολύ το «θησαυρό» που έπαιρνε πέρυσι ο Ράτζα από τον Παναθηναϊκό: 800 εκ. δραχμές για ένα χρόνο! 
 Μεγάλο θα είναι για τον Ολυμπιακό και το κόστος μεταγραφής του Αντουάν Ριγκοντό, αρκεί βέβαια να απαντήσει καταφατικά ο Γάλλος σταρ στην ολοκληρωμένη πρόταση που έχει στα χέρια του ο ατζέντης του. Ο Κένι Γκραντ φανέρωσε ότι και η Κίντερ καλύπτεται με τον διακανονισμό που της πρότειναν οι «ερυθρόλευκοι», έτσι λοιπόν το βάρος πέφτει πλέον στον ίδιο τον Ριγκοντό.
 Στο μεταξύ, φούντωσε χθες στην Ιταλία η φήμη ότι ο Ολυμπιακός έχει ανοιχτή γραμμή και με τον διεθνή Ιταλό Αντρέα Μενεγκίν. Κι ότι ο γκαρντ της Βαρέζε, κατά πάσα πιθανότητα, θα παίξει του χρόνου σε όποια ομάδα επιλέξει να εργαστεί ως τεχνικός σύμβουλος, αμέσως μετά τους Ολυμπιακούς Αγώνες, ο νυν προπονητής της εθνικής Ιταλίας, Μπόγκνταν Τάνιεβιτς! 
 * Tον Tζέιμς Pόμπινσον έβαλε στο μάτι η AEK. Αρχικά διέρρευσε η πληροφορία ότι ο «δικέφαλος» μίλησε με τον μάνατζερ του Κροάτη γκαρντ της Παφ, Νταμίρ Μουλαομέροβιτς, όμως ο Ντούσαν Ιβκοβιτς είχε ρίξει τα δίχτυα του στον «Χόλιγουντ», ο οποίος δεν γνωρίζει αν ο Ολυμπιακός έχει την πρόθεση να τον κρατήσει και δεύτερο χρόνο στο Φάληρο.
 * Διαλύθηκε η Τόφας Μπούρσα! Η νέα διοίκηση των πρωταθλητών Τουρκίας έκρινε ασύμφορη τη λειτουργία του τμήματος μπάσκετ, και του έβαλε λουκέτο, αφήνοντας όλους τους παίκτες της ελεύθερους, ενώ τη θέση της στη Σουπρολίγκα ορίστηκε να πάρει η Εφες Πίλσεν.
