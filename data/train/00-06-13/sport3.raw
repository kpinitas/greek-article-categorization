 Το '92 στον ημιτελικό στη Σουηδία, ο Φαν Μπάστεν απέναντι στον Σμάιχελ. Μοιραίος. Το '96 στον προημιτελικό στην Αγγλία, ο Σέιντορφ απέναντι στον Λαμά. Μοιραίος. Το '98 στον ημιτελικό στη Γαλλία, ο Ρόναλντ ντε Μπουρ και ο Κόκου απέναντι στον Ταφαρέλ. Μοιραίοι.
 Τα πέναλτι είναι, μια ζωή, τραυματική εμπειρία (και) για τους Ολλανδούς, άλλωστε κι ο Αγιαξ το Τσάμπιονς Λιγκ του '96 στα πέναλτι το 'χασε από τη Γιουβέντους στη Ρώμη, ωστόσο για τον 30χρονο Φρανκ ντε Μπουρ όλ' αυτά ήταν τα τελευταία που θα μπορούσαν να περνάνε απ' το μυαλό προχθές βράδυ στο Αμστερνταμ Αρένα, όταν ανέλαβε την ευθύνη του 89'. Ή είναι ο πιο πεπειραμένος παίκτης της σημερινής ομάδας ή δεν είναι.
 Στη μικτή ζώνη του Αρένα, οι ευτυχείς συσπάσεις του προσώπου του (μετά την πρεμιέρα με την Τσεχία) και κάτι χαμόγελα που του 'βγαιναν, θαρρείς, από το πιο βαθύ της καρδιάς πρόδιδαν και διερμήνευαν την καθολική ανακούφιση. «Είχαμε όλοι πολλή αγωνία γι' αυτό το πρώτο παιχνίδι. Φάνηκε, νομίζω. Υποφέραμε. Οι Τσέχοι είναι θαυμάσια ομάδα, το ξέραμε και από το τελευταίο φιλικό τους με τη Γερμανία, πολύ φίζικαλ. Αλλά ευτυχώς είναι πίσω πια. Και δεν είναι, οπωσδήποτε, της κλάσεως της Γαλλίας. Η Γαλλία έχει φανταστική ομάδα. Το καλύτερο που έχουμε να κάνουμε είναι να μην αφήσουμε την πρόκριση στους "8" να την παίξουμε εναντίον τους, στο τελευταίο παιχνίδι εδώ».
 Μεσολαβεί η Δανία την Παρασκευή στο Ντε Κάιπ. «Θα είμαστε εκεί και θα τους περιμένουμε. Αλλά να περιμένουμε, τι; Με τους Δανούς, ποτέ στ' αλήθεια δεν ξέρεις τι να υπολογίζεις. Πρέπει να 'σαι προετοιμασμένος και για το όλα και για το τίποτα». Tώρα είμαστε δύο χρόνια πιο έμπειροι από το '98».
 Τέσσερα, αν το βάλουμε σε σχέση με το EURΟ '96 (όπου ο Φρανκ ντε Μπουρ έλειψε, τραυματίας). «Η σωστή ατμόσφαιρα είναι ήδη ένα πρώτο βήμα προς την επιτυχία. Κι η ατμόσφαιρα σ' αυτή την ομάδα σάς βεβαιώ πως είναι σούπερ. Από τα λάθη του '96 μάθαμε να 'μαστε πιο επαγγελματίες στην προσέγγιση των πραγμάτων. Τότε υπήρχαν στην ομάδα και μεγάλες διαφορές ηλικιών, άλλοι ήταν πάνω από 30, άλλοι 20 με 24, ήταν περίπου φυσικό να δημιουργηθούν ξεχωριστές παρέες. Και δεν είχαν όλοι τη διάθεση να δουλέψουν για όλους. Το πληρώσαμε τότε, μα διδαχτήκαμε πως αυτή είναι η διαφορά της καλής ομάδας από την ομάδα παγκόσμιας κλάσης. Και για να πάρεις το τρόπαιο, πρέπει να 'σαι ομάδα παγκόσμιας κλάσης».
 Η δική του αρχηγική παρουσία; «Α, δεν είναι κάτι το σπουδαίο, όπως για παράδειγμα στην Αγγλία όπου το κάνουν μεγάλο ζήτημα ποιος θα 'ναι ο κάπτεν. Ο κόουτς με διάλεξε επειδή παίζω πίσω και έχω την εικόνα του γηπέδου μπροστά μου, ίσως επειδή έχουμε και τις ίδιες ιδέες, αλλά τίποτα πέρα απ' αυτό. Δεν νιώθω σαν αφεντικό ή κάτι τέτοιο. Στην Ολλανδία όλοι είμαστε κάπτεν. Θέλω να πω πως όλοι μπορούμε να μιλάμε ο ένας στον άλλον, κι αυτό να είναι γενικώς αποδεκτό. Ζούμε χρόνια μαζί, δεν έχουμε μυστικά μεταξύ μας, τώρα πια δεν έχουμε και ξεχωριστά γκρουπ. Είμαστε όλοι ένα».
 Ναι, αλλά είναι παγκόσμια κλάση η αμυντική γραμμή, γενικότερα η αμυντική λειτουργία της Ολλανδίας; Ανεπαίσθητη γκριμάτσα δυσφορίας. «Ο κόσμος έχει την τάση να ξεχνάει πως ο τύπος ποδοσφαίρου που παίζουμε εμείς είναι ο πιο δύσκολος. Αν βάζαμε δέκα παίκτες πίσω από την μπάλα, τότε θα αφήναμε στον αντίπαλο μία, μιάμιση ευκαιρία σε 90 λεπτά. Ομως εμείς παίζουμε στο μισό τερέν του αντιπάλου, κι αυτό είναι δέκα φορές πιο δύσκολο, μόνο που ο κόσμος δεν το βλέπει. Ετσι μπορεί να επιτρέψουμε τρεις τέσσερις ευκαιρίες, σήμερα δεν το πληρώσαμε χάρη στον Φαν Ντερ Σαρ και στην τύχη μας, αλλά αν δεχτούμε γκολ, πράγματι εκεί έχουμε πρόβλημα».
 Ν' αλλάξουν μυαλά, πάντως, προφανώς αποκλείεται. «Παραμένουμε παθιασμένα αφοσιωμένοι στο επιθετικό στιλ. Είναι το ολλανδικό στιλ, κι έτσι θα είναι πάντα. Ολες οι εναλλακτικές τακτικές μας έχουν ένα κοινό σημείο. Οτι παίζουμε στο τερέν του αντιπάλου. Μπορεί αυτό να 'ναι το πιο δύσκολο, αλλά αυτό μας δίνει ευχαρίστηση κιόλας. Αλλιώς δεν μπορούμε να χαρούμε το παιχνίδι».
