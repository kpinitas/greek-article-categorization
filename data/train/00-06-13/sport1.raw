Ηταν μια βραδιά με αστέρια η χθεσινή στο στάδιο Φίλιπς του Αϊντχόβεν. Αστέρια της Λουζιτανίας! Ο Φίγκο και η παρέα του πέτυχαν την ολική επαναφορά...
 Μια ομάδα με μαγεία, όσο και πίστη στα πόδια της, μετάλλαξε το εις βάρος της 2-0, που είχε διαμορφωθεί στο 17', σε μια ιστορική νίκη με 3-2 επί της Αγγλίας, η οποία για κάποιες στιγμές είχε πλάσει τρελά όνειρα. Συνολικά πάντως το Πορτογαλία - Αγγλία 3-2 του πρώτου ομίλου ισοφάρισε τις καλύτερες αναμνήσεις ενός θρυλικού παρελθόντος.
 «Φέρνουμε πολλά γκολ και μια ομάδα που θα προσφέρει θέαμα», υποσχόταν ο Κέβιν Κίγκαν κι ο σολίστας Ντέιβιντ Μπέκαμ φρόντισε να τον δικαιώσει με το καλησπέρα σερβίροντας τα δύο πρώτα γκολ. Η ονειρεμένη όμως αρχή γύρισε σε εφιάλτη, καθώς η δική του ατραξιόν κράτησε μόνο 20 λεπτά. Στο 3' ο Πολ Σκόουλς αξιοποίησε με καρφωτή κεφαλιά την μπαλιά του Μπέκαμ. Πολύ γρήγορα (17') ήλθε και το δεύτερο αγγλικό γκολ, από τον Στιβ Μακμάναμαν που πήρε πάσα «πάρε-βάλε» από τον Μπέκαμ.
 Αλλά στο 21' ο Λούις Φίγκο σήκωσε όρθιο τον Εουσέμπιο και ανέβασε την ποιότητα του Euro 2000 με ένα ανυπέρβλητο γκολ. To 2-2 από τον Ζοάο Πίντο με αριστοτεχνική κεφαλιά στο 37' είχε αφετηρία μπαλιά ακριβείας του Ρούι Κόστα. Από μαγική πάσα, πάλι του Ρούι Κόστα (στο 59'), ο Νούνιο Γκόμες κοντρολάρισε άψογα αποφεύγοντας την πρόκληση του Ανταμς και κεραυνοβόλησε το ίδιο ιδανικά τον Σίμαν. Συνέβη αμέσως μόλις ο Κίγκαν έβαλε τον Γουάιζ αντί του Μακμάναμαν για να συμμαζέψει τα πράγματα και τον κίνδυνο που διαφαινόταν...
 «Μέχρι τώρα πίστευα ότι θα πάμε καλά στο Ευρωπαϊκό. Τώρα μας θεωρώ σοβαρούς υποψήφιους για τον τίτλο», είχε πει την παραμονή ο Πορτογάλος κόουτς Ουμπέρτο Κοέλιο και ποιος μπορεί τώρα να τον πει υπερφίαλο; Επαιξε μάλιστα χωρίς τα βασικά του στελέχη Σα Πίντο και Πάουλο Σόουζα, που ήταν τραυματίες.
 ΠΟΡΤΟΓΑΛΙΑ: Βίτορ Μπαΐα, Αμπελ, Φερνάντο Κόουτο, Ζόρζε Κόστα, Ντίμας, Φίγκο, Βιντιγκάλ, Ρούι Κόστα (85' Μπέτο), Π. Μπέντο, Ζοάο Πίντο (75' Κονσεϊσάο), Νούνιο Γκόμες (90' Καπούσο).
 ΑΓΓΛΙΑ: Σίμαν, Γκ. Νέβιλ, Κάμπελ, Ανταμς (83' Κίοουν), Φ. Νέβιλ, Μπέκαμ, Ινς, Σκόουλς, Μακμάναμαν (58' Γουάιζ), Σίρερ, Οουεν (46' Χέσκι).
