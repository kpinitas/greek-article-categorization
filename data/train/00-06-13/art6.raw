Απαξιωτικός απέναντι σε όσους αρχαιολόγους «μένουν κλεισμένοι στον κρυστάλλινο πύργο τους, αδιαφορώντας για το τι συμβαίνει γύρω τους» και αμείλικτος «στους αρειμάνιους εκείνους φύλακες που ατενίζουν τον ορίζοντα και δεν σκύβουν να μαζέψουν ένα τενεκεδάκι Kόκα Kόλα» γιατί η δουλειά αυτή είναι για άλλη κατηγορία εργαζομένων, θα είναι ο Θεόδωρος Πάγκαλος. Ο υπουργός Πολιτισμού απηύθυνε εξαγγελίες, αλλά και προειδοποιήσεις χθες στο αμφιθέατρο του ΥΠΠΟ, το 
γεμάτο στελέχη και υπαλλήλους που μετείχαν στον ετήσιο απολογισμό του έργου που παρήχθη το 2000 στον Τομέα της Πολιτιστικής Κληρονομιάς.
 Ξεκίνησε με την πολλαπλή χρησιμότητα αυτού του συνεδρίου που οργανώνεται για τρίτη συνεχή χρονιά και δεσμεύτηκε πως πριν από τις διακοπές του καλοκαιριού θα έχει καταθέσει στη Βουλή το αρχαιολογικό νομοσχέδιο και πριν από το τέλος του έτους θα έχει προωθήσει τον Οργανισμό που περιμένει στα συρτάρια δεκαετίες 
 «Είμαι από αυτούς που κάνουν Οργανισμούς στα υπουργεία, γιατί υπάρχουν υπουργοί που κάνουν επιτροπές για τη σύνταξη Οργανισμών ώσπου να περάσει το ποτήριον τούτο από μπροστά τους», είπε. Δήλωσε αποφασισμένος να προχωρήσει στις θεσμικές εκείνες ρυθμίσεις που θα διευκολύνουν τη δουλειά των υπηρεσιών και θα στελεχώσουν το δυναμικό του υπουργείου που αριθμητικά είναι πολύ περιορισμένο, όπως τόνισαν σχεδόν όλοι οι διευθυντές των υπηρεσιών.
 Ο υπουργός υποσχέθηκε διπλασιασμό της υποδομής μέσα στην προσεχή 5ετία για τη διευκόλυνση της Aρχαιολογικής υπηρεσίας κι έστειλε δύο μηνύματα προς αρχαιολόγους και συνδικαλιστές. «Ο αρχαιολόγος που κλείνει μια γωνιά, μέχρι να 
ολοκληρώσει και το διδακτορικό του ανήκει στο παρελθόν», είπε και «ποτέ δεν μπόρεσα να ταυτιστώ με καμμιά συντεχνιακή λογική». Αργότερα συναντήθηκε και συζήτησε οικονομικά θέματα με τον πρόεδρο και το γεν. γραμματέα της ΠΟΣΥΠΠΟ κ. 
 Η πρώτη ημέρα του τριήμερου συνεδρίου κύλησε με την κατάθεση πλούσιας δράσης κυρίως από τις διευθύνσεις αναστήλωσης, μελέτης και εκτέλεσης έργων μουσείων και πολιτιστικών κτιρίων. Εγκαινιάστηκαν άλλωστε 14 νέα μουσεία. Κι αυτό γιατί 
«το 2000 ήταν το τελευταίο έτος που ήταν δυνατή η ανάληψη νομικών δεσμεύσεων για τα έργα τα ενταγμένα στο Β' ΚΠΣ», όπως επεσήμανε η προϊσταμένη της Διεύθυνσης Μελετών Μουσείων Ερση Φιλιπποπούλου.
 Ανασκουμπώθηκαν φέτος οι Διευθύνσεις Αναστήλωσης Αρχαίων και Βυζαντινών Μνημείων σε δύο κατευθύνσεις: αντιμετώπισαν πλήθος προβλημάτων που χρόνιζαν και άλλα που προέκυψαν μετά το σεισμό του περασμένου Σεπτεμβρίου. Ετσι, ο προϊστάμενος της Δ/νσης Αρχαίων Μνημείων Δημοσθ. Ζιρώ είχε να παρουσιάσει με καμάρι την αναστήλωση του τοίχου στο ανάκτορο των Μυκηνών, τα αποστραγγιστικά έργα που έγιναν στον τάφο του Αιγίσθου που έμπαζε νερά, την έναρξη αναστήλωσης 
του Θησαυρού των Αθηναίων στους Δελφούς που είχε κριθεί έργο επείγον λόγω ρωγμών εδώ και μια 10ετία, αλλά και τη μελέτη αποκατάστασης του Ιερού της Ελευσίνας (θα ξεκινήσει στο τέλος του μήνα) και του Πύργου στο Φρούριο Φυλής που είχαν «λαβωθεί» από το ταρακούνημα της Αττικής. Οι Βυζαντινοί διά της προϊσταμένης τους Μάνιας Φουντούκου είχαν να πουν για τη συνέχιση 9 έργων που είχαν αρχίσει παλαιότερα και 13 νέα.
 Στα έργα συντήρησης που έγιναν στους λέοντες της Δήλου, προκειμένου να μεταφερθούν στο Μουσείο και να βγουν τα εκμαγεία τους, τα οποία θα μπουν στις θέσεις των αυθεντικών, αναφέρθηκε ο προϊστάμενος της Δ/νσης Συντήρησης Νίκος Μίνως. Οπως επίσης στις εργασίες συντήρησης των τοιχογραφιών στο Ακρωτήρι Θήρας και στις τοιχογραφίες των Μονών του Αγίου Ορους: Διονυσίου, Καρακάλου και Μεγίστης Λαύρας. 
 Η Δ/νση Λαϊκού Πολιτισμού και η προϊσταμένη της Τέτη Χατζηνικολάου αναφέρθηκε στις κηρύξεις νεοτέρων μνημείων που έγιναν: νεοκλασικών και αρχιτεκτονημάτων του 20ού αιώνα (παλιά εκπαιδευτήρια, θερινοί και χειμερινοί κινηματογράφοι), ενώ η πρώην προϊσταμένη της Δ/νσης Προϊστορικών και Κλασικών Αρχαιοτήτων Λιάνα 
Πραλαμά στα μεγάλα έργα που είχε να συντονίσει την περασμένη χρονιά. Μας θύμισε ότι βρέθηκαν οι 279 κλεμμένες αρχαιότητες από το Μουσείο Κορίνθου, οι οποίες όμως βρίσκονται ακόμη (γιατί, άραγε;) στην Αμερική, παρ' όλο που επρόκειτο να επιστρέψουν τον περασμένο Οκτώβριο.
 Το καλό νέο της Δ/νσης Βυζαντινών, όπως είπε ο κ. Ισ. Κακούρης, ήταν η έναρξη της αρχαιολογικής έρευνας στο εξωτερικό: στο Σινά και στην Κύπρο. Το κακό είναι ότι «δεν μετέχουμε όσο θα έπρεπε στο ευρωπαϊκό γίγνεσθαι».
 Ακούστηκε και η ρεαλιστική φωνή του προέδρου του ΤΑΠ Γιάννη Σαβαλάνου, ο οποίος δεν παρουσίασε τον όγκο των απαλλοτριώσεων και των εκδόσεων του Ταμείου 
Αρχαιολογικών Πόρων, αλλά την ετοιμότητα μελετών που είχε για την ανάδειξη των 
κάστρων όλης της χώρας με αποτέλεσμα να απορροφήσει πέρυσι 5 δισ. -όχι από το ΥΠΠΟ- αλλά από το υπουργείο Εθνικής Οικονομίας (πρόγραμμα Ιντερεγκ) και τον ΕΟΤ. «Είμαστε πανέτοιμοι», δήλωσε, «και για το Γ' ΚΠΣ που έχει πολλαπλάσια χρήματα, αλλά και αυστηρότερες απαιτήσεις».
