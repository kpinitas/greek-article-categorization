 Αλλαγή πορείας για το τραμ, που θα γίνει με συμμετοχή ιδιωτικών κεφαλαίων, προτεραιότητα στον προαστιακό στη γραμμή Μενίδι-Σταυρός-Σπάτα, καθώς και επεκτάσεις του Mετρό προς Περιστέρι και Ηλιούπολη, αποφάσισε χθες, κατά την πολύωρη συνεδρίασή της, η επιτροπή μεγάλων έργων, υπό την προεδρία του Κ. Λαλιώτη. 
 Η συνεδρίαση, στην οποία μετείχαν ο υπουργός Μεταφορών Χρ. Βερελής και ο υφυπουργός Εθνικής Οικονομίας Χρ. Πάχτας, οριστικοποίησε το πακέτο των μεγάλων 
έργων, που θα είναι έτοιμα πριν από το 2004. Είναι προπαρασκευαστική ενόψει της σημερινής συνεδρίασης της διϋπουργικής, υπό τον Κώστα Σημίτη, που γίνεται ανά 15ήμερο.
 *ΤΡΑΜ: Σε πρώτη φάση θα κατασκευαστεί γραμμή 21 χιλιομέτρων, που θα ξεκινά από 
το Παναθηναϊκό Στάδιο, θα φθάνει στο «Φιξ», θα συνεχίζει στη Νέα Σμύρνη, διά μέσου της οδού Ελ. Βενιζέλου και θα φθάνει στον «Φλοίσβο», απ' όπου θα κατασκευαστούν δύο κλάδοι, ένας προς τον Αγιο Κοσμά και ένας προς το Στάδιο Ειρήνης και Φιλίας. Η περίπτωση διέλευσης από τη Συγγρού εγκαταλείφθηκε ως ασύμφορη. Από δημόσιους πόρους έχουν διασφαλιστεί 45 δισ. δραχμές και τα υπόλοιπα 60 δισ. δραχμές θα καταβάλουν οι ιδιώτες, με το σύστημα της συγχρηματοδότησης και της παραχώρησης της εκμετάλλευσης, που θα διατεθούν για το τροχαίο υλικό, τη σηματοδότηση και τα αμαξοστάσια.
 Σε δεύτερη φάση προβλέπεται να γίνει άλλη μία γραμμή 21 χιλιομέτρων, που θα περνά από τα Πατήσια, την Κυψέλη και το ιστορικό κέντρο. Από την πλατεία Αιγύπτου ένας κλάδος θα διατρέχει τη λεωφόρο Αλεξάνδρας και θα φθάνει ώς το Nοσοκομείο Παίδων και το Γουδί.
 *ΠΡΟΑΣΤΙΑΚΟΣ: Κατά προτεραιότητα θα κατασκευαστεί η γραμμή Μενίδι-Σταυρός-Σπάτα, κατά μήκος της Αττικής Οδού και αργότερα θα επεκταθεί προς Ραφήνα και Ελευσίνα. Προβλέπεται η αναβάθμιση της σημερινής γραμμής του τρένου από το Μενίδι ώς το Ρουφ και τον Πειραιά. Διευκρινίστηκε ότι το Mετρό θα μπορεί να χρησιμοποιεί την υποδομή του προαστιακού στη διαδρομή από τον Σταυρό ώς τα Σπάτα.
 *ΜΕΤΡΟ: Θα δημοπρατηθούν κατά προτεραιότητα οι επεκτάσεις στις διαδρομές Σεπόλια-Περιστέρι και Δάφνη-Ηλιούπολη, όπου δεν υπάρχουν προβλήματα με αρχαιολογικές ανασκαφές. Οι προβλεπόμενες επεκτάσεις στις διαδρομές Μοναστηράκι-Αιγάλεω και Εθνική Αμυνα-Σταυρός θα προωθηθούν με βάση τα χρονοδιαγράμματα του υπουργείου ΠΕΧΩΔΕ, αλλά δεν προβλέπεται να είναι έτοιμα για τους Ολυμπιακούς Αγώνες. 
 Οπως διευκρινίστηκε κατά τη χθεσινή συνεδρίαση της επιτροπής, ο υπουργός Μεταφορών θα πρέπει να υποβάλει συγκεκριμένο χρονοδιάγραμμα για το τραμ και τον προαστιακό. Την περασμένη Τετάρτη, πάντως, κατά τη συνάντηση με την Γιάννα 
Αγγελοπούλου-Δασκαλάκη, ο κ. Λαλιώτης είχε αφήσει μετέωρο το μέλλον των δύο αυτών έργων, δίνοντας παράλληλα προτεραιότητα στο Mετρό.
