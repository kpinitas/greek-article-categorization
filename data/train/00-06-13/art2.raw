Το συγκρότημα που στη διάρκεια της τελευταίας εικοσαετίας έγινε διεθνώς συνώνυμο με το τάνγκο, το «Τάνγκο Πάσιον» (γνωστό μας από τις επιτυχημένες παραστάσεις του στο Ηρώδειο, το Μέγαρο και τη Θεσσαλονίκη), θα παρουσιάσει τη νέα του παράσταση στη χώρα μας στον Λυκαβηττό, Πέμπτη 20 και Παρασκευή 21 Ιουνίου, και στο Θέατρο Δάσους, 22 και 23 του μήνα. 
 Η δίωρη παράσταση εκτυλίσσεται σε δύο πράξεις με δεκατέσσερις ήρωες Aργεντίνους χορευτές και είναι εμπνευσμένη από τα έργα του Aργεντίνου ζωγράφου 
Ρικάρντο Καρπάνι: Πελάτες νυχτερινών κέντρων της μεγαλούπολης. Ζωές που επιβιώνουν στην κόψη του ξυραφιού. Πάθος που βρίσκει ή δεν βρίσκει ανταπόκριση. 
απογειώνει το μουσικοχορευτικό υπερθέαμα ερμηνεύοντας συνθέσεις των Βιλόλντο, Μόρες, Ντεσέπολο, Σκαρπίνο, Κάρλος Γκαρντέλ, Χοσέ Λιμπερτέλα, και Αστορ Πιατσόλα, καλύπτοντας έναν ολόκληρο αιώνα τάνγκο. 
 Το «Τάνγκο Πάσιον» δημιουργήθηκε από τον παραγωγό του Μπρόντγουεϊ, Μελ Χάουαρντ, μετά την ιστορική παραγωγή του «Τάνγκο Αργεντίνο». Το συγκρότημα «Τάνγκο Πάσιον» αποτελείται από τριάντα χορευτές, τραγουδιστές και μουσικούς. Οι χορογραφίες είναι του μάστερ του «λατινικού» μπαλέτου Εκτορ Ζαράσπε που ετοίμασε, στο πλαίσιο της παράστασης, κι ένα σπαρακτικό αφιέρωμα στον Ροδόλφο Βαλεντίνο. 
 Κατά τ' άλλα το τάνγκο παραμένει, όπως σημειώνει ο σκηνοθέτης της παράστασης Μελ Χάουαρντ, «το αιώνιο πεδίο μάχης μεταξύ άντρα και γυναίκας, είναι η καθορισμένη ερωτική πράξη... σε φορμαλιστική έκδοση, φυσικά».
