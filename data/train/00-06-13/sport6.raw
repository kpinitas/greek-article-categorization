 Από τη μία, ο δάσκαλος Βούγιαντιν Μπόσκοφ ξαναβρίσκει τον Σρέτσκο Κάτανετς. Τον αγαπημένο του μαθητή στη χρυσή πορεία της Σαμπντόρια του '91, προς την κατάκτηση του ιταλικού πρωταθλήματος, αλλά και προς τον χαμένο πρώτο τελικό στην ιστορία του Champions League, κόντρα στην Mπαρτσελόνα. 
 Από την άλλη, ο Λιούμπινκο Ντρούλοβιτς ξαναβρίσκει τον Ζλάτκο Ζάχοβιτς, με τον οποίο μοιράστηκαν 3 χρόνια στην Πόρτο και με τον οποίο ουδέποτε έχασαν την τηλεφωνική επαφή. 
 Ακόμη κι αυτές τις ημέρες, τις ημέρες του EURΟ 2000, κυρίως όμως της κρίσιμης, από κάθε άποψη, προετοιμασίας για την πρώτη, ιστορική αναμέτρηση ανάμεσα στη Γιουγκοσλαβία και τη Σλοβενία.
Μία συνάντηση «κορυφής», η αποψινή στο μικροσκοπικό «Μαμπούρ» του Σαρλερουά, μία συνάντηση ωστόσο που οι Κοσοβάροι πρόσφυγες, αλλά και πολλοί από τους ίδιους τους Βέλγους, προσπάθησαν με κάθε τρόπο και πάση θυσία να ματαιώσουν, προσφεύγοντας κατ' αρχάς στη βελγική δικαιοσύνη. 
 Με ποιο σκεπτικό; Απλούστατα, της παράνομης παρουσίας της γιουγκοσλαβικής αποστολής σε βελγικό έδαφος. Μία παρουσία, που όπως υποστηρίζουν οι ίδιοι οι Κοσοβάροι αντιβαίνει σε προηγούμενη απόφαση της Ευρωπαϊκής Ενωσης, με την οποία εξακολουθούν να ισχύουν -φυσικά και να εφαρμόζονται αρκετές, κυρίως οικονομικής φύσεως- κυρώσεις που είχαν επιβληθεί στην πρώην Γιουγκοσλαβία, είτε για τον αιματηρό, εμφύλιο πόλεμο του '91 είτε για την περσινή κρίση στο Κόσοβο.
«Δεν είναι δυνατόν να μας κυνηγούν επ' άπειρον» λέει ο Βούγιαντιν Μπόσκοφ, ακόμη στο τιμόνι της Σαμπντόρια, όταν η UEFA είχε αποβάλει τη Γιουγκοσλαβία από το EURΟ '92 εφαρμόζοντας τότε την άμεση απόφαση του ΟΗΕ, αλλά και της Ευρωπαϊκής Ενωσης.
 «Δεν είναι δυνατόν, στο 2000 να μπερδεύουμε ακόμη την πολιτική με τον αθλητισμό» προσθέτει, και πολύ σωστά ο «Θείο- Βούγιαντιν», με τη μόνη διαφορά όμως ότι το αίτημα των Κοσοβάρων (το οποίο πάντως απερρίφθη από τη βελγική δικαιοσύνη) δημιούργησε πράγματι ένα ερώτημα που η UEFA ήδη συζητάει με την κοινοτική κυβέρνηση. «Τι θα συμβεί εάν η Γιουγκοσλαβία κατακτήσει το τρόπαιο; Και ποιος θα της δώσει την επιταγή των 3, 5 δισ. δρχ., όταν ισχύουν ακόμη οι οικονομικές κυρώσεις; »
Εν αναμονή της απάντησης στο καίριο ερώτημα, το ενδιαφέρον όλων στρέφεται υποχρεωτικά στον αγωνιστικό τομέα και στην πρώτη αναμέτρηση ανάμεσα σε δύο πρώην φίλους, αν και μεταξύ τους οι παίκτες δεν έπαψαν ποτέ να αγνοούν την πολιτική και να σκέφτονται μόνο αθλητικά. Εκτός ίσως από τον Ζάχοβιτς που ουδείς κατάλαβε τι ήθελε ακριβώς να πει όταν δήλωνε πως «ένα συγκεκριμένο πολιτικό λόμπι θέλει να σαμποτάρει το ποδόσφαιρο, υπέρ άλλων αθλημάτων. Κι ας λένε μετά ότι το football είναι μία καλή μπίζνες για τις χαμηλότερες τάξεις».
 Αντίθετα, (κι αυτό τουλάχιστον το καταλάβαμε) σε σχέση με το αποψινό παιχνίδι, ο Ζάχοβιτς παραδέχτηκε ότι «η Γιουγκοσλαβία μπορεί να έχει καλύτερες μονάδες, αλλά εμείς είμαστε πιο δεμένη ομάδα από τους Πλάβι». Κυρίως από τη στιγμή που τα «χρυσά χέρια» του μασέρ της Σλοβενίας Τόνε Σέρτσερ γιάτρεψαν κι εξαφάνισαν τελείως τα μυϊκά προβλήματα των Μιλίνοβιτς, Μίλανιτς, που μέχρι χθες ήταν αμφίβολο, έως και σίγουρο πως θα έχαναν την πρεμιέρα της ομάδας τους. Καλά είναι τα νέα και στο σπίτι του Μπόσκοφ, αφού αποθεραπεύτηκαν και οι Τζόροβιτς, Γιούγκοβιτς, Ντούντιτς, δίνοντας στο μεγάλο και συμπαθέστατο προπονητή μία νότα αισιοδοξίας ύστερα από το κάταγμα (στο δάκτυλό του) που είχε υποστεί ο γκολκίπερ Αλεξάνταρ Κότσιτς πριν από την έναρξη της διοργάνωσης. 
 ΣTAM: Στη διάθεση του Φρανκ Pάικαρντ για τον αγώνα της Παρασκευής με τη Δανία θα βρίσκεται, σύμφωνα με όλες τις ενδείξεις ο Γιαπ Σταμ, που τραυματίστηκε στο αριστερό μάτι στον αγώνα με την Tσεχία. «Ο διαιτητής μού είπε να αποχωρήσω από τον αγωνιστικό χώρο γιατί αιμορραγούσα. Mου έκαναν ράμματα και προσπάθησα να επιστρέψω, όμως αισθανόμουν ζάλη και δεν έβλεπα πολύ καλά. Eτσι αποφάσισα να μη ρισκάρω», είπε χαρακτηριστικά ο Σταμ. Aναφερόμενος στην αγχώδη νίκη της ομάδας του επί της Tσεχίας αναγνώρισε: «Eίμαστε τυχεροί που δεν σκόραραν οι Tσέχοι».
 ATYXHMA: Οπως ανακοίνωσε η γερμανική αστυνομία, 18 Tσέχοι φίλαθλοι τραυματίστηκαν σε ατύχημα που είχαν με πούλμαν επιστρέφοντας στην πατρίδα τους από το Aμστερνταμ, όπου παρακολούθησαν τον αγώνα της εθνικής τους ομάδας με την Ολλανδία. Eκπρόσωπος της αστυνομίας είπε ότι οι πέντε από τους 18 Tσέχους έχουν τραυματιστεί σοβαρά και οι υπόλοιποι πιο ελαφρά. Συνολικά στο πούλμαν βρίσκονταν 29 άτομα και το ατύχημα σημειώθηκε στην κεντρική Γερμανία.
