Με μεγάλη δόση ρέντας, αλλά και με πολύ κόπο και ιδρώτα η Γερμανία απέτρεψε τα χειρότερα απέναντι στις ποδοσφαιρικές ιδιοφυΐες της Ρουμανίας. 
 Το 1-1 στη Λιέγη αδικεί κατά κάποιον τρόπο τους Βαλκάνιους αρτίστες της μπάλας και ως προς τη συνολική απόδοση των δύο ομάδων, αλλά και με κριτήριο τις φάσεις του αγώνα. Η Ρουμανία ήταν φωτιά και λάβρα στις αντεπιθέσεις, με άξονα τους Χάτζι, Μολντοβάν, Ιλιε, απέναντι σε μια πολύ αργή γερμανική άμυνα. Απέναντι σε μια ομάδα-αντίκα, χωρίς ιδέες, φαντασία, ρυθμό και φρεσκάδα. 
 Ο Λόταρ Ματέους, στα 39 του, όχι μόνο δεν έδωσε λύσεις στη δημιουργία του παιχνιδιού με τη σπεσιαλιτέ του (βλέπε μακρινές μπαλιές), αλλά δεν βοήθησε καθόλου στην αναχαίτιση των ρουμανικών επιθέσεων, οι οποίες σε αρκετές περιπτώσεις έσπειραν τον πανικό στη γερμανική άμυνα. Ετσι, η Γερμανία βρέθηκε νωρίς νωρίς με την πλάτη στον τοίχο από το 0-1 με κοντινό πλασέ του Μολντοβάν (5'), ύστερα από σέντρα του Ιλιε που εκμεταλλεύθηκε λάθος του Λίνκε. 
 «Το γρήγορο γκολ μάς σόκαρε. Αλλιώς το είχαμε σχεδιάσει το παιχνίδι. Οταν ανεβάσαμε το τέμπο, κάναμε την ισοαφάριση. Πρέπει να βελτιώσουμε το παιχνίδι μας στα άκρα», δήλωσε ο αρχηγός της Γερμανίας Ολιβερ Μπίρχοφ, που φάνηκε ελάχιστα απειλητικός και ουσιαστικά ανησύχησε τους Ρουμάνους μόνο σε μια κεφαλιά στο 52'.
 Μοναδικό καλό διάστημα της Γερμανίας, το τελευταίο 20λεπτο του α' ημιχρόνου. Ισοφάρισε με καταπληκτικό σουτ του καλύτερου παίκτη της, Σολ, στο 27'. Προηγουμένως σε δύο περιπτώσεις, οι Μολντοβάν (15'), Πετρέσκου έφτασαν κοντά στο 0-2. 
 Ο Καν απέκρουσε στο 50' προ του Μολντοβάν, ενώ στο 68' σε μια φάση η Ρουμανία έκανε απίστευτη τριπλή ευκαιρία με Ιλιε και δύο απανωτά σουτ του Μολντοβάν! 
 Ο Δανός διαιτητής Κιμ Νίλσεν δεν έδωσε καθαρό πέναλτι στους Ρουμάνους στο 41' σε ανατροπή του Ιλιε από τον Νοβότνι, ενώ με υπόδειξη του επόπτη ακύρωσε γκολ του Μπίρχοφ ως οφσάιντ, που πιθανότατα δεν ήταν. 
 ΓΕΡΜΑΝΙΑ: Καν, Ματέους (77' Ντάισλερ), Λίνκε (46' Ρέμερ), Νοβότνι, Μπάμπελ, Τσίγκε, Γιέρεμις, Χέσλερ (73' Χάμαν), Σολ, Μπίρχοφ, Ρινκ.
 ΡΟΥΜΑΝΙΑ: Στελέα, Τσίβου, Φιλιπέσκου, Τσιομποτάριου, Ποπέσκου, Γκάλκα, Μουντεάνου, Πετρέσκου (69' Κόντρα), Χάτζι (85' Λουπέσκου), Ιλιε, Μολντοβάν (73' Μούτου).
