 Για πρώτη φορά το πρόβλημα της έλλειψης εξειδικευμένου προσωπικού προβάλλει σημαντικότερο και από την τυχόν έλλειψη παραγγελιών, στους προβληματισμούς των 
στελεχών των ευρωπαϊκών επιχειρήσεων, όσον αφορά τους βραχυπρόθεσμους ανασταλτικούς παράγοντες ανάπτυξης.
 Η έλλειψη εξειδικευμένου προσωπικού -όπως προκύπτει από πανευρωπαϊκή έρευνα της Grant Thornton Α.Ε.-
 οδηγεί σε αύξηση των εκπαιδευτικών προγραμμάτων. Οι επιχειρήσεις δίνουν μεγαλύτερη έμφαση στην επαγγελματική κατάρτιση. Φέτος, το ποσοστό των επιχειρήσεων στην Ε.Ε., που αναμένει αύξηση των εκπαιδευτικών προγραμμάτων για 
το 2000, είναι 38%, το υψηλότερο ποσοστό των τελευταίων οχτώ χρόνων.
 Το πρόβλημα της έλλειψης εξειδικευμένου προσωπικού είναι κοινό για όλες τις επιχειρήσεις, είτε έχουν στόχο την αύξηση του κύκλου εργασιών τους είτε όχι. Kαι απασχολεί όλες τις επιχειρήσεις στην Ε.Ε. ανεξάρτητα από το μέγεθός τους.
 Οταν η αγορά εργασίας παρέχει περιορισμένες επιλογές, αποκτά ιδιαίτερη σημασία 
η διαχείριση των ανθρώπινων πόρων. Οπως αποδεικνύει η έρευνα, μία στις πέντε επιχειρήσεις δεν διαθέτει ειδικό τμήμα ανθρώπινων πόρων, ποσοστό μέχρι και 40% 
διοργανώνει προγράμματα επιμόρφωσης για το προσωπικό, ενώ το 25% αναθέτει τα θέματα διοίκησης του προσωπικού σε επαγγελματίες.
 Αν και σε όλες τις χώρες η μίσθωση των υπηρεσιών τρίτων γι' αυτό το σκοπό αποτελεί γενικά λιγότερο δημοφιλή επιλογή σε σχέση με το διευθυντή προσωπικού, 
επιλέγεται εν τούτοις από τις επιχειρήσεις με ποσοστό άνω του 20% στην Ισπανία, την Ιταλία, την Ολλανδία και την Ελλάδα.
 Οσον αφορά τα θέματα, τα οποία οι ευρωπαϊκές επιχειρήσεις θεωρούν σημαντικότερα στο ευρωπαϊκό επιχειρηματικό περιβάλλον του 21ου αιώνα, την πρώτη θέση αναλαμβάνουν οι εξελίξεις στην πληροφορική και η παγκοσμιοποίηση, ενώ η φτώχεια και η υγεία βρίσκονται στις τελευταίες θέσεις.
 Οι απαιτήσεις που δημιουργούν η παγκοσμιοποίηση και οι νέες τεχνολογίες ενδέχεται να εξηγούν τα αίτια της ανησυχίας των επιχειρηματιών για την έλλειψη 
εξειδικευμένου προσωπικού και τη δυνατότητα αξιοποίησης των ευκαιριών που προσφέρει το σύγχρονο επιχειρηματικό περιβάλλον.
 Στην Ελλάδα πάντως, άλλα θέματα φαίνεται πως μας απασχολούν, καθώς σημαντικές διαφοροποιήσεις παρουσιάζουν τα αποτελέσματα της έρευνας στη χώρα μας σε σχέση 
 Σύμφωνα με τις προβλέψεις, το ποσοστό αύξησης του κύκλου εργασιών στην Ελλάδα σημειώνει ραγδαία πτώση σε σχέση με το 2000, σε αντίθεση με το μέσο όρο στην Ε.Ε., όπου αναμένεται σταδιακή άνοδος, ωστόσο οι επιχειρηματίες στην χώρα μας εξακολουθούν να εκφράζουν μεγαλύτερη αισιοδοξία σε σχέση με τους συναδέλφους του στην Ε.Ε. ως σύνολο και είναι πιο αισιόδοξοι από το μέσο όρο για την αύξηση των κερδών.
 Σχετικά με την απασχόληση, οι ελληνικές επιχειρήσεις συγκαταλέγονται μεταξύ των πιο αισιόδοξων όσον αφορά την αύξησή της, ενώ εκφράζουν μικρότερη ανησυχία 
για την έλλειψη εξειδικευμένου προσωπικού και γενικώς συγκαταλέγονται μεταξύ αυτών που δεν τους απασχολεί ιδιαίτερα το θέμα. Αντιθέτως, εκφράζουν μεγαλύτερη ανησυχία για το κόστος χρηματοδότησης.
 Τέλος, σχετικά με το θέμα των νέων τεχνολογιών, μόνο το ένα τέταρτο των ελληνικών επιχειρήσεων έχει ιστοσελίδα στο Ιντερνετ, σε αντίθεση με το 44% των 
επιχειρήσεων στην Ε.Ε., ωστόσο σχεδόν οι μισές ελληνικές επιχειρήσεις δηλώνουν 
ότι σκοπεύουν να δημιουργήσουν ιστοσελίδα τους επόμενους δώδεκα μήνες. Aξιοσημείωτο είναι και το γεγονός ότι περισσότερες από τις μισές ελληνικές επιχειρήσεις με ιστοσελίδα την ενημερώνουν συνήθως σε ετήσια βάση ή και σπανιότερα.
