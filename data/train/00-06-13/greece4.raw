 Καπνίζουν πολύ, πίνουν αρκετά, δεν ασκούνται συστηματικά, τρώνε πολύ κρέας και μάλλον αμελούν τις ιατρικές εξετάσεις τους! Πρόκειται για τους γιατρούς και τους νοσηλευτές των νοσοκομείων της Αττικής, οι οποίοι, αν και γνωρίζουν καλύτερα από το γενικό πληθυσμό πώς να προσέχουν την υγεία τους, δεν κάνουν όσα πρέπει.
 Τα παραπάνω επισήμανθηκαν σε χθεσινή συνέντευξη Tύπου από τον επίκουρο καθηγητή Κοινωνικής Ιατρικής Γιάννη Τούντα και τον καθηγητή Χειρουργικής Ιωάννη Παπαδημητρίου, με αφορμή το 8ο Διεθνές Συνέδριο Νοσοκομείων Προαγωγής Yγείας, της Παγκόσμιας Οργάνωσης Υγείας, που αρχίζει τις εργασίες του μεθαύριο, στις 9 το πρωί στο «Κάραβελ».
 Τα Νοσοκομεία Προαγωγής Υγείας είναι μία διεθνής κίνηση για τον επαναπροσδιορισμό του ρόλου των νοσοκομειακών ιδρυμάτων στις σύγχρονες κοινωνίες, ώστε αυτά να προχωρήσουν πέρα από την απλή παροχή νοσηλευτικών υπηρεσιών και να μετεξελιχθούν σε ζωντανούς οργανισμούς ενεργητικής, πολύπλευρης προαγωγής της υγείας, τόσο των νοσηλευομένων όσο και των εργαζομένων σε αυτά και της κοινότητας μέσα στην οποία είναι ενταγμένα, όπως εξήγησαν οι δύο καθηγητές. 
 Τα στοιχεία που προέκυψαν από την έρευνα που πραγματοποίησε το Κέντρο Μελετών Υπηρεσιών Υγείας του Εργαστηρίου Υγιεινής και Επιδημιολογίας του Πανεπιστημίου 
Αθηνών, σε αντιπροσωπευτικό δείγμα εργαζομένων σε μεγάλα νοσοκομεία της Αττικής, ήταν αποκαλυπτικά: 
 Καπνιστές είναι το 47% του διοικητικού, τεχνικού, βοηθητικού και λοιπού προσωπικού, το 45% του ιατρικού και το 42% του νοσηλευτικού προσωπικού. Οπως σημείωσε ο κ. Τούντας, βρέθηκε ότι τα ποσοστά καπνίσματος είναι υψηλότερα, κυρίως στις γυναίκες, απ' ό,τι στο γενικό πληθυσμό της χώρα μας. 
 Σχετικά με το αλκοόλ, η έρευνα έδειξε ότι οι γιατροί πίνουν σημαντικά περισσότερο από τις υπόλοιπες κατηγορίες προσωπικού (6, 54 μονάδες αλκοόλ την εβδομάδα), ενώ ακολουθούν οι διοικητικοί (5, 12) και λιγότερο απ' όλους πίνουν οι νοσηλευτές (2, 91%). Σημειώνεται ότι ένα μπουκάλι μπύρα είναι 1, 5 μονάδα, ενώ ένα ποτήρι κρασί ή μισή δόση ουίσκι 1 μονάδα.
 Οσον αφορά τη σωματική άσκηση, το 42% των ερωτώμενων δήλωσαν ότι έχουν έντονη φυσική δραστηριότητα περισσότερες από 3 φορές την εβδομάδα. Σαν παραδείγματα έντονης φυσικής δραστηριότητας περιγράφηκαν στο ερωματολόγιο το: να σηκώνουν βάρη και να τα μεταφέρουν, το καθάρισμα του σπιτιού, το τζόκινγκ, το γρήγορο περπάτημα, τα σπορ, ο χορός, η ορειβασία και η γυμναστική. 
 Εδώ σημειώθηκε στατιστικά σημαντική διαφορά σε σχέση με την επαγγελματική κατηγορία, καθώς το τεχνικό, βοηθητικό και λοιπό προσωπικό δήλωσε περισσότερη φυσική δραστηριότητα, πάνω από 3 φορές την εβδομάδα, ενώ αντίθετα το ιατρικό προσωπικό δήλωσε φυσική δραστηριότητα λιγότερη από 1 ή 1-2 φορές την εβδομάδα! 
 Οσον αφορά τις διατροφικές συνήθειες, οι ερωτώμενοι βρέθηκαν να τρώνε κρέας περισσότερες φορές την εβδομάδα (2, 04) απ' ό,τι τρώνε κοτόπουλο (1, 40) ή ψάρι (1, 27). Κρίνεται επίσης ενδιαφέρον το ότι οι γιατροί τρώνε κόκκινο κρέας (2, 46) και πίνουν αναψυκτικά (3, 60) περισσότερο συχνά από όλους τους άλλους. Ευτυχώς κάνουν το ίδιο για τα λαχανικά και τις σαλάτες (6, 13).
 Πάντως τη μεγαλύτερη συχνότητα κατανάλωσης φρούτων (6, 34), τη δήλωσε το τεχνικό, βοηθητικό και λοιπό προσωπικό. 
 Εχετε μετρήσει τη χοληστερίνη σας; Το 75% απάντησαν ναι, ενώ στην ερώτηση πόσο 
καιρό πριν ήταν η τελευταία μέτρηση, οι γιατροί δήλωσαν πριν από 11 μήνες, οι διοικητικοί πριν από 10, ενώ οι νοσηλευτές και το υπόλοιπο προσωπικό πριν από περίπου 8 μήνες! 
 Επίσης, το 90% των ερωτώμενων δήλωσαν ότι έχουν μετρήσει την πίεσή τους και στην ερώτηση πόσο καιρό πριν ήταν η τελευταία μέτρηση, οι γιατροί δήλωσαν πριν 
από 6 μήνες, οι διοικητικοί πριν από 5, το βοηθητικό/τεχνικό προσωπικό πριν από 4 και οι νοσηλευτές πριν από 3 περίπου μήνες. 
 Οσον αφορά στο τεστ ΠΑΠ, 65% δήλωσαν ότι έχουν κάνει μέσα στα τελευταία δύο χρόνια. Πρώτες έρχονται οι διοικητικοί υπάλληλοι (74%), μετά οι νοσηλεύτριες (68%), ακολουθούν οι γιατρίνες (51%) και τέλος το υπόλοιπο προσωπικό (34%). 
 Το 55% των γυναικών δήλωσαν ότι έχουν υποβληθεί σε ψηλάφιση μαστού από γιατρό, 
με πρώτες τις διοικητικούς (77%) και το βοηθητικό προσωπικό (70%), ενώ αντίθετα οι γιατρίνες δήλωσαν ψηλάφιση μαστού από το γιατρό μόνο σε ποσοστό 39%, διαφορές που κρίνονται στατιστικά σημαντικές.
 Θα μπορούσε να υποθέσει κανείς ότι οι γιατρίνες δεν χρειάζεται να καταφεύγουν σε άλλο γιατρό, αλλά ξέρουν να αυτοεξετάζονται... Οσον αφορά όμως την ερώτηση για την αυτοεξέταση, προκύπτει ότι οι γιατρίνες αυτοεξετάζονται στο ίδιο ποσοστό με τις άλλες γυναίκες: Το μεγαλύτερο ποσοστό (55%) αυτοεξετάζεται σπάνια, όταν το θυμάται...
