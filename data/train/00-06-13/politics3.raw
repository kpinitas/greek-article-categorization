 Ο εκσυγχρονισμός στις δημόσιες υπηρεσίες και η βελτίωση της λειτουργίας του δημόσιου τομέα, ώστε να γίνει φιλικός προς τον πολίτη, είναι το θέμα σήμερα το 
μεσημέρι, που για πρώτη φορά συνεδριάζει η Επιτροπή για τους Θεσμούς και την Κοινωνία των Πολιτών, με τη συμμετοχή οκτώ υπουργών υπό την προεδρία της υπουργού Εσωτερικών, Αποκέντρωσης και Δημόσιας Διοίκησης, Βάσως Παπανδρέου.
 Η Επιτροπή, που θα συνεδριάσει σήμερα το μεσημέρι στις 2.30 έχει θέσει ως στόχο τον εκσυγχρονισμό της δημόσιας διοίκησης, έτσι όπως περιγράφεται και αναλύεται στο πρόγραμμα «Πολιτεία», που ανακοίνωσε πριν από λίγες ημέρες η κ. Παπανδρέου κατά την επίσκεψη του πρωθυπουργού Κώστα Σημίτη στο υπουργείο Δημόσιας Διοίκησης. Οι υπουργοί που συμμετέχουν στην επιτροπή είναι: Εθν. Οικονομίας - Γ. Παπαντωνίου, ΠΕΧΩΔΕ - Κ. Λαλιώτης, Εργασίας - T. Γιαννίτσης, Υγείας και Πρόνοιας - Αλ. Παπαδόπουλος, Δικαιοσύνης - M. Σταθόπουλος, Μεταφορών και Επικοινωνιών - Χρ. Βερελής και Τύπου - Δ. Ρέππας. Συμμετέχει, επίσης, ο νομικός σύμβουλος του πρωθυπουργού Γ. Παπαδημητρίου.
 Σήμερα, πρώτη ημέρα λειτουργίας της επιτροπής, η ατζέντα είναι γεμάτη, καθώς τα θέματα με τα οποία θα ασχοληθεί είναι: 
  Η απλούστευση των διαδικασιών και των εντύπων που δίδονται στις δημόσιες υπηρεσίες.
  Η υλοποίηση και αξιοποίηση των προτάσεων που έχουν καταγράψει υπηρεσίες, όπως ο Συνήγορος του Πολίτη και το Σώμα Επιθεωρητών Δημόσιας Διοίκησης, για προβλήματα λειτουργίας των υπηρεσιών στις εκθέσεις τους.
  Υπηρεσία Αμεσης Παρέμβασης για τη δημόσια διοίκηση, που αναμένεται να συσταθεί άμεσα και να ασχοληθεί σε πρώτη φάση με υπηρεσίες όπως το ΙΚΑ, οι εφορίες, οι πολεοδομίες, οι διευθύνσεις Συγκοινωνιών και το Υποθηκοφυλακείο, που έχει φανεί ότι λειτουργούν με σωρευμένα προβλήματα.
  Γραφεία Ποιότητας υπηρεσιών των Δημοσίου, όπου οι πολίτες θα έχουν τη δυνατότητα να ζητούν πληροφορίες για τις συναλλαγές τους στο Δημόσιο.
  Λειτουργία και περαιτέρω αξιοποίηση του 1464, που είναι το τηλέφωνο για την εξυπηρέτηση των πολιτών.
  Κωδικοποίηση της νομοθεσίας για να αντιμετωπιστεί η πολυνομία.
  Οργανισμοί υπουργείων και εφαρμογή του προγράμματος «Αριάδνη».
  Προγραμματισμός των προσλήψεων για το 2001, με βάση τα αιτήματα των υπουργείων που θα συγκεντρωθούν στο υπουργείο Δημόσιας Διοίκησης με στόχο την αύξηση του αριθμού των πτυχιούχων στο Δημόσιο.
