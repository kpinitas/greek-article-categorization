«Bρωμερό Σκωτσέζο» αποκαλεί η τουρκική εφημερίδα «Χουριέτ» τον Βρετανό ρέφερι Χιου Ντάλας, που έδωσε εκείνο το ανύπαρκτο πέναλτι, με το οποίο η Ιταλία νίκησε 2-1 προχθές την Τουρκία. «Διαιτητή εφιάλτη» τον χαρακτηρίζει η «Σαμπάχ», που πάντως σημειώνει: «Οι Ιταλοί είχαν δύο σουτ στα δοκάρια, εμείς αποκρούσαμε τέσσερις φορές πάνω στη γραμμή, αλλά είχαμε ακόμη το παιχνίδι στο 1-1. Το πέναλτι που ο διαιτητής επινόησε έσπασε τις καρδιές της τουρκικής ομάδας». Αν και χύνει αρκετό δηλητήριο κατά του Ντάλας, ο τουρκικός Τύπος δεν εξαιρεί από την κριτική του τον προπονητή της εθνικής τους ομάδας, Μουσταφά Ντενισλί, τον οποίο κατηγορεί ότι παρέταξε μια ομάδα που δεν είχε δώσει ούτε ένα σοβαρό τεστ πριν από το Ευρωπαϊκό Πρωτάθλημα. «Το πέναλτι ήταν ανύπαρκτο, ας μιλήσουμε όμως και για τα λάθη», γράφει η «Σαμπάχ», ενώ η «Χουριέτ» καλεί τον Ντενισλί να απολογηθεί, «γιατί δεν έδωσε η ομάδα ούτε ένα φιλικό επί τέσσερις μήνες; Αν είχε δώσει, θα είχαν εντοπιστεί τα λάθη και θα παίρνονταν μέτρα, ώστε να μη φθάναμε σ' αυτό το απίστευτα φοβισμένο ποδόσφαιρο. Τα πλάνα σου χρεοκόπησαν εναντίον της Ιταλίας».
 ΜΠΟΣΚΟΦ: Δεν θα είναι απλώς έκπληξη. Θα είναι καταστροφή! Ετσι χαρακτήρισε ενδεχόμενη ήττα της Γιουγκοσλαβίας σήμερα από τη γειτόνισσα και κάποτε ομοεθνή Σλοβενία, ο προπονητής της πρώτης, Βουγιαντίν Μπόσκοφ. «Η Σλοβενία είναι μια μικρή χώρα με 1, 9 εκατομμύρια κατοίκους μόνο, και είναι γνωστοί για τις επιδόσεις τους στο σκι και το τένις», είπε ο έμπειρος προπονητής, θέλοντας με τον τρόπο αυτό να τονίσει ότι η ομάδα του πρέπει πάση θυσία να νικήσει. «Εμείς ήλθαμε εδώ για να νικήσουμε οποιαδήποτε ομάδα και όχι να χάσουμε», επεσήμανε. Παράλληλα, απέρριψε κατηγορηματικά επαναλαμβανόμενες ερωτήσεις που του έγιναν σχετικά με το ενδεχόμενο να επηρεαστεί η ομάδα από την πολιτική κατάσταση που επικρατεί στη Γιουγκοσλαβία. Το μεγαλύτερο πρόβλημά του είναι, είπε, να κάνει τους παίκτες αστέρες της Γιουγκοσλαβίας που παίζουν στην Ευρώπη να αγωνίζονται ως ομάδα. «Εχουμε μεγάλους παίκτες, που παίζουν όμως σε διαφορετικές χώρες και έχουν άλλη ποδοσφαιρική κουλτούρα, τρόπο προπόνησης και στιλ παιχνιδιού. Δεν είναι εύκολο να τους προσαρμόσεις και πάλι σε καινούργια δεδομένα».
 ΣΤΟΙΧΗΜΑΤΑ: Η εντυπωσιακή εμφάνιση που πραγματοποίησε η Γαλλία στην πρεμιέρα της στο EURΟ 2000, συντρίβοντας τη Δανία με 3-0, «ανάγκασε» τους Βρετανούς μπουκμέικερς να διαφοροποιήσουν τις αποδόσεις τους για την ομάδα που θα κατακτήσει το τρόπαιο. Ετσι, από προχθές βράδυ οι «τρικολόρ» θεωρούνται ως επικρατέστεροι να στεφθούν πρωταθλητές Ευρώπης με απόδοση 3/1, ενώ ακολουθούν οι Ολλανδοί που «παίζονται» πλέον 10/3. 
