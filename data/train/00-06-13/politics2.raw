 Aρχισαν πάλι σε κάποιες εφημερίδες του ξένου Tύπου («Κυριακάτικοι Τάιμς» κ.ά) να ανασύρουν παλιά σενάρια που συνδέουν τη 17Ν με το ΠΑΚ, το ΠΑΣΟΚ και τον Ανδρέα Παπανδρέου. Συναντήσαμε τον Γιώργο Κίσσονα, ιδρυτικό στελέχος του ΠΑΚ, που αγωνίστηκε δίπλα στον Α. Παπανδρέου ενάντια στη χούντα, για κάποια περίοδο 
και ως συντονιστής των ομάδων κρούσης. Κατά την περίοδο της δικτατορίας έδρασε 
κυρίως στο εξωτερικό, στη Γερμανία και την Ιταλία, και γνώρισε δεκάδες στελέχη 
ξένων επαναστατικών οργανώσεων. Ηταν επίσης δίπλα στον Ανδρέα Παπανδρέου ως σύμβουλός του, όταν το ΠΑΣΟΚ, τη δεκαετία του '80, έγινε κυβέρνηση και κλήθηκαν να αντιμετωπίσουν τη 17Ν οι ίδιοι άνθρωποι που είχαν κατηγορηθεί ως ύποπτοι.
  Πώς σχολιάζετε τα σενάρια που άρχισαν και πάλι να έρχονται στη δημοσιότητα περί σχέσεων της 17Ν με το ΠΑΚ; 
  Αποκλείετε το γεγονός, κάποιο στέλεχος του ΠΑΚ να είχε κάποτε σχέση με τη 17Ν; 
 «Το αποκλείω 100%, διότι λίγο-πολύ όλοι όσοι ήμαστε στο ΠΑΚ γνωριζόμαστε».
  Εχετε πλούσια πείρα και αντιστασιακή δράση. Στο εξωτερικό, την περίοδο της χούντας, γνωρίσατε πολλά στελέχη ακόμη κι ένοπλων λαϊκών κινημάτων και οργανώσεων. Ποια η γνώμη σας για τη 17Ν; 
 «Οι οργανώσεις που έχω γνωρίσει προσπαθούσαν με τη δράση τους και τις προκηρύξεις τους να αποκτήσουν λαϊκό έρεισμα. Αυτό δεν συμβαίνει με τη συγκεκριμένη οργάνωση. Οσο για το ΠΑΚ, είχε ξεκάθαρο και δηλωμένο στόχο: την πτώση της χούντας και την έναρξη της λειτουργίας της δημοκρατίας. Ο στόχος της 
17Ν ποιος είναι; Τόσες σελίδες προκηρύξεων και δεν έχουν αναφέρει ποτέ το σκοπό τους».
 «Μία συνηθισμένη προκήρυξη της 17Ν, από αυτές που στέλνει τελευταία, η οποία όμως δεν έχει καμία σχέση με τις αριστερές αναλύσεις του παρελθόντος».
  Διαχωρίζετε τη δράση της 17Ν σε δύο περιόδους; 
 «Η πρώτη μέχρι και πριν από την εκτέλεση Μπακογιάννη. Η δεύτερη, από την εκτέλεση Μπακογιάννη και μετά».
 «Στην πρώτη περίοδο τα θύματα ήταν επιλεγμένα, κυρίως Aμερικανοί και όργανα της επταετίας. Στη δεύτερη περίοδο θα μπορούσε να πει κανείς ότι τα χτυπήματα σε πολλές περιπτώσεις ήταν τυφλά, αλλά και ανεξήγητα. Η γνώμη μου είναι ότι ο σκληρός πυρήνας αυτής της οργάνωσης δεν πρέπει να είναι πάνω από δύο ή τρία άτομα και υποψιάζομαι ότι ακόμη κι αν έπιαναν κάποιον εκτελεστή δεν θα μάθαιναν ποιοι είναι οι καθοδηγητές».
  Ποιες ήταν οι απόψεις του Ανδρέα Παπανδρέου για τη 17Ν; 
 «Πίστευε ότι ο τρόπος δράσης αυτής της οργάνωσης δεν μοιάζει ελληνικός. "Δεν κολλάει στην ιδιοσυγκρασία του Ελληνα αυτός ο ψυχρός τρόπος εκτέλεσης" έλεγε».
  Οταν έγινε πρωθυπουργός, βλέπατε να τον απασχολεί το ζήτημα αυτό; 
 «Η εξάρθρωση της 17Ν όχι μόνο τον απασχολούσε, αλλά ήταν στις πρώτες προτεραιότητές του, άσχετα με τα λάθη που έγιναν».
  Πώς αντιμετώπιζε τα έγγραφα και τα δημοσιεύματα των -αμερικανικών κυρίως- υπηρεσιών και εντύπων, που αντιμετώπιζαν ως ύποπτους συνεργάτες του, στελέχη του ΠΑΚ, ακόμη και τον ίδιο; 
 «Με γέλια, πραγματικά με γέλια. "Εχουν φαντασία" έλεγε. Φυσικά τον ενοχλούσε κιόλας. Για ένα μεγάλο διάστημα η σκέψη των Aμερικανών, αλλά και των ελληνικών 
υπηρεσιών ήταν κολλημένη σε αυτή την κατεύθυνση και δεν μπορούσε να πάει αλλού. Θα μπορούσε κανείς φυσικά να δικαιολογήσει τους Aμερικανούς όταν διάβαζαν τα διάφορα δημοσιεύματα του τότε δεξιού Tύπου».
  Και ο ίδιος, όμως, έφτασε να «φωτογραφίσει» ως ύποπτο τον άλλοτε σύντροφό του στο ΠΑΚ, τον καθηγητή Γιάννη Τσεκούρα.
 «Ηταν μία βεβιασμένη κίνηση στην Κίνα, από λάθος πληροφόρηση».
  Πάντως, δεν είναι λίγες και οι γκάφες που έκαναν οι κυβερνήσεις του ΠΑΣΟΚ. Σπιλώθηκαν ένα σωρό πολίτες, κυρίως αριστερών και αντεξουσιαστικών απόψεων.
 «Μία εξήγηση γι' αυτές τις γκάφες είναι (δεν ξέρω για σήμερα) ότι οι διωκτικές 
αρχές δεν σκέφτονταν πολιτικά κι έτσι δεν μπορούσαν να κάνουν τις σωστές αναλύσεις που πιθανόν θα τους οδηγούσαν στη σύλληψη της 17Ν. Σε κάθε χτύπημα της 17Ν, το πρώτο πράγμα που γινόταν ήταν η σύλληψη ή παρακολούθηση των συνήθων υπόπτων, έτσι που θα μπορούσε κανείς να υποθέσει ότι το αρχηγείο της 17Ν ήταν στα Εξάρχεια, ενώ μπορεί να είναι σε κάποια κοσμικότερη περιοχή».
  Ξαφνιαστήκατε όταν είδατε ότι κάποιοι συμπεριλαμβάνουν κι εσάς σε λίστες υπόπτων; 
 «Δεν εξεπλάγην, διότι εκείνη την περίοδο που κατηγορήθηκα οι διωκτικές αρχές ήταν στελεχωμένες όπως ήταν επί χούντας και οι οποίες προφανώς δεν μπορούσαν να διακρίνουν την αντιδικτατορική-αντιστασιακή δράση από την τρομοκρατία».
  Πώς εξηγείτε ότι η Aστυνομία δεν έχει συλλάβει ποτέ κάποιον από τους εκτελεστές; 
 «Δεν είναι παράξενο, διότι οι οργανώσεις τύπου 17Ν έχουν πολύ περισσότερα πλεονεκτήματα απ' ό,τι οι διωκτικές τους αρχές. Δηλαδή: α) γνωρίζουν ποιοι τους κυνηγούν, ενώ οι διωκτικές αρχές δεν γνωρίζουν ποιους κυνηγούν, β) γνωρίζουν ποιος θα είναι ο στόχος τους, τον οποίο δεν γνωρίζουν οι διωκτικές αρχές, γ) επιλέγουν τον τόπο και το χρόνο, τα οποία επίσης δεν γνωρίζουν οι διωκτικές αρχές, και δ) το κυριότερο, δεν υπάρχει σύνδεση του θύματος με τον εκτελεστή, ώστε να τους καθοδηγήσουν τα κίνητρα».
