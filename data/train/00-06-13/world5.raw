 Τις γνωστές θέσεις της Συρίας σε ό,τι αφορά τις σχέσεις της με το Ισραήλ και την παρουσία των στρατευμάτων της στο Νότιο Λίβανο, όπως τις παρουσίασε ο Μπασάρ αλ Ασαντ λίγες εβδομάδες πριν από το θάνατο του πατέρα του, δημοσίευσαν 
χθες αραβικές εφημερίδες. Ο Μπασάρ τόνισε ότι το Ισραήλ θα πρέπει να αποχωρήσει πλήρως από τα υψίπεδα του Γκολάν πριν από οποιαδήποτε συμφωνία και ότι οι συριακές δυνάμεις θα αποχωρήσουν από το Λίβανο αν το ζητήσουν οι αρχές της χώρας αυτής.
 Μιλώντας στο αιγυπτιακό φιλονασερικό περιοδικό «Αλ-Ουσμπούα», ο Μπασάρ αναφέρθηκε στην «πολιτική των τετελεσμένων και της αψηφισίας των διεθνών αποφάσεων», την οποία ασκεί το Ισραήλ, αποκαλύπτοντας ότι τον περασμένο Μάρτιο, πριν από τη μετάβασή του στη Γενεύη για τη συνάντηση κορυφής με τον Μπιλ Κλίντον, ο πατέρας του είχε λάβει εγγυήσεις ότι το Ισραήλ θα αποχωρήσει πλήρως από τα υψίπεδα του Γκολάν. Οταν όμως έφτασε εκεί, «άκουσε με έκπληξη τον Αμερικανό πρόεδρο να λέει ότι το Ισραήλ συμφωνεί να αποχωρήσει από το 95% του εδάφους του Γκολάν», με αντάλλαγμα διευθετήσεις ασφάλειας. Ομως, «η θέση του Ασαντ ήταν σαφής. Εθεσε τέλος στη συνάντηση και επέστρεψε στη Δαμασκό», είπε ο Μπασάρ, επιμένοντας στη θέση ότι για την επίτευξη συμφωνίας απαιτείται η αποχώρηση του Ισραήλ στα σύνορα πριν από την 4η Ιουνίου 1967 και από τη βορειοανατολική όχθη της Τιβεριάδας. Από εκεί το Ισραήλ τροφοδοτείται με νερό και κατά την άποψη του Μπασάρ -όπως την εξέφρασε στην «Ας Σαρκ αλ-Αουσάτ» δεν είναι η ασφάλεια προτεραιότητα για το Ισραήλ, αλλά το νερό.
 Ο Μπασάρ είπε επίσης ότι «οι επαφές με την Ουάσιγκτον συνεχίζονται» και ότι ο Κλίντον «τηρεί στάση κατανόησης απέναντι στις συριακές θέσεις».
 Σε ό,τι αφορά τις συριακές δυνάμεις στο Λίβανο, ο Μπασάρ αλ Ασαντ διαβεβαίωσε ότι «την ημέρα που οι νόμιμες αρχές του Λιβάνου θα θεωρήσουν πως οι συνθήκες είναι οι κατάλληλες... θα ειδοποιήσουν τη Συρία και οι δυνάμεις μας θα επιστρέψουν». Στο δημοσιογράφο που παρατήρησε ότι κανένας Λιβανέζος δεν θα τολμούσε να διατυπώσει τέτοιο αίτημα, ο διάδοχος του Σύρου προέδρου απάντησε: «Aυτό δεν είναι διόλου αληθές. Ο (Λιβανέζος) πρόεδρος Λαχούντ είναι πατριώτης και θέτει το συμφέρον της χώρας του υπεράνω όλων».
 Ο Μπασάρ, τέλος, ξεκαθάρισε ότι η Χεσμπολάχ δεν θα παραδώσει τα όπλα, διότι η αποχώρηση του Ισραήλ από το Ν. Λίβανο «δεν εξαλείφει τον ισραηλινό κίνδυνο κατά του Λιβάνου».
