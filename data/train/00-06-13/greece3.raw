 «Κόκκινο στα ΙΧ-πράσινο στους πολίτες» θα πουν και οι Ελληνες στις 22 Σεπτεμβρίου, ημέρα Παρασκευή, συμμετέχοντας στην ευρωπαϊκή εκστρατεία με το γενικό τίτλο «Ημέρες χωρίς αυτοκίνητο», ένα θεσμό που έκανε πέρυσι τα πρώτα επιτυχημένα βήματά του σε 92 πόλεις της Ιταλίας, σε 66 της Γαλλίας, καθώς και στο καντόνι της Γενεύης.
 Στη χώρα μας τα πρώτα θετικά μηνύματα έρχονται από τη πόλη της Λάρισας, που είναι έτοιμη να αποκλείσει ένα μεγάλο μέρος του κέντρου, ενώ είναι βέβαιο ότι θα ακολουθήσουν και άλλες πρωτεύουσες. Το υπουργείο ΠΕΧΩΔΕ έχει ενημερώσει τους δήμους, καλώντας τους να υποβάλουν ώς το τέλος του μήνα συγκεκριμένα προγράμματα, που να συνδυάζονται με παρεμβάσεις, καθώς επίσης και με πρόγραμμα 
 Στο πρόγραμμα θεωρείται βέβαιο ότι θα μετέχουν πόλεις όπως τα Χανιά, το Ρέθυμνο, τα Ανώγεια, η Ξάνθη, η Ρόδος, πολλοί δήμοι της Αττικής, κυρίως στα βόρεια προάστια, καθώς και ο Δήμος της Αθήνας. Δεν αποκλείεται, εκτός από το εμπορικό τρίγωνο, να απαλλαγούν από τα Ι.Χ. και ορισμένες πυκνοδομημένες γειτονιές, όπως η Κυψέλη και το Παγκράτι.
 Στη χθεσινή συνέντευξη Tύπου, ο Κώστας Λαλιώτης προανήγγειλε ότι η χώρα μας μπορεί να θεσμοθετήσει ημέρα ή και σταθερή ημέρα μέσα στην εβοδμάδα σε συγκεκριμένα σημεία των πόλεων που θα είναι απαλλαγμένα από τα ΙΧ. Παράλληλα, ανήγγειλε την εφαρμογή κινήτρων, όπως η δωρεάν διακίνηση με μέσα μαζικής μεταφοράς, κατά τα πρότυπα του μίνι μπας στο εμπορικό-ιστορικό τρίγωνο της πρωτεύουσας, αλλά και του πρώτου διήμερου της λειτουργίας του Mετρό.
 «Το ΙΧ ήταν και παραμένει όνειρο, φετίχ για τον πολίτη, αλλά μπορεί και να μετατραπεί σε εφιάλτη για τις πόλεις», είπε χαρακτηριστικά ο υπουργός ΠΕΧΩΔΕ και έδωσε στοιχεία, με βάση τα οποία τα κυκλοφορούντα οχήματα διπλασιάζονται κάθε δέκα χρόνια σε όλη τη χώρα και ειδικά στην Αττική υπερδιπλασιάστηκαν.
 Ο αρμόδιος υφυπουργός Ηλίας Ευθυμιόπουλος σημείωσε ότι δεν είναι μόνον ο αυξανόμενο αριθμός των κυκλοφορούντων οχημάτων που προβληματίζει. Αποκάλυψε ότι, με βάση μελέτη του υπουργείου Μεταφορών, το λεγόμενο «εξωτερικό κόστος» (ρύπανση, κατάληψη ελεύθερων χώρων, ατυχήματα κ.λπ.), καθώς και ο χαμένος χρόνος υπολογίζονται σε 500 δισ. δρχ. το χρόνο! 
 «Δεν μιλάμε για μια συμβολική ημέρα, αλλά για την ανάδειξη προγραμμάτων και παρεμβάσεων που στοχεύουν στο μέλλον», είπε ο κ. Ευθυμιόπουλος και πρόσθεσε ότι η υπόθεση δεν είναι ούτε εύκολη ούτε αυτονόητη.
  Ο υπεύθυνος του τομέα ΥΠΕΧΩΔΕ της Ν.Δ., βουλευτής Σ. Τσιτουρίδης, σχολιάζοντας τις χθεσινές ανακοινώσεις σημείωσε ότι «οι πόλεις χωρίς αυτοκίνητα δεν είναι υπόθεση προθέσεων, πανηγυρικών διακηρύξεων και εξαγγελιών 
χωρίς αντίκρισμα, αλλά έργων υποδομής που θα ανακουφίσουν τα αστικά κέντρα».
