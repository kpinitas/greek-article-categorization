Πρωτοβουλία για την από κοινού αντιμετώπιση της τρομοκρατίας στο πλαίσιο της Ευρωπαϊκής Eνωσης προτίθεται να αναλάβει η κυβέρνηση μετά το τελευταίο χτύπημα 
Το θέμα αναμένεται να φέρει η αναπληρώτρια υπουργός Εξωτερικών Ε. Παπαζώη στο 
Συμβούλιο Γενικών Υποθέσεων των 15 στο Λουξεμβούργο, πριν από τη Σύνοδο Κορυφής στην Πορτογαλία.
Το συμβατικό πλαίσιο για μια τέτοια κοινή επιχείρηση προσφέρει ο τρίτος πυλώνας της Ευρωπαϊκής Eνωσης, ο οποίος περιλαμβάνει θέματα τρομοκρατίας και αντιμετώπισή τους, αλλά μέχρι στιγμής δεν έχει ενεργοποιηθεί.
 Στόχος της ελληνικής πλευράς είναι να αναληφθεί η κατ' αρχήν πρωτοβουλία από την Αθήνα και το Λονδίνο. Kατ' αυτόν τον τρόπο, δρώντας πάντα μέσα στο πλαίσιο 
της Ευρωπαϊκής Eνωσης, η κυβέρνηση επιχειρεί να μη δώσει την εικόνα της απομονωμένης χώρας στα θέματα της αντιμετώπισης της τρομοκρατίας και παραλλήλως να αντικρούσει τους συνεχιζόμενους αμερικανικούς ισχυρισμούς περί ολιγωρίας της στην αντιμετώπιση του φαινομένου.
 Eξάλλου, τα θέματα της τρομοκρατίας εξάλλου και της αμερικανικής στάσης απέναντι στην Ελλάδα αναμένεται να συζητήσει ο υπουργός Εξωτερικών Γ. Παπανδρέου με την Aμερικανίδα ομόλογό του Μ. Ολμπράιτ στο περιθώριο της κηδείας του ηγέτη της Συρίας Ασαντ.
 Στο μεταξύ, ο κυβερνητικός εκπρόσωπος διέψευσε χθες κατηγορηματικά ότι οι αμερικανικές αρχές έχουν παραδώσει στις ελληνικές, κατάλογο ατόμων που θεωρούνται ύποπτοι για τρομοκρατικές ενέργειες, όπως έχουν δηλώσει κατά καιρούς Αμερικανοί αξιωματούχοι και αναφέρουν συχνά δημοσιεύματα εφημερίδων.
 «Δεν ανταποκρίνεται στα πράγματα κάτι τέτοιο. Δεν έχουμε υπόψη μας οποιαδήποτε 
λίστα υπόπτων, ώστε να χρειάζεται να προβούμε σε ενέργειες για να αξιοποιήσουμε το στοιχείο αυτό, το οποίο κάποιοι δήθεν μας εισφέρουν. Δεν είναι έτσι τα πράγματα» δήλωσε ο Δημήτρης Ρέππας.
 Αντίθετα, ο εκπρόσωπος της κυβέρνησης επανέλαβε με έμφαση την «πρόκληση» της κυβέρνησης προς όσους αξιωματούχους των ΗΠΑ ισχυρίζονται ότι έχουν τέτοια στοιχεία να τα καταθέσουν στις ελληνικές αρχές. Υπενθύμισε ότι η κυβέρνηση ζήτησε μέσω της διαδικασίας της δικαστικής συνδρομής, να καταθέσει ο πρώην αρχηγός της CIA Τζέιμς Γούλσεϊ, ο οποίος σε πρόσφατες δηλώσεις τους ισχυρίστηκε ότι Ελληνες αξιωματούχοι γνωρίζουν μέλη της οργάνωσης «17 Νοέμβρη».
 «Εμείς κάνουμε αυτήν την "επιθετικού" χαρακτήρα κίνηση να ζητήσουμε δικαστική συνδρομή από την κυβέρνηση των ΗΠΑ, προκειμένου να έχουμε υπόψη μας αυτά τα οποία άλλοι λένε ότι γνωρίζουν. Ας δούμε, λοιπόν, ποια είναι αυτά τα στοιχεία» 
 Ο υπουργός Τύπου ρωτήθηκε και για τις επαναλαμβανόμενες δηλώσεις του πρώην υπουργού Δημόσιας Τάξης Στέλιου Παπαθεμελή ότι πριν αποχωρήσει από τη θέση του 
το 1995 παρέδωσε στις δικαστικές αρχές στοιχεία για την τρομοκρατία, αλλά η υπόθεση δεν είχε συνέχεια. Ο κ. Ρέππας είπε ότι τα στοιχεία αυτά έφτασαν στα χέρια του Αρείου Πάγου, ο οποίος έκανε έρευνες και ανακρίσεις, αλλά δεν έχουν προκύψει αποτελέσματα.
 Ο κ. Ρέππας απέκρουσε τους ισχυρισμούς ξένων εφημερίδων, κυρίως βρετανικών, ότι η Αθήνα είναι μια επικίνδυνη πόλη. «Από μεμονωμένα περιστατικά δεν πρέπει να εξάγονται γενικευμένα συμπεράσματα. Η Ελλάδα είναι χώρα ειρηνική, δημοκρατική, υπάρχει ασφάλεια για τους πολίτες. Δεν πρέπει να συγκρίνουμε την κατάσταση στην Ελλάδα με άλλες χώρες και να οδηγούμαστε έτσι επιπόλαια σε τέτοιου είδους συμπεράσματα. Οι συγκρίσεις και μόνον αποδεικνύουν ότι στην Ελλάδα η κατάσταση είναι πολύ καλύτερη σε σχέση με άλλες χώρες της Ευρωπαϊκής Ενωσης» είπε.
 Ο Κώστας Λαλιώτης απέκρουσε τους ισχυρισμούς των Αμερικανών αξιωματούχων ότι οι κυβερνήσεις του ΠΑΣΟΚ δεν έχουν την πολιτική βούληση να εξουδετερώσουν την τρομοκρατία. «Η "17 Νοεμβρη" δρα από το 1975. Θυμίζω ότι στα χρόνια της Μεταπολίτευσης περίπου 11 χρόνια κυβερνούσε η Ν.Δ. Γιατί δεν είχε αποτελέσματα; Γι' αυτό ο κ. Μητσοτάκης και ορισμένοι άλλοι από τη Ν.Δ., αλλά και οι εκπρόσωποι της αμερικανικής κυβέρνησης πρέπει να είναι πολύ πιο προσεκτικοί όταν αναφέρονται στις κυβερνήσεις του ΠΑΣΟΚ» είπε ο υπουργός ΠΕΧΩΔΕ στο ραδιοσταθμό «Πλάνετ». Ο Κ. Σκανδαλίδης χαρακτήρισε «καλαμπούρι» αυτές τις κατηγορίες. «Ερχεται και επανέρχεται αυτό το θέμα και δεν καταλαβαίνω ποια σκοπιμότητα εξυπηρετεί» είπε ο γραμματέας του ΠΑΣΟΚ.
 Παρ' όλα αυτά, μερικές εφημερίδες στη Bρετανία επιμένουν για στοιχεία της, 17N. H «Tέλεγκραφ» συγκεκριμένα γράφει ότι η Eλληνική Aστυνομία τής επιβεβαίωσε ότι «διαθέτει το γενετικό προφίλ ενός μέλους της οργάνωσης, από δείγμα αίματος που είχε συλλεγεί πέρσι στις 16 Mαΐου ύστερα από το χτύπημα της 
 Παρ' όλο που το Λονδίνο διατηρεί ηπιότερους τόνους από την Ουάσιγκτον, βρετανικές διπλωματικές πηγές επιβεβαίωσαν ότι προκειμένου να βρεθούν οι δολοφόνοι του Σόντερς, θα πιέσουν εξαιρετικά «για ενεργητικότερη αντιμετώπιση και άμεση διεξαγωγή εξετάσεων DNA».
