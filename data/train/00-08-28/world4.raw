 Αποτυχημένη προσπάθεια του ισραηλινού στρατού να συλλάβει στέλεχος της ισλαμικής οργάνωσης Χαμάς κατέληξε στο θάνατο τριών Ισραηλινών στρατιωτών. Δεν
φαίνεται όμως να αυξάνει την ένταση μεταξύ Παλαιστινίων και Ισραήλ, αν και δημιουργεί παιραιτέρω προβλήματα στις σχέσεις της παλαιστινιακής αρχής με τη Χαμάς.
 Παρά τη γιγάντια επιχείρηση που εξαπέλυσε στο χωριό Ασίρα Σαμάλια, ο ισραηλινός στρατός δεν κατάφερε να συλλάβει τον Μαχμούντ Αμπού Χανούντ, στέλεχος τής Χαμάς, που κατηγορείται για το θάνατο τουλάχιστον 21 Ισραηλινών κατά τη διάρκεια βομβιστικών επιθέσεων που έγιναν το 1997. Ο Aμπού Χανούντ διέφυγε και παραδόθηκε στην παλαιστινιακή αστυνομία, η οποία και τον συνέλαβε.
Σύμφωνα με τα πρώτα στοιχεία, οι τρεις Ισραηλινοί στρατιώτες σκοτώθηκαν κατά λάθος από τα πυρά των συναδέλφων τους. «Εχω σοβαρούς λόγους να υποθέτω ότι έγιναν σοβαρά λάθη σ' αυτή την επιχείρηση», δήλωσε ο αρχηγός του ισραηλινού στρατού, αντιστράτηγος Σαούλ Μοφάζ.
 Ο πρωθυπουργός του Ισραήλ μίλησε για κακή συνεννόηση μεταξύ των στρατιωτών. «Ισως σκοτώθηκαν από τα δικά μας φίλια πυρά», είπε. Το χωριό είναι μία από τις
περιοχές εκείνες στις οποίες η Παλαιστινιακή Αρχή ασκεί το διοικητικό έλεγχο, αλλά ο τομέας της ασφάλειας ελέγχεται από τις ισραηλινές δυνάμεις.
 Ο Εχούντ Μπάρακ δήλωσε ότι το Ισραήλ δεν έχει αποφασίσει ακόμα αν θα ζητήσει την έκδοση του Αμπού Χανούντ από τους Παλαιστίνιους. Ομως ο επικεφαλής των παλαιστινιακών δυνάμεων ασφαλείας στη Δυτική Οχθη, συνταγματάρχης Τζιμπρίλ Ρατζούμπ, δήλωσε ότι «ποτέ δεν πρόκειται να γίνει (έκδοση) παρά μόνο πάνω από τα πτώματά μας...Οι Ισραηλινοί έκαναν ένα λάθος και το πλήρωσαν».
 Παρατήρησε ακόμα ότι οι Ισραηλινοί θα έπρεπε να είχαν συνεννοηθεί με τις παλαιστινιακές αρχές πριν ξεκινήσουν την επιχείρηση, στην οποία συμμετείχαν εκατοντάδες στρατιώτες υποστηριζόμενοι από ελικόπτερα.
 Αν και η ίδια η επιχείρηση φαίνεται ότι δεν προκαλεί ένταση στην ευαίσθητη κατάσταση στην οποία βρίσκονται σήμερα οι σχέσεις Ισραήλ - Παλαιστινίων, ενδεχόμενη διένεξη σχετικά με την έκδοση του Αμπού Χανούντ μπορεί να προσθέσει
 Πάντως Ισραηλινοί αξιωματούχοι έσπευσαν χθες να συγχαρούν τις παλαιστινιακές αρχές για τη στάση τους. Οπως είπε ο εκτελών χρέη υπουργού Εξωτερικών και υπουργός Εσωτερικής Ασφάλειας του Ισραήλ, Σλόμο μπεν Αμί, «δεν γνωρίζω αν θα ζητήσουμε την έκδοσή του. Το σημαντικό είναι ότι η Παλαιστινιακή Αρχή αγωνίζεται κατά της τρομοκρατίας».
