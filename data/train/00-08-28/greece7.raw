 Αναστάτωση έχει προκαλέσει στην Κρήτη το περιστατικό ενός βρέφους απόρων Γεωργιανών μεταναστών, με εγκαύματα δευτέρου βαθμού, που κινδυνεύει να διωχθεί
από το Πανεπιστημιακό Νοσοκομείο Ηρακλείου, επειδή οι γονείς του αδυνατούν να πληρώσουν τα νοσήλια.
 Η περιπέτεια του μωρού άρχισε πριν περίπου 10 ημέρες, όταν έπεσε επάνω του μια
κατσαρόλα με βραστή σούπα. Οι γονείς του, που μένουν μόνιμα στα Χανιά, μετέφεραν τον μικρό Γεόργι Καπριντασβίλι στο Nοσοκομείο Ηρακλείου. 
 Με βάση την εγκύκλιο του υπουργείου Υγείας, τα έξοδα νοσηλείας του μωρού, που έχει συμπληρώσει περισσότερο από μία εβδομάδα παραμονής στο νοσοκομείο, ανέρχονται σε 480.000 δραχμές. 
 Οι γονείς υποστηρίζουν ότι έχουν πράσινη κάρτα, αλλά αυτή τη στιγμή είναι ανασφάλιστοι.
 Η μητέρα του μωρού ανέφερε πως έχουν ήδη δοθεί στο Nοσοκομείο Ηρακλείου 240.000 δραχμές. Το μωρό όμως θα χρειαστεί τουλάχιστον άλλες δύο εβδομάδες νοσηλείας για να γίνει καλά, πράγμα που σημαίνει ότι τα έξοδα θα ανέλθουν σε περίπου 1.000.000 δραχμές.
 Για την υπόθεση του βρέφους έχει ενδιαφερθεί η Εταιρεία Προστασίας Ανηλίκων νομού Χανίων, η οποία έχει αναλάβει να πληρώσει σχεδόν τα μισά έξοδα. 
 «Ο διευθυντής του νοσοκομείου κ. Βεληβασάκης με ενημέρωσε πως η δαπάνη είναι μεγάλη και ανέρχεται σε περίπου 500.000 δραχμές», τόνισε η αντιπρόεδρος της οργάνωσης Σοφία Ευαγγελίδου-Λυγγούρη, η οποία έκανε έκκληση στο κοινό για να βρεθούν και τα υπόλοιπα χρήματα. Παράλληλα εξέφρασε την ελπίδα να υπάρχει στο νομοσχέδιο ειδική πρόβλεψη για έκτακτα περιστατικά που αφορούν παιδιά αλλοδαπών.
 Αρμόδιοι του υπουργείου Υγείας ανέφεραν ότι «δεν τίθεται θέμα διακοπής ή μείωσης της νοσηλείας του μωρού, έστω κι αν οι γονείς δεν έχουν να πληρώσουν».
Εξήγησαν, ότι εφόσον οι γονείς έχουν πράσινη κάρτα, δουλεύουν για λογαριασμό κάποιου, ο οποίος παρανομεί αφήνοντάς τους ανασφάλιστους. Κανονικά το βάρος της νοσηλείας του μωρού οφείλει να το επωμιστεί ο ασφαλιστικός φορέας.
