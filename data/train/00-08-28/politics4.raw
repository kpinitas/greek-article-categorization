 Συναντήσεις με υπουργούς βαλκανικών χωρών είχαν στη Φλώρινα η Βάσω Παπανδρέου, ο Θόδωρος Πάγκαλος, ο Γιάννης Ζαφειρόπουλος και ο Γιώργος Φλωρίδης, στα πλαίσια των εκδηλώσεων «Πρέσπες 2000».
 Ο υπουργός Οικονομικών της Αλβανίας Αναστάς Αγγέλι ανακοίνωσε στον υφυπουργό Εθνικής Οικονομίας Γ. Ζαφειρόπουλο ότι ο πρωθυπουργός Ιλίρ Μέτα έδωσε εντολή στους αρμόδιους υπουργούς να υποβάλουν πρόταση στην Παγκόσμια Τράπεζα, σύμφωνα
με την οποία θα υπάρξει μια μεταβατική περίοδος μέχρι να αποφασιστεί η μεταφορά των εγκαταστάσεων των ελληνικών εταιρειών πετρελαίου που βρίσκονται στο Δυρράχιο. 
 Δεσμεύτηκε πως η λύση που θα επιλεγεί θα έχει το χαμηλότερο δυνατό κόστος και δεν θα θίγει τα συμφέροντα των ελληνικών εταιρειών.
 Ο κ. Ζαφειρόπουλος ζήτησε από τον κ. Αγγέλι και την υπουργό Οικονομικών της FYRΟM Τατιάνα Μίτροβα να υποβάλουν στην ελληνική κυβέρνηση, μέχρι τις 20 Σεπτεμβρίου, τις προτάσεις για έργα που επιθυμούν να ενταχθούν στο ελληνικό σχέδιο για την ανασυγκρότηση των Βαλκανίων. Το σχέδιο αυτό προβλέπει βοήθεια 25, 5 δισ. στη FYRΟM και 17, 5 δισ. στην Αλβανία, όπου εκτός των άλλων θα κατασκευαστεί και το εργοστάσιο παραγωγής ηλεκτρικής ενέργειας στην Κορυτσά.
 Στη νέα πολιτική ιδέα να γίνει λαμπαδηδρομία της Ολυμπιακής Φλόγας στις γειτονικές βαλκανικές χώρες πριν από την Ολυμπιάδα του 2004, συμφώνησαν οι Θ. Πάγκαλος και Γ. Φλωρίδης στη συνάντηση που είχαν με υπουργούς Πολιτισμού και Αθλητισμού από την Κύπρο, την Αλβανία, τη Βουλγαρία και τη FYRΟM. Η πρόταση αυτή θα υποβληθεί στη ΔΟΕ και στον Οργανισμό «Αθήνα 2004» και όπως είπε ο κ. Πάγκαλος ήταν θετικές οι πρώτες αντιδράσεις του Ζακ Ρογκ και της Γιάννας Δασκαλάκη-Αγγελοπούλου. Συμφώνησαν ακόμη να γίνει σε ένα χρόνο συνάντηση των υπουργών Πολιτισμού και Αθλητισμού της Νοτιοανατολικής Ευρώπης.
 Η Βάσω Παπανδρέου στο μεσοδιάστημα που συντόνιζε το έργο για την κατάσβεση των
πυρκαγιών, πήγε στη Φλώρινα μόνο για τη συνάντηση με την υπουργό Εσωτερικών και Δημόσιας Τάξης της FYRΟM Ντόστα Ντίμοφσκα και την αντιπρόεδρο της κυβέρνησης της Αλβανίας και υπουργό Εργασίας Μακμπούλε Τσέτσο. Στη συνάντηση η
κ. Παπανδρέου απηύθυνε έκκληση στις δύο χώρες να φροντίσουν ώστε να σβήνουν εντός του εδάφους τους οι πυρκαγιές κοντά στα σύνορα για να μην περνούν στο ελληνικό έδαφος.
 Αποφασίστηκε να θεσμοθετηθούν αυτές οι συναντήσεις σε ετήσια βάση, με συγκεκριμένη ατζέντα και να γίνονται κάθε φορά σε διαφορετική χώρα.
 Η αντιπρόεδρος της κυβέρνησης της Αλβανίας ζήτησε την παρέμβαση της ελληνικής κυβέρνησης για να υπάρξει αλλαγή της στάσης των ΜΜΕ απέναντι στους Αλβανούς μετανάστες. Η υπουργός Εσωτερικών είπε ότι ενδεχομένως παρατηρούνται κάποιες υπερβολές, αλλά αναφέρθηκε συγκεκριμένα στο πρόβλημα της εγκληματικότητας από Αλβανούς λαθρομετανάστες. Διαβεβαίωσε, επίσης, ότι θα υπάρξουν διευκολύνσεις στη χορήγηση βίζας σε πολίτες της FYRΟM πάντα στο πλαίσιο της Συνθήκης Σένγκεν. Διατυπώθηκε ακόμα η πρόταση να αναλάβει η Ελλάδα να κτίσει φυλακές στην Αλβανία.
 Ο υπουργός Μακεδονίας-Θράκης Γιώργος Πασχαλίδης κήρυξε επισήμως την έναρξη των
εκδηλώσεων και μίλησε για συμφιλίωση πολιτισμού και πολιτικής στις Πρέσπες. Η διαβαλκανική συνεργασία είναι η αφετηρία, είπε και παρατήρησε: «Εδώ στις Πρέσπες αξίζει να σκεφτούμε πως τα δάση, τα νερά, η ατμόσφαιρα, ο ουρανός, το φως και ο ήχος δεν καταλαβαίνουν από σύνορα. Απόδειξη οι διασυνοριακές και τόσο δραματικές πυρκαγιές του φετινού καλοκαιριού στις βαλκανικές και μεσογειακές χώρες. Γι' αυτό πρέπει να ενισχύσουμε τον υπερεθνικό, το διεθνή χαρακτήρα στην αντιμετώπιση προβλημάτων χωρίς πατρίδα, να συνεργαστούμε με διάθεση συμπληρωματικότητας».
 Το νέο στοιχείο στις φετινές εκδηλώσεις ήταν η συμμετοχή της Ν.Δ. και η παρουσία του προέδρου της Κώστα Καραμανλή. Στη σημασία αυτού του γεγονότος αναφέρθηκαν οι δύο βουλευτές του ΠΑΣΟΚ και της Ν.Δ. (Γ. Λιάνης, Ν. Κορτσάρης) και ο κ. Λιάνης σημείωσε ενδεικτικά πως δεν έχει σημασία αν κερδίζει το ΠΑΣΟΚ ή η Ν.Δ. από αυτές τις εκδηλώσεις, αλλά να κερδίζει η Φλώρινα, να κερδίζουν τα
