 Ακριβώς πριν από ένα χρόνο ο πρωθυπουργός ανέβαινε στη Διεθνή Εκθεση Θεσσαλονίκης έχοντας υπό μάλης ένα χρηματιστηριακό «θαύμα», με το γενικό δείκτη να καλπάζει προς τις 6.300 μονάδες και τις εισηγμένες επιχειρήσεις να ανοίγουν φτερά.
 Σήμερα, ένα χρόνο μετά, ο γενικός δείκτης έχει απολέσει άνω του 60% από τα περσινά του επίπεδα (αρκετές μετοχές βρίσκονται έως και 90% χαμηλότερα), τα τρισεκατομμύρια που έχουν αντληθεί από το επενδυτικό κοινό δεν έχουν αξιοποιηθεί κατά τον καλύτερο δυνατό τρόπο από πολλούς επιχειρηματίες, ενώ η καθίζηση της Σοφοκλέους ρίχνει πλέον βαριά σκιά και σε ολόκληρο το οικονομικό εποικοδόμημα. Οσο για το όνειρο των επενδυτών, αυτό σίγουρα έχει μετατραπεί σε
 Σε δέκα σημεία «κλειδιά» προσδιορίζεται από οικονομικούς και χρηματιστηριακούς
κύκλους η πορεία που θα ακολουθήσει από δω και εμπρός το ελληνικό Xρηματιστήριο. Αυτά είναι: 
 1. Απώλεια ψυχολογικής στήριξης. Ολοι αναγνωρίζουν ότι έχει χαθεί πλέον από την αγορά η ψυχολογική στήριξη, καθώς ο δείκτης στο τελευταίο 11μηνο υποχωρεί και εγκλωβίζεται σε ολοένα και χαμηλότερα επίπεδα. Οι μικροεπενδυτές -οι λίγοι
που έμειναν και οι περισσότεροι που έχουν απομακρυνθεί από τις συναλλαγές- πιστεύουν ότι πρόκειται για ένα «χοντρό παιχνίδι» που γίνεται εις βάρος τους με στόχο να πάρουν οι ισχυροί όλα τα φθηνά χαρτιά. Η πεποίθηση αυτή είναι δύσκολο να ανατραπεί, εάν δεν υπάρξει επί μακρόν σταθεροποίηση και άνοδος των τιμών.
 2. Αποκλιμάκωση επιτοκίων. Η Τράπεζα της Ελλάδος ετοιμάζεται να προβεί σε νέα μείωση, έως και μίας μονάδας, των επιτοκίων παρέμβασης στις 5 ή 19 Σεπτεμβρίου. Αρκετοί παράγοντες ωστόσο της αγοράς υποστηρίζουν ότι το πλεονέκτημα της μείωσης επιτοκίων χάθηκε με τις διαρκείς και μικρές πτώσεις, ενώ μια γενναία κίνηση (της τάξης των 2 ή 3 μονάδων από την ΤτΕ) θα μπορούσε να επιφέρει ένα θετικό «σοκ» στη χρηματιστηριακή αγορά.
 3-4. Νέες εισαγωγές - Ρευστότητα. Aνω των εβδομήντα εταιρειών έχουν εισαχθεί στη Σοφοκλέους από την αρχή του έτους (έναντι περίπου 40 πέρυσι) και άλλες δεκάδες συνωθούνται στον προθάλαμο εισαγωγής, αντλώντας έτσι και την τελευταία
ικμάδα ρευστότητας στην αγορά. Από πλευράς κυβέρνησης υποστηρίζεται ότι οι νέες εισαγωγές προσδίδουν βάθος στην αγορά, ενώ οι κρατικές εταιρείες που πρόκειται να εισαχθούν σύντομα (Cosmote, ΟΠΑΠ, ΑΤΕ κ.ά.) θα κεντρίσουν το επενδυτικό ενδιαφέρον.
 5. Θεσμικά Χαρτοφυλάκια. Η ραγδαία υποχώρηση των τιμών «εγκλώβισε» μαζί με τους μικροεπενδυτές και τα περισσότερα ισχυρά θεσμικά χαρτοφυλάκια, που αναγκάστηκαν στην πορεία να μεταβληθούν σε traders για να μειώσουν κατά το δυνατόν τις απώλειές τους που ήδη φτάνουν σε πολύ υψηλά ποσοστά. Λείπουν έτσι κεφάλαια που θα μπορούσαν να θέσουν σε κίνηση τα γρανάζια της αγοράς. Ετσι οι ελπίδες μετατίθενται στην εισροή ξένων κεφαλαίων στη Σοφοκλέους.
 6. Οι ξένοι. Τα μεν κερδοσκοπικά funds (που κατείχαν συνολικό ποσοστό 15% έως 20% της αγοράς) έχουν ήδη αποχωρήσει, ενώ οι σοβαροί επενδυτικοί οίκοι δεν έχουν εμφανιστεί ακόμα. 
 7. Τα μέτρα. Ενώ σε όλο το προηγούμενο διάστημα πολλοί επιτιμούσαν την κυβέρνηση για έλλειψη θεσμικού πλαισίου που υποβοηθούσε την κερδοσκοπία, σήμερα, καθώς επιχειρείται ο λεγόμενος θεσμικός εκσυγχρονισμός της αγοράς, αρκετοί είναι αυτοί που κάνουν λόγο για τον κίνδυνο «υπερρύθμισής» της.
 8. Η αναβάθμιση. Η Σοφοκλέους είναι πλέον «καταδικασμένη» να εισέλθει στο κλαμπ των ώριμων αγορών, και μάλιστα με καταληκτική ημερομηνία το τέλος Μαΐου 2001. Η μακρά όμως διαδικασία έχει ήδη κουράσει τους επενδυτές και το κλίμα θα
αντιστραφεί μόνο όταν αρχίσουν να γίνονται εμφανείς στο ταμπλό συναλλαγών οι αγορές από πλευράς ξένων θεσμικών επενδυτών.
 9. Οι επιχειρήσεις. Παρά το γεγονός ότι κάποιοι επιχειρηματίες εισηγμένων εταιρειών «ξεφορτώθηκαν» τα μερίδιά τους σε υψηλές τιμές, χωρίς να προχωρήσουν
σε επενδύσεις, οι περισσότεροι από αυτούς ανέπτυξαν περαιτέρω τις εργασίες τους και προχωρούν με ικανοποιητικούς ρυθμούς. Το Γ' ΚΠΣ, η Ολυμπιάδα αλλά και
οι πάμπολλες επιχειρηματικές συνεργασίες που συντελούνται διαμορφώνουν ένα θετικό πλαίσιο για τη συνολική πορεία του ελληνικού Xρηματιστηρίου.
 10. Ιδιωτικοποιήσεις. Το μέγα «στοίχημα» της κυβέρνησης για την ολοκλήρωση του
προγράμματος ιδιωτικοποιήσεων περνά μέσα από το Xρηματιστήριο της Σοφοκλέους. Εναπόκειται στην ίδια την κυβέρνηση να πείσει τον απογοητευμένο κόσμο των μικροεπενδυτών να στηρίξει αυτό το εγχείρημά της, δίνοντας έτσι ώθηση και στην
