 Στη λογική «συνεταίρων στα κέρδη» είναι η επιδίωξη της διοίκησης της ΕΠΟ να βάλει τους διεθνείς, καθώς με τη σημερινή συγκέντρωση των 18 απ' τους 21 προσκεκλημένους του Δανιήλ (αύριο ενσωματώνονται στην ομάδα και οι Γεωργάτος, Ελευθερόπουλος, Πατσατζόγλου), αρχίζει η αντίστροφη μέτρηση εν όψει της πρεμιέρας της Εθνικής, το Σάββατο στο Αμβούργο εναντίον της Γερμανίας, στα προκριματικά του Μουντιάλ 2002.
 «Δεν θα διστάσουμε, είπε στην «Ε» ο ταμίας της ομοσπονδίας Δημήτρης Κούκης, να συμφωνήσουμε μαζί τους σε υπέρογκα ποσά, αν θα 'ναι υπέρογκες και οι εισπράξεις μας απ' την Εθνική. Εκείνο που θέλουμε να κατανοήσουν και να πιστέψουν, είναι ότι αυτοί θα φέρουν τα μπόνους που θα πάρουν. Ο, τι φέρουν, τα μισά δικά τους! Η ΕΠΟ, με τα τηλεοπτικά και με το 5% απ' τις μετεγγραφές, απλώς έχει θέσει το πλαφόν. Από κει και μετά, στα δικά τους πόδια εναπόκειται τα επτά δισ. έσοδα να τα κάνουν δεκατέσσερα! »
 Ηδη στο Ζανκτ Γκάλεν, στο περιθώριο του φιλικού με την Ελβετία την προπερασμένη εβδομάδα, ο πρόεδρος της Τεχνικής Επιτροπής Βασίλης Χατζηαποστόλου είχε την πρώτη «αναγνωριστική» (οικονομικής φύσης) επαφή με τους πρωτοκλασάτους ποδοσφαιριστές, αλλ' η ουσιαστική διαπραγμάτευση θα γίνει αυτές τις μέρες στην Αθήνα. Με στόχο, η συμφωνία να έχει επιτευχθεί πριν από την αναχώρηση της αποστολής την Πέμπτη το πρωί. 
 Ο λόγος και πάλι στον ταμία της ΕΠΟ: «Εμείς θα τους πούμε ξεκάθαρα, σε τέτοιο όμιλο με Γερμανούς και Αγγλους δεν έχουμε την απαίτηση ντε και καλά να προκριθείτε. Μην προκριθείτε! Θα παίξετε, όμως, μπάλα; Θα δώσετε τέτοια αγωνιστική εικόνα, ώστε να ωθήσετε και την εμπορική δυναμική της Εθνικής; Αυτό, πραγματικά, το οφείλουν. Τα υπόλοιπα, δεν υπάρχει περίπτωση να μην τα βρούμε. Το γενικό μπόνους, τα επιμέρους πριμ ανάλογα με την εκάστοτε βαθμολογία στο γκρουπ, την αύξηση μισθού, την ασφάλιση, όλα. Ξέρουν άλλωστε, γιατί πλέον έχουν την πείρα, ότι ως τώρα είμαστε αξιόπιστοι απέναντί τους. Ο, τι υποσχεθήκαμε, το δώσαμε μέχρι την τελευταία δραχμή».
 Στα αγωνιστικά ο Δανιήλ εδώ, σήμερα και αύριο στο Ολυμπιακό Στάδιο και μεθαύριο πρωί-απόγευμα στην Καλλιθέα, σκοπεύει να δουλέψει την τακτική της σαββατιάτικης αναμέτρησης, τόσο στις προπονήσεις όσο και με την προβολή της βιντεοκασέτας του φιλικού στο Ανόβερο (Γερμανία-Ισπανία 4-1). Ο εκλέκτορας θα υιοθετήσει συνδυασμό ζώνης και «ελαστικού» μαν του μαν (με τον Γκούμα στον Γιάνκερ ή στον Μπίρχοφ και με τον Αμανατίδη στον Τσίκλερ). 
 Μες στο μυαλό του έχει ήδη ξεχωρίσει τους δέκα (Ουζουνίδης, Γκούμας, Αμανατίδης - Μαυρογενίδης, Ζαγοράκης, Τσάρτας, Πουρσανίδης, Γεωργάτος - Γεωργιάδης, Λυμπερόπουλος) αλλ' είναι, προς το παρόν, αναποφάσιστος ποιον να βάλει τερματοφύλακα: Τον κατασταλαγμένο (ως προσωπικότητα) και ικανό στα τετ α τετ Νικοπολίδη ή τον εκρηκτικό και πιο γρήγορο Ελευθερόπουλο; Η σκέψη είναι ότι στην Ελλάδα σήμερα δεν υπάρχει τερματοφύλακας-εγγύηση στην έξοδο. Κι ότι η Γερμανία, πιο πολύ από αέρος με τις στημένες μπάλες (με τα «γομάρια» που προωθούνται) θ' απειλήσει, παρά με παιχνίδι που θα διασπάσει τη «γαλανόλευκη» άμυνα. 
