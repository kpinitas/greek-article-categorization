Δεκαέξι ποδοσφαιριστές της ΑΕΚ ταξίδεψαν στην Κοζάνη, 13 θα έχει στη διάθεσή του ο Γιάννης Παθιακάκης για το σημερινό ματς Κυπέλλου (6.45 μ.μ., SuperSport) με την τοπική ομώνυμη ομάδα. Ο Νικολαΐδης, ο Ρουί και ο Πάσσιος αντιμετωπίζουν μικροπροβλήματα τραυματισμών και η παρουσία τους στην αποστολή είναι καθαρά τυπική. Αποκλείστηκαν οι διεθνείς Τσάρτας, Ζήκος, Λάκης, Ζαγοράκης, Πέτκοφ (Βουλγαρία), οι οποίοι δεν θα παίξουν ούτε μεθαύριο κατά της Λάρισας, και ο Φερούζεν που δεν έχει δικαίωμα συμμετοχής, καθώς δεν έχει φτάσει ακόμα η μπλε κάρτα από τη Βραζιλία. Στην ΑΕΚ λένε πως την περιμένουν μέσα στην εβδομάδα.
 Ο Παθιακάκης θα χρησιμοποιήσει αυτούς που του απέμειναν: Ατματσίδη, Κοπιτσή, Ντόντσεφ, Καψή, Δέλλα, Κασάπη, Νάβας, Σαβέβσκι, Κάλβο, Μαλαδένη, Κωνσταντινίδη. Οι άλλοι δύο είναι ο Κωστένογλου και ο Μιχαηλίδης.
 Ο προπονητής της ΑΕΚ πήρε μια πρώτη γεύση χθες το βράδυ στην Ουγγαρία από τη Βάσας, στο εκτός έδρας παιχνίδι με την Ντέμπρετσεν. Η αντίπαλος της ΑΕΚ στο UEFA επιστρέφει σε ευρωπαϊκή διοργάνωση ύστερα από 14 χρόνια. Το Σεπτέμβριο του 1986 είχε αποκλειστεί στον α' γύρο του Kυπελλούχων από τη Βέλεζ Μόσταρ, τότε του Ντούσκο Μπάγεβιτς (2-2, 2-3).
 Ο Μάρτον Εστερχάζι πάντως με δηλώσεις του στην ηλεκτρονική εφημερίδα «Sportline» κρούει τον κώδωνα του κινδύνου στην ΑΕΚ. «Αν η ΑΕΚ παίξει στην Ουγγαρία και τρίτη φορά τόσο χάλια, όπως τα δύο τελευταία χρόνια με τις Φερεντσβάρος και ΜΤΚ, δύσκολα θα πάρει την πρόκριση».
 Πάντως ο Εστερχάζι δίνει φαβορί την ΑΕΚ (65-70% πιθανότητες πρόκρισης), μόνο και μόνο επειδή είναι πιο πεπειραμένη από τη Βάσας. «Θα έχει και τη ρεβάνς στην Αθήνα η ΑΕΚ και θα πάρει την πρόκριση με τη βοήθεια του κόσμου. Η ΑΕΚ έχει περισσότερα αστέρια στη σύνθεσή της, αλλά πρέπει να πω ότι στο ποδόσφαιρο όλα γίνονται».
 Πλεονέκτημα για τη Βάσας θεωρεί το γεγονός ότι θα είναι πιο έτοιμη στα μέσα Σεπτεμβρίου. «Ως τώρα έχει παίξει 5 αγώνες πρωταθλήματος και 2 για το UEFA». Οι καλύτεροι παίκτες της ουγγρικής ομάδας, σύμφωνα με τον Εστερχάζι, είναι ο τερματοφύλακας Ατίλα Γκρεφ, ο λίμπερο Τάμας Γιουχάρ και οι επιθετικοί Τόμας Σοβούνμι, Πίτερ Κάμπατ.
 Η ΑΕΚ προσπαθεί να κλείσει μέσα στο Σεπτέμβριο δύο διεθνή φιλικά, που θα αποτελέσουν και τη γενική πρόβα για το πρώτο παιχνίδι με τη Βάσας. Υποψήφια αντίπαλος είναι η Εσπανιόλ (την ερχόμενη Κυριακή στη Ν. Φιλαδέλφεια), ενώ επαφές γίνονται και με ιταλικούς συλλόγους.
