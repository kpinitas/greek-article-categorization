Το γήπεδο της Λεωφόρου Αλεξάνδρας ξανάγινε εδώ και πεντ' - έξι μέρες καταπράσινο. Ολοπράσινα καθίσματα παντού με άσπρα τριφύλλια και τα αρχικά ΠΑΟ να σπάνε τη... μονοτονία, ολόφρεσκο γρασίδι που κάθε μέρα φουντώνει και περισσότερο, αλλά και έργα... υποδομής. Οπως τουαλέτες, που δεν υπήρχαν πουθενά και τώρα τις βρίσκεις παντού, ή τα απαραίτητα μπαρ, για να περνάει όσο καλύτερα γίνεται ο οπαδός που πάει να παρακολουθήσει την ομάδα του.
 Για τους βάζελους, το «ΠΑΟ γύρνα στη Λεωφόρο» ήταν ένα σύνθημα των φανατικών της εξέδρας, αλλά και ένα όνειρο ζωής, από τότε που η ομάδα άφησε τα φτωχά παλιομοδίτικα τσιμέντα για τις πλαστικές καρέκλες του Ολυμπιακού Σταδίου. Οσοι πήγαιναν τις προάλλες να αγοράσουν εισιτήρια για το παιχνίδι με την Πολόνια, έμπαιναν, το έβλεπαν, οι παλιότεροι ένοιωθαν ένα κόμπο στο λαιμό, άλλοι χάιδευαν τα καθίσματα και έλεγαν με πόση αγωνία περιμένουν την πρώτη αγωνιστική του πρωταθλήματος, όταν θα ξαναπαίξει εκεί ο Παναθηναϊκός κόντρα στον ΠΑΣ Γιάννινα και προβλέπεται, βέβαια, να γίνει της... κακομοίρας, αφού όσοι θα θέλουν να δουν αυτό το παιχνίδι θα είναι τουλάχιστον τετραπλάσιοι από τη χωρητικότητα.
 Γιατί βέβαια το γήπεδο είναι πλέον μικρό, θα χωράει το πολύ 16 χιλιάδες θεατές, αλλά σκάφτηκε, μεγάλωσε το τερέν που έγινε διεθνών προδιαγραφών, φτιάχτηκαν καινούργια αποδυτήρια όσο πολυτελέστερα γίνεται, σύγχρονα δημοσιογραφικά και σιγά σιγά θα στηθούν το Kέντρο Τύπου και οι αίθουσες των Vip's, έργα απαραίτητα για να μπορέσει να πάρει η ομάδα το ΟK και να παίζει εκεί στο Champions League.
 Μένουν, βέβαια, τα δυσκολότερα. Η επιπλέον εξέδρα, που θα φτάσει τη χωρητικότητα στις 22 με 25 χιλιάδες θεατές, με το λεγόμενο δεύτερο όροφο (η σχετική μακέτα, γαλλικής έμπνευσης, είναι έτοιμη και η ΠΑΕ λέει ότι τα σχετικά έργα θα αρχίσουν γύρω στον Ιανουάριο) και ο χώρος για το πάρκινγκ, που είναι σούπερ απαραίτητος, αλλά... δεν υπάρχει.
