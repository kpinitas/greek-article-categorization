 Ανεξέλεγκτη έκαιγε από τις 15.15 χθες το απόγευμα έως αργά τη νύχτα η πυρκαγιά στον κεντρικό πύργο εκπομπής σήματος της ρωσικής τηλεόρασης στο Αστάνκινο της Μόσχας, που αποτελεί τη δεύτερη υψηλότερη ελεύθερη κατασκευή στον κόσμο και λειτουργεί από το 1967.
 Η φωτιά ξέσπασε σε ύψος περίπου τετρακοσίων μέτρων και έχει κατακάψει δεκάδες μέτρα καλωδίων και συνδέσεων και πολλούς ορόφους με τεχνικό εξοπλισμό, διακόπτοντας τη μετάδοση όλων των κεντρικών τηλεοπτικών σταθμών της χώρας στην
ευρύτερη περιφέρεια της Μόσχας και μεγάλα διαμερίσματα της ευρωπαϊκής Ρωσίας.
 Οι άνδρες σαράντα πυροσβεστικών οχημάτων εκκένωσαν τις πρώτες ώρες το κτίριο από τους εργαζόμενους, αλλά και τους επισκέπτες του περίφημου περιστρεφόμενου εστιατορίου «Εβδομος Ουρανός», χωρίς θύματα, όπως είχε στην αρχή ανακοινωθεί. Ωστόσο ανεπιβεβαίωτες πληροφορίες έκαναν αργότερα λόγο για πτώση τριών ανελκυστήρων, που προκάλεσε τον τραυματισμό έξι τουλάχιστον ατόμων. Αλλοι ανέφεραν τέσσερις αγνοούμενους, για τους οποίους κάποια στιγμή ήρθε η πληροφορία ότι είχαν βρεθεί, για να διαψευστεί όμως αργότερα. Οι αρχές διέψευδαν έως αργά την ύπαρξη θυμάτων, ωστόσο ομολόγησαν ότι βρίσκεται σε εξέλιξη επιχείρηση για τον απεγκλωβισμό τριών πυροσβεστών και μιας θυρωρού, που αποκλείστηκαν σ' έναν από τους ανελκυστήρες του κτιρίου.
 Η κατάσβεση της πυρκαγιάς αποδείχτηκε εξαιρετικά δύσκολη υπόθεση, καθώς δεν ήταν δυνατόν να χρησιμοποιηθούν κοινά πυροσβεστικά μέσα. Ελικόπτερα της πυροσβεστικής πετούσαν συνεχώς γύρω από τον πύργο παίρνοντας δείγματα για να ελεγχθεί η τοξικότητα των εκλυόμενων αερίων και εξέταζαν την κατάσταση μετά και την αποτυχημένη προσπάθεια πυρόσβεσης με διοχέτευση από αέρος ειδικού αερίου κατάσβεσης.
 Χιλιάδες αυτόπτες που είχαν συγκεντρωθεί στη γύρω περιοχή απομακρύνθηκαν από την αστυνομία σε ακτίνα πεντακοσίων μέτρων, έπειτα από τους φόβους που εξέφρασαν ειδικοί ότι η κορυφή του πύργου κινδυνεύει πλέον με κατάρρευση.
 Οι αρχές εξετάζουν τις εκδοχές βραχυκυκλώματος και δολιοφθοράς και ομολόγησαν ότι καταστράφηκαν όλα τα ειδικά συστήματα επικοινωνιών της αστυνομίας και των υπηρεσιών πρώτων βοηθειών, που είχαν αναμεταδότες στον πύργο. Σύμφωνα με το ραδιοσταθμό «Ηχώ της Μόσχας» ανώνυμο τηλεφώνημα στην αστυνομία, μετά την έναρξη της πυρκαγιάς, προειδοποίησε ότι θα εκραγεί βόμβα στον πύργο της τηλεόρασης.
 Οι δύο κρατικοί τηλεοπτικοί σταθμοί, που προσπάθησαν να εκπέμψουν από εφεδρικές εγκαταστάσεις, απέτυχαν, ενώ μοναδική πηγή πληροφόρησης για τον πληθυσμό είναι πλέον δύο καλωδιακά δίκτυα, που αναμεταδίδουν το πρόγραμμα των κεντρικών δικτύων και του ραδιοφώνου. Ο πρόεδρος Πούτιν ζήτησε να βρεθούν και να χρησιμοποιηθούν το ταχύτερο εναλλακτικοί τρόποι εκπομπής τηλεοπτικού σήματος, καθώς, σύμφωνα με τους ειδικούς, για την αποκατάσταση του προϋπάρχοντος δικτύου αναμετάδοσης θα απαιτηθούν από δύο εβδομάδες έως και τρεις μήνες.
