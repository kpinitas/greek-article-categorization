 Αν δεν απουσίαζαν οι τέσσερις διεθνείς (Μαυρογενίδης, Χούτος, Αμανατίδης, Πουρσανίδης) ο Γιάννης Μαντζουράκης θα δοκίμαζε απόψε (9.45 μ.μ., ΕΤ1) κόντρα στη Ιντερ την ενδεκάδα την οποία προσανατολίζεται να παρατάξει στο «Μεστάγια» στις 12 Σεπτεμβρίου απέναντι στη Βαλένθια στην πρεμιέρα του Champions League. Οι ελλείψεις όμως σε όλες τις γραμμές του Ολυμπιακού αναγκάζουν το «Ρουμάνο» τεχνικό να χρησιμοποιήσει με αντίπαλο την ιταλική ομάδα, εκτός απροόπτου, την ενδεκάδα που άρχισε το παιχνίδι στο φιλικό αγώνα με τη Ράμπα Ετο, με τον Ανατολάκη στη θέση του Αμανατίδη.
 Το ταξίδι όμως στο Μιλάνο για τους «ερυθρόλευκους» είναι κάτι περισσότερο από ένα ματς δοκιμών. Υπάρχει και το γόητρο, καθώς στην πειραϊκή ομάδα θέλουν το καλό αποτέλεσμα και για λόγους ψυχολογίας. «Είναι ένα καλό τεστ για τον Ολυμπιακό και θέλουμε να δούμε αν βελτιώσαμε ορισμένα πράγματα» δήλωσε χθες ο Γιάννης Μαντζουράκης, ο οποίος πρόσθεσε: «Η δυναμικότητα της Ιντερ είναι γνωστή και δεν πρέπει να το ξεχνάμε. Εχει παίξει δύο επίσημους αγώνες στην Ευρώπη και δεν μπορείς να πεις ότι είναι ανέτοιμη επειδή αργεί το πρωτάθλημα. Ισως είναι πιο έτοιμη από εμάς. Θα προσπαθήσουμε να κάνουμε το παιχνίδι μας και να δείξουμε κάποια καλά στοιχεία».
 Για ορισμένους ποδοσφαιριστές του Ολυμπιακού ο φιλικός αγώνας με την Ιντερ είναι ίσως και η τελευταία ευκαιρία για να αρπάξουν μία θέση στην ενδεκάδα. Αλλωστε, τα χρονικά περιθώρια για το παιχνίδι με τη Βαλένθια στενεύουν και ο «Ρουμάνος» τεχνικός με την επιστροφή από το Μιλάνο θα προχωρήσει στα τελικά του πλάνα για το ματς στην Ισπανία. «Ηρθε η ώρα για να δείξουμε τις πραγματικές δυνατότητες του Ολυμπιακού. Είμαστε ακόμα πολύ κουρασμένοι από την προετοιμασία, αλλά σιγά σιγά οι ρυθμοί πέφτουν και σε λίγες μέρες θα φθάσουμε στο σημείο που θέλουμε» έλεγαν χθες από το Μιλάνο οι παίκτες της πειραϊκής ομάδας.
 Η αποστολή του Ολυμπιακού αναχώρησε χθες στις 8.30 το πρωί και ο προπονητής της πειραϊκής ομάδας συμπεριέλαβε όλους τους ποδοσφαιριστές που έχει στη διάθεσή του, πλην των διεθνών και των γκολκίπερ Σηφάκη, Τζενάμο. Ο Μαντζουράκης αναμένεται να παρατάξει απόψε τον Ολυμπιακό με τους Ελευθερόπουλο, Κόντη, Γεωργάτο, Ανατολάκη, Πατσατζόγλου, Ζε Ελίας, Τζόρτζεβιτς, Ζέτερμπεργκ, Λουτσιάνο, Γιαννακόπουλο ή Οφορίκουε και Τζιοβάνι. Χρόνο συμμετοχής θα έχουν και οι Γεωργίου, Νινιάδης, Πασσαλής, Καραταΐδης, Αλβεζ, Αλεξανδρής, Αντζας.
 Οι «ερυθρόλευκοι» δεν προπονήθηκαν χθες λόγω της δυνατής βροχής στο Μιλάνο, ενώ πήγαν στο Σαν Σίρο και παρακολούθησαν τον αγώνα Μίλαν-Γιουβέντους.
 Πρώτα τα τρία γκολ στα Τρίκαλα κι έπειτα τα τέσσερα κόντρα στην ουγγρική Ράμπα Ετο Γκιορ. Η «επίθεση» που δέχθηκε ο Τζιοβάνι στις αρχές της περασμένης εβδομάδας (για παράπονα στον Γιάννη Μαντζουράκη) φαίνεται ότι «ξύπνησαν» το Βραζιλιάνο ποδοσφαιριστή και μαζί όλο τον Ολυμπιακό, ο οποίος αρχίζει να βρίσκει ρυθμό δύο περίπου εβδομάδες πριν από τον πρώτο αγώνα με τη Βαλένθια για το Champions League. Ο Τζιοβάνι παρουσιάστηκε το Σάββατο το βράδυ στο γήπεδο λες και ήθελε να αποδείξει κάτι σε όσους βρέθηκαν στο ΟΑΚΑ και οδήγησε με τα τέσσερα τέρματα που πέτυχε στη φιλική νίκη με 5-1 επί της Ράμπα Ετο Γκιορ.
 Το τέταρτο γκολ του Βραζιλιάνου μάλιστα στο 53  είναι για χάι λάιτ, αφού έπιασε ψηλοκρεμαστό σουτ από περίπου 30 μέτρα μακριά από την εστία του Μόλναρ και έστειλε την μπάλα στα δίχτυα. Τα άλλα τρία γκολ του Τζιοβάνι ήλθαν νωρίς στο πρώτο μέρος. Στο 7  από εκτέλεση πέναλτι, το οποίο κέρδισε ο Ζέτερμπεργκ ύστερα από ανατροπή από τον γκολκίπερ Μόλναρ, στο 12  με κεφαλιά του Τζιοβάνι από σέντρα του Λουτσιάνο και στο 15  πάλι από κεφαλιά του Βραζιλιάνου, ύστερα από κεφαλιά-πάσα του Αμανατίδη.
 Το πέμπτο τέρμα του Ολυμπιακού πέτυχε ο Τζόρτζεβιτς με σουτ στο 27  έπειτα από
πάσα του Τζιοβάνι. Με λίγα λόγια όλα ξεκινούσαν ή τελείωναν από το Βραζιλιάνο μεσοεπιθετικό, που πήρε στις πλάτες του την πειραϊκή ομάδα και δείχνει και ο ίδιος να βρίσκει σιγά σιγά τον εαυτό του και να γίνεται πιο απλός στο παιχνίδι
του. Και ο Ολυμπιακός έχει ανάγκη από αυτόν τον Τζιοβάνι.
 Οι «ερυθρόλευκοι», για πρώτη φορά από την έναρξη της προετοιμασίας, είχαν ρυθμό στο παιχνίδι τους, πρέσαραν με αποτελεσματικότητα στο κέντρο και την άμυνα, είχαν καλή κυκλοφορία της μπάλας, αλλά και κάποιες στιγμές αδυναμίες στην άμυνα. Σε μία από αυτές οι Ούγγροι μείωσαν το σκορ σε 3-1 (από στημένη φάση πάλι το γκολ) με κεφαλιά του Βάμοσι έπειτα από κόρνερ του Κάρολι.
 «Χρειαζόμαστε ακόμα δουλειά στην άμυνα» επισήμανε στο τέλος του αγώνα ο Γιάννης Μαντζουράκης, ο οποίος όμως ήταν ευχαριστημένος από την απόδοση των ποδοσφαιριστών. «Πήγαμε πολύ καλά στο πρώτο ημίχρονο και όλες οι γραμμές λειτούργησαν άψογα. Είχαμε ρυθμό, άψογη συνεργασία μεταξύ των παικτών και μικρύναμε τις αποστάσεις. Θα είμαστε έτοιμοι όταν αρχίσουν τα παιχνίδια στην Ευρώπη».
 Εκτός από τον Τζιοβάνι, από τον Ολυμπιακό ξεχώρισαν ο Οφορίκουε, ο οποίος δείχνει στον Μαντζουράκη ότι θα πρέπει να τον υπολογίζει περισσότερο, ο Τζόρτζεβιτς που πρόσφερε πολλές λύσεις στο κέντρο, ο Ζε Ελίας και ο Ζέτερμπεργκ ο οποίος πέρασε αρκετές καλές πάσες, ενώ βοήθησε και αμυντικά.
 Ο Μαντζουράκης πάντως δεν πρόβαρε ενδεκάδα, αλλά προτίμησε να κάνει αρκετές αλλαγές, καθώς έχει σήμερα και τον αγώνα με την Ιντερ στο Μιλάνο απ' όπου θα απουσιάσουν οι μισοί διεθνείς.
 Διαιτητής του αγώνα ήταν ο Κασναφέρης (Αθηνών) με βοηθούς τους Λάππα (Αθηνών),
 ΡΑΜΠΑ ΕΤΟ: Μολνάρ (55  Τέμπακ), Πογκνάρ, Βάμοσι, Μπόιτε, Βάσας (46  Ναγκ), Μράσκο, Κριόρι, Σούτορι (46  Κίσερ), Μπαουμγκάρντερ (46  Γκρος), Μπόλε (55  Κενεσέι), Κάρολι (77  Ρόσε).
 *Στην έναρξη του αγώνα κρατήθηκε ενός λεπτού σιγή από τον Γιώργο Κασναφέρη στη
 *Ο Τάκης Λεμονής ταξίδεψε προχθές στη Γαλλία και παρακολούθησε τη Λιόν στον αγώνα με την Τρουά (1-0), την οποία οι «ερυθρόλευκοι» αντιμετωπίζουν στο ΟΑΚΑ τη δεύτερη αγωνιστική του Champions League.
 *Ο Εγκε Γκέραρντ δήλωσε χθες στη Sporline ότι «είναι η μεγάλη ευκαιρία του Ολυμπιακού για να προκριθεί μαζί με τη Βαλένθια εις βάρος της Χέρενβεϊν και της Λιόν. Η Χέρενβεϊν δεν είναι ομάδα για Champions League».
