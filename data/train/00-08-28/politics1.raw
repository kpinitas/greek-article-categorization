 κοινή εμφάνιση του Κώστα Καραμανλή και του Αρη Σπηλιωτόπουλου -μια μέρα μετά την αντικατάστασή του- στη Φλώρινα υπήρξε η αφορμή να μεταφερθεί ένα μέρος της
εσωκομματικής κρίσης της Ν.Δ. στην ακριτική πόλη, που μαζί με τη Νατάσα Παζαΐτη σχεδόν μονοπώλησαν το ενδιαφέρον των ΜΜΕ όλη την ημέρα του Σαββάτου.
 Tαυτόχρονα όσα συνέβησαν στη Φλώρινα, στο προσκήνιο ή στο παρασκήνιο, όπως και
οι συζητήσεις γύρω από την κρίση στο κόμμα της αξιωματικής αντιπολίτευσης, έδειξαν ότι αυτή δεν πρόκειται να εκτονωθεί με την παραίτηση του Αρη Σπηλιωτόπουλου και την τοποθέτηση του Θόδωρου Ρουσόπουλου στη θέση του εκπροσώπου Τύπου. 
 Οι συγκρούσεις θα γίνουν πιο έντονες στην πορεία προς το συνέδριο και τα προβλήματα θα αποκτήσουν ονοματεπώνυμο, αφού ο Κώστας Καραμανλής έριξε το γάντι στους επικριτές του και κάλεσε όσους θέλουν να τον χτυπήσουν να το κάνουν ευθέως και όχι μέσω άλλων προσώπων. Αποδείχτηκε, επίσης, για μια ακόμη φορά, η επικίνδυνη ακροβασία της Ν.Δ. ανάμεσα στο μεσαίο χώρο και την ακροδεξιά, που της στερεί την αξιοπιστία και τη δυνατότητα να εμφανιστεί με σύγχρονο πρόσωπο.
 «Ολα θα πάνε καλά», ήταν η μόνη φράση που αποσπάσαμε από τον Κώστα Καραμανλή, καθώς απέφυγε συστηματικά να αναφερθεί στις τελευταίες εξελίξεις στο κόμμα, ακόμη και να κάνει οποιαδήποτε δήλωση στους δημοσιογράφους. Δεν κατάφερε, ωστόσο, να κρύψει εντελώς τον προβληματισμό του όσο κι αν προσπάθησε, χαμογελώντας στους τηλεοπτικούς φακούς και αγκαλιάζοντας τη Νατάσα, την ώρα που παρακολουθούσαν τη συναυλία του Δημήτρη Μητροπάνου. 
 Η επιλογή του να ανταποκριθεί στην πρόσκληση του Φεστιβάλ «Πρέσπες» δυσαρέστησε τοπικά στελέχη του κόμματος, που έχουν διαφωνήσει και με τη συμμετοχή του βουλευτή της Ν.Δ. Νίκου Κορτσάρη στη διοργάνωση. Κάποιοι απ' αυτούς δεν πήγαν επιδεικτικά στην υποδοχή και προτίμησαν τις καφετέριες ενώ ο τέως βουλευτής Χαράλαμπος Παπαθανασίου έφυγε από την πόλη και πήγε στη θάλασσα.
 Οι αντιδράσεις για τον Αρη Σπηλιωτόπουλο εκδηλώθηκαν στη Φλώρινα πριν ακόμη φτάσουν ο ίδιος και ο Κ. Καραμανλής. Αγνωστοι, το πρωί του Σαββάτου, πέταξαν στους δρόμους της πόλης φέιγ βολάν που έγραφαν «καλώς ήρθες Σαλώμη» και δεν είχαν υπογραφή. 
 Διαφορετική ήταν, όμως, η αντίδραση των μελών και στελεχών της Ν.Δ. που συμμετείχαν στις εκδηλώσεις υποδοχής του Κ. Καραμανλή. Επιφύλαξαν θερμή υποδοχή στο βουλευτή Επικρατείας φωνάζοντάς του «είσαι λεβέντης», ενώ ο βουλευτής Φλώρινας Νίκος Κορτσάρης τον χαρακτήρισε «ήρωα» και σημείωσε πως «έδωσε εξετάσεις και πέτυχε στο πόστο του εκπροσώπου Τύπου».
 Τη συμπαράστασή του στο βουλευτή Επικρατείας της Ν.Δ. εξέφρασε ο βουλευτής Φλώρινας του ΠΑΣΟΚ Γιώργος Λιάνης, ο οποίος παρατήρησε πως «στον Α. Σπηλιωτόπουλο έγιναν ορισμένα πράγματα πέραν του μέτρου», ενώ ζήτησε να αφήσουν ήσυχη τη Νατάσα Παζαΐτη. «Σε κάθε περίπτωση υπάρχει το απαιτούμενο κουράγιο για να προχωρήσουμε μπροστά, για ένα νέο ξεκίνημα της Ν.Δ. και για ένα ποιοτικό άλμα που έχει ανάγκη ο τόπος», σχολίασε ο Α. Σπηλιωτόπουλος, όταν
τον ρώτησαν οι δημοσιογράφοι για τις εκδηλώσεις του κόσμου.
 Ο Αρης Σπηλιωτόπουλος έδειχνε αμήχανος, αλλά και σαν να έχει φύγει από πάνω του ένα μεγάλο βάρος. Στις δημόσιες εμφανίσεις δεν ήταν πλέον ένα βήμα πίσω από τον Κ. Καραμανλή, αλλά στη θέση του, μαζί με τους υπόλοιπους βουλευτές. Οι
πληροφορίες αναφέρουν ότι θα συνεχίσει να στηρίζει τις βασικές επιλογές του προέδρου και θα απαντάει με μεγαλύτερη άνεση στους επικριτές του, χωρίς τους περιορισμούς που είχε ως εκπρόσωπος Τύπου. Αφού μεσολαβήσουν λίγες μέρες, για να εξετάσει τις νέες συνθήκες, θα ξεκινήσει σειρά ομιλιών σε διάφορες πόλεις ανταποκρινόμενος σε προσκλήσεις που ήδη έχει δεχθεί από προέδρους νομαρχιακών οργανώσεων.
 Στην ανάγκη συμφιλίωσης των πολιτών, σε ένα νομό που έχει υποφέρει πολλά από τον εμφύλιο σπαραγμό και τους διχασμούς που ακολούθησαν, αναφέρθηκε ο Κώστας Καραμανλής, όταν οι δύο βουλευτές της Φλώρινας, ο Γιώργος Λιάνης (ΠΑΣΟΚ) και ο
Νίκος Κορτσάρης (Ν.Δ.) τον τίμησαν εκ μέρους του Φεστιβάλ «Πρέσπες 2000». Επαίνεσε το κλίμα συνεργασίας ανάμεσα στους δύο βουλευτές και σημείωσε πως η παρουσία του είναι συμβολική. «Μπορεί να έχουμε διαφορετικές απόψεις, αλλά μπορούμε να κάνουμε πολλά μαζί», δήλωσε χαρακτηριστικά.
 Αυτά, όμως, το Σάββατο. Διότι την Κυριακή το πρωί ο Κ. Καραμανλής είχε φύγει από τη Φλώρινα και ο «μεσαίος χώρος» πήγε περίπατο, κυριολεκτικώς και μεταφορικώς, στο Βίτσι. Στη «γιορτή μίσους», μαζί με τη «Χρυσή Αυγή» και τις ενώσεις βασιλοφρόνων, πήγαν ο ένας από τους δύο πρωτεργάτες της συμφιλίωσης στη Φλώρινα, ο βουλευτής Ν. Κορτσάρης, άλλοι 4 ακόμη βουλευτές της Ν.Δ. (Ανέστης Αγγελής, Κωνσταντίνος Κιλτίδης, Κωνσταντίνος Γκιουλέκας, Mιχάλης Παπαδόπουλος), ο νομάρχης Φλώρινας Παύλος Αλτίνης (εκλέχθηκε με τη Ν.Δ.), ως εκπρόσωπος του δημάρχου Θεσσαλονίκης Βασίλη Παπαγεωργόπουλου ο δημοτικός σύμβουλος Θεόδωρος Ασπασίδης, δήμαρχοι και στελέχη της Ν.Δ. Xαιρετιστήριο τηλεγράφημα έστειλε και ο βουλευτής Παν. Ψωμιάδης.
 Κάποια ακροδεξιά στελέχη είχαν την ιδέα να καλέσουν στο Βίτσι και τον Κώστα Καραμανλή, αλλά η πρόταση αυτή δεν έφτασε ποτέ μέχρι τον ίδιο που, ούτως ή άλλως, είχε φροντίσει να αναχωρήσει το βράδυ του Σαββάτου από τη Φλώρινα. Υπήρξαν πάντως και βουλευτές της Ν.Δ. (Γ. Καλαντζής, Α. Σπηλιωτόπουλος) που δεν ακολούθησαν τους συναδέλφους τους αν και βρίσκονταν στη Φλώρινα.
 Εν όψει της σύναξης των ακροδεξιών και φιλοβασιλικών στο Βίτσι, άγνωστοι έκλεψαν την προτομή του «Μακεδονομάχου Παπαπέτρου» στο Ξινό Νερό, όπου κάθε χρόνο κατέθεταν στεφάνια, ενώ κυκλοφόρησαν προκηρύξεις της «Πρώτης Γραμμής» του Πλεύρη με το σύνθημα «Λευτεριά στη Βόρεια Μακεδονία». Λίγο πριν από το Βίτσι υπήρχε πανό που έγραφε «Zήτω ο βασιλεύς Κωνσταντίνος».
