Υστερα από μια ακατάπαυστη φλυαρία ο Παναθηναϊκός βρήκε το δρόμο προς τα δίχτυα στο τέλος χθες στο Βόλο, απέναντι στον τοπικό Ολυμπιακό. Ετσι το φτωχό 1-0 μέχρι το 87  πήρε διαστάσεις θριάμβου στα τελευταία τέσσερα λεπτά κι έγινε 3-0. Δύο γκολ πέτυχε ο Γκόραν Βλάοβιτς, το πρώτο του σε επίσημο αγώνα με τη νέα ομάδα του στο 25  και το δεύτερο στις καθυστερήσεις του αγώνα. Το ένα ήταν καλύτερο από το άλλο: απευθείας χτύπημα φάουλ έξω από την περιοχή και καρφωτή κεφαλιά σε μπαλιά του Πφλίπσεν. Είχε μεσολαβήσει άλλο ένα τέρμα για τους «πράσινους» από τον Σίγκουρτσον (κεφαλιά-ψαράκι σε σέντρα του Κουτσουρέ) στο 87 .
 Το παιχνίδι ήταν μέτριο ποιοτικά με το γηπεδούχο Ολυμπιακό να δημιουργεί και να χάνει μερικές αξιόλογες ευκαιρίες.
 Διακρίθηκαν οι Κόλα, Κιάσσος, Χαλκιάς, Βλάοβιτς, Πφλίπσεν, Βλαχούδης, Καρκαλέτσης.
 «Ηταν ένα δυνατό τέστ για να δούμε την ετοιμότητα κάποιων παικτών που δεν είχαν αρκετό χρόνο συμμετοχής. Το συμπέρασμα είναι πως ο Παναθηναϊκός μπορεί να στηριχθεί σε όλους τους ποδοσφαιριστές του», δήλωσε ο Αγγελος Αναστασιάδης μετά τη λήξη του αγώνα. 
 Χωρίς ιδιαίτερα προβλήματα η διαιτησία του Βασσάρα, που έδειξε κίτρινες κάρτες
 Στην Αθήνα έμειναν για ξεκούραση οι Βαζέχα, Γκούμας, Καραγκούνης και οι τραυματίες Κοτσόλης, Βίλα, Σιπνιέφσκι. Κόπηκαν 3.045 εισιτήρια και εισπράχτηκαν 6.090.000 δρχ.
 ΠΑΝΑΘΗΝΑΪΚΟΣ: Χαλκιάς, Κιάσσος, Σίμος, Αλεξόπουλος, Χένρικσεν (46  Μπασινάς), Γκαλέτο, Νασιόπουλος (46  Πφλίπσεν), Κόλα (65  Φύσσας), Βλάοβιτς, Σίγκουρτσον,
 ΟΛΥΜΠΙΑΚΟΣ ΒΟΛΟΥ: Κοντοβάς, Βελετάνης, Μπέκος, Κασιούρας, Μπέρισιτς, Λαγούιας,
Καρκαλέτσης (79  Βαλιανάτος), Παππάς, Μπότσουτσα, Βλαχούδης, Νορέλ (51  Ροντρίγκο Ριπ).
 Επισήμως χθες άρχισε η «κατασκοπεία» των αντιπάλων του Παναθηναϊκού στο Τσάμπιονς Λιγκ. Στο γνώριμο από πέρσι για τους «πράσινους» στάδιο Ριαθόρ, ο Στράτος Αποστολάκης παρακολούθησε τον επαναληπτικό αγώνα του Σούπερ Καπ Ισπανίας ανάμεσα στην πρωταθλήτρια Λα Κορούνια και την κυπελλούχο Εσπανιόλ, και σήμερα επιστρέφει στη βάση του με πολλά στοιχεία. Στο Μιλάνο, όπου η Μίλαν
υποδέχτηκε τη Γιουβέντους σε φιλικό παιχνίδι (το περίφημο τουρνουά Μπερλουσκόνι Τρόφι), άνθρωπος του ΠΑΟ δεν υπήρχε, ωστόσο έχουν γίνει ενέργειες
να εξασφαλιστεί η βιντεοκασέτα του αγώνα. Το ματς μετέδωσε απευθείας η ΕΤ1, όμως ο Αγγελος Αναστασιάδης δεν μπόρεσε να το δει, αφού βρισκόταν στο δρόμο της επιστροφής από το Βόλο στην Αθήνα. Για τον προπονητή ξεκινάει μια δύσκολη εβδομάδα, καθώς από σήμερα η Παιανία αδειάζει λόγω της ομαδικής φυγής των διεθνών, Ελλήνων και ξένων. Πρώτος αναχώρησε το Σάββατο ο Πάολο Σόουζα (θα παίξει στο ματς της 3ης Σεπτεμβρίου, Εσθονία-Πορτογαλία), ακολούθησε χθες ο Πέρσι Ολιβάρες (θα αγωνιστεί με το Περού εναντίον της Αργεντινής), ενώ σειρά παίρνουν σήμερα οι διεθνείς Νικοπολίδης, Λυμπερόπουλος, Καραγκούνης, Γκούμας, Μπασινάς.
