Της μόδας είναι, όπως φαίνεται, εδώ και μερικά χρόνια η κυκλοφορία εκδόσεων με συνταγές μαγειρικής που αποσπώνται από... λογοτεχνικά κείμενα. Αυτό κάνει ολόκληρη σχεδόν η σειρά «Γαστρονομία και Πολιτισμός» του «Ερμεία», συμπεριλαμβάνοντας όχι μόνο τη «Μικρή ιστορία της Γαστρονομίας και της Μαγειρικής» και τη «Μαγειρική του Βρετανικού Μουσείου» αλλά και τα «Μαγειρική των Γάλλων συγγραφέων», «Οι συνταγές της κ. Μπίτον κι οι Αγγλοι συγγραφείς», «Στο τραπέζι με τους Ρώσους κλασικούς», «Τρώγοντας με τους δειπνοσοφιστές», «Η Λατινική Αμερική, οι συγγραφείς και η κουζίνα της» και «Ο Σέξπιρ στην Ιταλία». 
 Ανάλογης φιλοσοφίας είναι και το νεοεκδοθέν από τον «Καστανιώτη» βιβλίο με τίτλο «Γεύματα Συγγραφέων-Μαγειρέψτε με τους αγαπημένους σας λογοτεχνικούς ήρωες», της Ορέτα Μπονγκαρτζόνι. Ξεκινώντας με τη συνταγή για το ισραηλίτικο γλυκό Μάννα που συνοδεύεται από το αντίστοιχο απόσπασμα της Αγίας Γραφής, η συγγραφέας παραθέτει και τις συνταγές που αναφέρονται σε αποσπάσματα των έργων
των Σιμόν ντε Μποβουάρ, Γκι ντε Μοπασάν, Ταμπούκι, Κάρεν Μπλίξεν, Βιρτζίνια Γουλφ κ.ά. 
 Οι διατροφικές συνήθειες μπορούν από μόνες τους να δώσουν χρήσιμες πληροφορίες
για μια ολόκληρη ιστορική περίοδο. Εξ ου και η αξία της «Μαγειρικής του Βρετανικού Μουσείου» της Μισέλ Τζόνσον που δίνει τόσες ενότητες συνταγών όσες είναι και οι βασικές ενότητες των εκθεμάτων στο μουσείο: Αρχαία Περσία, Κλασική Ελλάδα (με προτεινόμενο μενού τους μεζέδες αλλά και το ψάρι τόνο, ψητό
αρνί ή κατσίκι, τυρόγλυκο με μέλι, σύκα με αμύγδαλα κ.ά.), Αρχαία Αίγυπτος, Ρώμη, Προκολομβιανή Αμερική, Μεσαιωνική Ευρώπη, η Ιταλία της Αναγέννησης, Αυτοκρατορική Κίνα. Αν όμως οι συνταγές αυτού του βιβλίου πάσχουν αναγκαστικά από... αυθαιρεσία (για τις περισσότερες απουσιάζει η αναφορά σε πηγές ή αντικαθίστανται τα δυσεύρετα υλικά από άλλα κοινότερα σήμερα), η υπόλοιπη σειρά του «Ερμεία» για τους λογοτέχνες είναι να γλείφεις τα δάχτυλά σου.
- Οι Γάλλοι πρώτα πρώτα, που έχουν εκ των πραγμάτων το προβάδισμα, προσφέρονται για μια εξαίσια «Μαγειρική των Γάλλων λογοτεχνών» σε επιμέλεια Γιάννη Λεμονή. Στους φιλοξενούμενους τιμητική θέση έχει ο Μπριγιά Σαβαρέν, εφευρέτης και νονός μεταξύ άλλων του ομώνυμου γλυκού (Σαβαρέν ή μπαμπά με ρούμι) αλλά και συγγραφέας της περίφημης «Φυσιολογίας της Γεύσης», ο Δουμάς (πατήρ) που άλλωστε έγραψε και το «Μεγάλο Λεξικό της Κουζίνας» αλλά και οι φημισμένοι γαστρονόμοι Ζολά, Μοπασάν, Φλομπέρ.
 Βασική φιλοσοφία του βιβλίου είναι η παράθεση αποσπασμάτων σχετικών με ένα γεύμα από έργα μεγάλων Γάλλων λογοτεχνών και η παράθεση στο δεύτερο τμήμα του βιβλίου των συνταγών. Ετσι: 
- Η «Νανά» του Ζολά π.χ.περιγράφει το τυπικό παραδοσιακό δείπνο ενός επαρχιακού ξενοδοχείου στη Γαλλία, με βολ-ο βαν α λα φινανσιέρ, κοτόπουλο με ρύζι, φασόλια με κόκκινο κρασί, κρέμα βανίλια με γλάσο καραμέλας και όλα αυτά τα υπέροχα «συνταγογραφούνται» στο τέλος του βιβλίου.
- Ο Προυστ στο «Αναζητώντας το Χαμένο Χρόνο» προσφέρει την συνταγή για το μοσχάρι Στρογκανόφ και τη σαλάτα με ανανά και μαρούλι.
- Ο επιθεωρητής Μεγκρέ του Ζορζ Σιμενόν, άλλης τάξης και εποχής, περιορίζεται στα μπακαλιαράκια και στο συκώτι με κρεμμύδι και μπίρα. 
- Ο Καζανόβα, μαθαίνουμε, αγάπησε εκτός από τις γυναίκες και τις υψηλές γεύσεις σαν αυτή φιλέτων ζαρκαδιού με κόκκινο κρασί.
- Από τον Θεόφιλο Γκοτιέ μαθαίνουμε τις συνήθειες στο τραπέζι διαφόρων σπουδαίων, όπως του Ζολά, που δημιουργούσε πάντα στο πιάτο του «παρέες» από τα
πιο ετερόκλητα φαγητά (μία φέτα ροσμπίφ, ζελέ μαρασκινό, σαρλότ και καλκάνι με
- Από το βιβλίο δεν θα μπορούσε να λείπουν μερικά αποσπάσματα από τη «Φυσιολογία της γεύσης» του Σαβαρέν, σχετικά με τη μυθολογία της γαστρονομίας,
τον ορισμό της γεύσης ή απλά για τη ζάχαρη, τον καφέ και τη σοκολάτα.
 Υπέροχες είναι και οι σελίδες με τα τρία μενού που είχε συντάξει και προτείνει
ο Σαβαρέν ως ιδανικά για ανθρώπους περιορισμένου εισοδήματος, άνετου εισοδήματος και πλούσιους. 
 Τι πίστευε πώς θα ήταν το ξεχωριστό μενού, π.χ., στο τραπέζι ενός πολύ ευκατάστατου κυρίου; Μεταξύ πολλών άλλων και «ένα πουλερικό 4 κιλά γεμιστό με τρούφες του Περιγκόρ, ένα τεράστιο πατέ από φουα γκρα του Στρασβούργου σε σχήμα πύργου, 100 χοντρά σπαράγγια βραστά με σάλτσα από ζωμό κρέατος, ποταμίσιο ψάρι στη σούβλα με πηχτή σάλτσα με γαρίδες, ένας φασιανός με ράμφος και λοφίο σε φρυγανισμένες φέτες ψωμιού...»
 Αν οι σημερινές απόψεις περί υγιεινής διατροφής δεν έχουν ουδεμία σχέση με τον
παραπάνω κατάλογο, σκεφτείτε ότι τότε έτρωγαν αποενοχοποιημένοι και ευτυχείς! Και ότι το φαγητό, απαλλαγμένο από τα διάφορα «μη», ήταν κι αυτό μια απόλαυση σαν το σεξ. Γι αυτό και ο περίφημος...
- Μαρκήσιος ντε Σαντ, έγκλειστος στη Βαστίλη ζητούσε από τη γυναίκα του για την 15η επέτειο των γάμων τους να του στείλει «μια τούρτα γλασαρισμένη που θα τη στείλετε την τελευταία στιγμή με τον όρο ότι θέλω να είναι με σοκολάτα και μαύρη στο εσωτερικό της από τη σοκολάτα, όπως είναι τα οπίσθια του διαβόλου από τον καπνό».
- Ο Δουμάς πατήρ πάλι απαιτούσε την παρουσία του υπηρέτη του κάθε φορά που έφτιαχνε τη «Σαλάτα Δουμά» με τόνο και βραστά αβγά. «Φωνάζω», έγραφε στη συνταγή, «έναν υπηρέτη και του λέω να ανακατέψει καλά τη σαλάτα και μέχρι να τελειώσει αφήνω από ψηλά μια πρέζα πάπρικα! ».
- Την ίδια φιλοσοφία έχει και το βιβλίο που αφορά τους Αγγλους λογοτέχνες, σε
επιμέλεια Μαρίνας Αννίνου και Γιάννη Λεμονή. Αν και ο Σόμερσετ Μομ είχε πει πως «για να φας καλά στην Αγγλία πρέπει να τρως τρεις φορές την ημέρα πρωινό»,
η περίφημη κ. Μπίτον (Αγγλίδα, η θηλυκή εκδοχή του Τσελεμεντέ), οι συνταγές της οποίας παρατίθενται στο βιβλίο εφόσον η παρουσία τους έχει δικαιολογηθεί από τα λογοτεχνικά αποσπάσματα που έχουν προηγηθεί, διαφωνεί και το αποδεικνύει. Των συνταγών προηγούνται κείμενα, μεταξύ άλλων και των Οσκαρ Ουάιλντ, Τσαρλς Ντίκενς, Τζέιν Οστιν, Σαρλοτ Μπροντέ, Ε.Μ. Φόρστερ, Λιουις Κάρολ, Αγκαθα Κρίστι, Λόρενς Ντάρελ, Τόμας Χάρντι, Τζέιμς Τζόις, ακόμα και της
σύγχρονης Ρόζαμουντ Πίλτσερ. Θα απουσίαζε λοιπόν ο Σέξπιρ; Οχι βέβαια...
- Στο «Ημέρωμα της Στρίγκλας» (μτφρ. Βασίλη Ρώττα) ο Πετρούκιος για να τιθασεύσει την Κατερίνα την αφήνει νηστική, επικαλούμενος τις βλαβερές συνέπειες του καμένου κρέατος: 
 «Σου λέω, Καίτη, ήταν καμένο και στεγνό/ κι εμένα απαγορεύεται και να τ' αγγίξω/ γιατί γεννάει χολή και φέρνει στενοχώρια/ και θα 'ταν πιο καλά κι οι δθο μας να νηστέψουμε/ μια κι έχουμε κι οι δυο χολή κι ανάβουμε εύκολα/ παρά να την ταϊσουμε με τέτοιο κρέας/ παραψημένο (...) ».
- Εμμετρη είναι και η εκδοχή μιας συνταγής για κρέας με κάρι που δίνει ο Γ. Θάκερεϊ (1811-1864).
 Ενα απόσπασμα: «Κι έπειτα τι κάνει το κορίτσι μου το προκομμένο; Σε κατσαρόλα ρίχνει το κρέας κομμένο και τρεις μεγάλες κουταλιές από το καλό το κάρι/ και μισό λίτρο γάλα (το πιο παχύ έχει πάρει) / κι αφού για μισή ώρα τ' αφήνει να γίνει/ στο τέλος με χυμό λεμόνι το περιχύνει/».
- Στο τραπέζι των Ρώσων κλασικών (με την επιμέλεια της Μαρίνας Αννίνου και της Εφης Σταυρούλη) σημειώνεται κατ' αρχήν πως «η ρωσική μαγειρική δεν έχει την τελειομανία της γαλλικής οι συνταγές της, όμως έχουν κάτι εντελώς διαφορετικό από τις γνωστές. Ζεστασιά, φιλοξενία, φροντίδα, νοικοκυροσύνη. Με
 Οπως και η λογοτεχνία της, δηλαδή. Τσέχοφ, Ντοστογιέφσκι, Γκόγκολ, Τολστόι, Τουργκένιεφ, Γκόρκι, οι κυριότεροι εκπρόσωποι της ρωσικής λογοτεχνίας βρίσκονται παρόντες στις επόμενες σελίδες, συνοδευόμενοι από ένα μικρό βιογραφικό, μία εργογραφία τους και δεκάδες συνταγές για υπέροχα πιροσκί, μλινί, για τη χειμωνιάτικη και καλοκαιρινή Μπορς, για την Μπορς ψαριού, αλλά και για ποτά όπως το κβας που γίνεται από ψωμί σίκαλης.
- Οσο για περιγραφές, αρκεί αυτό το απόσπασμα από τον Ευγένιο Ονέγκιν του Πούσκιν (σε μετάφραση Κατερίνας Αγγελάκη-Ρουκ) για να μας ανοίξει την όρεξη, έστω κι αν τα όσα νόστιμα περιγράφει κλίνουν περισσότερο προς τη γαλλική κουζίνα: «Το κρασί "Κομήτης" καταβρέχει την παρέα/ Μπροστά του ρόαστ μπιφ σχεδόν ωμό/ Και τρούφες, η πολυτέλεια, σ' όλη του τη νιότη/ Στολίδι της Γαλλικής κουζίνας που είναι πρώτη/ Πατέ Στρασβούργου μοναδικό/ Τυριά Λιμβούργου ζωντανά/ Για να τελειώσει με χρυσαφένιο ανανά».
 Από όλα αυτά τα πιάτα ο καθένας φτιάχνει το δικό του μενού. Κι επειδή είναι και της μόδας το «fusion», ουδείς μας απαγορεύει ένα μενού με Σαλάτα Δουμά, Μπορς Ντοστογιέφσκι, Πουλερικό Σαβαρέν, Ρόαστ μπιφ Ουάιλντ και Πουτίγκα Ε.Μ. Φόρστερ. Επιδειξιομανία, είπατε; Μα, περί ορέξεως, κολοκυθόπιτα... 
