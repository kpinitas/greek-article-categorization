 Η κλήρωση του 22ου επαγγελματικού πρωταθλήματος διενεργήθηκε στις 22 Ιουνίου, αλλά σήμερα θα μάθουμε πότε θα βρεθούν οι ομάδες στη σέντρα! 
 Το πιθανότερο είναι να μετατεθεί κατά μία ή δύο εβδομάδες η διεξαγωγή της πρώτης αγωνιστικής (είχε οριστεί στις 10 Σεπτεμβρίου), η οποία με απόφαση της γενικής συνέλευσης της ΕΠΑΕ θα γίνει στις 17 ή στις 24 Σεπτεμβρίου.
 «Το πρωτάθλημα της πρώτης κατηγορίας θα αρχίσει στις 17 Σεπτεμβρίου, εφόσον είμαστε έτοιμοι, διαφορετικά η έναρξή του θα οριστεί μία εβδομάδα αργότερα», δήλωσε χθες ο Βίκτωρας Μητρόπουλος, ο οποίος έδωσε εντολή στην αρμόδια υπηρεσία της ΕΠΑΕ να μεριμνήσει έτσι ώστε να τοποθετηθούν άμεσα οι κάμερες στα εφτά γήπεδα (το ΟΑΚΑ διαθέτει ηλεκτρονικό σύστημα παρακολούθησης) που θα φιλοξενήσουν τα παιχνίδια της πρεμιέρας.
 H Γ.Σ. της ΕΠΑΕ δεν πραγματοποιείται βέβαια για να καθοριστεί η έναρξη του πρωταθλήματος. Κατ' αρχάς θα γίνει η κλήρωση του πρωταθλήματος της Γ' Εθνικής και θα ακολουθήσει η έκτακτη συνέλευση που θα «βαπτίσει» τις τρεις επαγγελματικές κατηγορίες (μεγάλη, πρώτη και δεύτερη;) και θα αποφασίσει τη συγκρότηση ομολέλειας στη διοργανώτρια αρχή. Και τέλος θα πραγματοποιηθεί η τακτική συνέλευση των ΠΑΕ που εκτός από την ημερομηνία της πρεμιέρας, θα καθορίσει και τη στάση της λίγκας έναντι της πολιτείας.
 Οι διοικούντες τη λίγκα ζητούν την παρέμβαση Φλωρίδη για να διασφαλιστεί η αξιοπιστία του πρωταθλήματος. Τα τρία «αγκάθια» για την ΕΠΑΕ είναι η ασφάλεια των αγώνων, το ντόπινγκ και η πολυϊδιοκτησία. Το θέμα του στοιχήματος η ΕΠΑΕ το θέτει σε δεύτερη μοίρα. «Θα ασχοληθούμε και με αυτό, όταν πρέπει», σχολίαζε χθες κορυφαίο στέλεχος της Ενωσης.
 Ο υφυπουργός Αθλητισμού Γιώργος Φλωρίδης ασχολήθηκε ήδη πάντως, καθώς με υπουργική απόφαση που υπέγραψε την 1η Αυγούστου απέκλεισε τους ελληνικούς αγώνες από το κουπόνι του στοιχήματος. Απόφαση που προκάλεσε την αντίδραση του προέδρου της ΕΠΑΕ. «Εμείς περιμέναμε, μετά τις ενστάσεις που υπέβαλαν οι επενδυτές στη σύσκεψη με τον υφυπουργό, πως οι ελληνικοί αγώνες θα έμπαιναν στο κουπόνι», επεσήμανε ο κ. Μητρόπουλος, ο οποίος πρόσθεσε: «Χωρίς όμως να συζητήσουμε το αίτημα των ΠΑΕ, ο κ. Φλωρίδης απέκλεισε τους αγώνες από το στοίχημα. Πιστεύω ότι ο υφυπουργός Αθλητισμού ενέπαιξε τους επενδυτές ακολουθώντας παρελκυστική τακτική». Η συνέχεια του σίριαλ στη διαμάχη ΕΠΑΕ - υφυπουργού Αθλητισμού, θα δοθεί σήμερα στη συνέλευση των ΠΑΕ. Χθες, ακούστηκε μέχρι ότι οι ομάδες θα ζητήσουν από την πολιτεία να μη συμπεριλαμβάνει τους ελληνικούς αγώνες στα δελτία ΠΡΟ-ΠΟ! Οι παράγοντες όμως ουκ ολίγες φορές άλλα λένε και άλλα κάνουν...
 *Η Επιτροπή Προσωπικών Δεδομένων θα γνωμοδοτήσει, μετά από σχετικό αίτημα της ΕΠΑΕ προς το Ελεγκτικό Συμβούλιο, αν οι παράγοντες πρέπει να δίνουν για επεξεργασία το ποινικό τους μητρώο. Στη Θεμιστοκλέους 42 εκτιμούν ότι το ποινικό μητρώο είναι ευαίσθητο προσωπικό δεδομένο και κατά συνέπεια δεν υπόκειται σε έλεγχο.
