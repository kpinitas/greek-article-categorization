 Τα δάκρυα στα μάτια των πέντε δυτικών ομήρων, που απελευθερώθηκαν χθες από τους μουσουλμάνους αντάρτες στις Φιλιππίνες, ήταν μεν δάκρυα χαράς για το πέρασμα στην ελευθερία ύστερα από μήνες ομηρίας, αλλά και ανησυχίας για τους άλλους 19 που άφησαν πίσω τους, δέσμιους, στο απομονωμένο νησάκι Χόλο.
 Η οργάνωση των ισλαμιστών ανταρτών Αμπού Σαγιάφ απελευθέρωσε χθες τέσσερις γυναίκες κι έναν άνδρα, όταν η Λιβύη συμφώνησε να καταβάλει ένα εκατομμύριο δολάρια για τον καθένα, όπως ανακοίνωσαν μέλη της ομάδας των διαπραγματευτών. Ουσιαστικά η Λιβύη, η οποία έχει αναλάβει τις τελευταίες εβδομάδες το ρόλο του
μεσολαβητή στις διαπραγματεύσεις, κι ένα ίδρυμα το οποίο διευθύνει ένας από τους γιους του προέδρου Μουαμάρ Καντάφι, προσφέρθηκαν να χορηγήσουν οικονομική
βοήθεια προς τις μουσουλμανικές περιοχές των νοτίων Φιλιππίνων, ύψους εκατομμυρίων δολαρίων.
 «Δεν είμαστε χαρούμενοι επειδή υπάρχουν κι άλλοι που έμειναν πίσω», δήλωσε η Γαλλίδα Μοάρμπες, μία από τους ομήρους που απελευθερώθηκαν. «Για μας δεν έχει τελειώσει ακόμη η περιπέτεια».
 Χθες αφέθηκαν ελεύθεροι οι Γαλλίδες Μαρίζ Μπιργκό και Σόνια Ουέντλινγκ, η Γαλλολιβανέζα Μαρί Μοάρμπες, η Nοτιοαφρικανή Μονίκ Στριντόμ και ο Γερμανός Βέρνερ Βάλερτ. Σε ομηρία παραμένουν ακόμη ένας Γάλλος, ένας Γερμανός, δύο Φινλανδοί, ένας Nοτιοαφρικανός και δύο γάλλοι δημοσιογράφοι της τηλεόρασης. Μαζί τους κρατούνται 12 Φιλιππινέζοι ευαγγελιστές που επισκέφθηκαν το στρατόπεδο των ανταρτών για να προσευχηθούν για τους ομήρους.
 Οι τέσσερις από τους απελευθερωθέντες ανήκουν στην ομάδα που συνελήφθη από αντάρτες της Αμπού Σαγιάφ, στις 23 Απριλίου, σε θέρετρο της Μαλαισίας και οδηγήθηκε στο νησί Χόλο των νότιων Φιλιππίνων. Η Μαρίζ Μπιργκό είναι δημοσιογράφος και συνελήφθη στις 9 Ιουλίου, καθώς κάλυπτε για λογαριασμό γαλλικού τηλεοπτικού δικτύου την υπόθεση των ομήρων.
 Η απελευθέρωσή τους έγινε δυνατή χάρη στη μεσολάβηση της Λιβύης. Μάλιστα, οι αντάρτες δήλωσαν ότι η απελευθέρωση των πέντε ομήρων αποτελεί «απάντηση στις προσπάθειες της Λιβύης να πείσει τους Eυρωπαίους να ασκήσουν πιέσεις προς την κυβέρνηση των Φιλιππίνων, ώστε να μην εξαπολύσει στρατιωτική επίθεση εναντίον των ανταρτών».
 Την είδηση της απελευθέρωσης των πέντε ομήρων χαιρέτισε ο Γάλλος πρόεδρος Ζακ Σιράκ, ο Γερμανός καγκελάριος, Γκέρχαρντ Σρέντερ αλλά και απλός κόσμος που επί
