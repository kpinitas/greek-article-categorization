Οι υποψήφιοι για την αμερικανική προεδρία διατυπώνουν ηχηρά τις απόψεις τους για ζητήματα άμυνας, καταβάλλοντας καθένας από την πλευρά του προσπάθειες να περάσει το μήνυμα ότι είναι ο καταλληλότερος και ο πιο... γενναιόδωρος.
 Μια μέρα αφότου ο Τζορτζ Μπους ο νεότερος μιλώντας σε βετεράνους του αμερικανικού στρατού κατηγορούσε τη σημερινή αμερικανική κυβέρνηση ότι έφερε καταστροφές στο στρατιωτικό τομέα, ο αντιπρόεδρος Αλ Γκορ έδινε χθες το ακριβώς αντίθετο μήνυμα στο ίδιο κοινό, τονίζοντας ότι οι αμερικανικές ένοπλες
δυνάμεις είναι οι ισχυρότερες και πλέον σύγχρονες του κόσμου. Απευθυνόμενοι σε
όσους συμμετείχαν στο ετήσιο συνέδριο των Βετεράνων Πολέμου, και οι δύο υποψήφιοι άφησαν υπαινιγμούς για τη δική τους σχέση με τον πόλεμο του Βιετνάμ.
Ο Αλ Γκορ υπηρέτησε τη στρατιωτική του θητεία ως δημοσιογράφος στο Βιετνάμ, ενώ ο Τζορτζ Μπους ήταν πιλότος μαχητικού αεροσκάφους στη δύναμη του Τέξας.
 Η ατζέντα του Γκορ περιλαμβάνει 127 δισεκατομμύρια δολάρια για υψηλότερους μισθούς στους στρατιωτικούς, επενδύσεις και εκσυγχρονισμό του εξοπλισμού καθώς
 Ο Ρεπουμπλικανός προεδρικός υποψήφιος έχει από την πλευρά του προτείνει τη διάθεση δισεκατομμυρίων δολαρίων για τις αμοιβές των στρατιωτών καθώς κι ένα πρόγραμμα 310 εκατομμυρίων δολαρίων για την ίδρυση σχολών ή στρατιωτικών βάσεων.
 Ο Τζορτζ Μπους, απευθυνόμενος στους βετεράνους τη Δευτέρα, επεσήμανε ότι οι αμερικανικές δυνάμεις είναι υπερ-αναπτυγμένες εκτός αμερικανικών εδαφών. Επί των κυβερνήσεων Kλίντον και αντιπροεδρίας Γκορ, μια νέα δύναμη αναπτύσσεται κατά μέσο όρο κάθε εννέα εβδομάδες ενώ την ίδια στιγμή οι αμυντικές δαπάνες έχουν μειωθεί κατά περίπου 40 %, ισχυρίστηκε.
 «Ο επόμενος πρόεδρος θα κληρονομήσει ένα στράτευμα σε παρακμή», είπε ο Μπους και κολακεύτηκε: «ως πρόεδρος, θα αποκαταστήσω τη στρατιωτική ισχύ των Ηνωμένων Πολιτειών».
 Από τους πρώτους κιόλας μήνες της εκστρατείας του, ο Ρεπουμπλικανός υποψήφιος είχε προτείνει αυξήσεις για τους στρατιωτικούς μεγαλύτερες απ' ό,τι θα μπορούσαν να φανταστούν. Από την πλευρά του, ο Δημοκρατικός αντίπαλός του διατύπωσε τις δικές του προτάσεις για τη βελτίωση της ζωής των στρατιωτικών.
 Στα ζητήματα που δεν μπορούσαν παρά να τεθούν περιλαμβάνεται κι εκείνο της ανάπτυξης εθνικής πυραυλικής άμυνας. Ο Μπους είναι υπέρ μιας φιλόδοξης και ταχείας ανάπτυξης, ενώ ο Γκορ προτιμά ένα πιο περιορισμένο σύστημα που θα πρέπει να τεθεί υπό διαπραγμάτευση με τους Ρώσους.
 Επίσης ο Μπους έχει προτείνει συνολική δαπάνη 20 δισεκατομμυρίων δολαρίων σε ένα πενταετές πλαίσιο για έρευνα και ανάπτυξη στον τομέα των εξοπλισμών. Εχει ταυτόχρονα ταχθεί υπέρ του περιορισμού του αμερικανικού πυρηνικού οπλοστασίου,
ακόμη και στην περίπτωση που δεν θα κάνει το ίδιο και η Ρωσία.
