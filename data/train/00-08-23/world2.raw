 Την έντονη αντίδραση του ΝΑΤΟ προκάλεσαν χθες οι ισχυρισμοί του Ρώσου υπουργού
Αμυνας, Ιγκόρ Σεργκέγεφ, σύμφωνα με τους οποίους η Συμμαχία διέψευσε μεν ότι ΝΑΤΟϊκά υποβρύχια βρίσκονταν στην περιοχή όπου συνέβη το δυστύχημα του «Κουρσκ» αλλά επισήμανε ότι υπήρξε ένα «περίεργο σχόλιο», ότι «και αν ακόμα δεν ήταν έτσι, δεν θα το παραδεχόμασταν ποτέ».
 «Ποτέ δεν υπήρξε μια τέτοια συζήτηση», δήλωσε αξιωματούχος του ΝΑΤΟ, επισημαίνοντας ότι όταν ρωτήθηκε από τη Μόσχα ο γενικός γραμματέας του ΝΑΤΟ, Τζορτζ Ρόμπερτσον, δήλωσε ξεκάθαρα ότι «κανένα συμμαχικό υποβρύχιο δεν αναμίχθηκε στο δυστύχημα». Σχολιάζοντας τα περί «περίεργου σχολίου», που ανέφερε ο Σεργκέγεφ, τα χαρακτήρισε «ανοησίες».
 Χθες, για πρώτη φορά, ο Ρώσος υπουργός Αμυνας μίλησε για μια «τρίτη έκρηξη» που καταγράφηκε στη θάλασσα του Μπάρεντς την ώρα του δυστυχήματος και τόνισε ότι είναι «απαραίτητο να συνεχιστεί η έρευνα».
 Οπως γράφει το αμερικανικό περιοδικό «Τάιμ», αμερικανικές πηγές αναφέρουν ότι το αμερικανικό πλοίο παρακολούθησης «Λόγιαλ» που βρισκόταν σε απόσταση 300 χιλιομέτρων δυτικά-βορειοδυτικά, κατέγραψε την τελευταία συνομιλία του κυβερνήτη του «Κουρσκ» με τους ανωτέρους του. Ο κυβερνήτης ζήτησε την άδεια να
εκτοξεύσει τορπίλες. «Εχετε την άδεια», ήταν η απάντηση. Ομως αντί για τον ήχο
της εκτόξευσης τορπιλών, τα υδρόφωνα κατέγραψαν δύο εκρήξεις.
 Κατά την εφημερίδα των ρωσικών ενόπλων δυνάμεων «Κράσναγια Σβεζντά», όταν το «Κουρσκ» πέρασε από γενική επισκευή το 1998, οι τορπίλες του κρίθηκαν πολύ ακριβές και αντικαταστάθηκαν από ένα νέο μοντέλο, που είναι πιο φτηνό αλλά και
 Σύμφωνα με το Ρώσο στρατιωτικό αναλυτή Πάβελ Φελγκενχάουερ, οι δηλώσεις Ρώσων αξιωματούχων σχετικά με ενδεχόμενη σύγκρουση του «Κουρσκ» με ξένο πλοίο επιφανείας ή υποβρύχιο δεν αποτελούν παρα προσπάθεια να τραβήξουν την προσοχή της κοινής γνώμης από τις δικές τους αποτυχημένες προσπάθειες διάσωσης.
 «Είναι καθ' ολοκληρίαν μια προσπάθεια προπαγάνδας. Ακούγεται σαν παράνοια, αλλά είναι η προσπάθεια των ανώτατων αξιωματούχων να επιβιώσουν. Θέλουν να βγουν οι ίδιοι από τη γραμμή του πυρός και να κατευθύνουν τα πυρά προς τον παλιό τους εχθρό», είπε.
 Το ρωσικό ναυτικό διέψευσε επισήμως τις πληροφορίες που διοχέτευσαν προς το πρακτορείο ειδήσεων «Ιντερφάξ» ανώτατες πηγές των ενόπλων δυνάμεων περί εύρεσης κομματιών από τη γέφυρα «ξένου» πλοίου σε απόσταση 330 μέτρων από το βυθισμένο «Κουρσκ». Παραδέχθηκε ακόμα ότι υπάρχουν πολλά συντρίμμια στο βυθό της θάλασσας του Μπάρεντς. Ακόμα και οι πράσινες και άσπρες σημαδούρες που αρχικά είχε ανακοινωθεί ότι βρέθηκαν αποδείχθηκε ότι δεν ήταν τίποτα άλλο από δίχτυα γεμάτα λάχανα που είχαν πέσει κατά λάθος από ρωσικό πλοίο.
 Οι ίδιοι οι αξιωματικοί του ρωσικού Στόλου του Βορρά εκτιμούν ότι οι επικεφαλής τους είχαν ως πρώτη προτεραιότητα τη διάσωση της θέσης τους και των
προνομίων τους και όχι τη διάσωση των ανδρών του «Κουρσκ».
 Οπως λέει ένας 36χρονος πλωτάρχης στο Σεβερομόρσκ, «η διοίκηση ανησυχούσε ελάχιστα για την τύχη του πληρώματος. Οι ναύαρχοί μας ανησυχούσαν περισσότερο μήπως δώσουν αρνητική εικόνα της δουλειάς τους».
 Για έναν άλλο αξιωματικό στο Σεβερομόρσκ, τον 44χρονο Βίκτωρ, «είναι πολύ εύκολο να εξηγηθεί γιατί η διοίκηση δεν ζήτησε αμέσως τη βοήθεια των ξένων. Από τις πρώτες μέρες οι υπεύθυνοι ήξεραν ότι έπρεπε να πληρώσουν για την ξένη βοήθεια. Πώς όμως μπορεί να πληρώσει ο Στόλος όταν ήδη χρωστάει πάνω από 1, 5 δισ. ρούβλια (21 δισ. δραχμές) μισθούς στους στρατιωτικούς και σε όσους τον προμηθεύουν με καύσιμα και ηλεκτρικό ρεύμα».
 Ο εκπρόσωπος του στόλου, Βλαντιμίρ Ναβρότσκι, δήλωσε πάντως χθες ότι επί του παρόντος η Ρωσία «δεν έχει πληρώσει τίποτα» στους ξένους διασώστες.
