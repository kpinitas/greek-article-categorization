Στερεο-φονικά ΔΗΜΗΤΡΗΣ ΑΝΑΣΤΑΣΟΠΟΥΛΟΣ Η απέραντη έρημος του αμερικανικού Nότου στα σύνορα με το Μεξικό, ο δυνατός ήλιος, το ιδίωμα της κάντρι, η παράδοση των μαριάτσι, των περιπλανόμενων τροβαδούρων, οι μεξικανικές μελωδίες, τα μπλουζ. Ολα αυτά συνθέτουν το ηχητικό τοπίο των Giant Sand, του συγκροτήματος από την Τιουσόν, που εδώ και δύο δεκαετίες συνεχίζει να παίζει αυτό το μίγμα που ο τύπος ονόμασε «Aμερικάνα». Το «Chore Οf Enchatment» (Ηitch H yke) είναι το νέο τους άλμπουμ και σέρνει πίσω του την άμμο των συνόρων. Μαγευτικά αλλόκοτες μελωδίες, λυρικοί στίχοι από τους τελευταίους εναλλακτικούς Aμερικανούς κάντρι ρόκερ, όπως αυτοαποκαλούνται.  Κι όπως λέει ο Χάου Γκελμπ, τραγουδιστής και συνθέτης, το άλμπουμ είναι «ένα πάντρεμα του ήχου του Μέμφις με την παράδοση της Τιουσόν κάτω από τον καυτό ήλιο της Αριζόνα που σε διατηρεί σε μια κατάσταση συνεχούς έξαψης». Το ιδανικότερο σάουντρακ για το καλοκαίρι. Ενα φεγγάρι ο Τζέιμς Σκλαβούνος είχε ακολουθήσει τον Νικ Κέιβ και τους Κακούς Σπόρους στην κατάβασή τους στην Kόλαση των μπλουζ. Ο πυρετός που κόλλησε δεν τον άφησε ποτέ. Το νέο άλμπουμ των Τhe Vanit ySet, του προσωπικού του οχήματος «Dentspl yDiatoric Τeeth» (ERΟS) μοιάζει να προήλθε κατευθείαν από το σκοτάδι του αμερικανικού Nότου. Μπλουζ απόγνωση, ζοφερά γκόσπελ που κάπου κάπου καταλήγουν σε θηριώδη ξεσπάσματα κάτω από τίτλους όπως «The End Οf The Line» και «Jump In The Grave». Πηγμένο μέσα στο ζόφο, θα μπορούσε να είναι αντιγραφή των πρώτων άλμπουμ των Bad Seeds. Ομως ο Σκλαβούνος δεν μιμείται κανέναν, αντίθετα εναλλάσσει με ευκολία τα γκόσπελ με μινιμαλιστικά παραληρήματα α λα Λου Ριντ και με κατακερματισμένες πόλκες που παραπέμπουν στον Τομ Γουέιτς, ενώ πίσω από όλα αυτά διακρίνεται ένας υπόγειος σαρκασμός. Γι' αυτό και το άλμπουμ τελικά σε κερδίζει. –«WHITE PΟNY» - DEFTΟNES (WARNER): Αν κάτι γνωρίζουν καλά οι πέντε Aμερικανοί είναι να παίζουν ένα σκληροπυρηνικό μέταλ ραπ γεμάτο αδρεναλίνη, όπου οι δυνατές κιθάρες συναγωνίζονται τα σέιμπλς που χώνει με μαεστρία ο dj. Σ' αυτό το τρίτο τους άλμπουμ ο Τσίνο Μορένο και η συμμορία του έχουν κατεβάσει ελάχιστα τους τόνους, ο ήχος δεν τρυπά τα αυτιά και κάποιες φορές ακούγονται μελωδικοί. Φυσικά συνεχίζουν να είναι ένα συγκρότημα για οργισμένους πιτσιρικάδες, αναμασούν λίγο μηδενισμό, λίγα υπαρξιακά και λίγο συναίσθημα αλλά, έτσι κι αλλιώς, είναι πολύ καλύτεροι και πιο έντιμοι από τους διάφορους βαρυμεταλλικούς καραγκιόζηδες. – «CASANΟVA» - XAXAKES (SΟNY): Ενα νέο άλμπουμ από τον Γιάννη Ναστά που αποτελεί πλέον φαινόμενο για την ελληνική ροκ σκηνή. Από τη μια φαίνεται ότι κάνει το κέφι του και από την άλλη δεν αντιγράφει κανέναν κατά το σύνηθες πρότυπο των ελληνικών σχημάτων. Αντίθετα, ανακατεύει γκλαμ ροκ του '70, λίγη νοσταλγία από τα 60'ς και ελεκτρόνικα, αγγλικούς και ελληνικούς στίχους για να φτιάξει το προσωπικό του ηχητικό κοκτέιλ. Το «Casanova» δεν εκπλήσσει όσο το προηγούμενο άλμπουμ, είναι όμως απόλυτα συνεπές στην εκκεντρικότητα του γκρουπ και διασκεδαστικό όσο ελάχιστα ελληνικά άλμπουμ.
