Προειδοποίηση προς την αλβανική κυβέρνηση για την απρόσκοπτη εξέλιξη των επενδύσεων που πραγματοποιεί στο Δυρράχιο η ελληνική κρατική εταιρεία Ελληνικά
Πετρέλαια, απηύθυνε χθες ο κυβερνητικός εκπρόσωπος Δημήτρης Ρέππας, ενώ με αφορμή το θέμα αυτό απηύθυνε έκκληση στην αλβανική κυβέρνηση να επιδείξει συνέπεια στις ελληνοαλβανικές σχέσεις, κάτι που ισχύει για την ελληνική πλευρά.
 Σύμφωνα με τον εκπρόσωπο, η επένδυση πραγματοποιείται με βάση νόμο του αλβανικού κράτους που ισχύει εδώ και ένα χρόνο και δόθηκαν οι σχετικές άδειες.
Οι άδειες αυτές, σύμφωνα με τον κ. Ρέππα, έγινε προσπάθεια να ανακληθούν από υπηρεσίες του αλβανικού κράτους. Ωστόσο επεσήμανε ότι οι εργασίες για τις εγκαταστάσεις συνεχίζονται, θα ολοκληρωθούν και αυτές θα λειτουργήσουν κανονικά.
 Ελπίζουμε να μην παρατηρηθούν άλλα εμπόδια εκ μέρους της Αλβανίας στην επένδυση μιας μεγάλης κρατικής ελληνικής επιχείρησης, τόνισε ο κυβερνητικός εκπρόσωπος, συσχετίζοντας ταυτοχρόνως τη στάση της κυβέρνησης της γειτονικής χώρας στο συγκεκριμένο θέμα με απόψεις πολιτικών παραγόντων για την Ελλάδα, που δείχνουν ότι κάποιοι δεν επιθυμούν την περαιτέρω βελτίωση των ελληνο-αλβανικών σχέσων.
 Οπως έγραψε χθες η «Ε», τα ΕΛ.ΠΕ. εδώ και μήνες υλοποιούν επένδυση κατασκευής δεξαμενών πετρελαίου στο λιμάνι του Δυρραχίου και σε έκταση που έχουν αγοράσει. Στην ίδια περιοχή πραγματοποιούν επενδύσεις και οι ελληνικές ιδιωτικές εταιρείες ΔΙΕΚΑΤ και «Jet Οil» για τις οποίες ισχύει η ίδια απαγόρευση της αλβανικής κυβέρνησης.
 Μέχρι στιγμής, τα ΕΛ.ΠΕ. ελέγχουν το 10% της αλβανικής αγοράς καυσίμων και λειτουργούν 18 πρατήρια. Η κατασκευή των δεξαμενών υγρών καυσίμων προσδίδει δεσπόζουσα θέση στην ελληνική επιχείρηση. Ως εκ τούτου η συγκεκριμένη επένδυση
έχει τεθεί στο στόχαστρο του Φάτος Νάνο, ενώ η εμπλοκή επισήμως αποδόθηκε στην
Παγκόσμια Τράπεζα που διεκδικεί τις εκτάσεις που ελέγχουν οι ελληνικές εταιρείες.
