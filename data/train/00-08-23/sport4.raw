 Εφ'όλης της ύλης τοποθετήθηκε στη χθεσινή συνέντευξη Τύπου ο Γιάννης Παθιακάκης, που έδωσε μια σειρά από διευκρινήσεις σε ζητήματα, τα οποία απασχόλησαν τον τελευταίο καιρό την ΑΕΚ. Πότε επιθετικός και χειμαρρώδης και πότε με απολογητικό ύφος, ο προπονητής της «Ενωσης», πάνω απ' όλα έδειξε σίγουρος για τον εαυτό του και τη δουλειά που κάνει στη Ν. Φιλαδέλφεια.
 Σχεδόν σ' όλα τα θέματα έδωσε απαντήσεις με ειλικρίνεια. Εκεί που προκάλεσε εκ του ασφαλούς τους δημοσιογράφους μπροστά στις τηλεοπτικές κάμερες, ήταν το ζήτημα της συμπεριφοράς του απέναντι στους ποδοσφαιριστές. «Πείτε μου εσείς ποιον ποδοσφαιριστή έχω βρίσει; », ρώτησε τους δημοσιογράφους και φυσικά δεν έλαβε απάντηση.
 «Είναι κακό που στον αγώνα με τον Ολυμπιακό Βόλου είπα στους παίκτες ότι δεν επιτρέπεται να φοράνε τη φανέλα και ότι δεν είναι επαγγελματίες λόγω της απόδοσης; Θα έπρεπε δηλαδή να τους πω "Σας παρακαλώ δεν είσαστε καλοί και αν έχετε την καλοσύνη παίξτε λίγο καλύτερα"; Την άλλη μέρα θα γράφατε ο Παθιακάκης είναι φυτό και δεν κάνει για την ΑΕΚ».
 Ο προπονητής της ΑΕΚ κάλυψε και το θέμα Σαβέβσκι. Δημοσιοποίησε τον διάλογο που είχαν το καλοκαίρι, όταν ρώτησε τον Σκοπιανό αν θα συνεχίσει το ποδόσφαιρο. Του ξεκαθάρισε από τότε ότι δεν τον υπολογίζει για την 11δα και σε μερικά ματς ούτε καν στη 18δα. «Από την ημέρα που ήρθα σεβάστηκα τον Σαβέβσκι, δεν μπορώ όμως να πάω κόντρα στα συμφέροντα της ΑΕΚ που κάνει ανανέωση. Η προσφορά και η ιστορία του στην ΑΕΚ είναι τέτοια, που δεν θέλησα να δημοσιοποιήσω τη συζήτηση που είχαμε κάνει. Ποτέ ο Τόνι δεν μου έχει δημιουργήσει πρόβλημα. Τότε του είχα πει ότι, ό,τι μου πρότεινε θα το δεχόμουν κι εγώ του είπα ότι έπρεπε να παραμείνει στην οικογένεια της ΑΕΚ».
 Απέδωσε σε παρεξήγηση το επεισόδιο με τον Νάβας σε προπόνηση της ομάδας και έδωσε εξηγήσεις για το ναυάγιο της συνεργασίας με τον Χρήστο Τζέκο, λέγοντας πως ήθελε να ξέρει το προπονητικό πρόγραμμα και να δίνει συμβουλές. «Είχε πει στον Κωστή ότι σε έναν μήνα θα ήταν έτοιμος, έκανε κρυφές συναντήσεις με παίκτες και τους έλεγε "θα σας κάνω τούρμπο". Ποτέ, όμως, δεν τον ειρωνεύτηκα και τον εκτιμώ». 
 Προσδιόρισε στο 80-90 τοις εκατό τον βαθμό ετοιμότητας της ΑΕΚ στη φυσική κατάσταση και από πλευράς μονταρίσματος στο 60-70%. Για το φιλικό με τη Ρόμα είπε πως θέλει να δει τι θράσος θα δείξουν οι παίκτες του και για την άμυνα ζώνης ότι «καμία ομάδα δεν μπορεί να αφομοιώσει ένα νέο σύστημα μέσα σε έναν μήνα».
 Δήλωσε απόλυτα ικανοποιημένος από τις μετεγγραφικές κινήσεις της ΑΕΚ («συνδυάσαμε αξία και ηλικία, πιστεύω στους παίκτες που πήραμε, το ρίσκο είναι δικό μου») και επανέλαβε πως η ΑΕΚ θα διεκδικήσει το πρωτάθλημα. «Οι πιστωτικές κάρτες έχουν εξαντληθεί στους προηγούμενους προπονητές και δεν έχει μείνει καμία στη Νέα Φιλαδέλφεια».
 *Η ΑΕΚ αναχώρησε το πρωί για τη Ρώμη με 20 ποδοσφαιριστές (χωρίς Σαβέβσκι). Στο τουρνουά του Σαββάτου στη Φλωρεντία δεν θα πάρει τελικά μέρος, καθώς προτιμήθηκε η...Λάτσιο.
