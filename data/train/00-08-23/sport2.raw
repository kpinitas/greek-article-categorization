 Το σώμα στα Τρίκαλα, αλλά το μυαλό στο Μονακό. Η κλήρωση στο Μόντε Κάρλο μεθαύριο το μεσημέρι για τους ομίλους του Champions League απασχολεί ήδη τους «ερυθρολεύκους», οι οποίοι έχουν αρχίσει να σκέφτονται την Ευρώπη. Ο πρώτος αγώνας άλλωστε είναι σε τρεις εβδομάδες και ο εκ των αρχηγών του Ολυμπιακού Ηλίας Πουρσανίδης κρίνει ότι «χρειάζεται πολλή δουλειά στο διάστημα που μεσολαβεί για να παρουσιαστούμε έτοιμοι».
 Ωστόσο, οι στόχοι δεν λείπουν. «Θέλουμε να φτάσουμε στην οκτάδα του Champions League, να κάνουμε ένα βήμα παραπάνω από πέρυσι. Θέλουμε τα βήματά μας να είναι αργά, αλλά σταθερά», δήλωσε χθες ο διεθνής μεσοαμυντικός στον «Flash 9.61» και συνέχισε: «Ξέρουμε ότι δεν είμαστε 100% έτοιμοι, αλλά είμαι σίγουρος ότι θα βελτιωθούμε και καταβάλουμε μεγάλη προσπάθεια. Θέλω να δω φέτος τον Ολυμπιακό πολύ δυνατό στα εκτός έδρας παιχνίδια, στα οποία ήμασταν ευάλωτοι πέρυσι».
 Ο Στέλιος Γιαννακόπουλος στον «Alfa Sports» υποστήριξε: «Θα προσπαθήσουμε να φτάσουμε όσο το δυνατόν πιο ψηλά στην Ευρώπη. Ακόμα δεν είμαστε έτοιμοι, αλλά έχουμε τρεις εβδομάδες μπροστά μας. Η ομάδα είναι κουρασμένη από την προετοιμασία, γι' αυτό ίσως να μη δίνουμε την εικόνα που θέλουμε».
 Ο Γιάννης Μαντζουράκης, όμως, ασχολείται με τον αγώνα Kυπέλλου απόψε (7 μ.μ.) με τα Τρίκαλα, το οποίο βλέπει ως ένα καλό τεστ για ορισμένους παίκτες που θέλει να δει σε άμυνα και κέντρο. Ο τεχνικός του Ολυμπιακού σκοπεύει να δώσει χρόνο συμμετοχής σε όλους τους ποδοσφαιριστές που έχει στη διάθεσή του, αλλά θα έχει στραμμένο το βλέμμα του στο κεντρικό αμυντικό δίδυμο, που θα είναι εκτός απροόπτου οι Αντζας, Πατσατζόγλου, αλλά και στους Πασσαλή, Κωστούλα, Κόντη, Αλβεζ.
 Οι «ερυθρόλευκοι» προπονήθηκαν χθες στις 9 το πρωί και στη συνέχεια ο Μαντζουράκης ανακοίνωσε τη 18άδα, η οποία στις 4 το απόγευμα αναχώρησε για τα Τρίκαλα. Στην Αθήνα έμειναν οι Ζέτερμπεργκ, Γεωργάτος, Καραταΐδης, Χούτος, τους οποίους θέλησε να ξεκουράσει ο προπονητής του Ολυμπιακού, αλλά και οι τραυματίες Αμανατίδης, Ανατολάκης, Ζε Ελίας.
 H Η πειθαρχική επιτροπή της ΕΠΟ τιμώρησε χθες με τρεις αγωνιστικές τον Γιώργο Αμανατίδη για την αποβολή του στο φιλικό αγώνα με την Ουλμ, στις 3 Αυγούστου. Ο αμυντικός του Ολυμπιακού θα τις εκτίσει στα παιχνίδια του Kυπέλλου.
 H Εφθασε χθες το πρωί στα γραφεία του Ολυμπιακού η κλήση του Πρέντραγκ Τζόρτζεβιτς από την ποδοσφαιρική ομοσπονδία της Γιουγκοσλαβίας για τον αγώνα με το Λουξεμβούργο στις 3 Σεπτεμβρίου, στο πλαίσιο των προκριματικών αγώνων για το Παγκόσμιο Κύπελλο του 2002.
 H Σήμερα αναμένεται να επέλθει συμφωνία για το φιλικό παιχνίδι του Ολυμπιακού με την Αλαβές το Σάββατο στο ΟΑΚΑ.
