 Ξεχάστε την αναμονή στις τηλεοράσεις και τα ραδιόφωνα μέχρι να ανακοινώσουν οι σεισμολόγοι τα Pίχτερ και την περιοχή που είχε επίκεντρο ο σεισμός. Από την πιο ασθενή έως την πιο ισχυρή δόνηση, απευκταία να είναι, θα χρειάζεται ένα απλό κλικ στην ηλεκτρονική διεύθυνση τους επόμενους μήνες για να μπορεί ο χρήστης του Διαδικτύου να μαθαίνει από πρώτο χέρι, πού, πότε και πόσο ήταν η σεισμική δόνηση στην Ευρώπη.
 Ολα αυτά χάρη στο ευρωπαϊκό πρόγραμμα «Merentian», το οποίο αφορά δορυφορική διασύνδεση για ανταλλαγή σεισμολογικών δεδομένων σε πραγματικό χρόνο μεταξύ 8 ευρωπαϊκών χωρών, της Ιταλίας, της Γαλλίας, της Γερμανίας, της Ολλανδίας, του Λουξεμβούργου, της Σουηδίας, της Νορβηγίας και της Ελλάδας. Η σύνδεση θα γίνεται μέσω του δικτύου Ιντερνετ για τη γρήγορη και αξιόπιστη ενημέρωση του ευρύτερου κοινού. Οι ψηφιακές καταγραφές των σεισμικών δονήσεων θα μεταδίδονται σε πραγματικό χρόνο, απ' ευθείας, στη βάση σεισμολογικών δεδομένων του δικτύου Οrfeus στην Ουτρέχτη της Ολλανδίας, το οποίο θα τα διανέμει παράλληλα μέσω του Ιντερνετ σε όλους τους χρήστες. Στον ελλαδικό χώρο
τα στοιχεία αυτά θα είναι προσβάσιμα από την ιστοσελίδα του Γεωδυναμικού Ινστιτούτου του Αστεροσκοπείου Αθηνών. Ετσι θα έχουν την ευκαιρία, άμεσα, οι κάτοικοι των περιοχών που σημειώθηκε σεισμός να ενημερώνονται για τις παραμέτρους του σεισμού που τους έπληξε, σε πολύ λίγο χρονικό διάστημα. Θα μπορούν να γνωρίζουν τόπο, χρόνο, μέγεθος, εστιακό βάθος και παράλληλα θα είναι ενήμεροι για την εξέλιξη της μετασεισμικής ακολουθίας.
 «Η σπουδαιότητα αυτού του προγράμματος», μας λέει ο Γεράσιμος Χουλιάρας, δρ του Πανεπιστημίου της Ουψάλα και σεισμολόγος του Γεωδυναμικού Ινστιτούτου του Αστεροσκοπείου Αθηνών, «έγκειται στο ότι με τη διασύνδεση των 8 εθνικών δικτύων των χωρών που συμμετέχουν αυξάνεται η ανιχνευτικότητα των σεισμών μικρού μεγέθους. Με αυτό τον τρόπο οι επιστήμονες μπορεί να έχουν καλύτερες ενδείξεις για τις αυξομειώσεις των πεδίων τάσεων στο συγκεκριμένο χώρο».
 Το πρόγραμμα έχει ήδη ξεκινήσει και η πρώτη συνάντηση των φορέων που συμμετέχουν, των 8 εθνικών ερευνητικών ινστιτούτων, θα γίνει στο ευρωπαϊκό σεισμολογικό συνέδριο στη Λισαβόνα της Πορτογαλίας από 10-15 Σεπτεμβρίου. Επιστημονικός υπεύθυνος του προγράμματος είναι ο διευθυντής του Γεωδυναμικού Ινστιτούτου του Αστεροσκοπείου Αθηνών, Γιώργος Σταυρακάκης. και βασικός ερευνητής ο Γεράσιμος Χουλιάρας.
 Μεταξύ των άλλων, στο συνέδριο θα παρουσιαστούν μελέτες Ελλήνων επιστημόνων του Αστεροσκοπείου Αθηνών που αφορούν τη σεισμικότητα του ελλαδικού χώρου, την
πρόγνωση των σεισμών και πρόσφατα αποτελέσματα από το σεισμό της 7ης Σεπτεμβρίου 1999 στην Πάρνηθα.
