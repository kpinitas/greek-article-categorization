Προ των πυλών του Αρη βρίσκεται ο Μίλαν Γκούροβιτς! «Το αργότερο την Πέμπτη θα είμαι στη Θεσσαλονίκη», δήλωσε χθες ο ίδιος από τη Βαρκελώνη. «Μόνο κάποιες λεπτομέρειες έμειναν να ρυθμιστούν». Ας είναι καλά ο Ντράγκαν Σάκοτα, που τον είχε πιάσει εδώ και εβδομάδες στο ψηστήρι.
 «Νιώθω πολύ χαρούμενος που επιστρέφω στην Ελλάδα και είμαι έτοιμος για μεγάλο μπάσκετ», έλεγε χθες ο περιχαρής Γκούροβιτς: «Οταν ολοκληρωθεί και το τυπικό μέρος της μετακίνησης, θα μπορέσουμε να πούμε περισσότερα». Ο Σέρβος, που βεβαίως έχει από χρόνια ελληνικό διαβατήριο (ασχέτως αν μετέχει στην εθνική ομάδα της πραγματικής πατρίδας του...), θα δοθεί από την Μπαρτσελόνα δανεικός στον Αρη. Τη φανέλα του στην Μπάρτσα την καπάρωσε ήδη ο Αρτούρας Καρνισόβας. Τα λεφτά που ήταν να πάρει από τους Καταλανούς ο 24χρονος Γκούροβιτς, κάπου 800.000 δολάρια, θα τα πληρώσει ο Καρακίτσιος...
 Χθες ο Αρης υποδέχθηκε τον Αντονι Μπούι («είναι μια νέα πρόκληση για μένα η φετινή σεζόν»), αλλά και τον Μάικ Ιουζολίνο, που δήλωσε έτοιμος να αναλάβει το κουμάντο της ομάδας: «Από τότε που ήρθα στην Ευρώπη, το ρόλο του ηγέτη είχα όπου κι αν έπαιξα», είπε ο Ιταλοαμερικανός. 
 * Στον ΠΑΟΚ ήταν επιτυχείς οι ιατρικές εξετάσεις των Τζόζεφ Μπλερ και Φρεντερίκ Βάις. Για τον Μπλερ, που ήταν το μεγάλο ερωτηματικό (αφού εμφανίστηκε με νάρθηκα στο χέρι), ο γιατρός του ΠΑΟΚ απεφάνθη ότι θέλει ένα ακόμη μήνα για να παίξει μπάσκετ, αλλά σ' αυτό το διάστημα μπορεί να γυμνάζεται. Μπλερ, Βάις, αλλά και Νταϊνένκο παρουσιάζονται το μεσημέρι στους εκπροσώπους του Tύπου.
 Στη χθεσινή προόνηση του ΠΑΟΚ θεατής ήταν και ο Γιάννης Γιαννούλης, ο οποίος επέστρεψε στη Θεσσαλονίκη μετά τον τραυματισμό του στη Βραζιλία, στην τουρνέ της εθνικής μας ομάδας μπάσκετ. Ο γιατρός της Εθνικής, Κώστας Παρίσης, διέγνωσε τενοντίτιδα και συνέστησε ολιγοήμερη ξεκούραση και θεραπεία.
 Πηγή ευφορίας στον ΠΑΟΚ είναι η ανταπόκριση που οι κινήσεις των υπευθύνων της ομάδας βρίσκουν στις τάξεις των φιλάθλων. Οι προεγγραφές για διαρκή εισιτήρια άγγιξαν ήδη το νούμερο 3000, που είναι και ο αρχικός στόχος του ΠΑΟΚ.
 * Το δρόμο προς τον Αγιο Νικόλαο Νάουσας πήρε ο Φάρμερ, ύστερα από τις επιτυχείς ιατρικές εξετάσεις του, στις οποίες υποβλήθηκε χθες.
 Στον Ηρακλή δεν ανακοινώθηκε, ακόμη, επίσημα η απόκτηση του Βασίλι Καράσεφ, για την ολοκλήρωση της μετεγγραφής του οποίου υπάρχουν ορισμένες εκκρεμότητες που έχουν να κάνουν με την ΤΣΣΚΑ.
