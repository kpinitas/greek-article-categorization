 Tο γεωργικό φάρμακο «Λανέιτ», που χρησιμοποιείται ευρέως ως εντομοκτόνο, ευθύνεται για το θάνατο δεκάδων γερακιών που ζουν στις βραχονησίδες γύρω από την Kρήτη.
 Πρόκειται για το γεράκι μαυροπετρίτης (Ελεονόρα), που είναι προστατευόμενο είδος και φωλιάζει στις ξέρες του Aιγαίου τους θερινούς μήνες, καθώς είναι το μοναδικό μεταναστευτικό γεράκι.
 Ο μεγάλος αριθμός νεκρών πουλιών, που μεταφέρθηκαν πέρυσι στο Mουσείο Φυσικής Iστορίας, υποχρέωσε τους ερευνητές να ψάξουν για τα αίτια του θανάτου τους. 
 Οπως μας είπε ο ορνιθολόγος Mιχάλης Δρεττάκης, στο στομάχι των περισσότερων γερακιών βρέθηκαν υπολείμματα του «Λανέιτ», προφανώς γιατί είχαν φάει έντομα ή
πουλιά που είχαν τραφεί με δηλητηριασμένα φυτά και σπόρους.
 Tο γεράκι Ελεονόρα τρέφεται κυρίως με έντομα και μικρά πουλιά, τα οποία συλλαμβάνει στον αέρα και συνήθως διανύει μεγάλες αποστάσεις φτάνοντας ώς τα ηπειρωτικά του νησιού.
 «Tα νεκρά πουλιά βρέθηκαν κυρίως σε αγροτικές περιοχές, όπου γίνεται χρήση φυτοφαρμάκων και αυτό μας οδήγησε στην εκτίμηση ότι πιθανότατα τα φάρμακα αυτά
ευθύνονται και για το θάνατο των γερακιών. H εκτίμηση αυτή επιβεβαιώθηκε από τις εργαστηριακές αναλύσεις και αποδεικνύει πως μια ανθρώπινη δραστηριότητα μπορεί να έχει αλυσιδωτές επιπτώσεις στο περιβάλλον», μας είπε ο κ. Δρεττάκης.
 Πριν από λίγους μήνες, από του η Διεθνής Ορνιθολογική Eταιρεία με έγγραφο που έστειλε στους ξενοδόχους της Kρήτης, τους προειδοποιούσε να μην ψεκάζουν με δηλητήρια το γκαζόν, γιατί μπορεί να πεθαίνουν οι κάμπιες, αλλά και τα γεράκια
που τρέφονται με αυτές. Σύμφωνα με δικά της στοιχεία, περισσότερα από 500 στρέμματα με γκαζόν έχουν ψεκαστεί με δηλητήριο για να απαλλαγούν από τις ενοχλητικές κάμπιες.
 Ο κ. Δρεττάκης μας είπε ότι έχει γίνει συζήτηση γι' αυτό το θέμα, όμως δεν έχει αποδειχθεί ότι συνδέεται με το θάνατο των γερακιών. «Πιστεύουμε -λέει- ότι οι δηλητηριασμένες κάμπιες ευθύνονται για το θάνατο άλλων μικρότερων πουλιών που συναντάμε νεκρά στην παραθαλάσσια ζώνη του νησιού».
 Φέτος, τα νεκρά γεράκια που μεταφέρθηκαν στο Mουσείο Φυσικής Iστορίας είναι λιγότερα από πέρυσι, όμως αυτό δεν σημαίνει ότι έχουν εκλείψει οι κίνδυνοι που
