Θα είναι σίγουρα το γεγονός της χρονιάς. Της επόμενης χρονιάς. Τον Ιανουάριο του 2001 θα δώσει την παγκόσμια πρώτη του στην Αίθουσα Φίλων της Μουσικής του Μεγάρου ένα μεγάλο θέαμα, σκηνοθετημένο από τον Aμερικανό σκηνοθέτη Ρόμπερτ Γουίλσον, βασισμένο σε μουσική του Ιάνη Ξενάκη και εμπνευσμένο από το μύθο του
Προμηθέα. Στη συνέχεια, η παραγωγή αυτή, που εντάσσεται στο πλαίσιο της Πολιτιστικής Ολυμπιάδας 2001-2004, αλλά και ενισχύεται οικονομικά από αυτήν, θα περιοδεύσει σε μεγάλες σκηνές της Ευρώπης.
 Κανονικά, τέσσερις μήνες πριν από την αθηναϊκή πρεμιέρα, ο Ρόμπερτ Γουίλσον θα
έπρεπε να έχει αρχίσει να προετοιμάζει το θέαμα για το Μέγαρο Μουσικής. Μέχρι,
όμως, το Σάββατο που μας πέρασε ο σπουδαίος Aμερικανός σκηνοθέτης και εικαστικός ασχολιόταν με την εξεύρεση πόρων. Οχι, φυσικά, για την αθηναϊκή του
παράσταση, αφού αυτή, όπως και όλες οι συχνές δουλειές του στην Ευρώπη είναι γερά επιχορηγούμενες, αλλά για την αμερικανική έδρα του, το περίφημο Watermill
Center στην ανατολική μεριά του Λονγκ Αϊλαντ, στην καρδιά του αριστοκρατικού και μοδάτου Χάμπτονς. Εκεί έστησε το 1992 το στρατηγείο του, αποφασισμένος να μην απαρνηθεί τις αμερικανικές ρίζες του για χάρη των ευρωπαϊκών πόλεων, θεσμών και κυβερνήσεων που πλήρωναν όσο όσο για μια παράστασή του. 
 Tο Σάββατο, δόθηκε στο Watermill Center το καθιερωμένο ετήσιο γκαλά, τα έσοδα του οποίου ενισχύουν το έργο του Γουίλσον. Ο Τζόρτζιο Αρμάνι είχε το γενικό αισθητικό πρόσταγμα και κάθε κομψός, πλούσιος και κουλτουριάρης της περιοχής πλήρωσε ευχαρίστως το τσουχτερό εισιτήριο (από 300 ώς και 1.000 δολάρια το άτομο). Το γκαλά είναι η κύρια πηγή εσόδων του Watermill Center, το οποίο, όπως διαπίστωσε και απεσταλμένος των «Φαϊνάνσιαλ Τάιμς», χρειάζεται επειγόντως
έργα ανακαίνισης, που θα κοστίσουν τουλάχιστον 4 εκατομμύρια δολάρια. Οι πρόβες και τα γεύματα γίνονται σε σκηνές, ενώ ακόμα και το κεντρικό κτίριο κυριολεκτικά...στάζει νερά από παντού.
 Για την ώρα, το Watermill Center είναι ανοιχτό μόνο το καλοκαίρι. Και μόνο για
εκείνους, που μπορούν να αυτοχρηματοδοτήσουν την πολυτέλεια και το προνόμιο να
δουλέψουν δίπλα στον Γουίλσον. Οπως γράφουν οι «Φαϊνάνσιαλ Τάιμς», υπάρχει ένας στρατός από νεαρούς σπουδαστές και καλλιτέχνες που δίνουν και την ψυχή τους για να παρακολουθήσουν τον Ρόμπερτ Γουίλσον την ώρα που εργάζεται, άσχετα
αν η παραμονή τους στο Watermill Center σπάνια καταλήγει σε κάποια συγκεκριμένη παράσταση. 
 Ο ίδιος ο Γουίλσον νιώθει πολύ άνετα στο Κέντρο του, περιτριγυρισμένος από τους «μαθητές» του αλλά και τα ποικίλα έργα των χεριών του, γλυπτά, αντικείμενα, καρέκλες που συλλέγει κ.λπ. «Δεν είμαι το είδος του καλλιτέχνη που μπορεί να καθίσει σε ένα τραπέζι και να γράψει κάτι μόνος του», λέει στους
«Φαϊνάνσιαλ Τάιμς». «Μου αρέσει να δουλεύω παρέα με ανθρώπους. Αυτό εδώ είναι το στούντιό μου και μου αρέσει να πηγαίνω σε στούντιο καλλιτεχνών. Ετσι, μου φαίνεται ωραίο να μπορούν οι ανθρωποι να έρχονται στο στούντιό σου, να δουλεύουν πάνω σε κάτι το συγκεκριμένο και μετά φεύγοντας να το παίρνουν μαζί τους έξω στον κόσμο...»
 Και ο Γερμανός σκηνοθέτης Χόλγκερ Τέτσκε, που έχει περάσει από το Watermill Center, αλλά και δουλέψει με τον Ρόμπερτ Γουίλσον για μια παραγωγή στο Μπερλίνερ Ανσάμπλ, δίνει τη δική του εξήγηση: «Ο Μπομπ σχεδιάζει και προετοιμάζει κάθε δουλειά του στο Watermill, μετά φεύγει και την ολοκληρώνει με τους διάσημους συνεργάτες του. Το Watermill, όμως, είναι μια μεγάλη ευκαιρία για τους νέους. Στο κάτω-κάτω, ο Μπομπ είναι ένας θαυμάσιος δάσκαλος.
Ξέρουν ότι αυτός είναι ο λόγος, που έρχονται εδώ». 
