 Η ώρα της κρίσης για τον Παναθηναϊκό του 2000 έφτασε. Απόψε, στις 9 μ.μ., στο Ολυμπιακό Στάδιο της Αθήνας, σε μία παρτίδα δύο δισ. και διάρκειας ενενήντα λεπτών, θα φανεί αν η μέχρι τώρα προσπάθεια του Αγγελου Αναστασιάδη, του διάσημου Πάολο Σόουζα και των υπόλοιπων ποδοσφαιριστών θα έχει αντίκρισμα. 
 Ολα είναι υπέρ του τριφυλλιού, μετά το 2-2 του πρώτου αγώνα. Απαιτείται νίκη έστω με μισό γκολ ή ισοπαλίες 0-0 ή 1-1, για να σφραγιστεί το εισιτήριο προς τους χρυσοφόρους ομίλους του Τσάμπιονς Λιγκ. Το κίνητρο για τους παίκτες, επίσης ισχυρότατο: δόξα, χρήμα, λάμψη. Προβλήματα μηδέν, καθώς Σόουζα, Βλάοβιτς, Γκούμας θα βρίσκονται στην πρώτη γραμμή. Ο κόσμος θα δώσει στην εξέδρα τη δική του μάχη. Ολα δείχνουν πράσινο, κανείς όμως δεν ξέρει τι παιχνίδι είναι έτοιμη να παίξει η στρογγυλή θεά.
 Η Πολόνια, υποδεέστερης αξίας μεν, ικανή για όλα δε, παραμένει ένα μεγάλο ερώτημα. 
 «Ολα εξαρτώνται από εμάς», είπε ο Αναστασιάδης και βέβαια έτσι είναι. Ο Παναθηναϊκός θα έχει τον πρώτο και τελευταίο λόγο απόψε.
 Σχετικά με την ενδεκάδα, σπουδαίες αλλαγές δεν προβλέπονται.
 Το πιθανό σχήμα με το οποίο θα παραταχθούν οι «πράσινοι»: 
 Νικοπολίδης, Ολιβάρες, Φύσσας, Βόκολος (ή Γκούμας), Χένρικσεν, Σόουζα, Μπασινάς (ή Πφλίπσεν), Καραγκούνης, Κόλα, Λυμπερόπουλος, Βαζέχα (ή Βλάοβιτς). 
 Οπως κι αν ακούγεται ή λέγεται, θράσος ή άγνοια κινδύνου, οι Πολωνοί ήρθαν για
να παίξουν στα ίσα την πρόκριση, ποντάροντας στον εκρηκτικό Νιγηριανό Ολιζαντέμπε και τις γρήγορες αντεπιθέσεις τους. Ο Ντάριους Βντόβτσικ κατέστησε
σαφές χωρίς περιστροφές, μόλις το αεροπλάνο της ΛΟΤ με την αποστολή της Πολόνια έφτασε τις πρώτες πρωινές ώρες χθες στο Ελληνικό, ότι «η υπόθεση της πρόκρισης παραμένει ανοιχτή μετά το 2-2 του πρώτου αγώνα». Οσο για τον κόσμο και το γήπεδο, δεν φοβάται, όπως ανέφερε, καθώς «οι παίκτες του αποδίδουν καλύτερα εκτός έδρας». Πλεονέκτημα βέβαια δίνει στον Παναθηναϊκό, που «δεν είναι τόσο δεμένος όσο εμείς» και τέλος, αναρωτιέται δημόσια: «Από τη στιγμή που βάλαμε δύο γκολ στο πρώτο ματς, γιατί να μην πετύχουμε κάτι ανάλογο στην Αθήνα; ».
 Δηλώσεις στο Ελληνικό έκανε κι ένας παλιός γνώριμος του ΠΑΟ, ο 35χρονος τερματοφύλακας Βλάντισλαβ Σέσνι.
 «Εχω ξαναπαίξει με τον Παναθηναϊκό» τόνισε, «όταν πριν από πέντε χρόνια με τη Λέγκια μας είχε αποκλείσει από τους 4 του Tσάμπιονς Λιγκ. Τώρα θέλω εκδίκηση. Ο ΠΑΟ είναι παράξενη ομάδα. Εχει μεν καλούς παίκτες, όχι όμως καλό σύνολο. Σόουζα, Βλάοβιτς, Βαζέχα είναι ονόματα που ξέρει όλη η Ευρώπη, αλλά τα ονόματα
δεν παίζουν ποδόσφαιρο. Ο Λυμπερόπουλος είναι, κατά τη γνώμη μου, πιο επικίνδυνος απ' όλους». 
 Το πιο θετικό για την Πολόνια είναι ότι τελικά ο Ολιζαντέμπε ξεπέρασε το πρόβλημα που είχε στον ώμο και θα αγωνιστεί εναντίον του Παναθηναϊκού.
 Σέζνι, Πάβλακ, Σβιριζντάουσκας, Κατσερόφσκι, Τσιεβίνσκι, Καλίσαν, Βιετσίνσκι, Μπακ, Τσεούμποβιτς, Ολιζαντέμπε, Γκολαζέφσκι.
 * Διαιτητής της συνάντησης είναι ο Γερμανός Στάιμπορν.
 Σοκ για τον Παναθηναϊκό! Στη βραδινή προπόνηση χθες τραυματίστηκε ο τερματοφύλακας Aντώνης Nικοπολίδης και δεν θα αγωνιστεί απόψε εναντίον της Πολόνια.
 Eπαθε συγκεκριμένα διάστρεμμα. Θα τον αντικαταστήσει ο Kώστας Xαλκιάς.
 Ο Nικοπολίδης για ψυχολογικούς λόγους, παρ' ότι ανήμπορος να προσφέρει, θα καθήσει στον πάγκο.
