 Ταπεινή συγγνώμη από το λαό αναγκάστηκαν να ζητήσουν ο Ρώσος υπουργός Αμυνας και ο ναύαρχος του Βόρειου Ρωσικού Στόλου, καθώς τα σωστικά συνεργεία αποσύρθηκαν από το ναυάγιο του υποβρυχίου Κουρσκ, το οποίο η «Γκρινπίς» χαρακτήρισε βραδυφλεγή οικολογική βόμβα και ζήτησε να ανασυρθεί.
 Η πρώτη ανακοίνωση για την ολοκλήρωση των επιχειρήσεων διάσωσης έγινε από Νορβηγούς και αυτό προκάλεσε νέο κύμα λαϊκής οργής, σύμφωνα με τα ρωσικά μέσα ενημέρωσης. Ο πρόεδρος της Ρωσίας, Βλαντιμίρ Πούτιν, διέταξε η σημερινή μέρα να κηρυχθεί ημέρα πένθους σε όλη τη χώρα, με τις σημαίες να κυματίζουν μεσίστιες και έσπευσε χθες στη Θάλασσα του Μπάρεντς, για να συναντηθεί με αρμόδιες αρχές και συγγενείς των ναυτών που χάθηκαν στο υποβρύχιο. Ζήτησε από τα ραδιοτηλεοπτικά μέσα να αλλάξουν το πρόγραμμά τους και υποσχέθηκε ότι η κυβέρνηση θα βοηθήσει τις οικογένειες των νεκρών.
 Οι συγγενείς των ναυτών του «Κουρσκ» υπέβαλαν επίσημο αίτημα στην κυβέρνηση να
τους μεταφέρει στον τόπο της τραγωδίας. Πολλοί ανακοίνωσαν ότι δεν θα συμμετάσχουν στις επίσημες επιμνημόσυνες τελετές και απαιτούν να ανασυρθούν τα
πτώματα των ναυτών. Η «Ιζβέστια» σε πύρινο άρθρο της έγραψε ότι είναι τώρα πολύ αργά να αναρωτηθεί κάποιος τι θα συνέβαινε αν η κυβέρνηση δεν είχε πει ψέματα, αν είχε καλέσει νωρίτερα την ξένη βοήθεια ή αν είχε προμηθεύσει τη χώρα με τον κατάλληλο εξοπλισμό.
 Περίλυπος ο αρχηγός του Βόρειου Στόλου, ναύαρχος Βιατσεσλάβ Ποπόφ, εμφανίστηκε
στην τηλεόραση. Κοιτώντας το φακό, έβγαλε το δίκοχό του και ζήτησε ταπεινά συγγνώμη: «Συγχωρήστε με που δεν έσωσα τους ναύτες σας», ψέλλισε με δάκρυα στα
μάτια. Στο ίδιο μήκος κύματος, ο στρατηγός Ιγκόρ Σεργκέγεφ έδωσε μεγάλη απολογητική συνέντευξη στην τηλεόραση. «Πενθούμε όλοι μαζί με τους συγγενείς και αγαπημένους», είπε και παραδέχτηκε ότι η κυβέρνηση μπορεί να έκανε μερικά λάθη, αλλά έκανε ό,τι μπορούσε. «Αποτύχαμε να τους προστατεύσουμε. Συγχωρήστε μας», ανέφερε ανακοίνωση του υπουργού.
 Χθες η κυβέρνηση διέψευσε δημοσίευμα ότι οι νεκροί στο υποβρύχιο είναι 130, γιατί είχαν επιβιβαστεί και 12 πολίτες ειδικοί σε θέματα ναυτικού, ως παρατηρητές των ασκήσεων. Οι αρχές εξετάζουν τώρα το ενδεχόμενο να ανασυρθούν τα πτώματα, αλλά η επιχείρηση θα είναι πολύ δύσκολη, καθώς πολλά θα είναι παραμορφωμένα, ενώ οι δύτες δεν μπορούν με τον εξοπλισμό τους να μπουν στο ναυάγιο του «Κουρσκ», σε αυτό το βάθος. Θα πρέπει να ανασυρθεί ίσως το υποβρύχιο στα 40-50 μέτρα. Οι Βρετανοί και Νορβηγοί δύτες αποσύρθηκαν χθες, ενώ η εταιρεία τους είναι σε διαπραγματεύσεις με τη ρωσική κυβέρνηση, για την επιχείρηση με την οποία θα ανασυρθούν είτε τα πτώματα είτε το πλοίο, όπως ζητεί η «Γκρινπίς». Ο εκπρόσωπος της εταιρείας «Στολτ», Τζούλιαν Τόμσον, δήλωσε ότι το ναυάγιο είναι πολύ επικίνδυνο, γιατί έχει όπλα και πυρηνικούς αντιδραστήρες και οι δύτες θα πρέπει να το μελετήσουν με κάθε λεπτομέρεια, σχεδιάζοντας επί μήνες ίσως την επιχείρηση.
 Η διεθνής οικολογική οργάνωση «Γκρινπίς» ζήτησε από τη Ρωσία και τη διεθνή κοινότητα να θέσουν σε εφαρμογή κάθε μέσον που διαθέτουν, ώστε να ανελκυστεί το «Κουρσκ», επειδή οι αντιδραστήρες παρόμοιων υποβρυχίων θέτουν προβλήματα διαρροής ραδιενέργειας στο περιβάλλον...
 «Αν αφεθεί το «Κουρσκ» στο βυθό της θάλασσας, τότε το ζήτημα δεν είναι αν, αλλά πότε ακριβώς θα διαρρεύσει από τους αντιδραστήρες του ραδιενεργός πρώτη ύλη στη θάλασσα του Μπάρεντς... Η παραμονή του υποβρυχίου στο βυθό της θάλασσας αποτελεί μια βραδυφλεγή απειλή για το περιβάλλον», τονίζει η οργάνωση.
 Αν το «Κουρσκ» για κάποιο λόγο δεν ανελκυστεί ολόκληρο, η «Γκρινπίς» προτείνει
ή να γίνει μια ερμητική «σαρκοφάγος» γύρω από το υποβρύχιο στο βυθό ή να ανελκυστούν ολόκληρα τα διαμερίσματα, όπου είναι οι αντιδραστήρες του.
