 Ο Μάρτιν Μούρσεπ επέστρεψε τα ξημερώματα της Τρίτης και από χθες μετέχει κανονικά στο πρόγραμμα προετοιμασίας της ΑΕΚ. Κατά τ' άλλα, τα αμερικάνικα site (τελευταίο το «Foxsports») επιμένουν ότι ο Τσακαλίδης θα παίξει στο Φοίνιξ (παρεμπιπτόντως δεν έχει κάνει άλλη κίνηση εκτός από την επιλογή του στο ντραφτ) έστω κι αν το θέμα παραπεμφθεί στη «διαιτησία». Από την πλευρά της η ΑΕΚ τον ψάχνει για να έχει μια απ' ευθείας επαφή μαζί του, αλλά στο κινητό του απαντάει ο τηλεφωνητής στα ρώσικα. Ο δε Γιάννης Γρανίτσας διέψευσε χθες πως άνθρωπος της ΑΕΚ έχει διαπραγματευθεί με τους «Σανς» και μάλιστα συμπεριλαμβάνοντας στα ανταλλάγματα ένα φιλικό μεταξύ των δύο ομάδων στην Αθήνα. Ομως «η υπομονή έχει και τα όριά της» συμπλήρωσε, ορίζοντας ως όριο υπομονής για την περίπτωση του «Τσακ» το πρώτο δεκαήμερο του Σεπτεμβρίου. Τότε δηλαδή που θα ανακοινωθεί και η απόφαση της πολιτείας για τους κοινοτικούς Α' και Β' ζώνης ώστε ο Ιβκοβιτς με τη διοίκηση να κάνουν ταμείο και να αναζητήσουν τον τρόπο που θα καλύψουν τα κενά της ομάδας. Αν φυσικά προλάβουν στην αγορά κάποιον παίκτη της προκοπής.
 Ο Ζέλιμιρ Ομπράντοβιτς συμμορφώθηκε με την απαίτηση της διοίκησης του Παναθηναϊκού και έρχεται σήμερα στην Αθήνα. Περισσότερο για να έχει μια πρώτη προσωπική επαφή με τους παίκτες -ειδικά τους νεοαποκτηθέντες- καθορίζοντας την ομαδική συνθήκη της νέας περιόδου και λιγότερο για ουσιαστικούς λόγους, αφού αύριο θα επιστρέψει κοντά στην Εθνική Γιουγκοσλαβίας, την οποία προετοιμάζει για το Σίδνεϊ (δεν θα την κοουτσάρει μόνο στο αποψινό νέο φιλικό με την Ιταλία). «Πρέπει να προσέξουμε τη Ρωσία και την Ιταλία, αν θέλουμε να παίξουμε στον τελικό με τους Αμερικανούς», αποφάνθηκε μετά την τελευταία φιλική «σφαλιάρα» από τους «ατζούρι», πριν αποφασίσει ποιους από τους 15 παίκτες που έχει στη διάθεσή του θα πάρει μαζί του στην Αυστραλία. Ο «Ζοτς» έρχεται, αλλά ο Φραγκίσκος Αλβέρτης φεύγει για να ενσωματωθεί στην αποστολή της Εθνικής ομάδας στην Ισπανία.
 - Τον Ισπανό Χουάν Μοράλες (Ταουγκρές) εξετάζει ως εναλλακτική λύση ο Πανιώνιος, που ολοκληρώνει την πώληση του Γιέλιτς στον Ερυθρό Αστέρα και περιμένει την απάντηση του Γερμανού πάουερ φόργουορντ Σεμπάστιαν Μαχόφσκι (28, 2.00). Φυσικά παρακολουθεί και την περίπτωση του Τιμ Νες που μιλάει με τον Aρη, αλλά ενδιαφέρει τους Nεοσμυρνιώτες περισσότερο απ' όλους.
 - Ο Τζίμι Ολιβερ δικαιολογήθηκε ότι έκανε εξαγωγή σε τρία δόντια και έβαλε μασέλα, γι' αυτό και απουσίασε από την πρώτη τού Αμαρουσίου. Ο δε Αμάγια επέμενε ότι είχε λάθος ενημέρωση από τον μάνατζέρ του για το πρώτο ραντεβού. Αμφότεροι οι ξένοι του Αμαρουσίου υποσχέθηκαν ότι θα είναι στην Αθήνα το Σάββατο, ωστόσο η διοίκηση επιφυλάχθηκε να απαντήσει αν τελικά θα τους επιβάλει το πρόστιμο που εισηγήθηκε ο Αλεξανδρής.
 - Ο Μπάιρον Ντίνκινς και ο Φάμπιο Ριμπέιρο θα ακολουθήσουν σήμερα τον Δανό Μίκαελ Aντερσεν στο Καρπενήσι ώστε ο Αργύρης Πεδουλάκης να έχει όλο το ρόστερ του Περιστερίου στη διάθεσή του με εξαίρεση τον διεθνή Κώστα Τσαρτσαρή.
