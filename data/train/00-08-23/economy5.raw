Το να βρεις ένα μεσίτη για να φέρει σε πέρας με επιτυχία τη φαινομενικά «απλή»
διαδικασία της αγοραπωλησίας ή της ενοικίασης ενός ακινήτου ίσως να φαντάζει σχετικά εύκολο με την πληθώρα των μεσιτικών γραφείων που δηλώνουν πρόθυμα και ικανά να εξυπηρετήσουν κάθε σχετική ανάγκη. 
 Η αλήθεια όμως είναι μάλλον διαφορετική, αφού δεν είναι λίγες οι φορές που η επιλογή του σωστού μεσίτη αποδεικνύεται μια ιδιαιτέρως επίπονη διαδικασία.
 Tα τελευταία χρόνια, εξαιτίας της έκρηξης που παρατηρείται στην ελληνική αγορά
ακινήτων, πολλοί είναι αυτοί που ισχυρίζονται ότι είναι σε θέση να προσφέρουν υψηλού επιπέδου υπηρεσίες με εγγυημένο αποτέλεσμα. 
 Ο ισχυρισμός αυτός απέχει αρκετά από την πραγματικότητα, αφού η ελληνική κτηματαγορά παραμένει ανοργάνωτη και πρακτικά οποιοσδήποτε θέλει μπορεί να δηλώσει κτηματομεσίτης. 
 Με την εξαίρεση ορισμένων γραφείων, που μπορούν να αποδείξουν και τυπικά αυτά που υποστηρίζουν ό,τι μπορούν να υλοποιήσουν, δεν είναι λίγες οι περιπτώσεις που οι επίδοξοι πελάτες πέφτουν θύματα τυχοδιωκτικού χαρακτήρα «επαγγελματιών».
 Οπως επισημαίνει ο πρόεδρος της Ομοσπονδίας Μεσιτών Αστικών Συμβάσεων Ελλάδας κ. Γιάννης Ρεβύθης, «καθώς με την έννοια του κτηματομεσίτη εννοούμε τον άνθρωπο που διαμεσολαβεί για οποιαδήποτε συναλλαγή έχει αντικείμενο το ακίνητο, τότε σίγουρα θα πρέπει να τονίσουμε ότι ο κτηματομεσίτης δεν είναι - ή τουλάχιστον δεν πρέπει να είναι - σήμερα όπως ήταν παλιότερα, δηλαδή ένας πωλητής που είχε ένα γραφείο μέσα στην πόλη ή ένα λυόμενο εκτός πόλεως και ο οποίος απλά διαπραγματευόταν οικόπεδα ή σπίτια που είχε στην ιδιοκτησία του ή στην ιδιοκτησία τρίτων. Ο "μεσίτης παλαιού τύπου" ενεργούσε συνήθως χωρίς έγγραφη εντολή, δεν παρίστατο στο συμβολαιογραφείο, δεν έδινε καμία ιδιαίτερη συμβουλή για τα ακίνητα που διέθετε και πάρα πολλές φορές, για διάφορους λόγους, δεν πληρωνόταν για τη δουλειά του».
 Σήμερα πλέον τα σύγχρονα κτηματομεσιτικά γραφεία προσπαθούν να μην περιορίζονται στον παραδοσιακό ρόλο τους και στοχεύουν μέσα από τη διεύρυνση του κύκλου των εργασιών τους στο να αποκτήσουν τις δυνατότητες να βοηθήσουν ουσιαστικά οποιονδήποτε θέλει να επενδύσει στα ακίνητα.
 Σύμφωνα με τον κ. Ρεβύθη, «στην ελληνική πραγματικότητα δυστυχώς πολλοί είναι εκείνοι που διεκδικούν τον τίτλο του ειδικού και ιδιαίτερα στην κτηματαγορά υπάρχουν αρκετοί που, χωρίς να έχουν την παραμικρή ιδέα, ισχυρίζονται ότι ξέρουν και "πλασάρουν" το καλύτερο ακίνητο στη σωστότερη τιμή». 
 Εχοντας κατά νου την πρώτη και βασικότερη αρχή που ισχύει άλλωστε και για οποιαδήποτε οικονομική επένδυση, εφόσον μεσολαβεί τρίτος, μην απευθύνεστε πουθενά αλλού παρά μόνο στους νόμιμους επαγγελματίες με γνώση και συνέπεια στο
 Στην περίπτωση των κτηματομεσιτών δύο είναι τα βασικά κριτήρια με τα οποία μπορείτε να ελέγξετε τη νομιμότητα αυτών που έχετε απέναντί σας: 
 1. Η κατά τους τύπους έγκυρη επαγγελματική άδεια που πρέπει να υπάρχει.
 2. Το γεγονός ότι κανείς νόμιμος μεσίτης δεν λαμβάνει προκαταβολικά οποιοδήποτε είδος αμοιβής.
 Από εκεί και πέρα, μεγάλη σημασία έχει να βρείτε το μεσίτη που ανταποκρίνεται ακριβώς στις ανάγκες σας. Υπάρχουν μεσίτες που ασχολούνται αποκλειστικά με αγοραπωλησίες αστικών ακινήτων, άλλοι που επικεντρώνονται στα βιομηχανικά ακίνητα, κάποιοι τρίτοι που ασχολούνται με ενοικιάσεις εμπορικής και επαγγελματικής στέγης, άλλοι που γνωρίζουν την αγορά εξοχικών κατοικιών σε ακριβά ή φθηνότερα θέρετρα, όπως επίσης και εκείνοι που μπορούν να σας υποδείξουν ακίνητα εισοδήματος και οικόπεδα επαγγελματικά ή μη και άλλα γραφεία που ασχολούνται με όλα τα παραπάνω.
 Το εύρος των επιλογών είναι αρκετά μεγάλο και γι' αυτό άλλωστε υπάρχει και η εξειδίκευση. Τώρα πια το να ανακαλύψετε το κτηματομεσιτικό γραφείο του οποίου οι υπηρεσίες ή η αποτελεσματικότητα σας ταιριάζει, έχει γίνει -σύμφωνα με τον κ. Ρεβύθη- μια σχετικά εύκολη διαδικασία αφού τα τελευταία πέντε χρόνια έχουν μπει δυναμικά στην καθημερινή μας ζωή οι εφημερίδες μικρών αγγελιών όπου οι περισσότεροι επαγγελματίες μεσίτες δημοσιεύουν εκτενώς τις προσφορές και τις ζητήσεις των ακινήτων που διαπραγματεύονται. 
 Εκτός των άλλων, υπάρχουν εξειδικευμένα κτηματομεσιτικά γραφεία που ασχολούνται με ειδικές κατηγορίες ακινήτων, όπως τα νεοκλασικά και τα παραδοσιακά κτίρια. Εκεί οι ενδιαφερόμενοι μπορούν, πέρα από την τυπική απόκτηση του ακινήτου, να συμβουλευτούν τους ειδικούς σε θέματα ανακαίνισης, αποκατάστασης όψεων, αρχιτεκτονικής διαρρύθμισης κ.ά.
 Aλλη καινοτομία που προσφέρουν τα κτηματομεσιτικά γραφεία στους υποψήφιους πελάτες τους είναι η πρόσβαση στο Internet, σε συνδυασμό με τις συμπράξεις που
έχουν κάνει με αντίστοιχα γραφεία του εξωτερικού. Δηλαδή, πολύ απλά κάποιος Ελληνας αγοραστής ή πωλητής έχει τη δυνατότητα να δει όλο το φάσμα της εγχώριας ή παγκόσμιας αγοράς χωρίς κανένα κόπο. 
 Εδώ θα πρέπει να προσθέσουμε ότι αρκετά μεγάλα κτηματομεσιτικά γραφεία αντιπροσωπεύουν στην Ελλάδα σημαντικές εταιρείες εκτιμητών του εξωτερικού, με αποτέλεσμα την καλύτερη και σωστότερη εξυπηρέτηση των πελατών τους.
 Ο κ. Ρεβύθης συμβουλεύει ότι «σήμερα που ο χρόνος είναι χρήμα, αυτός που θέλει
να αγοράσει, ενοικιάσει, μισθώσει ή να συμβουλευθεί για οτιδήποτε αφορά το ακίνητο, καλό θα είναι να μην περιορίζεται στις αγγελίες των εφημερίδων, αλλά να συμβουλεύεται τους κτηματομεσίτες, αφού βέβαια έχει κάνει την επιλογή του για το σωστό κτηματομεσίτη, γιατί μόνο έτσι θα βγει κερδισμένος».
 Από έρευνα που έχει γίνει στις ΗΠΑ, περίπου το 90% στις αγοραπωλησίες ακινήτων
γίνεται με διαμεσολάβηση από κτηματομεσίτες. Στην Ευρωπαϊκή Ενωση, το ποσοστό αυτό κυμαίνεται στο 70%, αλλά και στην Ελλάδα έχει πλέον ξεπεράσει το 30% και συνεχώς αυξάνει με γεωμετρική πρόοδο.
 Εκείνο που αξίζει να αναφερθεί είναι ότι σταδιακά οι εκτιμήσεις φεύγουν από τα
χέρια των μηχανικών και έρχονται σε εξειδικευμένα γραφεία εκτιμητών και συμβούλων ακινήτων, τα οποία είναι και τα πλέον αρμόδια στο να κάνουν μια αξιόλογη εκτίμηση. 
 Τον τελευταίο καιρό και με την έκρηξη που παρατηρείται στην ελληνική αγορά ακινήτων στον τομέα αυτό έχουν κάνει την είσοδό τους θυγατρικές τραπεζών, τεχνικές και κατασκευαστικές εταιρείες κ.ά. Χαρακτηριστικές είναι, επίσης, οι περιπτώσεις μεγάλων γραφείων που έχουν αναλάβει την εκτίμηση ή τη διαχείριση σοβαρών ακίνητων ιδιωτικών και δημοσίων εταιρειών αλλά και τραπεζών. 
