Δεν είναι ασφαλώς καθόλου εύκολο να συγκεντρώσει κανείς 12 διεθνούς φήμης αστέρες του κλασικού χορού για μία και μοναδική παράσταση, όπως αυτήν της 9ης Σεπτεμβρίου στο αρχαίο θέατρο της Επιδαύρου. Επίδαυρος όμως ήταν ακριβώς η μαγική λέξη ή ο άσος στο μανίκι της διοργανώτριας εταιρείας «Prime Art», που έτσι εξασφάλισε για την παράσταση «Χορού Εγκώμιον» ονόματα όπως αυτό της θρυλικής Κάρλα Φράτσι ή του «νέου Νουρέγεφ» Βλαντιμίρ Μαλακόφ. 
Η συγκέντρωση μεγάλων ονομάτων δεν ήταν η μοναδική επιδίωξη των διοργανωτών, που θέλησαν η παράσταση αυτή να φέρει κοντά τους ξένους καλλιτέχνες με το ελληνικό καλλιτεχνικό δυναμικό. Ετσι, εκτός από τη συμμετοχή του Δαμιανού Ζαρίφη που επιμελήθηκε όλη τη σκηνική διαμόρφωση του χώρου, ανατέθηκε στον Περικλή Κούκο η σύνθεση του έργου «Εμμέλεια», το οποίο θα χορέψει σε παγκόσμια πρώτη η Γιούλια Μακαλίνα, σε χορογραφία του Λούκα Βετζέτι και θα το ερμηνεύσει μουσικά επί σκηνής η διεθνούς φήμης Ελληνίδα σοπράνο Σόνια Θεοδωρίδου, με σεξτέτο Ελλήνων μουσικών. 
Το έργο είναι βασισμένο στη μορφή της Ηλέκτρας. Μουσικά είναι εμπνευσμένο από το αρχαίο δράμα, με συγκερασμό διαφορετικών ρυθμών και μελωδιών και βέβαια αναφέρεται στο χορό της αρχαίας τραγωδίας. Αλλωστε τα πάθη της ανθρώπινης ψυχής μετέφερε στο σχολιασμό του ο χορός μέσα από τη μεγαλόπρεπη και λιτή μορφή της Εμμέλειας. 
Εμπνευσμένα από την Ελλάδα είναι και τα περισσότερα από τα άλλα έργα που θα παρουσιαστούν. Τα: 
- «Απόλλων», σε χορογραφία Μπαλανσίν, μουσική Στραβίνσκι. Χορεύουν οι Ελένη Αλεξόπουλος και Νικολάι Χιούμπε, από το Νιου Γιορκ Σίτι Μπαλέ. 
- «Κοντσέρτο», σε χορογραφία ΜακΜίλαν, μουσική Σοστακόβιτς. Με τους Λίαν Μπέντζαμιν και Νάιτζελ Μπάρλεϊ από το Βασιλικό Μπαλέτο του Κόβεντ Γκάρντεν. 
- «Πα ντε Ντε» του Τσαϊκόφσκι, σε χορογραφία Μπαλανσίν. Με τους Παλόμα Χερέρα και Τζουζέπε Πικόνε από το Αμέρικαν Μπαλέ Θίατερ. 
- «Το φάσμα του Ρόδου», σε χορογραφία Φοκίν, μουσική Φον Βέμπερ. Με τους Γιούλια Μακαλίνα από το Κίροφ και Βλαντιμίρ Μαλακόφ από το Αμέρικαν Μπαλέ Θίατερ. 
- Οι χοροί της Ισιδώρας «Η προειδοποίηση της μοίρας», σε χορογραφία Μίλισεντ Χόντσον, Κένεθ Αρτσερ, μουσική Μπετόβεν, Γριγκ, Σούμπερτ. Η Κάρλα Φράτσι, το «ιερό τέρας του χορού», όπως την αποκάλεσαν κάποτε οι «Νιου Γιορκ Τάιμς», θα χορέψει αυτούς τους χορούς που είχε εμπνευστεί η Ισιδώρα Ντάνκαν από την αρχαιοελληνική θεματολογία. Στο πιάνο θα τη συνοδεύει ο Φραντσέσκο Σοντίνι. 
- «Αγών», σε χορογραφία Μπαλανσίν, μουσική Στραβίνσκι. Με τους Ελένη Αλεξόπουλος και Νικολάι Χιούμπε. 
- «Νάρκισσος», σε χορογραφία Γκολεϊζόφσκι, μουσική Τσερέπνιν. Με τον Βλαντιμίρ Μαλακόφ. 
- «Γκραν Πα Κλασίκ», σε χορογραφία Γκσόβσκι, μουσική Ομπέρ. Με τους Ορελί Ντιπόν και Νικολά Λε Ρις από το Μπαλέτο της Οπερας των Παρισίων. 
- «Ο θάνατος του κύκνου», σε χορογραφία Φοκίν, μουσική Σεν-Σανς. Με τη Γιούλια Μακαλίνα. 
- «Αρτεμις και Ακταίων», σε χορογραφία Βαγκάνοβα, μουσική Πούνι. Με τους Μαρία Χιμένεθ, από την Οπερα της Μασσαλίας και «Μαξιμιλιάνο Γκουέρα» από το μπαλέτο της Σκάλα του Μιλάνου. Τα εισιτήρια στοιχίζουν 25.000, 20.000, 10.000 και 5.000 δρχ. (φοιτητικό, άνω διάζωμα, περιορισμένος αριθμός). Προπωλούνται ήδη στο «Παλλάς» (Βουκουρεστίου 1) και στα εκδοτήρια του θεάτρου στην Επίδαυρο. Τηλεφωνικές κρατήσεις γίνονται στο 6391122. Οn line:
