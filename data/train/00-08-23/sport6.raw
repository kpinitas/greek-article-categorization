Στο στρογγυλό τραπέζι της (υπό την προεδρία του Κώστα Σημίτη) διϋπουργικής επιτροπής, θα τεθούν, το μεσημέρι, όλα τα ευαίσθητα σημεία της προετοιμασίας των Ολυμπιακών Αγώνων. Στην συνεδρίαση θα γίνει λεπτομερής καταγραφή της κατάστασης, ειδικά στο διάστημα των τελευταίων 100 ημερών, ώστε το επόμενο διήμερο να παρουσιασθεί και να κριθεί, από το κλιμάκιο της Συντονιστικής Επιτροπής της ΔΟΕ, η πορεία της οργάνωσης. Γι' αυτό τον λόγο, όπως συνηθίζεται το τελευταίο διάστημα, ο πρωθυπουργός είχε χθες συνάντηση με τη Γιάννα Αγγελοπούλου.
 Τα έργα (κυρίως, τα «ορφανά», αρμοδιότητας του Κώστα Λαλιώτη), τα Ολυμπιακά Χωριά (των αθλητών και δημοσιογράφων), η φιλοξενία, οι μεταφορές, η ασφάλεια, η επικοινωνία, η τεχνολογία και τα αθλήματα, είναι οι βασικοί τομείς, στους οποίους εστιάζεται το ενδιαφέρον, της διϋπουργικής επιτροπής.
 Ωστόσο, είναι προφανές ότι στην αντιπροσωπεία της ΔΟΕ, το μοναδικό βήμα προόδου, που μπορεί να παρουσιασθεί, αφορά την υπογραφή των μνημονίων συνεργασίας ανάμεσα στο «Αθήνα 2004» και στα διάφορα εμπλεκόμενα, με την υπόθεση, υπουργεία. Ενα τέτοιο (μνημόνιο) θα υπογράψουν το μεσημέρι, ο Κώστας Λαλιώτης (για λογαριασμό του ΥΠΕΧΩΔΕ) και η Γιάννα Αγγελοπούλου.
 Σε όλους τους άλλους τομείς, οι συσσωρευμένες καθυστερήσεις είναι διαπιστωμένες και δεν αποκρύπτονται, ακόμη κι από τη διπλωματικότητα του Ζακ Ρογκ. Το βέβαιο είναι ότι αυτές οι παραλείψεις θα επιβεβαιωθούν και στις μεταξύ του «Αθήνα 2004» και ΔΟΕ συναντήσεις, το επόμενο διήμερο, αλλά από λόγους σεβασμού κι ευπρέπειας προς τους διοργανωτές δεν πρόκειται να δημοσιοποιηθούν.
 Αλλωστε, η φράση του Ζακ Ρογκ, σε μια από τις πρώτες συναντήσεις των δύο πλευρών, σύμφωνα με την οποία «αυτά που λέμε εδώ μέσα, δεν είναι για να "βγαίνουν" προς τα έξω, κι αυτά που λέμε έξω δεν ακούγονται εδώ μέσα», περιγράφει πειστικά το κλίμα.
 Ως αιχμή του δόρατος, στα ελληνικά επιχειρήματα, αναμένεται να προβληθούν οι προχθεσινές ανακοινώσεις του Κ. Λαλιώτη, για τα «ορφανά» έργα, που εισήλθαν σε διαδικασία κατασκευής. Ομως και τα πέντε, δεν προβλέπεται να παραδοθούν προς χρήση, για τα test events, ώστε να διαπιστωθεί η καταλληλότητα των εγκαταστάσεων.
 Για τον λόγο αυτό η Φάνη Πετραλιά έκανε χθες την ακόλουθη δήλωση: «Η κυβέρνηση διά του κ.Λαλιώτη, ομολόγησε τις μεγάλες καθυστερήσεις στην κατασκευή των ολυμπιακών έργων, καθυστερήσεις που εδώ και χρόνια υποδεικνύουμε και καταγγέλλουμε. Ωστόσο, το πρόβλημα δεν είναι οι καθυστερήσεις, αφού πρώτον, το χρονικό περιθώριο περάτωσης των έργων, δύο μήνες πριν από τους Αγώνες, είναι ελάχιστο και μπορεί να ανατραπεί από οποιοδήποτε τυχαίο γεγονός και δεύτερον, με αυτό τον τρόπο, αποκλείεται ουσιαστικά η διεξαγωγή των test events, που έχουν προγραμματισθεί κι έχει δεσμευτεί η Ελλάδα για την πραγματοποίησή τους».
 Η βουλευτής της Νέας Δημοκρατίας εκφράζει τη βεβαιότητά της, πως γι' αυτούς τους λόγους, η κυβέρνηση απέφυγε να προγραμματίσει μια συνάντηση της Εθνικής Επιτροπής των Ολυμπιακών Αγώνων με τον Ζακ Ρογκ και καταλήγει στο συμπέρασμα: «Η κυβέρνηση, δυστυχώς, εξακολουθεί να αντιμετωπίζει το "2004", όχι ως εθνικό, αλλά ως κυβερνητικό εγχείρημα...»
