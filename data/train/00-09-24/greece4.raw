Δεν έχουν περάσει πολλές ημέρες αφότου το δημοτικό συμβούλιο Αθηναίων δέχτηκε την πρόταση του εργολάβου Μπάμπη Βωβού για οικοδόμηση του εναπομείναντος κομματιού του κτήματος Θων και οι μηχανικοί εργάζονται ήδη πυρετωδώς.
Με σχέδια και μελέτες στα χέρια προβαίνουν σε μετρήσεις, από το εκκλησάκι του Αγίου Νικολάου προς τη λεωφόρο Αλεξάνδρας. Οι πρόσφατες δηλώσεις του υπουργού ΠΕΧΩΔΕ, Κώστα Λαλιώτη, ότι εμμένει στην απόφασή του στις 7 Δεκεμβρίου 1999 και δεσμεύεται για την αξιοποίηση του χώρου ως λειτουργικού πρασίνου, κάθε άλλο παρά τους πτοεί.
Aπό την άλλη πλευρά, οι σύλλογοι των κατοίκων που έχουν αποδυθεί σε αγώνες για τη σωτηρία του κτήματος είναι εξαιρετικά ανήσυχοι και δυσπιστούν στις διαβεβαιώσεις του υπουργού. «Δεν πιστεύουμε πια δηλώσεις από επίσημα χείλη. Τα ίδια ακούγαμε και για το βόρειο κομμάτι του κτήματος, στο οποίο μέσα σε 14 μήνες υψώθηκε ένα πολυώροφο κτίριο», λέει η Μαίρη Μαυρή, απ' τα πιο δραστήρια μέλη της επιτροπής αγώνα.
Το κτήμα του Νικολάου Θων, συνολικής έκτασης 8 στρεμμάτων, περικλειόταν από τις λεωφόρους Αλεξάνδρας και Κηφισίας και τις οδούς Αιτωλίας και Θεοφάνους στην καρδιά των Αμπελοκήπων. Τη δεκαετία του 1880 κτίστηκε εκεί περίφημη έπαυλη, καθώς και το εκκλησάκι του Αγίου Νικολάου με σχέδια του Ερνέστου Τσίλερ. Αργότερα, το κτήμα κληροδοτήθηκε στο Ασυλο Ανιάτων, το Γηροκομείο και το νοσοκομείο Σωτηρία.
Η έπαυλη γκρεμίστηκε, κατασκευάστηκαν μονώροφα καταστήματα και το εσωτερικό μέρος στρώθηκε με τσιμέντο όπου μέχρι πρόσφατα λειτουργούσε υπαίθριο πάρκινγκ.
n Το βόρειο τμήμα του κτήματος, εμβαδού 4.336 τετραγωνικών μέτρων, αγοράστηκε επί χούντας από την εταιρεία International Palace Hotel προκειμένου να μετατραπεί σε μεγάλη ξενοδοχειακή μονάδα, κάτι που παρά τις τότε μεθοδεύσεις δεν τελεσφόρησε.
n Στις 23-7-1979, επί δημαρχίας Δημήτρη Μπέη, το δημοτικό συμβούλιο είχε χαρακτηρίσει ομόφωνα ολόκληρο το κτήμα Θων χώρο πρασίνου. «Η απόφαση όμως του 1979 δεν εγκρίθηκε από το ΥΠΕΧΩΔΕ και δεν εκδόθηκε ποτέ προεδρικό διάταγμα ώστε να κατοχυρωθεί ο χώρος ως κοινόχρηστος», τονίζει ο πολιτικός μηχανικός, Μιχάλης Ζωίδης, γραμματέας του Πολιτιστικού Συλλόγου Ανω Αμπελοκήπων.
n Στα μέσα της δεκαετίας του '90 η κατασκευαστική εταιρεία του Μπάμπη Βωβού αγοράζει τα 4 στρέμματα του βορείου τμήματος και καθώς πρόκειται για κανονικό οικοδομικό τετράγωνο, ξεκινά την ανέγερση πολυώροφου κτιρίου το 1998. Aρχίζουν τις πρώτες αντιδράσεις.
n Επειτα από διερεύνηση στο αρμόδιο πολεοδομικό γραφείο διαπιστώνονται σοβαρότατες ελλείψεις στην οικοδομική άδεια που την καθιστούν «κακώς εκδοθείσα» και ανακλητέα. Οι αρμόδιες υπηρεσίες, όμως, κωφεύουν στις εκκλήσεις των κατοίκων και το κτίριο ολοκληρώνεται σε χρόνο ρεκόρ. Σήμερα στεγάζονται εκεί το «Αθήνα 2004» και μεγάλο σουπερ-μάρκετ.
n Οι προσπάθειες των φορέων της περιοχής επικεντρώνονται στη σωτηρία του υπόλοιπου μέρους του κτήματος. Ζητούν να μετατραπεί σε πράσινο και συγκεντρώνουν σε μικρό χρονικό διάστημα 10.000 υπογραφές. Το ΥΠΕΧΩΔΕ με προσωπική εντολή του Κώστα Λαλιώτη εκπονεί τις αναγκαίες μελέτες ώστε τα εναπομείναντα 3.850 τ.μ. που αποτελούν, σύμφωνα με το υπουργείο, «πολεοδομικά κρίσιμο σημείο αναφοράς για την πόλη της Αθήνας και για χιλιάδες κατοίκους της περιοχής των Αμπελοκήπων», να μετατραπούν σε χώρο πρασίνου.
n Το Μάιο του 1999 εκδίδεται από το ΥΠΕΧΩΔΕ αναστολή χορήγησης οικοδομικών αδειών για το συγκεκριμένο χώρο που, έπειτα από ανανέωση, ισχύει μέχρι τις 7 Ιουλίου 2001.
n Η αντίστροφη μέτρηση αρχίζει τον Ιούλιο του 2000, όταν σε κοινή σύσκεψη υπουργείου, δήμου και κατοίκων ο γ.γ. του ΥΠΕΧΩΔΕ Μπεριάτος δηλώνει ότι το «υπουργείο αδυνατεί να συμβάλει οικονομικά στις αναγκαίες απαλλοτριώσεις».
Εν τω μεταξύ, ο επιχειρηματίας Μπάμπης Βωβός αγοράζει το 75% του χώρου και προτείνει στο δήμο σχέδιο οικοδόμησης, με ανάδειξη της εκκλησίας του Αγίου Νικολάου και γκρέμισμα της πολυκατοικίας επί της λεωφόρου Κηφισίας 5, που καθώς πρόκειται για κτίσμα τουλάχιστον 40 ετών, θα αποτελεί «παραφωνία» ανάμεσα στα δύο σύγχρονα κτίρια.
Στις 14 Σεπτεμβρίου το δ.σ. κάνει δεκτή την πρόταση Βωβού, με 17 ψήφους υπέρ και 11 κατά. Θετικά ψήφισε μόνον η συμπολίτευση, με εξαίρεση τη δημοτική σύμβουλο κ. Κατριβάνου.
Οι ιδιοκτήτες των διαμερισμάτων της πολυκατοικίας, που λειτουργούν όλα ως επαγγελματική στέγη, έχουν θορυβηθεί. «Δεν έχουμε αντίρρηση να γκρεμιστεί το ακίνητο για να γίνει πράσινο όχι όμως για να παραδοθεί στους εργολάβους», μας είπε ο ασφαλιστής Σταύρος Διακουμάτος.
«ΤΟ υπΟυργειΟ ΠΕΧΩΔΕ θα προχωρήσει σε κάθε περίπτωση στον χαρακτηρισμό και τη δέσμευση του ακινήτου Θων ως κοινόχρηστου και χώρου πρασίνου, ενώ παράλληλα θα κινήσει τη διαδικασία για την απαλλοτρίωσή του», δήλωσε κατηγορηματικά στην «Κ.Ε.» ο Κώστας Λαλιώτης. Ο υπουργός επικρίνει το δήμαρχο Αθηναίων, κάνοντας λόγο για «ηθική πρόκληση για τον δήμαρχο και τους 17 συμβούλους της παράταξής τους, οι οποίοι ψήφισαν τον αποχαρακτηρισμό ανατρέποντας προηγούμενη ομόφωνη απόφαση του δημοτικού συμβουλίου».
