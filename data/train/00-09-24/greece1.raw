Οταν στις 2 Αυγούστου του 2000 δόθηκαν στη δημοσιότητα οι πίνακες με τις πολύ καλές βαθμολογίες των μαθητών της Γ' λυκείου, όλοι κατάλαβαν ότι ο συνωστισμός των αριστούχων μαθητών θα είχε ως αποτέλεσμα των αποκλεισμό των περισσοτέρων από τις σχολές υψηλής ζήτησης.
Κάποιοι ερμηνεύοντας το φαινόμενο αυτό, τότε, μίλησαν για υψηλό επίπεδο των μαθητών και κάποιοι άλλοι για εύκολα ισοπεδωτικά θέματα που είχαν ως αποτέλεo
σμα μαθητές μέτριοι να γράψουν από πολύ καλά έως άριστα χωρίς να υπάρχει κλιμακούμενη διασπορά βαθμών.
Οι προβλέψεις περί αποκλεισμού υποψηφίων από τις καλές σχολές δικαιώθηκαν και με το παραπάνω. Δεν ήταν, όμως, μονο τα εύκολα θεμάτα η αιτία του αποκλεισμού των αριστούχων. Τα πράγματα μπερδεύτηκαν ακόμη περισσότερο εξαιτίας μιας ρύθμισης που ίσχυε την εποχή κατά την οποία οι μαθητές συμπλήρωναν τα μηχανογραφικά τους δελτία ιεραρχώντας τις σχολές επιλογής τους, χωρίς να γνωρίζουν ότι αυτή επρόκειτο να αρθεί. Η ρύθμιση (του Γ. Αρσένη) έλεγε ότι όποιος επιθυμεί να δώσει πάλι εξετάσεις για να βελτιώσει τη βαθμολογία του, δεν έχει το δικαίωμα να εγγραφεί στη σχολή του ΑΕΙ ή του ΤΕΙ που πέτυχε.
Ετσι, όσοι υποψήφιοι ενδιαφέρονταν μόνο για συγκεκριμένες σχολές και δεν δήλωσαν περισσότερες επιλογές στα μηχανογραφικά τους (είχαν δικαίωμα να δηλώσουν μέχρι και όλες τις σχολές δύο πεδίων) έμειναν ακόμη και έξω από όλα τα πανεπιστημιακά τμήματα.
Τα φετινά αποτελέσματα των εξετάσεων ανέδειξαν πράγματι μια στρατιά αριστούχων μαθητών σε σχεδόν απόλυτη αντίθεση με τους περσινούς και παλαιότερους απόφοιτους, οι οποίοι είχαν υψηλές βαθμολογίες σε πολύ μικρό ποσοστό. 
Οι «νέας γενιάς» υποψήφιοι που μπήκαν στο πανεπιστήμιο διαγωνίστηκαν σε 14 μαθήματα, οι περσινοί και των παλαιότερων ετών σε 4. Αυτό λοιπόν που θα περίμενε κανείς είναι οι φετινοί υποψήφιοι που είχαν πολλαπλάσιο όγκο εξεταστέας ύλης και μακρά εξεταστική περίοδο, να έχουν χειρότερες επιδόσεις από τους περσινούς ή τους παλαιότερους. Συνέβη όμως ακριβώς το αντίθετο.
Αν ανατρέξει κανείς στα βαθμολογικά στοιχεία των γενικών εξετάσεων των τελευταίων ετών, θα διαπιστώσει ότι οι μαθητές με υψηλούς βαθμούς αποτελούσαν πάντα μειοψηφία και σχεδόν ποτέ δεν ξεπερνούσαν τον τριψήφιο αριθμό. Εξαίρεση ήταν:
nΤο μάθημα των λατινικών. Σε αυτό κατά παράδοση οι υποψήφιοι της τρίτης δέσμης έγραφαν καλά γεγονός που αποδιδόταν στη μικρή έκταση της ύλης και στο ότι αυτή στηριζόταν αποκλειστικά σε διδαγμένο κείμενο. Στα λατινικά, η χρυσή χρονιά των υποψηφίων ήταν το 1994 με 10.232 (ποσοστό 44,53%) υποψηφίους να έχουν γράψει από 18,5 μέχρι 20. Η χειρότερη χρονιά ήταν η περσινή όπου στα λατινικά έγραψαν πάνω από 18,5, 5.591 μαθητές (ποσοστό 29,73%.)
nΤο μάθημα της Ιστορίας. Σε αυτό, παρατηρούμε τα υψηλότερα ποσοστά επιτυχίας των μαθητών το 1995. Πάνω από 18,5 έγραψαν 9.626 μαθητές (ποσοστό 37,65%.) Τα μεγαλύτερα ποσοστά αποτυχίας σε αυτό το μάθημα καταγράφονται το 1997 όπου 1.101 υποψήφιοι (ποσοστό 4,63%) γράφουν πάνω από 18,5 και πέρσι όπου στην ίδια βαθμολογική κλίμακα είχαμε 1.476 υποψηφίους (ποσοστό 7,30%).
Τη μεγαλύτερη ζημιά έκαναν κατά παράδοση στους υποψηφίους το μάθημα της έκθεσης και ακολουθεί η φυσική και τα μαθηματικά. Εδώ, παρατηρώντας τις βαθμολογίες των τελευταίων χρόνων, διαπιστώνουμε ότι τα ποσοστό επιτυχίας είναι ασφυκτικά περιορισμένα. 
nΣτην έκθεση, το 1996, 41 υποψήφιοι της πρώτης δέσμης πήραν πάνω από 18,8. Ποσοστό 0,16%. Σχεδόν τα ίδια ποσοστά (0,17%) σημειώνονται και το 1997 και το 1998. Πέρσι, το 0,23% των υποψηφίων της πρώτης δέσμης έγραψε στο μάθημα της έκθεσης πάνω από 18,5. Η εικόνα είναι καλύτερη στους υποψηφίους της δεύτερης δέσμης, χωρίς όμως να φτάσει τα φετινά υψηλά βαθμολογικά επίπεδα.
nΣτο μάθημα της φυσικής η κακή χρονιά των υποψηφίων ήταν το 1993, όταν πάνω από 18,5 έγραψε το 0,6% των υποψηφίων της δεύτερης δέσμης. Το ποσοστό αυτό αναλογεί σε 6 μαθητές. Πέρσι το 2,43 % των υποψηφίων πέτυχε την ίδια βαθμολογία, δηλαδή 185 μαθητές.
nΣτα μαθηματικά, τα ποσοστά των αριστούχων μαθητών δεν ξεπερνούν το 3,57% στην A δέσμη και το 4,72% των υποψηφίων στην τέταρτη. Οι χειρότερες επιδόσεις των υποψηφίων στα μαθηματικά σημειώθηκαν το 1997 με 88 μαθητές να έχουν γράψει πάνω από 18,5. Ποσοστό δηλαδή 0,26%. 
Η περίοδος των αποτελεσμάτων των εξετάσεων είναι η χαρά του κάθε επαγγελματία κατήγορου. Οταν οι βάσεις είναι ψηλά, λέμε: «Σφαγή. Ούτε με 19,5 δεν μπαίνεις στο πανεπιστήμιο». Οταν οι βάσεις είναι χαμηλά, λέμε πάλι: «Σφαγή. Το σύστημα οδηγεί τους μαθητές στην αποτυχία». Φέτος, από τον Ιούνιο μέχρι το Σεπτέμβριο, ακούστηκαν και τα δύο... 
Κάθε εξεταστικό σύστημα είναι ένας συμβιβασμός ανάμεσα στα παραδοσιακά διλήμματα: Εύκολα ή δύσκολα θέματα, προφορικός βαθμός ή γραπτές εξετάσεις, ανοιχτός ή κλειστός αριθμός εισαχθέντων. Οποια κι αν είναι η επιλογή, ο καθένας μπορεί να καταγγέλλει ανέξοδα τις στρεβλώσεις και τις αδικίες, που το σύστημα κουβαλά, ιδίως όταν υπόκειται σε συνεχείς τροποποιήσεις. Ομως συχνά, πίσω από αυτά τα παράδοξα και τους αφορισμούς κρύβεται απλώς η αδυναμία κάθε συστήματος να συγκεράσει τα ασυμβίβαστα.
 «Με 19,5 οι αριστούχοι έξω... Mε 10 οι μέτριοι μέσα»: Στις σχολές υψηλής ζήτησης απαιτούνται μεγάλοι βαθμοί γιατί τις προτιμούν οι αριστούχοι, στις σχολές χαμηλής ζήτησης χαμηλοί βαθμοί επειδή τις προτιμούν οι μέτριοι. Καλώς ή κακώς, οι μαθητές αξιολογούν διαφορετικά το μέλλον τους σε ένα υποβαθμισμένο ΤΕΙ και διαφορετικά στην Ιατρική.
Ωστόσο, δεν είναι ακριβές το ότι οι αριστούχοι έμειναν έξω από τα πανεπιστήμια. Σε πολλές περιπτώσεις, αυτοί οι μαθητές απέτυχαν στην πρώτη τους επιλογή, πέτυχαν όμως σε μια από τις επόμενες επιλογές τους.
 «Αλλού δήλωσαν, αλλού βρέθηκαν να σπουδάζουν»: Η περίφημη «λοταρία των μηχανογραφικών» δεν συμβαίνει ερήμην των υποψηφίων. Απλώς, επειδή γνωρίζουν ότι ίσως να μην περάσουν στην πρώτη τους επιλογή, επιλέγουν όσο το δυνατόν περισσότερες σχολές. Η αντίθετη λύση, θα καταδίκαζε όσους δεν πετυχαίνουν στην πρώτη τους επιλογή, να μην περνούν πουθενά! 
  «Σχολές υψηλής ζήτησης» και ανεργία: Στη χώρα μας, οι σχολές υψηλής ζήτησης, παρά τον κλειστό αριθμό, τροφοδοτούν την αγορά εργασίας με αριθμούς πτυχιούχων που η ζήτηση αδυνατεί να απορροφήσει.
 «Ο κλειστός αριθμός αποκλείει τα παιδιά από τη μόρφωση»: Ο Γ. Αρσένης είχε υποσχεθεί μια θέση σε κάθε υποψήφιο, αλλά στις σχολές μεγάλης ζήτησης έγινε και πάλι «σφαγή». Ομως, «κλειστός αριθμός» υπάρχει ακόμη και στις χώρες με τα πλέον «ανοιχτά» συστήματα. Ακόμη και το γαλλικό σύστημα, το οποίο εισηγούνται πολλοί και στη χώρα μας, προβλέπει: Κλειστό αριθμό για τις εκλεκτικές σχολές και ανοιχτό για τις υπόλοιπες όπου όμως στο πρώτο έτος φοίτησης γίνεται φιλτράρισμα που και πάλι ισοδυναμεί με «σφαγή». 
  «Προφορικός βαθμός ή γραπτές εξετάσεις»: Οσο πιο εξωτερικές είναι οι εξετάσεις τόσο η αξιοπιστία μεγαλώνει, μεγαλώνει όμως και η πίεση, ενώ ο εκπαιδευτικός τίθεται στο περιθώριο.
Οσο πιο εσωτερικές είναι οι εξετάσεις (εντός του σχολείου, με τον προφορικό βαθμό να παίζει μεγάλο ρόλο), η πίεση μειώνεται, όμως μειώνεται εξίσου η αξιοπιστία, καθώς το σύστημα καθίσταται διαβλητό. 
 «Πανεύκολα θέματα»: Οι εξετάσεις αυτές αφορούσαν δύο ανεπίσημες κατηγορίες: όσους ήθελαν απλώς να πάρουν απολυτήριο και όσους ήθελαν να μπουν στα πανεπιστήμια. Τα θέματα, υπό την πίεση όσων μιλούσαν για σύστημα που οδηγεί στη σχολική αποτυχία, ήταν προσιτά ώστε να μειωθούν οι βαθμοί κάτω από τη βάση. Αποτέλεσμα: οι καλοί αρίστευσαν μέχρι υπερβολής, καθιστώντας πολύ δύσκολη την επιλογή μεταξύ τους.
 «Δεύτερη ευκαιρία»: Με τις νέες ρυθμίσεις οι μαθητές ανακτούν το δικαίωμά τους στη δεύτερη ευκαιρία σε περίπτωση αποτυχίας. Ακόμα όμως και αυτό το καθ' όλα δικαιολογημένο αίτημα οδηγεί σε στρεβλώσεις: Τι θα συμβεί όταν οι αποτυχόντες-αριστούχοι κατοχυρώσουν την περσινή βαθμολογία και δώσουν εξετάσεις στα μάθηματα που δεν πήγαν καλά; Οι βαθμολογίες τους θα βελτιωθούν ακόμα περισσότερο, φτάνοντας πλέον το... απόλυτο 20, με θύματα τους νέους υποψηφίους, για τους οποίους τέτοιες βαθμολογίες με την πρώτη είναι αδύνατες.            
