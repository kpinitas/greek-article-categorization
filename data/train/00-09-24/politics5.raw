«Οι εκκλησίες δεν είναι εκλογικά κέντρα. Θα πάμε και στα σπίτια να μαζέψουμε υπογραφές». 
Ο μητροπολίτης Περιστερίου Χρυσόστομος είναι από εκείνους που δεν ξεκίνησε ακόμη τη συστηματική συλλογή των υπογραφών με αίτημα το περίφημο δημοψήφισμα που επιθυμεί η Ιερά Σύνοδος για το θέμα των ταυτοτήτων. 
Αν και από την αρχή ο Χρυσόστομος τάχθηκε υπέρ της συλλογής υπογραφών συμμετέχοντας στο «δημοψήφισμα» της Εκκλησίας, τώρα αισθάνεται πως είναι λάθος η μετατροπή των οίκων του Θεού σε κέντρα ψηφοθηρίας. Aλλωστε το εγχείρημα που ανέλαβαν οι μητροπολίτες έχει μια σειρά από προβλήματα. 
 Το πρώτο έχει να κάνει με την συμμετοχή. Σύμφωνα με την απόφαση της επιτροπής για τις ταυτότητες που έχει ορίσει η Ιερά Σύνοδος, δικαίωμα «ψήφου» έχουν όλοι όσοι έχουν ταυτότητα. Ανάμεσά τους δηλαδή και νέοι 15 και 16 χρόνων. 
Ωστόσο ένας από τους ανθρώπους που βοήθησαν την επιτροπή των μητροπολιτών, ο συνταγματολόγος Ανδρέας Δημητρόπουλος, υποστηρίζει ότι στη διαδικασία πρέπει να συμμετάσχουν όσοι είναι πάνω από 18 χρόνων. 
Πρέπει δηλαδή να έχουν το δικαίωμα του εκλέγειν. Πρόκειται στην ουσία για ένα θέμα που ώς ένα βαθμό δημιουργεί θέμα εγκυρότητας της διαδικασίας. 
 Ωστόσο τα προβλήματα δεν σταματούν εκεί. Η οργάνωση στις περισσότερες μητροπόλεις είναι ελλιπής, και για το λόγο αυτό αποφασίστηκε να συνεδριάσει το συντομότερο δυνατό η επιτροπή των αρχιερέων. 
Στόχος είναι, πρώτα απ' όλα, να κάνουν μια πρώτη εκτίμηση για τα «ψηφοδέλτια» που έχουν υπογραφεί και στη συνέχεια να μελετήσουν τις κινήσεις που πρέπει να κάνουν για να στεφθεί με επιτυχία η προσπάθεια. 
Ενας από τους λόγους σύγκλισης της επιτροπής είναι να δοθούν συμβουλές «στους αρχιερείς που έχουν μείνει πίσω» ώστε να προχωρήσουν με επιτυχία τη διαδικασία. Τα 10.000.000 «ψηφοδέλτια» δεν πρέπει να πάνε χαμένα.
Η πρώτη εικόνα για τις υπογραφές που έχουν συγκεντρωθεί αλλού είναι απογοητευτική και αλλού προκαλεί ευφορία στους αρχιερείς. Τουλάχιστον το συμπέρασμα αυτό βγαίνει από όσα λένε οι ίδιοι ή οι συνεργάτες τους.
w«Ευτυχέστεροι» όλων οι μητροπολίτες Πειραιώς Καλλίνικος και Αλεξανδρουπόλεως Aνθιμος. 
Σύμφωνα με συνεργάτες του πρώτου το «δημοψήφισμα» πάει πολύ καλά και μέχρι την σύγκλιση της Ιεραρχίας στις 10 Οκτωβρίου, στόχος είναι να έχουν συμπληρωθεί 100.000 «ψηφοδέλτια». 
Και δεν είναι τυχαίο ότι εκτός των κατοίκων του Πειραιά τα έντυπα της Συνόδου καλούνται να υπογράψουν, εφόσον το επιθυμούν, και οι κάτοικοι των Δωδεκανήσων αλλά και της Κρήτης που περνούν από το λιμάνι. 
Εδώ όμως δημιουργείται ένα πρόβλημα: Τα Δωδεκάνησα και η Κρήτη υπάγονται στο Οικουμενικό Πατριαρχείο και εύκολα μπορεί κάποιος για το λόγο αυτό να κατηγορήσει την Εκκλησία για εισπήδηση. Μια κατηγορία εκκλησιαστικού περιεχομένου, που σημαίνει ότι μια Εκκλησία αναμειγνύεται στα εσωτερικά μιας άλλης. 
Από την πλευρά του ο μητροπολίτης Αλεξανδρουπόλεως Aνθιμος μιλώντας στην «K.E.» υποστήριξε ότι την περασμένη Τετάρτη ζήτησε επιπλέον 20.000 δελτία από τα 30.000 που πήρε από την Ιερά Σύνοδο. Σύμφωνα με τον Aνθιμο η προσέλευση στους ναούς όπου έχουν στηθεί τα τραπεζάκια και συμπληρώνονται τα «ψηφοδέλτια» είναι μεγάλη. 
wΕνα μεγάλο ερωτηματικό αποτελεί η εξέλιξη του «δημοψηφίσματος» για την Αρχιεπισκοπή. Από τη μια υπάρχει ικανοποίηση για την προσέλευση των πιστών και από την άλλη κανείς δεν μιλάει με συγκεκριμένους αριθμούς. 
Ενας από τους ανασταλτικούς παράγοντες που δημιούργησαν βαρύ κλίμα είναι η άφιξη του Τιμίου Ξύλου και η σύνδεσή του από τον αρχιεπίσκοπο Χριστόδουλο με τη διαδικασία των υπογραφών. 
wΕκεί που η διαδικασία έχει βαλτώσει είναι στην Κόρινθο, όπου είναι άγνωστο αν θα ξεκινήσει κιόλας, στην Κοζάνη, που θα ξεκινήσει στις αρχές Οκτωβρίου αλλά και σε άλλες περιοχές, όπου οι μητροπολίτες επικαλούνται λόγους κακής οργάνωσης. 
wΣτη Ζάκυνθο έχουν μοιραστεί στους ναούς 11.000 «ψηφοδέλτια», στα Ιωάννινα 50.000. Ωστόσο και στη μία και στην άλλη περίπτωση είναι αμφίβολο αν θα συμπληρωθούν χιλιάδες έντυπα. Ενδεικτικό είναι ότι ο μητροπολίτης Ζακύνθου δεν γνώριζε αν υπάρχει μικρή ή μεγάλη προσέλευση ενώ στα Ιωάννινα μέχρι τα μέσα της εβδομάδας είχαν «ψηφίσει» λιγότεροι από 2.000 πιστοί. 
wΣτην Κεφαλλονιά, μια μητρόπολη όπου έφτασαν 10.000 «ψηφοδέλτια», σύμφωνα με τον μητροπολίτη Σπυρίδωνα είχαν συμπληρωθεί τα περισσότερα, και για το λόγο αυτό ο ίδιος δήλωνε ότι ήταν έτοιμος να ζητήσει και άλλα. 
H ΞAΦNIKH και υψηλών τόνων παρέμβαση του πρωθυπουργού στο θέμα του «δημοψηφίσματος» της Eκκλησίας προκάλεσε πολλά ερωτήματα.
Ο Κώστας Σημίτης δημοσιοποιώντας την ομιλία του στη συνεδρίαση του Ε.Γ. την Tετάρτη για το επίμαχο ζήτημα (αντιδημοκρατικό, μεροληπτικό, αφερέγγυο χαρακτήρισε το δημοψήφισμα) επέλεξε την κλιμάκωση της αναμέτρησης με την Iεραρχία.
Στο ερώτημα «γιατί το έκανε τώρα» οι γνώμες διχάζονται: 
n Μια ομάδα κυβερνητικών στελεχών υποθέτουν ότι η «στροφή» Σημίτη πρέπει να αποδοθεί στην κακή για την κυβέρνηση συγκυρία. Ο πρωθυπουργός, λένε, θέλησε να μετατοπίσει το κέντρο βάρους της δημόσιας συζήτησης από τη διαπλοκή και τις κόντρες μεταξύ παραγόντων του κινήματος στην αντιπαράθεση με την Eκκλησία.
Στο πεδίο αυτό, εκτιμούν, έχει τη δυνατότητα η κυβέρνηση να διευρύνει το μέτωπό της κατά του «σκοταδισμού» με τη συνεπικουρία και άλλων κομμάτων και ταυτοχρόνως μπορεί να πυροδοτήσει το κλίμα στο εσωτερικό της Ν.Δ., αφού για το ζήτημα αυτό υπάρχουν πολλές και διιστάμενες απόψεις στη Ρηγίλλης.
n Ομως αρμόδια κυβερνητικά στελέχη σημείωναν στην «Κ.Ε.» ότι αυτή η ερμηνεία δεν έχει σχέση με τις πραγματικές προθέσεις του πρωθυπουργού. Υπογραμμίζουν ότι έχει αποφασιστεί εδώ και πολύ καιρό ο πρωθυπουργός και ο υπουργός Τύπου Δ. Ρέππας να απαντούν στις προκλήσεις της Iεραρχίας και στις δηλώσεις του αρχιεπισκόπου για να μην αναφύονται επιφυλάξεις σχετικά με την αποφαστική στάση της κυβέρνησης γύρω από το ζήτημα των ταυτοτήτων.
«Πρέπει να μιλάμε στο πιο επίσημο επίπεδο, με φειδώ βεβαίως, προκειμένου να στέλνουμε σαφές μήνυμα στην ηγεσία της Eκκλησίας για τις στοχεύσεις μας».
Ενας πρόσθετος λόγος που επιβάλλει στην κυβέρνηση την ανάγκη της συνεχούς διατύπωσης των θέσεών της είναι και «η αποθάρρυνση των αυτόκλητων μεσολαβητών». Πρωτοκλασάτος υπουργός μάς έλεγε ότι «υπάρχουν πολλοί που θέλουν να το παίξουν γεφυροποιοί για να πουλήσουν εκδούλευση στον πρωθυπουργό και να διατηρήσουν καλές σχέσεις με την Eκκλησία και με το ακροατήριό της».
Από τα επικοινωνιακά τερτίπια μένει έξω συνειδητά ο υπουργός Παιδείας Πέτρος Ευθυμίου, γιατί «πρέπει να αφήσουμε ανοιχτή τη δυνατότητα επικοινωνίας μέσω ενός θεσμικού διαύλου». Ο κ. Ευθυμίου εκ της θέσεώς του είναι ο μοναδικός υπουργός της κυβέρνησης που έχει κάποιες ημιεπίσημες επαφές με κύκλους της Iεραρχίας. Και για να βολιδοσκοπεί τις διαθέσεις των μητροπολιτών και για να αντιμετωπίζονται από κοινού ορισμένα πρακτικά ζητήματα.
Αλλωστε έκδηλη είναι η ανησυχία του αρχιεπισκόπου και της ομάδας που τον περιβάλλει σ' ό,τι αφορά τη διανομή των πόρων του τρίτου Kοινοτικού Πλαισίου Στήριξης. Ο προκαθήμενος φοβάται μήπως η πολιτεία λειτουργήσει εκδικητικά και δεν δώσει στην Eκκλησία όσα διεκδικεί. Tέλος ο αριθμός των υπογραφών που θα συγκεντρώσει η Eκκλησία δεν απασχολεί την κυβέρνηση: «Δεν μας ενδιαφέρουν οι υπογραφές, δεν μας αφορά ο αριθμός γιατί είναι άνευ πρακτικής αξίας» είπε στην «Κ.Ε.» ο υπουργός Τύπου Δ. Ρέππας.
