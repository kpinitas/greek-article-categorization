 «Και τώρα, νίκη στο Αμβούργο»! Το σύνθημα έριξαν οι ποδοσφαιριστές του Παναθηναϊκού, μόλις άρχισαν να ξεπερνούν το σοκ από την απρόσμενη ήττα στο στάδιο «Ντέλε Αλπι» του Τορίνο από τη «Μεγάλη Κυρία» του ιταλικού ποδοσφαίρου. Ούτως ή άλλως, μετά τα αποτελέσματα των δύο πρώτων αγωνιστικών, φαίνεται καθαρά ότι στο παιχνίδι της ερχόμενης Τετάρτης στο «Φολκπαρκστάντιον» θα παιχθεί κατ' αρχήν η τρίτη θέση στον 5ο Ομιλο. Οντας στην ίδια (βαθμολογική)... μοίρα Αμβούργο-Παναθηναϊκός (από 1 βαθμό), όπως άλλωστε Λα Κορούνια-Γιουβέντους (αμφότερες έχουν 4 βαθμούς), εξυπακούεται ότι η επόμενη (τρίτη) πράξη θα είναι ιδιαιτέρως κρίσιμη για την κατάταξη.
 Ο Πάολο Σόουζα, μολονότι δεν έπαιξε προχθές, ήταν ο μόνος που έκανε δηλώσεις στην επιστροφή της πράσινης αποστολής και ο πρώτος που έδειξε το νέο στόχο. «Είναι άδικο το 2-1. Παίξαμε καλά και θα μπορούσαμε να πάρουμε την ισοπαλία. Τώρα χρειαζόμαστε νίκη πάση θυσία στο Αμβούργο, αν θέλουμε να ελπίζουμε στην πρόκριση», τόνισε, ενώ κατόπιν, αναφερόμενος και στον εαυτό του, υποσχέθηκε ότι θα δώσει το «παρών» στο καθοριστικής σημασίας ματς.
 «Θα είμαι έτοιμος να βοηθήσω την ομάδα μου».
 Στο ίδιο μήκος κύματος, ο Γιώργος Καραγκούνης έλεγε μέσα στο αεροπλάνο: «Θα πάμε να κερδίσουμε στο Αμβούργο. Δεν έχουμε άλλη επιλογή». Λίγο πιο πέρα στο απέναντι κάθισμα, ο Γιάννης Γκούμας σχολίαζε πικρόχολα το αποτέλεσμα και το δικό του γκολ, που δεν στάθηκε αρκετό: «Αν είχα στοιχηματίσει ότι θα σκόραρα, τώρα θα τα είχα οικονομήσει».
 Γενικά, κυρίαρχο θέμα στις συζητήσεις των πρασίνων ήταν η εύνοια της τύχης της Γιουβέντους, ο μεγάλος... Ρομπέρτο Μπέτεγκα που εμφανίστηκε έξω από τα αποδυτήρια του ΠΑΟ για να δώσει συγχαρητήρια και να ζητήσει μία φανέλα ως σουβενίρ, το βουβό... κλάμα όλων που δεν μπορούσαν να συνειδητοποιήσουν πώς ήρθε το καταδικαστικό γκολ του Τρεζεγκέ, έξι λεπτά πριν από το τέλος, από μία στατική φάση (κόρνερ).
 Τελικά, όπως αποδείχτηκε, η καλή εμφάνιση εναντίον της Γιουβέντους, ήταν αρκετή για να αναστρέψει το κλίμα. Ο κόσμος, ο ίδιος που έβριζε τον Αναστασιάδη για τις αλλαγές του στο παιχνίδι με τη Λα Κορούνια, χθες τα ξημερώματα στο Ελληνικό τον αποθέωσε. «Αφού είσαι... βαζέλα, γιατί σε λένε... παόκι», του φώναξε στη γλώσσα της εξέδρας ένας πιτσιρικάς, που ήταν παρών στο «Ντέλε Αλπι». «Ολοι Παναθηναϊκοί είμαστε», απάντησε χαμογελώντας ο προπονητής, εμφανώς συγκινημένος.
Από εδώ και πέρα, αν γίνουν πράξη τα λεγόμενά του μετά τη λήξη του αγώνα («το παιχνίδι αυτό θα βοηθήσει να βρούμε στη συνέχεια τον εαυτό μας»), αρχής γενομένης από το Αμβούργο την ερχόμενη Τετάρτη, ο Παναθηναϊκός μπορεί να κοιτάξει με μεγαλύτερη αισιοδοξία το μέλλον. Βασική προϋπόθεση φυσικά είναι να κλείσουν το συντομότερο τα μέτωπα που έχουν ανοίξει (Βλάοβιτς, πριμ). Οι διαβουλεύσεις για τα πριμ συνεχίστηκαν και η χρυσή τομή δεν φαίνεται να βρίσκεται μακριά. 
 Πέντε δισ. κοστολογεί τον Ελληνα... Καντονά, Νίκο Λυμπερόπουλο, η Μάντσεστερ Γιουνάιτεντ, σύμφωνα με τον αγγλικό δικτυακό τόπο στο «Ιντερνέτ», «onefootball». Ο Μάρτιν Φέργκιουσον, αδελφός του τεχνικού των «Μπέμπηδων», βρέθηκε το Σάββατο στη Λεωφόρο και παρακολούθησε τον Ελληνα επιθετικό. Πάντα κατά την ίδια πηγή, «για τον 25χρονο ποδοσφαιριστή ενδιαφέρθηκε το καλοκαίρι και η Ιντερ, οι άνθρωποι της οποίας επεδίωξαν ανταλλαγή του με τον Πάολο Σόουζα». Την είδηση της κουβέντας (περί ανταλλαγής Σόουζα-Λυμπερόπουλου) που είχε γίνει τότε, είχε γράψει κατ' αποκλειστικότητα η «Ε» και είχε διαψεύσει ο επίσημος Παναθηναϊκός.
 Ο Nίκος Λυμπερόπουλος δεν ανακάλεσε την παραίτησή του από αρχηγός, έτσι τη θέση του πήρε ο πρώτος επιλαχών στις εκλογές των ποδοσφαιριστών Γιάννης Γκούμας. Aνεξάρτητα από την απόφαση του Λυμπερόπουλου, η υπόθεση των πριμ συζητήθηκε ξανά χθες ανάμεσα σε Bαζέχα, Nικοπολίδη από τη μια μεριά και Φιλιππίδη από την άλλη και όπως φαίνεται η λύση είναι κοντά.
 «Tο αποτέλεσμα αδικεί τον ΠAΟ, που πραγματοποίησε πάρα πολύ καλή εμφάνιση. Kαι ισοπαλία αν έφερνε, πάλι αδικημένος θα ήταν», δήλωσε ο Δημήτρης Σαραβάκος που ήταν στις εξέδρες του «Nτέλε Aλπι».
