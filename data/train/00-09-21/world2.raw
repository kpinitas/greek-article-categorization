 Τη μακροχρόνια ανάμιξή της στη Χιλή, τη συνεργασία της με τους πραξικοπηματίες
που ανέτρεψαν τον Σαλβαδόρ Αλιέντε, τη στήριξη της προπαγάνδας υπέρ της χούντας Πινοσέτ και τη συνεργασία της με δολοφόνους και απαγωγείς παραδέχθηκε χθες η αμερικανική CIA, ισχυριζόμενη όμως ότι δεν παραβίασε τους κανόνες που ίσχυαν την εποχή εκείνη, έστω και αν παρόμοιες πρακτικές θεωρούνται σήμερα παράνομες.
 Η CIA υποχρεώθηκε από το αμερικανικό Κογκρέσο να δώσει στη δημοσιότητα έκθεση για το ρόλο της στη Χιλή. Στην έκθεση αυτή παραδέχεται ότι γνώριζε για το πραξικόπημα, που ανέτρεψε τον Αλιέντε, τρία χρόνια πριν από την εκδήλωσή του, αρνείται όμως ότι συμμετείχε σε αυτό ενεργά. Ισχυρίζεται ακόμη ότι δεν γνώριζε
πως ο Αλιέντε δεν θα δεχόταν να εγκαταλείψει το προεδρικό μέγαρο και πως θα σκοτωνόταν μέσα σ' αυτό.
 Ομολογεί ακόμη ότι στήριξε την απόπειρα απαγωγής του αρχηγού του χιλιανού στρατού, στρατηγού Ρενέ Σνάιντερ, τον Οκτώβριο του 1970, στο πλαίσιο συνωμοσίας για να μην επικυρωθεί από το χιλιανό Kογκρέσο η εκλογή του Αλιέντε στην προεδρία.
 Η απόπειρα πραξικοπήματος απέτυχε και ο στρατηγός Σνάιντερ πυροβολήθηκε και σκοτώθηκε. Δύο μέρες αργότερα το Κογκρέσο επικύρωσε την εκλογή του Αλιέντε. Οι
συντάκτες της έκθεσης ισχυρίζονται ότι δεν υπάρχουν στοιχεία πως η CIA επιθυμούσε το θάνατο του Σνάιντερ επειδή αρνήθηκε να συμμετάσχει στη συνωμοσία
για αποτροπή ανάληψης της προεδρίας από τον Αλιέντε. Αποκαλύπτουν όμως ότι η αμερικανική υπηρεσία υποστήριξε την απόπειρα απαγωγής και, αργότερα, μετά τη δολοφονία, κατέβαλε ποσό 35.000 δολαρίων στην ομάδα που τον δολοφόνησε.
 Δικαιολογώντας την καταβολή του ποσού αυτού την αποδίδει σε «ανθρωπιστικούς λόγους» και για τη διατήρηση καλών σχέσεων που θα απέτρεπαν την αποκάλυψη των επαφών της ομάδας με τη CIA.
 Η έκθεση αποκαλύπτει ακόμη ότι η CIA κατέβαλε σημαντικά χρηματικά ποσά στον αρχηγό της μυστικής αστυνομίας της χούντας, στρατηγό Μανουέλ Κοντρέρας Σεπουλβέντα, αν και γνώριζε τις παραβιάσεις των ανθρωπίνων δικαιωμάτων εκ μέρους του.
 Περιγράφει ακόμη τις προσπάθειες της CIA για επηρεασμό των χιλιανών μέσων ενημέρωσης, «συμπεριλαμβανομένης της υποστήριξης προς τα μέσα ενημέρωσης που δημιουργούσαν θετική εικόνα για τη στρατιωτική χούντα». Αποκαλύπτει ακόμη ότι πολίτες που συνεργάζονται με τη CIA αλλά δεν ελέγχονταν απ' αυτή δημιούργησαν τη «Λευκή Βίβλο» που δικαιολογούσε την ανατροπή του Αλιέντε.
 Παρ' όλα αυτά, στην έκθεση επισημαίνεται ότι η υπηρεσία δεν έκανε παράνομες πράξεις, καθώς «έρευνα στα αρχεία της CIA δεν έφερε στο φως στοιχεία ότι αξιωματούχοι και υπάλληλοι της CIA αναμίχθηκαν σε παραβιάσεις ανθρωπίνων δικαιωμάτων ή την κάλυψη παραβιάσεων ανθρωπίνων δικαιωμάτων στη Χιλή». Αναφέρεται όμως σε ορισμένες ενέργειες που έγιναν με την άδεια του τότε προέδρου, Ρίτσαρντ Νίξον και οι οποίες θα παραβίαζαν τους σημερινούς κανόνες της υπηρεσίας.
 Ο βουλευτής Μορίς Χίντσεϊ, που πρότεινε το νόμο βάσει του οποίου η CIA υποχρεώθηκε να δώσει στη δημοσιότητα την έκθεση αυτή, δήλωσε ότι πιστεύει πως η υπηρεσία εφαρμόζει σήμερα άλλους κανόνες και αρχές.
 «Πιστεύω ότι το περιβάλλον έχει αλλάξει και είμαι έτοιμος να πιστέψω ότι η υπηρεσία έχει αλλάξει. Πιστεύω ότι στη σημερινή ατμόσφαιρα αυτά δεν θα συνέβαιναν. Αυτό όμως δεν σημαίνει ότι δεν θα συμβούν στην αυριανή ατμόσφαιρα», είπε.
