 Εμείς σας είχαμε προειδοποιήσει από χθες: η Χάιντι Αντικατζίδη δεν ήρθε στους Ολυμπιακούς Αγώνες μόνο για τη χαρά της συμμετοχής. Μετά την πρώτη μέρα του ιππικού τριάθλου (ντρεσάζ), η αμαζόνα μας είναι στην 3η θέση της κατάταξης και βέβαια διεκδικεί μετάλλιο...
 Οπως μας είπαν από το «στρατόπεδο» της 24χρονης κοπέλας, σήμερα θα φανεί προς τα πού πάει το πράγμα. Αν μείνει κοντά στις πρωτοπόρους και μετά το δεύτερο σκέλος, δηλαδή το cross-countr y, τότε θα είναι ανάμεσα στα φαβορί. Πόσο μάλλον αν τις προσπεράσει κιόλας! 
 «Προς το παρόν, είμαι ικανοποιημένη που βρίσκομαι ανάμεσα στις πρώτες 20», λέει. «Η πρώτη μέρα είναι πάντοτε δύσκολη και ο στόχος μου ήταν να τερματίσω το ντρεσάζ μέσα στο πρώτο ήμισυ της βαθμολογίας, ώστε να μη χάσω έδαφος». Μόνο αυτό; Οι 37.40 βαθμοί ποινής που χρεώθηκε στις υποχρεωτικές ασκήσεις του ντρεσάζ η Αντικατζίδη, την έφεραν στην 3η θέση, πίσω από τον Αμερικανό Ντέιβιντ Ο' Κόνορ που έχει 29.00 (το άλογό του λέγεται Custom Made, δηλαδή «φτιαγμένο κατά παραγγελία») και τη Γερμανίδα Μαρίνα Κένκε με τον ίππο Longchamps και τους 34.80 βαθμούς ποινής. Ακόμα και ο Αυστραλός Αντριου Χόι (5ος) με τονν Νεοζηλανδό Μαρκ Τοντ (4ος), αθλητές με πέντε ολυμπιακά μετάλλια στο παλμαρέ τους, την πλάτη της Χάιντι βλέπουν. Το κακό είναι ότι αυτοί γνωρίζουν καλά τα κατατόπια στην πίστα του cross counrt y.
 Οπως αντιλαμβάνεστε, το ιππικό τρίαθλο είναι μικτό, αγοράκια και κοριτσάκια μαζί! Δεν υπάρχουν αγωνίσματα ανδρών και γυναικών στην ιππασία...
 Η κοπέλα που βαφτίστηκε Μικαέλα αλλά προτιμά το ακόμα ξενικότερο Χάιντι, έσταζε μέλι για το άλογό της χθες το απόγευμα: «Ο αγαπημένος μου Michaelmas τα καταφέρνει πάντοτε καλά στις ασκήσεις δεξιοτεχνίας», έλεγε με τα τέλεια αγγλικά της (αφού ζει μεταξύ Σάρεϊ και Γαλλίας). «Αλλά είναι ικανός και έξω στην εξοχή, αρκεί να αντέξει τη ζέστη. Σπάνια έχει πρόβλημα με τις υψηλές θερμοκρασίες, αλλά ποτέ δεν ξέρεις...». Τις προηγούμενες μέρες, η φοβερή ζέστη ταλαιπωρούσε πολύ τα άλογα. Σαν να μην έφτανε ο ιδρώτας, πετάγονταν και φίδια μέσα από τους θάμνους σε αναζήτηση κάποιας λιμνούλας...
 «Είναι η πρώτη φορά που μετέχω σε Ολυμπιακούς Αγώνες και νιώθω ενθουσιασμένη», εξηγεί το πλατύ της χαμόγελο η νεαρή αμαζόνα. «Τώρα που ξεκίνησα καλά, ποιος με πιάνει! Ηταν αβαντάζ για μένα ότι παρακολούθησα τους περισσότερους από τους αντιπάλους μου στο ομαδικό. Η πίστα στο Χόρσλεϊ Παρκ είναι πολύ "γρήγορη" και αυτό με ευνοεί».
 Αργά απόψε, τις πρώτες πρωινές ώρες της Παρασκευής (γύρω στις 3 π.μ.), η Χάιντι θα επιστρέψει στην περί ης ο λόγος πίστα για το τελευταίο σκέλος του αγωνίσματος, την υπερπήδηση εμποδίων. Αν όλα πήγαν καλά σήμερα το πρωί στο διπλανό δάσος, όπου είχε προγραμματιστεί να γίνει το cross-countr y, θα αναγκαστούμε να βάλουμε και την ιππασία στο καλεντάρι μας. Ευπρόσδεκτη, βεβαίως, όπως και το χαμόγελο της 24χρονης Μικαέλας. Βαρεθήκαμε να βλέπουμε μούσκουλα, τόσες μέρες, με την άρση βαρών...
