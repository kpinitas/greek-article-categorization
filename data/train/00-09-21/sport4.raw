 Ηρθε η ώρα του βασιλιά των Ολυμπιακών Αγώνων και μαζί η ώρα να κάνει αισθητή την παρουσία του και σε αυτή τη διοργάνωση ο ελληνικός στίβος. Ενα δύσκολο στοίχημα, που καλούνται να κερδίσουν οι αθλητές και αθλήτριές μας και είναι έτοιμοι γι' αυτό. Αρκεί να γνωρίζουν όλοι και ποιες προσδοκίες πρέπει να έχουν από αυτή την προσπάθεια.
 H Βούλα Πατουλίδου άνοιξε το δρόμο στους Ολυμπιακούς και η Νίκη Μπακογιάννη τον συνέχισε, αλλά και οι δύο δεν είχαν το άγχος του φαβορί, όπως συμβαίνει τώρα με την Κατερίνα Θάνου, τον Κώστα Γκατσιούδη (κυρίως), αλλά και την Αναστασία Κελεσίδου, τη Μιρέλα Τζελίλη, την Ολγα Βασδέκη, τον Χρήστο Πολυχρονίου, τον Αλέξανδρο Παπαδημητρίου, τον Λάμπρο Παπακώστα. Αυτούς που έχουν τις περισσότερες ελπίδες για παρουσία σε τελικό και μια θέση στο βάθρο και φτιάχνουν τη βιτρίνα της πιο δυνατής ομάδας που κατέβασε ποτέ ο ελληνικός στίβος σε Ολυμπιακούς Αγώνες. Και πίσω από την οποία βρίσκονται και άλλοι ταλαντούχοι αθλητές που θα δώσουν τη μάχη της διάκρισης εδώ, όπως ο Κεντέρης, ο Λένης, ο Ζαλαγγίτης, ο Σερέλης, ο Γκούσης, ο Ιακωβάκης, ο Κορκίζογλου, ο Τίγκας και βέβαια οι πιο παλιοί και έμπειροι, ο Κουκοδήμος, ο Αλεξόπουλος, ο Μελέτογλου, ο Στρουμπάκος, η Ιακώβου και βέβαια η Βούλα Πατουλίδου στην τέταρτη παρουσία της στους Ολυμπιακούς Αγώνες, αυτή τη φορά στα 100 μ.
 Μακάρι βέβαια να μην είναι κακό μαντάτο για την ομάδα τα δύο προβλήματα που προέκυψαν χθες. Η ίωση του Λάμπρου Παπακώστα και η θλάση του Αγγελου Παυλακάκη δεν είναι κατ' αρχήν τόσο σοβαρά προβλήματα, αλλά ασφαλώς δημιουργούν μια δυσάρεστη κατάσταση. Ο μεν πρώτος θα αγωνιστεί κανονικά στις 11.25 (ώρα Ελλάδας) το πρωί της Παρασκευής στον προκριματικό του ύψους, με αντίπαλο το δύσκολο όριο των 2, 30 (έχει φέτος 2, 34), αλλά ασφαλώς δεν θα είναι στην καλύτερη δυνατή κατάσταση, αφού είχε πυρετό και έπαιρνε αντιβίωση για να καταπολεμήσει την ασθένεια. Ο δε Παυλακάκης δεν θα πάρει μέρος τελικά στα 100 μ., αφού αποφασίστηκε να κάνει θεραπεία προκειμένου να είναι καλά για τα 4Χ100 μ., όπου υπάρχουν μεγαλύτερες ελπίδες διάκρισης. Ετσι ο πρωταθλητής μας θα χάσει την ευκαιρία να τρέξει στην ίδια σειρά με τον παγκόσμιο πρωταθλητή Μορίς Γκριν, αλλά και να προκριθεί στο δεύτερο γύρο, αφού θα μπορούσε, με τους αντιπάλους που είχε, να πάρει μία από τις τρεις πρώτες θέσεις στη σειρά του (προκρίνονται ακόμα και οι εφτά καλύτεροι χρόνοι συνολικά).
 Ούτως ή άλλως όμως το ενδιαφέρον, από την πρώτη ημέρα των αγώνων κιόλας, επικεντρώνεται στην παρουσία των δύο μεγάλων ελπίδων μας για μετάλλιο. Της Κατερίνας Θάνου και του Κώστα Γκατσιούδη. Το πρώτο εμπόδιο όμως μοιάζει και για τους δύο περισσότερο από βατό...
 Ειδικά η Κατερίνα πρέπει να πάρει περπατώντας την πρώτη θέση στη σειρά της στον πρώτο προκριματικό γύρο (05.29 το πρωί της Παρασκευής), όπου είναι μακράν η καλύτερη με το φετινό 10.91. Η μόνη που βρίσκεται σχετικά κοντά στα 11'' σε αυτή τη σειρά είναι η Ουκρανή Ιρίνα Πούκα, που έχει 11.12. Αρα το ενδιαφέρον μετατοπίζεται στο δεύτερο γύρο, που θα αρχίσει στις 12.15 το μεσημέρι και θα γίνει σε τέσσερις σειρές, χωρίς να έχει ανακοινωθεί ακόμα πώς θα προκύψουν οι 16 των ημιτελικών που θα γίνουν στις 10.30 το πρωί του Σαββάτου. Ο μεγάλος τελικός είναι προγραμματισμένος για τις 12.05 το μεσημέρι της ίδια μέρας, αλλά έχοντας μπροστά μας τέσσερις κούρσες και με τον καιρό να χαλάει εδώ στο Σίδνεϊ, ας μην προτρέχουμε. 
 Πάντως όσο και αν η Κατερίνα δηλώνει πως την ενδιαφέρει τι κάνει η ίδια και όχι οι αντίπαλοί της, δεν μπορεί να αγνοήσει τα νέα που ήρθαν, πρώτα από την αποστολή των ΗΠΑ και λένε ότι η δεύτερη στη Σεβίλη και από τα φαβορί εδώ Iνγκε Mίλερ δεν μπόρεσε να ξεπεράσει έναν τραυματισμό και δεν θα αγωνιστεί, και ύστερα από αυτή της Γαλλίας, που δεν είναι καθόλου σίγουρη για την παρουσία της Κριστίν Αρόν, η οποία τις τελευταίες ημέρες ψήνεται στον πυρετό.
 Για τον Κώστα Γκατσιούδη ο προκριματικός της Παρασκευής (03.30 το πρωί) είναι απλώς μια ευκαιρία να δει τις συνθήκες στο ολυμπιακό στάδιο του Σίδνεϊ. Γιατί αλίμονο αν θεωρήσουμε πρόβλημα γι' αυτόν τα 83, 00 μ. που είναι το όριο πρόκρισης στον τελικό.
 Ο πρωταθλητής μας ρίχνει στο πρώτο προκριματικό γκρουπ (ο τελικός είναι το μεσημέρι του Σαββάτου) και θα έχει να αντιμετωπίσει και το πρωινό ξύπνημα, αλλά δεν δείχνει να τον προβληματίζει κάτι ιδιαίτερα: «Δεν με νοιάζει τι κάνουν οι αντίπαλοί μου ή αν με θεωρούν φαβορί. Μέσα στον αγώνα θα φανεί ο καλύτερος. Στον προκριματικό μπορεί να πάρω μια ιδέα για το σε ποια κατάσταση βρίσκονται οι άλλοι, αλλά ο τελικός θα είναι εντελώς διαφορετική υπόθεση. Η προετοιμασία μου έχει πάει πολύ καλά και πιστεύω ότι θα βγεί στον αγώνα...».
 Οι πιο γνωστοί από τους ακοντιστές που είναι στο ίδιο γκρουπ με τον Κώστα είναι ο Μακάροφ (89, 93 φέτος), ο Κουβανός Γκονζάλεζ (87, 12) και Φινλανδός Χαατάινεν (86, 10).
 Εύκολη υπόθεση θα έπρεπε να είναι για την Ολγα Βασδέκη και το 14, 25 που είναι το όριο πρόκρισης στον τελικό του τριπλούν. Αλλά η τρίτη παγκόσμια πρωταθλήτρια του 1999 (14, 67 ατομικό) έχει κάνει φέτος μόνο έναν αγώνα, έχει μόλις 13, 82, προέρχεται από μια σειρά τραυματισμών και πρέπει να είμαστε επιφυλακτικοί, όσο και αν η ίδια δηλώνει πανέτοιμη ακόμα και για μετάλλιο. Ο προκριματικός αρχίζει στις 12.00 το μεσημέρι (Ελλάδας πάντα) και η πρωταθλήτριά μας αγωνίζεται έκτη στο β' γκρουπ.
 Στα 100 μ. των γυναικών η Bούλα επιστρέφει στο αγώνισμα ύστερα από δώδεκα χρόνια (1988, Σεούλ) και αφού πέρασε από τα 100 μ. εμπόδια (Bαρκελώνη) και το μήκος (Aτλάντα). Στα 35 της η Ολυμπιονίκης μας έχει κάνει σκληρή προετοιμασία και κανείς δεν μπορεί να την αγνοήσει. Aγωνίζεται στην 7η προκριματική σειρά, έχει φέτος 11.32 και αυτός είναι ο τέταρτος χρόνος ανάμεσα στις εννέα κοπέλες που θα τρέξουν. Προκρίνονται οι τρεις πρώτες από κάθε σειρά και οι δύο ταχύτερες από τις υπόλοιπες - συνολικά.
 Στα 400 μ. των ανδρών ο Tάσος Γκούσης τρέχει στην 6η σειρά (στον τρίτο διάδρομο) και με φετινό 45.55 έχει την τέταρτη επίδοση στους εφτά που αγωνίζονται. Προκρίνονται οι τρεις από κάθε σειρά και οι πέντε ταχύτεροι.
 Tέλος, στα 5.000 μ. των γυναικών η Xρύσα Iακώβου αγωνίζεται στην τρίτη προκριματική σειρά (10.50 Παρασκευή) μαζί με άλλες 16 αθλήτριες. Eχει, με 15.25.16, τη 12η επίδοση στη σειρά της και προκρίνονται στον τελικό οι τέσσερις πρώτες κάθε σειράς και οι τρεις ταχύτερες.
