 Απολογισμό τής μέχρι τώρα προόδου στην προσπάθεια δημιουργίας μια ευρωπαϊκής δύναμης ταχείας αντίδρασης αναμένεται να κάνουν αύριο οι υπουργοί Αμυνας των 15 της Ε.Ε. Το θετικό μήνυμα πριν από τη συνάντηση είναι ότι τα κράτη-μέλη έχουν ήδη αρχίσει να ανακοινώνουν ότι θα συνδράμουν τη δύναμη, δίνοντας μάλιστα συγκεκριμένα στοιχεία.
 Η άτυπη συνάντηση των 15 θα γίνει στη γαλλική πόλη Εκουέν, όπου θα γίνει συζήτηση για τις ανάγκες μιας δύναμης 50.000 με 60.000 ανδρών της δύναμης που θα πρέπει να έχει δημιουργηθεί ώς το 2003. Αποστολή της θα είναι να φτάνει στο
θέατρο των επιχειρήσεων σε διάστημα 60 ημερών και σε απόσταση έως και 4.000 χιλιομέτρων, να είναι δε ικανή να μείνει εκεί για διάστημα ενός έτους. Για τη δημιουργία της απαιτείται δύναμη τουλάχιστον 180.000 ανδρών για τις αλλαγές της σύνθεσής της σε τακτά διαστήματα. Το ΝΑΤΟ προσκλήθηκε να λάβει μέρος στις ομάδες εργασίας και σύμφωνα με Ευρωπαίο διπλωμάτη, συνετέλεσε σε «βελτιώσεις» του καταλόγου που περιλαμβάνει τις ανάγκες (σε ανθρώπινο δυναμικό και εξοπλισμό) της δύναμης ταχείας αντίδρασης. Ο ίδιος διπλωμάτης ενημέρωσε ότι «η
πλειονότητα των χωρών έχουν ανακοινώσει ήδη τη συνεισφορά τους». Κατά την άποψή του, η ανταπόκριση «είναι πολλά υποσχόμενη» και «η ταχύτητα με την οποία
απάντησαν δείχνει ότι τα κράτη παίρνουν στα σοβαρά την άμυνα».
 Σήμερα και εν όψει της αυριανής συνάντησης των 15 υπουργών, θα έχουν συνομιλίες στις Βρυξέλλες για το ίδιο θέμα οι αρχηγοί των γενικών επιτελείων των 15 κρατών-μελών. Πάντως, επισήμως, η συνεισφορά των κρατών θα ανακοινωθεί επισήμως και θα είναι δεσμευτική, κατά τη σύνοδο των Βρυξελλών, που θα γίνει στις 20 και 21 Νοεμβρίου.
 Την περασμένη Τρίτη, για πρώτη φορά στην Iστορία έγινε σε επίπεδο πρέσβεων συνάντηση ΕΕ-ΝΑΤΟ με θέμα την ασφάλεια. Κατά την εκτίμηση του γ.γ. του ΝΑΤΟ Τζορτζ Ρόμπερτσον, σηματοδοτήθηκε η αρχή μιας πολύ σημαντικής διαδικασίας για την κατανομή ρόλων. Ο Ρόμπερτσον απέδωσε σημασία στη συμμετοχή μη μελών της Ε.Ε., αλλά NATΟϊκών εταίρων, στην άμυνα της Ευρώπης. Το θέμα αφορά τις ΗΠΑ, τον Καναδά, αλλά και την Τουρκία, η οποία έχει προειδοποιήσει ότι θα εμποδίσει
τη διάθεση μέσω του ΝΑΤΟ στην Ε.Ε. εάν οι 15 συνεχίζουν να την αποκλείουν από την κοινή ευρωπαϊκή άμυνα.
