 Οι διακρίσεις κατά των γυναικών και οι βιαιότητες στις οποίες υπόκεινται καθημερινά, είναι «βαθιά ριζωμένες σε διάφορες κουλτούρες ανά τον κόσμο», διαπιστώνει έκθεση του ΟΗΕ για την κατάσταση του Παγκόσμιου Πληθυσμού το 2000,
που για μία ακόμη φορά ζωγραφίζει με τα πιο σκοτεινά χρώματα την εικόνα των γυναικών στον κόσμο. Ογδόντα εκατομμύρια ανεπιθύμητων κυήσεων και 20 εκατομμύρια επισφαλών αμβλώσεων, εκατομμύρια βιασμοί και κακοποιήσεις, παιδοκτονίες και εγκλήματα τιμής. Ιδού μερικά μόνο από τα ζοφερά στοιχεία. 
 Τα κορίτσια και οι γυναίκες του 20ού αιώνα, που αργοπεθαίνει, εξακολουθούν να στερούνται πρόσβασης σε στοιχειώδεις υπηρεσίες, όπως η εκπαίδευση και η υγειονομική περίθαλψη. Περίπου μία στις τρεις εγκυμοσύνες -συνολικά 80 εκατομμύρια- πιστεύεται ότι είναι ανεπιθύμητη ή έρχεται σε λάθος χρόνο. Στις αναπτυσσόμενες χώρες, μόνον 53% του συνόλου των τοκετών έρχονται σε πέρας από ειδικούς, πράγμα που σημαίνει ότι περίπου μία στις δύο γυναίκες ουσιαστικά γεννάει μόνη της. Επίσης, 38 εκατομμύρια γυναικών ετησίως, σε αναπτυσσόμενες χώρες, δεν έχουν τον παραμικρό προγενετικό έλεγχο. 
 Σύμφωνα με την έκθεση, κάθε χρόνο γίνονται περίπου 50 εκατομμύρια αμβλώσεις, 20 εκατομμύρια των οποίων δίχως την απαραίτητη υγειονομική πρόβλεψη. Σχεδόν 78.000 κορίτσια πεθαίνουν κατά τη διαδικασία. Συνολικά, όμως, μισό εκατομμύριο
γυναίκες πεθαίνουν κάθε χρόνο κατά την κύηση, τον τοκετό ή αμέσως μετά. Το 99%
των θυμάτων ζούσαν σε χώρες του αναπτυσσόμενου κόσμου. 
 Μία στις τρεις γυναίκες ανά τον κόσμο έχει πέσει θύμα κακοποίησης, βιασμού ή αναγκαστικού σεξ, τουλάχιστον μια φορά στη ζωή της. Μια στις τέσσερεις έχει κακοποιηθεί κατά τη διάρκεια της εγκυμοσύνης.
 Τουλάχιστον 60 εκατομμύρια κορίτσια, κυρίως στην Ασία, αναφέρονται ως «αγνοούμενα». Εχουν πέσει θύματα παιδοκτονίας ή η οικογένειά τους δεν τους έδινε σημασία και εξαφανίστηκαν. «Περίπου 5.000 γυναίκες και κορίτσια δολοφονούνται κάθε χρόνο από συγγενείς τους, στα λεγόμενα "εγκλήματα τιμής"».
 Εξακολουθεί να ανθεί επίσης το εμπόριο λευκής σάρκας. Υπολογίζεται ότι 4 εκατομμύρια ανήλικες και ενήλικες γυναίκες «αγοράζονται και πωλούνται» -αναφέρει η έκθεση του ΟΗΕ- σε μελλοντικούς συζύγους ή εμπόρους της βιομηχανίας του σεξ. Οι δήμιοι τις περισσότερες φορές μένουν ατιμώρητοι. 
 Το Ταμείο των Ηνωμένων Εθνών για τον Πληθυσμό υπογραμμίζει ότι σύμφωνα με έκθεση της ΣΙΑ, το εμπόριο λευκής σάρκας σπανίως τιμωρείται στις ΗΠΑ. Κάθε χρόνο, «εισάγονται» παρανόμως στις Ηνωμένες Πολιτείες περίπου 50.000 γυναίκες από την Ασία, τη Λατινική Αμερική και την ανατολική Ευρώπη. Και τελικά καταλήγουν είτε να «υπηρετούν» τη βιομηχανία του σεξ είτε να εργάζονται υπό άθλιες συνθήκες σε διάφορες δουλειές του ποδαριού. Τα τελευταία δύο χρόνια, όμως, η αμερικανική δικαιοσύνη δεν έχει ασχοληθεί παρά μόνον με 250 περιπτώσεις. Οι αρχές, αναφέρει η έκθεση της ΣΙΑ, «δεν επιθυμούν να ασχολούνται με τέτοιες υποθέσεις, των οποίων η έρευνα και η άσκηση δίωξης αποτελεί δύσκολο έργο, ενώ οι ποινές που επιβάλλονται είναι συνήθως υπερβολικά
 Οι διακρίσεις σε βάρος των γυναικών και των κοριτσιών δεν θα σταματήσουν ποτέ χωρίς την υποστήριξη και την κατανόηση των ανδρών, κυρίως μέσα στην οικογένεια, υπογραμμίζεται στην έκθεση του ΟΗΕ. 
 Η συμπεριφορά των ανδρών επηρεάζεται κατά ένα μέρος από την εικόνα που τους επιβάλλει η κοινωνία, ενώ από την άλλη τα «αρσενικά» στερεότυπα δεν ανταποκρίνονται πλέον στην πραγματικότητα, γεγονός που τους καθιστά επιθετικούς απέναντι στις γυναίκες, αναφέρει η έκθεση που έχει τίτλο «Συμβίωση
σε κόσμους χωριστούς, ανδρών και γυναικών, σε μια εποχή αλλαγών». Πάντως, πολλά προγράμματα δράσης που εφαρμόζονται σε ολόκληρο τον κόσμο δείχνουν ότι η
στάση των ανδρών απέναντι στις γυναίκες μπορεί να αλλάξει. Και μαζί με αυτές να αλλάξει και η ζωή εκατομμυρίων γυναικών σε όλο τον κόσμο.
