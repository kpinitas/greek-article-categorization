 Οι τελικές επιλογές για το διεθνή διαγωνισμό και για το Φεστιβάλ Ελληνικού Κινηματογράφου απομένουν για να κλείσει το πρόγραμμα του 41ου Φεστιβάλ Κινηματογράφου Θεσσαλονίκης, το οποίο θα πραγματοποιηθεί από τις 10 έως τις 19
Νοεμβρίου. Οι προβολές θα γίνουν και πάλι στις αίθουσες Ολύμπιον 1 (επίσιμο Διεθνές Διαγωνιστικό και Φεστιβάλ Eλληνικού Κινηματογράφου), «Παύλος Ζάννας» (πρώην Ολύμπιον ΙΙ) και στις 4 αίθουσες του λιμανιού, στην Αποθήκη 1 και στην Αποθήκη Δ.
 Το πρόγραμμα του διεθνούς διαγωνιστικού περιλαμβάνει περισσότερες από 20 ταινίες, ενώ άλλες τόσες θα περιληφθούν και στο Φεστιβάλ Ελληνικού Κινηματογράφου. 
 Θα προβληθεί ακόμη μεγάλο αφιέρωμα στον Θόδωρο Αγγελόπουλο με την προβολή του συνόλου των ταινιών του καθώς και όσων γυρίστηκαν για το έργο του. Το αφιέρωμα
θα συμπληρώσουν δύο συναυλίες της Ελένης Καραΐνδρου με μουσικές που έγραψε για
τις ταινίες του, διεθνές συμπόσιο για το έργο του, εκθέσεις φωτογραφίας και βιβλίου. Ηδη ετοιμάζεται και μια μονογραφία. 
 Θα υπάρξει ακόμη ρετροσπεκτίβα στο έργο του 62χρονου Πολωνού σκηνοθέτη Γέρζι Σκολιμόφσκι, ο οποίος θα βρίσκεται στη Θεσσαλονίκη και θα μετέχει στην Κριτική
Επιτροπή του διεθνούς διαγωνισμού, αφιέρωμα στο ρωσικό κινηματογράφο με προβολή δέκα ταινιών, ενώ δεκαπέντε ταινίες περιλαμβάνει το βαλκανικό τμήμα της διοργάνωσης. 
 Οι «Νέοι Ορίζοντες» περιλαμβάνουν 35 ταινίες και αφιερώματα στη Γαλλίδα σκηνοθέτιδα Ανιές Βαρντά, στον παραγωγό Πάολο Μπράνκο και το νέο αυστριακό κινηματογράφο. Με το βραβείο «Χρυσός Αλέξανδρος» θα τιμηθεί ο Ντίνος Κατσουρίδης που συμπληρώνει 50 χρόνια δουλειάς στον κινηματογράφο. Στις παράλληλες εκδηλώσεις θα εκτεθούν έργα των Γιώργου Ζιάκα, Γιώργου Πάτσα και Μικέ Καραπιπέρη καθώς και φωτογραφίες των Νίκου Παναγιωτόπουλου και Δημήτρη Σοφικίτη. 
