 Δεν μπόρεσε να σκαρφαλώσει στο βάθρο ο σακατεμένος από τραυματισμούς Βαλέριος Λεωνίδης, αλλά η 6η θέση ήταν γι' αυτόν σαν χρυσό μετάλλιο. Περισσότερο χαμογελούσε χθες, παρά το 1996 στην Ατλάντα.
 «Στην τελευταία μου προσπάθεια, τα είδα όλα», εξηγεί. «Πέρασε όλη μου η ζωή μπροστά στα μάτια μου, σαν ντοκιμαντέρ».
 Αυτή η τελευταία ηρωική υπερπροσπάθεια, στα 185 κιλά στο ζετέ, ήταν που του έδωσε την 6η θέση. Αν την έχανε, θα μηδενιζόταν, όπως μηδενίστηκε ο Σουλεϊμάνογλου τις προάλλες στο αρασέ! 
 «Οσο κι αν σας φαίνεται περίεργο, τον Σουλεϊμάνογλου σκέφτηκα εκείνη την ώρα. Αν μηδενιζόμουν, θα έβγαιναν διάφοροι και θα γελούσαν με μας τα γερόντια, χα χα! Θα ήταν σαν να μας είχαν ματιάσει. Αλλά το χρωστούσα και στον εαυτό μου, να κρατήσω την μπάρα ψηλά. Για τις ατελείωτες ώρες που πέρασα στα ιατρεία και στο κρεβάτι, για τους 4 μήνες που έχω να δω τα παιδιά μου, για τον ιδρώτα που έχυσα τόσους μήνες στην προπόνηση, για τον κόσμο που με χειροκροτούσε από τις εξέδρες».
 Μετά το αρασέ, ο βασανισμένος Βαλέριος ήταν μόλις 10ος. Αλλά στο ζετέ ξεκίνησε από ψηλά, σε μια απεγνωσμένη προσπάθεια να προσπεράσει όσο περισσότερους μπορούσε. Τους Βούλγαρους Μποέφσκι-Μαρκόφ που πάλευαν για το χρυσό δεν μπορούσε να τους συναγωνιστεί, ούτε τους τρεις αθλητές που διεκδικούσαν το χάλκινο. Κυνήγησε όμως την 6η θέση και την κατέκτησε, χάρη στην εξαντλητική δίαιτα που έκανε τον τελευταίο καιρό: ήταν ελαφρύτερος από τους άλλους που ισοβάθμησαν μαζί του στα 330 κιλά! 
 «Στην ηλικία μου, η δίαιτα είναι άγριο πράγμα», λέει γελώντας. «Τα τέσσερα κιλά μού φάνηκαν οκτώ».
 Από σήμερα, μπορεί να φάει όσο θέλει. Αλλωστε πρόκειται να αλλάξει κατηγορία, να «ανέβει» από τα 69 κιλά στα 77 (το ίδιο θα κάνουν και οι Δήμας, Καχιασβίλι, Σαμπάνης): «Αυτός είναι ένας τρόπος για να παρατείνεται η καριέρα του αρσιβαρίστα. Εσείς γράψατε, χωρίς να με ρωτήσετε, ότι αυτός θα ήταν ο αποχαιρετιστήριος αγώνας μου», συνέχισε να μας πειράζει ο Βαλέριος. «Αν όμως ξαναβρώ την υγειά μου, μέχρι το 2004 μπορεί να συνεχίσω»! 
 Μέσα στους τελευταίους 12 μήνες, ο Λεωνίδης ταλαιπωρήθηκε από σοβαρούς τραυματισμούς στο γόνατο, τον ώμο, τον αγκώνα (όπου εγχειρίστηκε τον περασμένο Φεβρουάριο) και τελικά στη μέση. «Αυτή την εφιαλτική χρονιά, οι γιατροί με κράτησαν στη ζωή», αστειεύεται ο 34χρονος πρωταθλητής. «Παιδιά, σήμερα τη μέση μου δεν την ένιωθα καθόλου· ήταν σαν να μην υπήρχε. Και όταν δεν νιώθεις γερή τη σπονδυλική σου στήλη, είναι αδύνατο να εφαρμόσεις την τεχνική σου. Γι' αυτό σας λέω, δεν είμαι καθόλου στενοχωρημένος. Τα έδωσα όλα μέσα στον αγώνα και έκανα το καλύτερο δυνατό».
 Οταν είναι γερός, ο Λεωνίδης σηκώνει στις προπονήσεις 160 κιλά στο αρασέ και 212, 5 στο ζετέ, επιδόσεις που θα τον έφερναν πολύ μπροστά από τον Ολυμπιονίκη Μποέφσκι, παρά τα 5 παγκόσμια ρεκόρ που κατέρριψε αυτός στην πορεία της βραδιάς («συνηθισμένα πράγματα», είπε περιχαρής). Αλλά μες στο 2000 ήταν τόσο χάλια, ώστε σκεφτόταν να μην έρθει καν στους Αγώνες! Ηρθε και σήκωσε με μεγάλη δυσκολία 330 κιλά, 145 στο αρασέ συν 185 στο ζετέ. «Εσείς τουλάχιστον γνωρίζετε ότι οι δυνατότητές μου είναι μεγαλύτερες από αυτές που έδειξα εδώ», είπε μετά.
 Το κοινό στο Συνεδριακό κέντρο του Σίδνεϊ, Ελληνες οι περισσότεροι, τον αντάμειψε μ' ένα γενναίο χειροκρότημα. Την αγκαλιά της Γιάννας, ευτυχώς, ο Βαλέριος την απέφυγε. Η κυρία Αγγελοπούλου-Δασκαλάκη κάθισε ινκόγνιτο πολύ πιο πίσω από την πρώτη σειρά των επισήμων -όπως και ο Γ. Φλωρίδης- και άφησε τους «αθάνατους» (Φιλάρετο, Νικολάου, Γλίξμπουργκ αλλά και Μανώλη Μαυρομμάτη) χωρίς γυναικεία συντροφιά. Κι εμάς χωρίς θέμα...
