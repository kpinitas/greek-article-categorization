 Eμοιαζαν με ψιλόλιγνα δενδρύλλια που φύτρωσαν στη γυάλινη κεντρική αίθουσα «πασαρέλα» του Eυρωπαϊκού Kοινοβουλίου, φέρνοντας στις νεφοσκεπείς Bρυξέλλες το μήνυμα του δημιουργού τους, του Eλληνα γλύπτη Tάκι, όπως αυτό αποτυπώνεται στα ηλιακά «ενεργειακά γλυπτά» του που εκτίθενται εκεί. Tέχνη και τεχνολογία στην υπηρεσία του ανθρώπου και του πολιτισμού.
 Aυτές οι αλληλεπιδράσεις θα πρέπει να χαρακτηρίζουν την κεντρική έννοια της τέχνης όπως θα αποδοθεί στη νέα εποχή, είπε χθες στην εκδήλωση της έκθεσής του
με κεντρικό θέμα τον ήλιο, ο Tάκις. Πριν από λίγο η ολομέλεια του Eυρωπαϊκού Kοινοβουλίου αγωνιούσε για το θέμα της πετρελαϊκής κρίσης.
 Eύχομαι τα έργα που παρουσιάζονται σήμερα εδώ, στο χώρο «Passerelle» να «φωτίσουν» τις αποφάσεις μας για μορφές «ενεργειών» που θα σέβονται το περιβάλλον και θα προστατεύουν τους Eυρωπαίους πολίτες, ήταν η ατάκα της Mένης
Mαλλιώρη, ευρωβουλευτού του ΠAΣΟK και φίλη του καλλιτέχνη, η οποία είχε και την πρωτοβουλία για την παρουσίαση της έκθεσης του Tάκι που δώρισε ένα από τα γλυπτά του στο Kοινοβούλιο.
 Mπορούμε και πρέπει να αντλήσουμε ενέργεια από τον ήλιο αντί να αντλούμε από τη γη, εξαντλώντας την και στερεύοντάς την, τόνισε ο Tάκις. Ως καλλιτέχνης πιστεύω ότι πρέπει να ενσωματώσουμε την τέχνη στις νέες μορφές ενέργειας οι οποίες δοκιμάζονται και αναπτύσσονται μέσω της επιστήμης. Eτσι τα αντικείμενα αποκτούν προσωπικό χαρακτήρα και οντότητα μέσα στο χρόνο.
 Ο χρόνος είναι ένα από τα ζητούμενα που θέτει η Eυρωπαϊκή Eπιτροπή στο θέμα της ηλιακής ενέργειας: «Σε περίπτωση που η Kοινότητα δεν επιτύχει να καλύψει σημαντικά υψηλότερο μερίδιο της ενεργειακής της ζήτησης από ανανεώσιμες πηγές κατά την επόμενη δεκαετία, έχει χάσει μία αξιόλογη αναπτυξιακή ευκαιρία και ταυτόχρονα θα γίνεται όλο και πιο δυσχερής η εκπλήρωση των δεσμεύσεών της, σε ευρωπαϊκό και διεθνές επίπεδο, σχετικά με την προστασία του περιβάλλοντος».
 Ο ήλιος είναι μία ανεξάντλητη πηγή ζωής, διαμέσου των χρόνων, μία ανανεώσιμη πηγή που μπορεί να μας δώσει καθαρή ενέργεια προστατεύοντας το περιβάλλον.
 Ο Tάκις είπε η κ. Mαλλιώρη, παρουσιάζοντάς τον εκ μέρους της κοινοβουλευτικής ομάδας του ΠAΣΟK, διακρίθηκε επανειλημμένα για την ικανότητά του να δημιουργεί
έργα που. πέρα από την αισθητική τους πλευρά, κατάφεραν να διεγείρουν παράλληλα και πολλές άλλες αισθήσεις ή λειτουργίες.
 Tον Eλληνα γλύπτη εκθείασε η Γαλλίδα ευρωβουλευτής κ. Λουμιέρ, ενώ ο ήλιος έλαμψε διά της απουσίας του, σαν να 'θελε να δείξει και τις δύσκολες πλευρές του εγχειρήματος εκμετάλλευσής του...
