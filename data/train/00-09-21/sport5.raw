 Ο καιρός αλλάζει (σιγά σιγά πάντως) εδώ στο Σίδνεϊ, αλλά μαζί αγριεύουν και οι αντίπαλοι του Νίκου Κακλαμανάκη. Ο ολυμπονίκης μας, αν κι έπεσε στην έβδομη θέση, είναι πάντα μέσα στη μάχη των μεταλλίων, αλλά ο αγώνας έχει γίνει πια υπόθεση των φαβορί. Εκτός βέβαια από τον Αυστριακό Σίμπερ, που επιμένει πεισματικά να μένει στην κορυφή, διαψεύδοντας τους πάντες! 
 Στη μάχη όμως μπήκαν από χθες και τα πληρώματά μας στα 470, δείχοντας από την αρχή πως θα παίξουν πρωταγωνιστικό ρόλο στον αγώνα, ειδικά οι Μπεκατώρου, Τσουλφά που είναι στην τέταρτη θέση ύστερα από δύο ιστιοδρομίες.
 Στα Μιστράλ ο Κακλαμανάκης ήταν 7ος και 6ος στις δύο ιστιοδρομίες που έγιναν χθες (5η και 6η από τις 10 που προβλέπεται να γίνουν), έτσι έχει τώρα 39 βαθμούς ποινής και είναι στην 7η θέση της γενικής κατάταξης, αλλά με ελάχιστη διαφορά από τον τρίτο, που είναι πλέον ο -εκ των φαβορί- Αυστραλός Λαρς Κλίπιχ, που κάλυψε το χαμένο έδαφος (8ος και 1ος χθες) κι έχει 34 βαθμούς ποινής. Κάτω από αυτόν είναι ο Νεοζηλανδός Μάκιντος (επίσης από τα μεγάλα ονόματα) που ήταν χθες 9ος και 3ος και έχει 35 βαθμούς, ενώ στους 37 είναι ο Γερμανός Μπαρονιάν και στους 39 μαζί ο Πολωνός Μιαρζίνσκι.
 Στην κορυφή ξαναπέρασε ο Σίμπερ, δείχνοντας πως μπορεί να τα καταφέρει με οποιονδήποτε καιρό. Ηταν χθες 1ος και 10ος, έχει 15 βαθμούς, ενώ στους 24 είναι ο Αργεντινός, ο Κάρλος Εσπινόλα. Μετά και την έκτη ιστιοδρομία όλοι οι αθλητές «πέταξαν» τη χειρότερη μέχρι τώρα ιστιοδρομία τους κι έτσι ο Κακλαμανάκης είναι, μετά τον Κλίπιχ, στην καλύτερη θέση από τους υπόλοιπους, αφού έχει μια ακόμη άσχημη κούρσα να ξεφορτωθεί (μια 12η θέση). Αν βέβαια γίνουν τελικά έντεκα ιστιοδρομίες, κάτι που είναι και το πιθανότερο, πάντως. Για σήμερα ήταν προγραμματισμένη μία και μοναδική ιστιοδρομία, αλλά η ουσία είναι πως ο Κακλαμανάκης πρέπει να αρχίσει πλέον να πλασάρεται στην πρώτη πεντάδα για να μείνει μέσα στα μετάλλια.
 Ο ίδιος επανέλαβε χθες πως περνάει δύσκολες ημέρες, για να προσθέσει πάντως: «Είμαι σε απόσταση αναπνοής από τα μεταλλια... και θα παλέψω σκληρά, αλλά θα ήταν πιο δίκαιο να αγωνιστούμε όλοι με τις συνθήκες που βολεύουν τον καθένα, ώστε να γίνει ο αγώνας επί ίσοις όροις. Βέβαια, δεν μπορείς να αναγκάσεις τον άνεμο να φυσήξει...».
 Στις γυναίκες, επίσης στα Μιστράλ, η ημέρα δεν ήταν καλή για την Αγγελική Σκαρλάτου, που πήρε τη 13η θέση στην 5η κούρσα και την 25η στην 6η, την οποία και διέγραψε στη συνέχεια, με αποτέλεσμα να είναι τώρα στην 20ή θέση.
 Στα 470 οι Μπεκατώρου, Τσουλφά θα μπορούσαν να είναι ακόμα ψηλότερα από την τέταρτη θέση, αφού άρχισαν τον αγώνα τερματίζοντας δεύτερες στην πρώτη κούρσα, πίσω από τις Αστραλέζες Αρμστρονγκ και Στόουελ. Στη δεύτερη κούρσα όμως ένα τεχνικό λάθος τούς στοίχισε σχεδόν τέσσερις θέσεις, έτσι τερμάτισαν όγδοες και έτσι έχουν τώρα 10 βαθμούς ποινής, αλλά βέβαια είναι πάντα σε απόσταση βολής από το χρυσό μετάλλιο. Στην πρώτη θέση βρίσκονται (1 βαθμό) οι Aυστραλέζες Aρμστρονγκ και Σκόουελ, οι Αμερικανίδες, Αϊσλερ, Γκλάσερ, στη δεύτερη (7 βαθμοί) και οι Γερμανίδες, Μπίρκνερ και Μπιούελ (10) στην τρίτη. Οι ίδιες δήλωσαν ικανοποιημένες σε γενικές γραμμές και πέρα από το λάθος που έκαναν και συμπλήρωσαν: «Αυτές που ξέραμε πως θα είναι οι βασικές μας αντίπαλοι πρωταγωνιστούν από την πρώτη στιγμή. Αυτό που χρειαζόμαστε είναι σταθερότητα και όλα θα πάνε καλά».
 Στους άνδρες οι Κοσματόπουλος, Τριγκώνης δεν άρχισαν πολύ καλά, αφού στην πρώτη ιστιοδρομία ήταν στη 13η θέση, αλλά στη δεύτερη ήταν 8οι και έτσι ανέβηκαν στην 9η θέση συνολικά με 20 βαθμούς. Στην κορυφή είναι οι Πορτογάλοι Μαρίνχο, Νούνιες με 5 βαθμούς, αλλά ούτως ή άλλως το πλήρωμά μας δεν είναι από τα φαβορί του αγώνα και ο πρώτος στόχος είναι ένα καλό πλασάρισμα.
 Χθες άρχισαν και τα Λέιζερ με τις δύο πρώτες ιστιοδρομίες, στις οποίες ο Αντώνης Μπουγιουρής ήταν 16ος και 18ος, αντίστοιχα, και έτσι βρίσκεται στη 17η θέση. 
 Στην κολύμβηση είχαμε χθες ένα πανελλήνιο ρεκόρ από τον Γιάννη Κοκκώδη, που έκανε στα 200μ. μικτή 2.04.04 (παλιό δικό του με 2.04.24) και πήρε την 22η θέση ανάμεσα σε 56 κολυμβητές, ενώ στα 100μ. ελεύθερο η Τόνια Μαχαίρα με 57.24 ήταν 25η στις 54.
 Στο πινγκ πονγκ ο Ντανιέλ Τσιόκα έδωσε τον δεύτερο και τελευταίο αγώνα στον όμιλό του και νίκησε με 3-2 τον Αιγύπτιο Εχτεσαμζάντεχ σε έναν αγώνα γοήτρου αφού και οι δύο έχουν αποκλειστεί από τον επόμενη γύρο
