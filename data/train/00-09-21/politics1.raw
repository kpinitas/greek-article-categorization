 «Επιθετική» στάση στο θέμα της διαπλοκής και των σχέσεων με την Εκκλησία, περισσότερο έλεγχο στις «υπερβολές» του «Αθήνα 2004» και επιμονή στις εξαγγελθείσες αλλαγές (υγεία, εργασιακές σχέσεις, εκπαίδευση), είναι το μήνυμα
που εξέπεμψε το Εκτελεστικό Γραφείο του ΠΑΣΟΚ κατά τη βραδινή πολύωρη συνεδρίασή του υπό την προεδρία του Κ. Σημίτη.
 Ο πρωθυπουργός χαρακτήρισε συγκυριακή την οικονομική κρίση (πτώση του ευρώ, άνοδο του δολαρίου και του πετρελαίου) και εξέφρασε την πεποίθηση ότι η Ευρώπη
«έχει όλες τις δυνατότητες να την αντιμετωπίσει και να την υπερκεράσει». Πάντως, υπογράμμισε ότι η κυβέρνηση επαγρυπνεί για την αντιμετώπιση των επιπτώσεων της ανόδου των τιμών του πετρελαίου και επιβεβαίωσε ότι αναζητεί τρόπους για την ενίσχυση «των πιο αδύναμων κοινωνικά και οικονομικά στρωμάτων».
 Εκτενής συζήτηση έγινε για το θέμα της διαπλοκής. Ο πρωθυπουργός επανέλαβε ότι
η κυβέρνηση «δεν είναι, ούτε θα γίνει διαχειριστής συμφερόντων που μάχονται μεταξύ τους» και πρόσθεσε ότι η συνταγματική αναθεώρηση προσφέρει μια ευκαιρία
για επιπλέον θωράκιση της δημοκρατίας. Ο κ. Σημίτης τόνισε ότι αυτή η κυβέρνηση έκανε εννιά μεγάλες ιδιωτικοποιήσεις χωρίς ν' ακουστούν τα περί σκανδάλων, που είχαν ακουστεί μόλις πριν από λίγο με όσα έκανε η κυβέρνηση της
 Ο πρόεδρος της Βουλής Απ. Κακλαμάνης είπε ότι στην ελληνική κοινωνία «είναι διάχυτη μια οικονομική, πολιτική και κοινωνική διαφθορά». Μίλησε με έμφαση για
«πλήθος ελλειμματικών μέσων ενημέρωσης, που δηλητηριάζουν την κοινή γνώμη, προωθούν εκβιασμούς και παίζουν το ρόλο μεσάζοντα» και ζήτησε από την κυβέρνηση να αξιοποιήσει το νομικό οπλοστάσιο που υπάρχει, ώστε να ελεγχθούν τα οικονομικά τους και να αποκαλυφθεί έτσι τι συμβαίνει. Ταυτόχρονα, είπε ότι υπάρχει πρόβλημα με τα οικονομικά των κομμάτων και τις υπέρογκες προεκλογικές δαπάνες κομμάτων και ορισμένων προσώπων.
 Ο Ευάγγ. Βενιζέλος είπε ότι το πρόβλημα δημιουργείται κυρίως από την υπερσυγκέντρωση μέσων ενημέρωσης και οικονομικής εξουσίας και τόνισε ότι η κυβέρνηση δεν πρέπει να επιτρέψει στη Ν.Δ. να δημιουργήσει κλίμα σκανδαλολογίας ανάλογο με εκείνο του 1989. Ο Χρ. Παπουτσής συμπλήρωσε ότι η Ν.Δ. θα επιδιώξει να συγκροτήσει αντικυβερνητικά μέτωπα, κυρίως με το ΚΚΕ, και
η κυβέρνηση πρέπει να είναι έτοιμη να το αντιμετωπίσει.
 Ιδιαίτερη αναφορά έγινε στο θέμα των σχέσεων με την Εκκλησία. Οπως δήλωσε ο Κ.
Σκανδαλίδης, το ΠΑΣΟΚ θεωρεί το «δημοψήφισμα» της Ιεραρχίας «εγχείρημα αντιδημοκρατικό στην έμπνευση και το σχεδιασμό του και μεροληπτικό και μονόπλευρο, άρα αφερέγγυο, στη διεξαγωγή του». Ο κ. Κακλαμάνης είπε ότι η κυβέρνηση πρέπει ν' αρνηθεί οποιαδήποτε συνδιαλλαγή «με μη δημοκρατικά νομιμοποιημένες δυνάμεις και εξουσίες, που εκμεταλλεύονται τη μεταφυσική επιρροή που έχουν σε τμήματα του λαού».
 Οι κ.κ. Πάγκαλος, Βενιζέλος και Παπουτσής άσκησαν κριτική στον υπουργό Εξωτερικών για το πρόσφατο ταξίδι του στο Βελιγράδι. Ο Γ. Παπανδρέου απάντησε ότι αυτό έγινε σε συνεννόηση με την Ευρωπαϊκή Ενωση.
 Ο Ακης Τσοχατζόπουλος ζήτησε διεύρυνση της κοινωνικής πολιτικής και προσοχή στα στρώματα που πλήττονται από την οικονομική κρίση. Ο κ. Παπουτσής χαρακτήρισε ανύπαρκτη την παρουσία του ΠΑΣΟΚ το τελευταίο διάστημα και μίλησε δηκτικά για «την προσπάθεια δικτύων και ομίλων που προαναγγέλλουν το τέλος του».
 Ο πρωθυπουργός είπε ότι οι Ολυμπιακοί Aγώνες του 2004 είναι «εθνική υπόθεση», τονίζοντας ότι την ευθύνη έχει η κυβέρνηση και στην κατεύθυνση που αυτή έχει χαράξει πρέπει να κινείται η επιτροπή διοργάνωσης. «Θέλουμε σωστούς και μετρημένους Aγώνες», είπε χαρακτηριστικά και αυτό ερμηνεύεται ως αποδοκιμασία των φημολογούμενων υπερβολικών αμοιβών.
