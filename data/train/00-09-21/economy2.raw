«Καθόλου απίθανο ότι θα έχουμε σκληρό χειμώνα λόγω της υψηλής τιμής του πετρελαίου», εκτίμησε χθές ο πρόεδρος της Eκτελεστικής Eπιτροπής του ΣΕB Λευτέρης Αντωνακόπουλος, που προέρχεται από την πετρελαϊκή εταιρεία Shell. Σύμφωνα με τον ίδιο, το πόσο τελικά θα αυξηθεί η τιμή του πετρελαίου θα εξαρτηθεί από το πόσο βαρύς θα είναι ο χειμώνας στην Ευρώπη.
 Απαντώντας χθες σε σχετικές ερωτήσεις, επισήμανε ότι η κούρσα των τιμών στο αργό και στο ντίζελ είναι αποτέλεσμα της πολιτικής αποθεμάτων των πετρελαϊκών εταιρειών, που δεν εκτίμησαν σωστά την αποφασιστικότητα των μελών του ΟΠΕΚ να τηρήσουν τους περιορισμούς στην παραγωγή, οπότε δεν δημιούργησαν αποθέματα.
 Από την άλλη πλευρά η άνοδος στο ντίζελ προήλθε από τη μείωση της διυλιστικής ικανότητας των ευρωπαϊκών διυλιστηρίων, μετά τη διακοπή λειτουργίας πολλών μονάδων παλαιάς τεχνολογίας την προηγούμενη διετία. 
 Σε ό,τι αφορά τις επιπτώσεις των τιμών των καυσίμων στο κόστος παραγωγής, ο πρόεδρος του ΣΕΒ είπε ότι αυτή για τις βιομηχανίες που χρησιμοποιούν μαζούτ θα
πρέπει να υπολογιστεί σε 10-15%. Παρατήρησε όμως ότι η μετακύληση του κόστους στην κατανάλωση θα εξαρτηθεί από την εξάντληση των περιθωρίων που έχει κάθε επιχείρηση προκειμένου να σταθεί στον ανταγωνισμό. Zήτησε δε, μείωση της φορολογίας στο μαζούτ. 
 Τη μείωση του ειδικού φόρου κατανάλωσης ζήτησε η N.Δ. ως έναν από τους τρόπους
αντιμετώπισης της πετρελαϊκής κρίσης. Το θέμα συζητήθηκε σε σύσκεψη υπευθύνων τομέων υπό τον Κ. Καραμανλή, και αμέσως μετά ο τομεάρχης ανάπτυξης Γ. Βουλγαράκης σε δηλώσεις του επισήμανε πως «η ενεργειακή κρίση αποδεικνύει με τον ποιο γλαφυρό τρόπο τις αδυναμίες και τα αδιέξοδα της ελληνικής οικονομίας». Οπως είπε, η κυβέρνηση έχει θυσιάσει στο βωμό της ανάπτυξης των ονομαστικών κριτηρίων την άσκοπη μείωση του ειδικού φόρου κατανάλωσης σε δύο συνεχείς χρονιές και σήμερα παρουσιάζεται αδύναμη να παρέμβει στην τιμή των καυσίμων. Οπως επισήμανε, το κόστος δεν μπορούν να το επωμισθούν οι κοινωνικά ανίσχυροι και ζήτησε από την κυβέρνηση να αναλάβει πρωτοβουλία για μείωση του ειδικού φόρου κατανάλωσης. «Οφείλει να το διεκδικήσει και σε ευρωπαϊκό επίπεδο», είπε, ενώ πρότεινε και τη μείωση του φόρου στα καύσιμα για αγροτική χρήση.
