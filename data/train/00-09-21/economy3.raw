Τίποτα, φαίνεται, δεν μπορεί να σταματήσει την ξέφρενη κούρσα του πετρελαίου, που εκτινάχθηκε ξανά χθες στα ύψη, λόγω της νέας μείωσης των πετρελαϊκών αποθεμάτων των ΗΠΑ.
 ΟΠΕΚ συνεχίζει να υπόσχεται νέα αύξηση της παραγωγής, αλλά αφού απορροφηθεί πρώτα η αύξηση κατά 800.000 βαρέλια την ημέρα, που ανακοίνωσε το Σεπτέμβριο. Παράλληλα η Γαλλία πρότεινε τη διεξαγωγή κοινής συνόδου μεταξύ Ε.Ε. - ΗΠΑ και ΟΠΕΚ, με θέμα βέβαια τη διαχείριση της πετρελαϊκής κρίσης.
 Η τιμή του μπρεντ για τα συμβόλαια Νοεμβρίου είχε διαμορφωθεί αργά χθες το βράδυ στα 34, 45 δολ. το βαρέλι, υψηλότερα κατά 82 σεντς, ενώ νωρίτερα είχε φτάσει έως τα 34, 81 δολ., μόλις 17 σεντς κάτω από το πρόσφατο ρεκόρ δεκαετίας των 34, 98 δολ. το βαρέλι.
 Στη Νέα Υόρκη, το αμερικανικό αργό για τα συμβόλαια Οκτωβρίου, που εξέπνεαν χθες, είχε διαμορφωθεί στα 37, 50 δολ., έχοντας νωρίτερα φτάσει στα 37, 80 δολ. Από τις 23 Αυγούστου, που άρχισε η διαπραγμάτευση των συμβολαίων Οκτωβρίου, το
αμερικανικό αργό έχει ενισχυθεί πάνω από 6 δολ. το βαρέλι.
Σύμφωνα με τα στοιχεία του Αμερικανικού Ινστιτούτου Πετρελαίου, που ανακοινώθηκαν αργά προχθές το βράδυ, τα αμερικανικά αποθέματα μειώθηκαν κατά δύο εκατ. βαρέλια την ημέρα την εβδομάδα που έληξε στις 15 Σεπτεμβρίου, στα 287 εκατ. βαρέλια την ημέρα, κατά 22 εκατ. βαρέλια λιγότερο από τα περσινά επίπεδα.
 Μπροστά στην εντεινόμενη απειλή που ενέχει ο κίνδυνος της πετρελαϊκής κρίσης για την ευρωπαϊκή και παγκόσμια οικονομία, ο Γάλλος πρωθυπουργός Λιονέλ Ζοσπέν
δήλωσε ότι θα καλέσει στη σύνοδο της G7 το Σάββατο στην Πράγα την Ε.Ε. τις ΗΠΑ
και τον ΟΠΕΚ σε άτυπη σύνοδο, προκειμένου να αντιμετωπιστεί η κρίση του πετρελαίου.
 Μένει ασαφές, ωστόσο, το κατά πόσο είναι εφικτή μια τέτοια σύνοδος, καθώς οι ηγέτες του ΟΠΕΚ ετοιμάζονται ήδη για τη δική τους σύνοδο κορυφής, την Τρίτη στο Καράκας της Βενεζουέλας.
 Η Σαουδική Αραβία αντέδρασε, πάντως, εν πρώτοις θετικά στο ενδεχόμενο αυτό. «Ο
διάλογος μεταξύ παραγωγών και καταναλωτών είναι πάντα θετικός», τόνισε ο Σαουδάραβας υπουργός Πετρελαίου Αλί αλ-Ναϊμί σχολιάζοντας τη γαλλική πρόταση. Πηγή του ΟΠΕΚ στη Βιέννη, δήλωσε ωστόσο «ότι δεν υπάρχει χρόνος για συμμετοχή σε οποιαδήποτε σύνοδο, πριν από τη σύνοδο κορυφής» (σ.σ. του ΟΠΕΚ).
 Οσο για την αμερικανική πλευρά, διά στόματος υπουργού Ενέργειας Μπιλ Ρίτσαρντσον επισήμανε ότι είναι στο χέρι του προέδρου Κλίντον να αποφασίσει αν
οι ΗΠΑ θα μετάσχουν στην προτεινόμενη σύνοδο με την Ε.Ε. και τον ΟΠΕΚ.
 Σήμερα συνέρχονται εκτάκτως και οι υπουργοί Μεταφορών της Ε.Ε., με θέμα το πώς
θα σταματήσουν οι διαδηλώσεις κατά της υψηλής φορολογίας των καυσίμων, που συνεχίζονται σε πολλές ευρωπαϊκές χώρες.
 Οι υπουργοί θα προβούν σε μια πρώτη αποτίμηση των επιπτώσεων που θα έχουν οι υψηλές τιμές των καυσίμων στις ευρωπαϊκές μεταφορές, την αλιεία και τη γεωργία. Είναι αβέβαιο ωστόσο το κατά πόσο είναι εφικτή μια κοινή πολιτική μεταφορών, καθώς πολλές χώρες, υπό την πίεση των κινητοποιήσεων, υποσχέθηκαν ήδη μέτρα ανακούφισης. Προκάλεσαν μάλιστα τη μήνι της Κομισιόν, που τις εγκαλεί για ενδεχόμενη παραβίαση της κοινοτικής νομοθεσίας περί κρατικών ενισχύσεων.
  Ο γενικός γραμματέας του ΟΠΕΚ Ριλγουάνου Λούκμαν, υποσχέθηκε και πάλι χθες, από την Τζακάρτα, και νέα αύξηση της παραγωγής αν χρειαστεί. Αλλά, όπως είπε, «έχουμε αυξήσει την παραγωγή πάνω από 3, 2 εκατ. βαρέλια την ημέρα σε 6 μήνες. Είναι πολύ πετρέλαιο που εισέρχεται στην αγορά μέσα σε τόσο λίγο χρόνο».
 Πάντως, απ' ό,τι φαίνεται τα σπασμένα θα πληρώσει ο αναπτυσσόμενος κόσμος. Σε έκθεσή του χθες η Σύνοδος για το Εμπόριο και την Ανάπτυξη (UNCTAD) του ΟΗΕ επισημαίνει ότι, παρά τις ευοίωνες προοπτικές για την παγκόσμια οικονομία, η άνοδος ρεκόρ του πετρελαίου απειλεί να πλήξει περισσότερο απ' όλους τις αναπτυσσόμενες χώρες.
 «Οι υψηλές τιμές του πετρελαίου είναι εδώ... και κατά την άποψή μου σηματοδοτούν το τέλος της εποχής της φθηνής ενέργειας», υποστήριξε ο γενικός γραμματέας της UNCTAD, πρώην υπουργός Οικονομικών της Βραζιλίας Ρούμπενς Ρικουπέρο. Προέβλεψε ακόμη ότι η κρίση δεν θα έχει τις ίδιες επιπτώσεις με την πετρελαϊκή κρίση της δεκαετίας του '70, αλλά οι εξαρτώμενες από την εισαγωγή πετρελαίου αναπτυσσόμενες χώρες θα σηκώσουν το βάρος.
