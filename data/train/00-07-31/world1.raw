Ολα τα στοιχεία μιας εξαιρετικά συντηρητικής πολιτικής, τόσο στο εσωτερικό όσο και διεθνώς, περιλαμβάνει η πολιτική πλατφόρμα του Ρεπουμπλικάνου υποψήφιου Τζορτζ Μπους, που θα επικυρωθεί, μαζί με την υποψηφιότητά του, στο συνέδριο του Ρεπουμπλικανικού Κόμματος που αρχίζει σήμερα στη Φιλαδέλφεια.
 Στον τομέα της εσωτερικής πολιτικής περιλαμβάνει την απαγόρευση των αμβλώσεων,
την αντίθεση στα δικαιώματα των ομοφυλοφίλων, την υποστήριξη της θανατικής ποινής, των φορολογικών ελαφρύνσεων και της δημιουργίας αντιπυραυλικής αμυντικής ομπρέλας.
 Αντιθέτως, η πρόταση για κατάργηση του υπουργείου Παιδείας και πλήρη «απελευθέρωση» της εκπαίδευσης δεν έγινε δεκτή από την αρμόδια επιτροπή του κόμματος. Υιοθετήθηκε πάντως η άποψη του Τζορτζ Μπους ότι το υπουργείο Παιδείας θα πρέπει να παίζει «προοδευτικά όλο και μικρότερο ρόλο» στην εκπαίδευση.
 Στην τομέα της Αμυνας γίνεται αναφορά στην ανάπτυξη μιας «στιβαρής» αντιπυραυλικής άμυνας με παράλληλη προώθηση του περιορισμού των πυρηνικών οπλοστασίων. Η συντηρητική πτέρυγα των Ρεπουμπλικάνων υποστήριζε ότι ο Τζορτζ Μπους θα πρέπει να ειδοποιήσει αμέσως πως οι ΗΠΑ θα αποσυρθούν από τη Συνθήκη κατά των Αντιβαλλιστικών Πυραύλων (ΑΒΜ) του 1972, ώστε να προωθήσει το πρόγραμμα αντιπυραυλικής άμυνας. Τελικά όμως στο τελικό κείμενο προβλέπεται ότι οι ΗΠΑ θα προσπαθήσουν να διαπραγματευθούν με τη Ρωσία μια αλλαγή που θα τους επιτρέπει την ανάπτυξη «στιβαρής αντιπυραυλικής άμυνας». Αν η Ρωσία αρνηθεί τη διαπραγμάτευση, τότε οι ΗΠΑ θα πρέπει να ανακοινώσουν ότι αποχωρούν
 Σκληρή είναι η στάση απέναντι στον ΟΗΕ και οι Ρεπουμπλικάνοι υπόσχονται ότι κανένας Aμερικανός στρατιωτικός δεν πρόκειται να υπηρετήσει κάτω από τις διαταγές αξιωματικών του ΟΗΕ ή να υπαχθεί στη δικαιοδοσία του Διεθνούς Ποινικού Δικαστηρίου.
 Προβλέπεται ακόμα ότι ο Τζορτζ Μπους θα αναστρέψει την αποτυχία της κυβέρνησης
Κλίντον να πείσει τους Ευρωπαίους συμμάχους να ενισχύσουν τις στρατιωτικές τους δυνατότητες και επικρίνονται τα ανοίγματα του Κλίντον απέναντι στο Ιράν και η απώλεια ευκαιριών για αλλαγή στο Ιράκ.
 Στον εμπορικό τομέα, γίνεται αναφορά σε «ημισφαιρικό ελεύθερο εμπόριο» στην αμερικανική ήπειρο και ενίσχυση των οικονομικών σχέσεων με την Αφρική.
 Σύμφωνα με την τελευταία σφυγμομέτρηση που δόθηκε χθες στη δημοσιότητα, ο Τζορτ Μπους έχει αυξήσει το προβάδισμά του έναντι του Δημοκρατικού αντιπάλου του, Αλ Γκορ. Η δημοσκόπηση της «Ουάσιγκτον Ποστ - ΑΒC Νιους» δίνει 53% στον Μπους έναντι 42% στον Γκορ. Πριν από μία εβδομάδα, δημοσκόπηση της ίδιας εταιρείας έδινε στον Μπους 48% έναντι 45% του Γκορ.
 Πάνω από δέκα διαδηλώσεις έγιναν χθες στη Φιλαδέλφεια από ομάδες που τάσσονται
κατά της ελεύθερης χρήσης των όπλων και της θανατικής ποινής ή υπέρ ενός συστήματος υγιεινομικής ασφάλισης.
