 Σε κανένα από τα θεσμικά θέματα (απογευματινή λειτουργία υπηρεσιών, κίνητρα αποδοτικότητας, κλαδολόγιο κ.λπ.) δεν πρόκειται να συναινέσει η ΑΔΕΔΥ, αν δεν υπάρξει τελική συμφωνία με την κυβέρνηση στην αύξηση που θα πάρουν οι δημόσιοι
 «Δεν πρόκειται να υπογράψουμε κανένα από τα θεσμικά ζητήματα κι ούτε καν προχωρούμε στη διαδικασία συζήτησής τους, αν προηγουμένως δεν συμφωνήσουμε στα
οικονομικά», δήλωσε στην «Ε» ο πρόεδρος της ΑΔΕΔΥ, Σπύρος Παπασπύρου. «Μας έδωσαν 3, 17%, ζητούμε 6%. Nομίζω ότι μέχρι την Πέμπτη μπορεί να στείλει μια βελτιωμένη πρόταση η κυβέρνηση. Ας το κάνει...»
 Οι δυο πλευρές (κυβέρνηση και ΑΔΕΔΥ) μοιάζουν προβληματισμένες ύστερα από έξι τακτικές συναντήσεις που δεν έχουν οδηγήσει πουθενά, καθώς η κυβέρνηση μένει σταθερή στα περί εισοδηματικής πολιτικής και δεν παρουσιάζεται «ευέλικτη» στα ποσοστά των αυξήσεων, και η ΑΔΕΔΥ δεν φαίνεται διατεθειμένη να συζητήσει περαιτέρω, αν δεν υπάρξει συμφωνία στα οικονομικά. Παράλληλα, από πλευράς του υπουργείου Δημόσιας Διοίκησης, διά στόματος υφυπουργού, Λεωνίδα Τζανή, υπήρξε σαφής η επίκληση να μη χαθεί η ευκαιρία του νέου θεσμού των συλλογικών διαπραγματεύσεων, τόσο για την κυβέρνηση όσο και για τους εργαζομένους. Το υπουργείο Εσωτερικών και Δημόσιας Διοίκησης μαζί με τα οικονομικά έχει θέσει μια σειρά θεσμικά ζητήματα για τη λειτουργία του Δημόσιου στην ατζέντα του διαλόγου με την ΑΔΕΔΥ, που, όπως εξελίσσονται τα πράγματα, είναι ορατός ο κίνδυνος να μην συζητηθούν και κυρίως να μην συμφωνηθούν ποτέ. Κυριότερα θέματα, η απογευματινή λειτουργία υπηρεσιών αιχμής του Δημοσίου, οι δείκτες αποδοτικότητας των υπαλλήλων, που θα σημάνουν και νέο μισθολόγιο για το Δημόσιο, το κλαδολόγιο, η αναζήτηση θεσμών διαφάνειας στο Δημόσιο, ο προσδιορισμός των ειδικοτήτων των υπαλλήλων που θα εκπαιδεύονται και θα επιμορφώνονται.
 Η τελική πρόταση του υφυπουργού Οικονομικών κ. Δρυ για τις αυξήσεις είναι 2, 2 στον βασικό μισθό των εργαζομένων για το 2001, αύξηση κατά 50% του επιδόματος παραμεθόριων περιοχών και αύξηση του κινήτρου αποδοτικότητας κατά 3.000 δρχ. μηνιαίως, ενώ αποσύρθηκε η προηγούμενη πρόταση για αύξηση 50% στο επίδομα ανθυγιεινής εργασίας. Ετσι, η τελική αύξηση μαζί με την αύξηση των επιδομάτων και του κινήτρου αποδοτικότητας φτάνει σε ποσοστό 3, 17%, ενώ η προηγούμενη πρόταση ήταν 2, 48%. Οπως δήλωσε ο κ. Δρυς, το συνολικό κόστος της νέας πρότασης θα σημάνει συνολική δαπάνη 86 δισ. δρχ. (53 δισ. δρχ. για τους εν ενεργεία δημόσιους υπαλλήλους και 33 δισ. δρχ. για τους συνταξιούχους). Ετσι, ο προϋπολογισμός του 2001 όσον αφορά τις δαπάνες για τους δημόσιους υπαλλήλους
διαμορφώνεται σε 2.306 τρισ. δρχ. από 2.220 τρισ. δρχ. που ήταν η αντίστοιχη δαπάνη του προυπολογισμου του 2000. «Η κυβέρνηση εξάντλησε κάθε όριο αντοχής της εθνικής οικονομίας. Δεν μπορούμε να προσθέσουμε ούτε μία δραχμή παραπάνω. Δεν υπάρχει κανένα άλλο περιθώριο», δήλωσε ο κ. Δρυς. Αντίθετη βέβαια είναι η γνώμη του προέδρου της ΑΔΕΔΥ: «Εκτιμώ ότι υπάρχουν περιθώρια βελτίωσης της τελικής πρότασης της κυβέρνησης και νομίζω ότι μέχρι την ερχόμενη Πέμπτη που η
ΑΔΕΔΥ θα αποφασίσει έχει το χρόνο να το ξανασκεφτεί. Ας το κάνει γιατί τότε και μόνον τότε θα μπορέσουμε να συζητήσουμε και τα υπόλοιπα θέματα της ατζέντας».
