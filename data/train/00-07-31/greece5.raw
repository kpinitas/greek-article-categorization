 Μπορεί τα 5, 9 Pίχτερ της 7ης Σεπτεμβρίου και οι μετασεισμοί που ακολούθησαν να έχουν κοπάσει, αλλά -δέκα μήνες μετά- η ταλαιπωρία που έζησαν οι κάτοικοι της πρωτεύουσας συνεχίζεται για πολλούς από αυτούς. Και ενώ ο εφιαλτικός Eγκέλαδος
έχει προ πολλού παρέλθει -ανεπιστρεπτί ελπίζουμε- η γραφειοκρατία δείχνει να είναι «πανταχού παρούσα και πολίτες ταλαιπωρούσα».
 Ευφυής και ανθρώπινη η απόφαση της κυβέρνησης να «ανακουφίσει» τους πληγέντες με την παροχή της επιδότησης ενοικίου. Εκείνο που δεν προέβλεψε ή δεν μπόρεσε να παρακάμψει ήταν τα γρανάζια της γραφειοκρατίας, η οποία είχε αποτέλεσμα εκατοντάδες σεισμόπληκτοι να λαμβάνουν εν μέσω καλοκαιριού την επιδότηση των περασμένων Χριστουγέννων! 
 «Είναι αλήθεια ότι υπάρχει μια μικρή καθυστέρηση στην καταβολή της δεύτερης δόσης», επισημαίνει ο υφυπουργός ΠΕΧΩΔΕ Νάσος Αλευράς και συνεχίζει: «Θα πρέπει όμως να λάβουμε υπόψη ορισμένους αντικειμενικούς παράγοντες. Αρχικά δεν
είχαμε υπολόγους, δηλαδή άτομα που θα αναλάμβαναν την ευθύνη, αλλά και το φόρτο εργασίας που συνεπάγεται τόσο η μεταφορά των εκατοντάδων εκατομμυρίων στα διάφορα Ταμεία Αποκατάστασης Σεισμοπλήκτων (ΤΑΣ) όσο και η πληρωμή των δικαιούχων. Επειτα "σκοντάψαμε" πάνω στο αίτημα του παρέδρου του Ελεγκτικού Συμβουλίου για υποβολή ξανά των δικαιολογητικών της πρώτης δόσης. Με την υπόθεση αυτή "χάθηκαν" εκατοντάδες ώρες εργασίας. Αν σε όλα αυτά προσθέσουμε και μια μικρή καθυστέρηση από το υπουργείο Οικονομικών, καθώς και το γεγονός ότι το σύστημα δεν είναι μηχανοργανωμένο, τότε μπορούμε να κατανοήσουμε την καθυστέρηση».
 Ενα από τα πολλά «θύματα» της γραφειοκρατίας, ο Χρυσόστομος Καντανάκης, περιμένοντας στην ουρά, στο ΤΑΣ Περιστερίου, περιγράφει με τον πλέον παραστατικό τρόπο την απελπισία του απέναντι στο «γραφειοκρατικό τέρας». «Εχω χάσει πάρα πολλές ώρες εργασίας για να φτάσω σήμερα εδώ να πληρωθώ. Δουλεύω στη λαχαναγορά του Ρέντη και δεν έχω πολλά περιθώρια για χάσιμο χρόνου. Εχω τόσο πολύ αγανακτήσει με αυτή την κατάσταση που δεν μπήκα καν στον κόπο να υποβάλω αίτηση για δάνειο επισκευής. Προτιμώ να το φτιάξω μόνος μου, παρά να τρέχω από γραφείο σε γραφείο, χάνοντας το χρόνο μου».
 Σύμφωνα με τα επίσημα στοιχεία του υπουργείου ΠΕΧΩΔΕ, το 16, 1% των δικαιούχων επιδότησης ενοικίου δεν έχουν λάβει ακόμη τη δεύτερη δόση, που αφορά τους μήνες Δεκέμβριο, Ιανουάριο και Φεβρουάριο. Το μεγαλύτερο μέρος από τις απλήρωτες αιτήσεις αφορά εκείνους που υπάγονται στα πλέον πολυπληθή ΤΑΣ.
 Περιστέρι και Νέα Φιλαδέλφεια κατέχουν το αρνητικό ρεκόρ στη λίστα με τα πληρωθέντα ποσά, με το πρώτο να έχει καλύψει ποσοστό μόλις 57, 3% των εγκεκριμένων αιτήσεων του δευτέρου τριμήνου. Στη Νέα Φιλαδέλφεια τη δεύτερη δόση την έχει λάβει το 76% των δικαιούχων, ενώ σε όλα τα υπόλοιπα ΤΑΣ η κάλυψη
ξεπερνά το 85%, με πρώτο το ταμείο των Ανω Λιοσίων, στο οποίο αγγίζει το 98%. Στο σύνολο των 20.879 αιτήσεων που έχουν εγκριθεί για παροχή της δεύτερης δόσης, η διαδικασία πληρωμής έχει ολοκληρωθεί σε ποσοστό 83, 9% από αυτές.
 Οσον αφορά το πρώτο τρίμηνο, η χρηματοδότηση έχει σχεδόν ολοκληρωθεί καλύπτοντας το 98% των δικαιούχων. Μόνα παρεκλίνοντα ταμεία είναι εκείνα του Πειραιά και των Αθηνών, με το πρώτο να έχει ποσοστό κάλυψης 93, 7% και το δεύτερο 92, 9%. Αιτία της συγκεκριμένης καθυστέρησης είναι τόσο η αργοπορημένη υποβολή των αιτήσεων από τους δικαιούχους όσο και η αδιαφορία των τελευταίων για παραλαβή των χρημάτων τους.
 Η καταβολή της δεύτερης δόσης μπορεί να μην έχει τελειώσει, αλλά σε πολλά ΤΑΣ η τρίτη δόση όχι μόνο έχει αρχίσει να δίνεται, αλλά κοντεύει να ολοκληρωθεί. Ελευσίνα με 86, 5% και Ανω Λιόσια με 81, 4% κατέχουν τα πρωτεία, ενώ δεν είναι άσχημη και η πορεία των ταμείων Αθηνών, με 47, 8%, και βιομηχανίας, με 50%. Σύμφωνα μάλιστα με τα λεγόμενα του κ. Αλευρά, η τρίτη δόση θα «κυλήσει» πολύ πιο γρήγορα για όλους, καθώς έχει δρομολογηθεί η μηχανοργάνωση των ΤΑΣ.
