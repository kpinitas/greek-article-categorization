 Μετράει τις δυνάμεις του απόψε ο Ολυμπιακός στο δεύτερο και πιο ισχυρό φιλικό αγώνα προετοιμασίας στη Γερμανία (7 μ.μ. στο Γκάρμις Πατερκίνχεν) με αντίπαλο τη Φιορεντίνα. Ο Γιάννης Μαντζουράκης, μετά τα προβλήματα που παρουσίασε η πειραϊκή ομάδα, στην αμυντική λειτουργία, στον αγώνα με τη Χάποελ Τίκβα, θέλει ο Ολυμπιακός να παρουσιάσει μία διαφορετική εικόνα απέναντι στην ομάδα του Φατίχ Τερίμ, η οποία και αυτή βρίσκεται στο αρχικό στάδιο της προετοιμασίας της και σιγά σιγά να κατασταλάξει στο νέο σχήμα που θα έχουν οι πρωταθλητές Ελλάδας.
 «Θα δώσω χρόνο συμμετοχής σε όλους, αλλά θα δοκιμάσω κάποια νέα πράγματα στην άμυνα και το κέντρο», είπε χθες ο προπονητής του Ολυμπιακού από το Τέγκερνζε, ο οποίος πάντως θα επιμείνει στο 4-5-1. Μία σύνθεση, δηλαδή, με τέσσερις παίκτες στην άμυνα στην ίδια ευθεία, δύο αμυντικά χαφ και έναν μόνο προωθημένο. Ο Μαντζουράκης προσανατολίζεται να ξεκινήσει τον αγώνα με κεντρικό αμυντικό δίδυμο τους Καραταΐδη, Αμανατίδη, ενώ θα δοκιμάζει στα χαφ το τρίο Ζε Ελίας-Ζέτερμπεγκ-Τζιοβάνι. (Οι Αντζας, Ανατολάκης πήραν χθες μέρος στις προπονήσεις, τόσο το πρωί όσο και το απόγευμα, ύστερα από πέντε μέρες θεραπείας, αλλά ο «Ρουμάνος» τεχνικός θα αποφασίσει σήμερα αν θα τους χρησιμοποιήσει στο φιλικό με τη Φιορεντίνα).
 Ο Ολυμπιακός, λοιπόν, αντιμετωπίζει απόψε τη Φιορεντίνα του Τούρκου Φατίχ Τερίμ, ο οποίος πέρυσι κατέκτησε το Kύπελλο UEFA με τη Γαλατασαράι, αλλά και αρκετών αστέρων του καμπιονάτο. Οπως των Πορτογάλων Ρουί Κόστα, Νούνο Γκόμεζ, Αμαράλ, του Σέρβου Πρέντραγκ Μιγιάτοβιτς, του Τσέχου Τόμας Ρέπκα, του Αργεντινού Αμπέλ Μπάλμπο και των Ιταλών Κιέζα, Τόλντο, Ντι Λίβιο, Τοριτσέλι και Βανόλι.
 Λίγες ώρες πριν από τη λήξη της μετεγγραφικής περιόδου (τελειώνει απόψε στις 8 μ.μ.) ο Γιάννης Μαντζουράκης υποστήριξε ότι «δεν πρόκειται να γίνει άλλη μετεγγραφή» και έσπευσε να προσθέσει ότι «δεν ανησυχώ για τα όποια προβλήματα παρουσίασε η άμυνα στο πρώτο φιλικό αγώνα, στη συνέχεια θα λειτουργήσουν καλά οι αμυντικοί μηχανισμοί». Η αλήθεια πάντως είναι ότι στον Ολυμπιακό περίμεναν έως και την περασμένη εβδομάδα τους Αντόνιο Κάρλος Ζάγκο (Ρόμα), Ρομπέρτο Αγιάλα (Μίλαν) να αλλάξουν γνώμη και να έρθουν στον Πειραιά, ενώ μάνατζερ έσπρωχναν στην πειραϊκή ΠΑΕ και το Γάλλο Φρανκ Λεμπέφ της Τσέλσι.
 Από την «ερυθρόλευκη» εταιρεία άφηναν χθες παραθυράκι «για την έκπληξη της τελευταίας στιγμής», αλλά ο Σωκράτης Κόκκαλης και ο Γιάννης Μαντζουράκης φαίνεται να το έχουν πάρει απόφαση ότι η ομάδα θα προχωρήσει ως έχει, και τον Ιανουάριο, αν κριθεί σκόπιμο, θα ασχοληθούν με την ανεύρευση ξένου κεντρικού αμυντικού.
