Κατά το ήμισυ πρόλαβαν τα μέλη της Γενικής Συνέλευσης της ΕΠΟ, που διακόπηκε το Σάββατο λόγω έλλειψης απαρτίας, να τροποποιήσουν τις διατάξεις του Κανονισμού Διαιτησίας, γι' αυτό άλλωστε και οι χθεσινές αξιολογήσεις των διαιτητών και βοηθών διαιτητών των εθνικών κατηγοριών έγιναν βάσει των όσων ίσχυαν και στην περασμένη περίοδο.
 Αντιθέτως, την Παρασκευή και το πρωινό του Σαββάτου, προχώρησαν στην έγκριση του συνόλου, σχεδόν, των τροποποιήσεων, αλλά και εναρμόνισης κάποιων άρθρων του Κανονισμού Αγώνων Ποδοσφαίρου.
 Ειδικότερα, έγιναν πλήρως αποδεκτές οι προτάσεις του προέδρου της ΕΠΑΕ Β. Μητρόπουλου, όσον αφορά τις διατάξεις του ΚΑΠ, για: 
 -Επιβολή ποινής αποκλεισμού έδρας για ομάδα Α', Β' και Γ' Εθνικής τρεις αγωνιστικές και πρόστιμο 10, 5 και 2, 5 εκατομμύρια δραχμές αντίστοιχα, σε περίτπωση επεισοδίων στην εξέδρα των επισήμων.
 -Αφαίρεση 10 αντί 4 βαθμών σε όποια ΠΑΕ αποχωρεί από αγώνα ο οποίος έχει ξεκινήσει.
 -Ασκηση ψυχολογικής ή σωματικής βίας, εξύβριση ή ανάρμοστη συμπεριφορά σε διαιτητές ή βοηθούς, επιβολή προστίμου 10 εκατ. στην Α' Εθνική, 5 στη Β' και 2, 5 στη Γ' και εφόσον η ΠΑΕ είναι υπότροπη, αποκλεισμός έδρας μία αγωνιστική.
 -Τα εισιτήρια ορίστηκε ως πλαφόν στην Α' Εθνική κατηγορία το ποσόν των τριών χιλιάδων δραχμών και η αύξηση του εισιτηρίου, αν σε κάποια θύρα γηπέδου προκληθούν επεισόδια, αλλά και το κλείσιμό της αν αυτό απαιτηθεί.
 Ακόμη, αποφασίστηκε ότι θα επιτρέπεται στους αγώνες της Α' φάσης του Κυπέλλου Ελλάδος οι ομάδες να κάνουν αλλαγές επτά (7) ποδοσφαιριστών, εγκρίθηκε η δημιουργία πρωταθλημάτων στις επαγγελματικές κατηγορίες για ποδοσφαιριστές κάτω των 20 ετών, ώστε να δραστηριοποιηθούν τα φυτώρια των ΠΑΕ, δόθηκε η άδεια στην ΕΠΑΕ για διενέργεια αντιντόπινγκ κοντρόλ ακόμη και στις προπονήσεις και δεν θα επιτρέπεται να ξεκινά αγώνας εφόσον είναι αναρτημένα πανό στα κιγκλιδώματα του γήπεδου.
 Επίσης, έγινε ομόφωνα αποδεκτή η πρόταση του κ. Μητρόπουλου, σε μια προσπάθεια, όπως είπε, ν' αντιμετωπιστεί το θέμα της πολυ-ιδιοκτησίας συλλόγων, σε περίπτωση παράβασης των σχετικών κανονισμών να αφαιρούνται 15 βαθμοί από την ομάδα στο διεξαγόμενο πρωτάθλημα και έκπτωση των παραγόντων που εμπλέκονται στην υπόθεση, από τρία χρόνια έως και ισόβια. Ο πρόεδρος της ΕΠΟ κ. Αλεξανδρίδης, μιλώντας για το ίδιο θέμα, τόνισε πως «το μάνατζμεντ είναι η κανούργια φόρμουλα που έχει βρεθεί και είναι μια απάτη».
 Οσον αφορά τη διαιτησία, ο πρόεδρος της ΕΠΑΕ πρόλαβε (πριν υπάρξει έλλειψη απαρτίας) να περάσει πρόταση να μην πληρώνονται οι διαιτητές την αμοιβή τους για αγώνα, στον οποίο υποπίπτουν σε παραβάσεις και παραπέμπονται και να έχει το δικαίωμα η ΕΠΑΕ να τοποθετεί άτομα δικά της στις υπό την Κεντρική Επιτροπή Διαιτησίας Επιτροπές.
 Δεν έγινε καμία αλλαγή στον αριθμό των διαιτητών ανά κατηγορία, ενώ εξουσιοδοτήθηκε το Δ.Σ. της ΕΠΟ να ερευνήσει αν η ΕΠΑΕ, καθώς και οι Ενώσεις Ποδοσφαιρικών Σωματείων (επίσης ως διοργανώτριες) μπορούν να ασκούν έφεση κατά αποφάσεων που αθωώνουν διαιτητές που έχουν κάνει εξόφθαλμα λάθη.
 Πέραν αυτού το Δ.Σ. της ΕΠΟ καλείται εντός των προσεχών ημερών να δώσει λύση και στους κανονισμούς εγγραφών-μετεγγραφών ερασιτεχνών και επαγγελματιών ποδοσφαιριστών και ιδίως των πρώτων. Υπήρξε πρόταση να μην ισχύσει παλαιότερη απόφαση του Δ.Σ. της ΕΠΟ, με την οποία ομάδες ερασιτεχνικών κατηγοριών δεν μπορούν να διατηρούν περισσότερους των δύο μη κοινοτικούς στο δυναμικό τους και να μην ισχύσει η απαγόρευση μετεγγραφής ερασιτέχνη ποδοσφαιριστή, εφόσον αυτός έχει ξεπεράσει το 30ό έτος της ηλικίας του.
 Πέντε νέα πρόσωπα περιλαμβάνονται στον πίνακα διαιτητών της Α  Εθνικής Kατηγορίας, μετά τις αξιολογήσεις που έκανε χθες η Κεντρική Επιτροπή Διαιτησίας. Εκτός πινάκων σε σχέση με τον περσινό πίνακα, έμειναν οι Δημήτρης Καλύβας από τη Βοιωτία και Παύλος Κωνσταντινίδης από τον Πειραιά, που εγκατέλειψαν την ενεργό δράση, ο Αθηναίος Θανάσης Σελούλης που δεν κατάφερε να
περάσει το τεστ Κούπερ (πέρυσι είχε γίνει ολόκληρη ιστορία για να μπει στους πίνακες το Φεβρουάριο), αλλά και ο Σπύρος Πουγκακιώτης από τη Φθιώτιδα. Ο τελευταίος αναμενόταν ότι δεν θα μπει, αφού δεν είχε καλές διαιτησίες.
 Τα νέα πρόσωπα είναι ο Αθηναίος Τσίγκρας, ο Θεσσαλονικιός Βουτσαλάς, ο Πειραιώτης Παπαπαναγιώτου, ο Βοιωτός Φλώτσιος και ο Δωδεκανήσιος Μιχαλάκης.
 Συνολικά, οι 26 διαιτητές που θα ξεκινήσουν στους πίνακες της Α  Εθνικής Kατηγορίας φέτος (ήδη σήμερα διεξάγεται η κλήρωση των δύο πρώτων αγωνιστικών για την α  φάση του Κυπέλλου Ελλάδος) είναι οι: Γ. Κασναφέρης, Φ. Ντόβας, Ε. Τσίγκρας, Γ. Φασόλης, Κ. Φινοκαλιώτης, Γ. Ψυχομάνης (Αθήνας), Ν. Αγγελάκης, Κ.
Βασάρας, Κ. Βουτσαλάς, Χρ. Δαγκλής, Δ. Ποντίκης (Θεσσαλονίκης), Σπ. Βούλγαρης,
Θ. Παπαπαναγιώτου, Π. Παπίλιας (Πειραιά), Κ. Βαλλιάνος (Αιτωλοακαρνανίας), Γ. Μποροβήλος (Αρκαδίας), Στ. Φλώτσιος (Βοιωτίας), Ι. Ευθυμιάδης (Δράμας), Π. Μιχαλάκης (Δωδεκανήσου), Π. Νίκου (Ημαθίας), Αθ. Μπριάκος (Ηπείρου), Π. Χέλης (Καβάλας), Γ. Δούρος (Κορίνθου), Σπ. Παπαδάκος (Λακωνίας), Εμ. Γιανναδάκης (Λασιθίου), Γ. Τσαγκαράκης (Χανίων).
