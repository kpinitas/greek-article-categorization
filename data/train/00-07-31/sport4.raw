 Τα χρονικά περιθώρια έχουν στενέψει, πλέον, για την ΑΕΚ (στις 8 το βράδυ λήγει οριστικά και αμετάκλητα η μετεγγραφική περίοδος), αλλά ο Γιάννης Παθιακάκης, αν και έχει οριστικοποιήσει τις σκέψεις του σε ό,τι αφορά τον έναν αμυντικό, εκ των Βιταλίνιο και Κάλβο, που θα αποκτηθεί από την «Ενωση», δεν λέει το παραμικρό.
 Ο τεχνικός της ΑΕΚ ούτε χθες, όπως και την περασμένη Παρασκευή που γύρισε η αποστολή από την Ολλανδία, δεν αποκάλυψε ποιος θα είναι ο ποδοσφαιριστής που θα καλύψει την τελευταία θέση στην άμυνα. Χαρακτηριστική η δήλωσή του στο αεροδρόμιο ότι «μέσα στο μυαλό μου έχω πάρει την απόφασή μου ποιον θα κρατήσω στην ομάδα. Πρώτα, όμως, θέλω να συζητήσω με τη διοίκηση και όταν υπάρχει κάτι θα το πούμε».
 Η τελευταία φράση του έχει να κάνει, βέβαια, με μια άλλη σημαντική παράμετρο. Αυτή που ακούει στο όνομα Νέναντ Μπιέκοβιτς. Ο Σέρβος επιθετικός, μέσω του μάνατζέρ του, τηρεί σκληρή γραμμή στο θέμα της αποχώρησής του από την ΑΕΚ και δεν επιθυμεί σε καμία περίπτωση να δοθεί δανεικός σε άλλη ομάδα Α' Εθνικής (Γιάννινα και Αθηναϊκός «ερίζουν» για το ποια θα τον αποκτήσει), κάτι που κατέστησε σαφές στις συζητήσεις του με τη διοίκηση της ΑΕΚ.
 Αυτό σημαίνει ότι αν δεν αλλάξει στάση ο Μπιέκοβιτς και μείνει (έστω κι αν ο Παθιακάκης δεν τον υπολογίζει διόλου) στο ρόστερ της «Ενωσης», πως δεν μπορεί να αποκτηθεί κανένας άλλος μη κοινοτικός ποδοσφαιριστής, αφού η ΑΕΚ έχει ήδη συμπληρωμένο τον επιτρεπόμενο αριθμό. Πάντως, αν το εμπόδιο Μπιέκοβιτς ξεπεραστεί, τότε ο Αργεντινός Λουίς Κάλβο είναι αυτός που φέρεται να συγκεντρώνει τις περισσότερες πιθανότητες για υπογραφή συμβολαίου. Ο Βραζιλιάνος Βιταλίνιο Τζούνιορ δεν μοιάζει να έχει πείσει τον προπονητή της ΑΕΚ ότι μπορεί να προσφέρει στην ομάδα.
 Ενδεχομένως, ρόλο (μικρό όμως πια) στην απόφαση του Παθιακάκη στο ποιος θα αποκτηθεί, να παίξει και το σημερινό φιλικό της ΑΕΚ με τους Αγίους Αναργύρους (6.30 μ.μ.), προς τιμήν του Στέλιου Σεραφείδη, στο οποίο θα χρησιμοποιηθούν και οι δύο, εκτός απροόπτου.
 Εν τω μεταξύ, για συλλογική προσπάθεια να φτιάξει η ΑΕΚ καινούργια ομάδα έκανε λόγο ο Ανδρέας Ζήκος σε συνέντευξή του στην αθλητική εφημερίδα «Ωρα για Σπορ». «Πρέπει όλοι να καταλάβουμε σε ποια ομάδα βρισκόμαστε. Οτι ανήκουμε σε ένα μεγάλο σύλλογο και πως όλοι μαζί οφείλουμε να προσπαθήσουμε για το καλύτερο. Πρέπει να ξεχάσουμε ότι υπάρχουν παίκτες ονόματα μέσα στην ομάδα. Η ΑΕΚ δεν είναι κανενός. Ολοι έχουμε μερίδιο στις επιτυχίες και τις αποτυχίες. Χρειάζεται η προσπάθεια όλων για να φτιάξουμε ένα σύνολο που θα πετύχει τους μεγάλους στόχους που θέλουμε. Να μην κοιτάμε τους εαυτούς μας αλλά να βάλουμε πάνω από όλα την ΑΕΚ».
 Ο διεθνής μέσος χαρακτήρισε «πολλά τα έξι χρόνια χωρίς τίτλο για την ΑΕΚ» και επισήμανε πως «πρέπει να προσέξουμε την ομάδα και να μην την εκμεταλλευθούμε, αλλά μέσα από τις επιτυχίες της να ωφεληθούμε σε ατομικό επίπεδο. Εγώ ξέρω ότι το ποδόσφαιρο είναι ομαδικό άθλημα, άρα αν δεν προσφέρεις στο σύνολο δεν μπορείς να μιλάς για ατομικές διακρίσεις».
