Δεν είναι εποχή για...ηρωισμούς, ενάμιση μήνα πριν από τους Ολυμπιακούς, αλλά αυτό διόλου πτόησε τον Κώστα Κεντέρη. «Βρίσκομαι σε πολύ καλό δρόμο, αν και δεν έχω ολοκληρώσει την προετοιμασία μου για το Σίδνεϊ», θριαμβολόγησε ο πρωταθλητής μας, μετά το εντυπωσιακό 100άρι του στο διασυλλογικό πρωτάθλημα στίβου που έγινε το Σαββατοκύριακο στο ΟΑΚΑ, με νικητές τον Ολυμπιακό στους άνδρες και τον Πανελλήνιο στις γυναίκες. Ο Κεντέρης έκανε 10.20 με κόντρα άνεμο και άφησε πολύ πίσω Θεοδωρίδη (10.41) και Αλεξόπουλο (10.45). Χθες κέρδισε με άνεση και το «δικό του» 200άρι, με 20.52.
 Μες στην ανυπόφορη ζέστη του Σαββάτου, η Κατερίνα Θάνου κέρδισε τα 100 μέτρα με τις μηχανές σβησμένες (11.20) «και με το κορμί κουρασμένο», όπως παραδέχθηκε η ίδια μετά την κούρσα. «Από 'δώ και πέρα, θα με ξαναδείτε στο Σίδνεϊ», πρόσθεσε. «Εχω ξεκινήσει το δεύτερο κύκλο της προετοιμασίας μου, έπρεπε όμως να τρέξω στους διασυλλογικούς για να βοηθήσω τον Ολυμπιακό».
 Το ίδιο βεβαίως ισχύει και για τους υπόλοιπους φιλόδοξους της παρέας. Ο Κώστας Γκατσιούδης ξεπέρασε τα 86 μέτρα χωρίς να ζοριστεί και δήλωσε έκπληκτος («δεν περίμενα τόσο μεγάλη βολή αυτήν την εποχή», είπε μόλις είδε το ακόντιο καρφωμένο στα 86.12 μ.), η Μιρέλα Τζελίλη αγνόησε τον τραυματισμό της για να δώσει τους πολύτιμους βαθμούς στο σύλλογό της (έριξε 61.94 μ., πολύ μακριά βέβαια από το παγκόσμιο ρεκόρ 69.48 που έκανε την Παρασκευή η Νορβηγίδα Χάτεσταντ), ο Λάμπρος Παπακώστας έκανε ταξίδι-αστραπή από τη Βουλγαρία, όπου προετοιμάζεται, για να πηδήξει 2, 25 μ. στο ύψος, ενώ ο Κώστας Κουκοδήμος δεν μπόρεσε καν να κερδίσει στο μήκος: το άλμα του στα 7, 50 μ. τον άφησε τρίτο, πίσω από Νούσιο (7, 75 μ.) και Σερέλη (7, 66 μ.). Δεν εμφανίστηκε στους αγώνες η Τασούλα Κελεσίδου, που γυμνάζεται εδώ και μέρες στη Γερμανία.
 Μπροστά σε άδειες εξέδρες, γκρεμίστηκε προχθές ένα πανελλήνιο ρεκόρ (στα 10.000 μ. βάδην εντός Σταδίου, όπου η Αλεξάνδρα Τζιούτη έκανε 45.47.60) και ισοφαρίστηκε ένα ακόμη χθες, από τη Θάλεια Ιακωβίδου που έφτασε τα 4, 20 μ. της Τσιλιγγίρη στο επί κοντώ. Αξίζουν μνείας μεταξύ άλλων, τα 6, 48 μ. της Χριστίνας Αθανασίου στο μήκος, τα 18, 85 μ. του Βάιου Τίγκα στη σφαιροβολία, τα 1, 80 μ. της Φαρμακά στο ύψος. Γενικά, οι επιδόσεις ήταν μάλλον φτωχές.
 Αν στις κοπέλες η νίκη του Πανελληνίου ήταν εύκολη (136 β.), στους άνδρες η μάχη μαινόταν ώς το τέλος. Ο Ολυμπιακός κέρδισε τους Ολυμπιονίκες με ελάχιστη διαφορά και απολογισμό 142 βαθμούς. Χρειάστηκε βεβαίως και χείρα βοηθείας από το εξωτερικό: τον Αστάπκοβιτς στη σφυροβολία (όπου δεν πήραν μέρος Παπαδημητρίου-Πολυχρονίου), τον Κόμαρ στα 1.500 μέτρα...
