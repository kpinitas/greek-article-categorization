 «Στη Νασιονάλ όταν χάναμε, έμενα όλο το βράδυ στο σπίτι. Γιατί να μη στενοχωρηθώ που χάσαμε από τη Χάποελ; »! .
 Στις αρχές Ιουλίου, όταν ήλθε στην Ελλάδα για να υπογράψει το συμβόλαιό του με τον Ολυμπιακό, ο Γκαμπριέλ Αλβες είχε δηλώσει ότι «δεν μου αρέσει να χάνω ούτε στις προπονήσεις».
 Ο Ουρουγουανός επιθετικός φαίνεται ότι τα λόγια αυτά τα εννοούσε πραγματικά, αφού ήταν αμίλητος την Παρασκευή το βράδυ μετά την ήττα από τη Χάποελ Τίκβα και χρειάστηκε ο Ζε Ελίας (με τον οποίο μοιράζονται το ίδιο δωμάτιο) να κάνει κάποια αστεία για να μπορέσει ο Αλβες να ξεχάσει το παιχνίδι και να χαλαρώσει.
 «Το γεγονός ότι σκόραρα και πέτυχα το πρώτο γκολ του Ολυμπιακού στην περίοδο, ήταν καλό μόνο για μένα, γιατί θα με βοηθήσει ψυχολογικά, αλλά την ομάδα δεν τη βοήθησε όσο θα έπρεπε. Είχαμε πάντως τις ευκαιρίες στο πρώτο ημίχρονο και θα μπορούσαμε να έχουμε κερδίσει», δήλωσε ο 25χρονος σέντερ φορ στην «Ε», μέσω του ανθρώπου που κάνει πιο εύκολη την παραμονή του στην Ελλάδα, του Χούλιο Λοσάντα. «Δεν μου αρέσει να λέω πολλά και όταν μιλάω στον Τύπο το κάνω γιατί κάτι πράγματι έχω να πω», υποστήριξε χθες ο Αλβες, ο οποίος δεν πρόλαβε να ξεκουραστεί από τα παιχνίδια στην Ουρουγουάη και κλήθηκε αμέσως να κάνει μια ακόμη προετοιμασία.
 «Σίγουρα τα πράγματα δεν είναι εύκολα για μένα, γιατί προέρχομαι από ένα πρωτάθλημα, στο οποίο έπαιξα σχεδόν όλους τους αγώνες και ήμουν πολύ κουρασμένος», εξηγεί ο Ουρουγουανός επιθετικός και προσθέτει: «Αλλος στη θέση μου ίσως να μην άντεχε την προετοιμασία που κάνει αυτήν τη στιγμή ο Ολυμπιακός. Εγώ όμως προτίμησα να ακολουθήσω τις οδηγίες του προπονητή, να βγάλω όλο το πρόγραμμα και να μη ζητήσω ιδιαίτερη μεταχείριση. Αυτό δεν θα ήταν σωστό από μέρους μου και φυσικά όχι επαγγελματικό. Στη Νασιονάλ έμαθα να αποδίδω κάτω από μεγάλη πίεση και το ίδιο θα κάνω και στον Ολυμπιακό».
 Σε ερώτηση, αν νιώθει ευχαριστημένος από την απόδοσή του στο πρώτο φιλικό αγώνα με τη Χάποελ Τίκβα, ο Γκαμπριέλ Αλβες δήλωσε: «Νομίζω πως τα πήγα αρκετά καλά, πέτυχα το πρώτο γκολ, αλλά αυτήν την περίδο κανένας παίκτης δεν είναι στην κατάσταση που θα ήθελε. Είναι ακόμη περίοδος προετοιμασίας και ο κάθε παίκτης προσπαθεί να μάθει το παιχνίδι του άλλου για να βοηθήσει τον εαυτό του και την ομάδα. Τον πραγματικό Αλβες θα τον δείτε σε περίπου δύο μήνες, όταν αρχίσουν οι υποχρεώσεις μας στο ελληνικό πρωτάθλημα και στην Ευρώπη».
 Για τον Αλβες το ζητούμενο για να παίξει στον Ολυμπιακό «δεν είναι να δείξω την αξία μου, αλλά πόσο γρήγορα θα προσαρμοστώ και θα αφομοιώσω αυτό που θέλει ο προπονητής από μένα. Αυτήν τη στιγμή είμαι κουρασμένος, έπαιξα για ένα ημίχρονο και ίσως να έκανα κάποια λάθη, αφού δύο φορές που θα μπορούσα να σκοράρω, οι αντίπαλοι έδιωξαν την μπάλα από τη γραμμή της εστίας. Πιστεύω ότι θα προσαρμοστώ γρήγορα στο παιχνίδι του Ολυμπιακού και μαζί με τον Τζιοβάνι και τα υπόλοιπα παιδιά στην επίθεση, θα πετύχουμε τα γκολ που επιθυμεί η ομάδα, για να πάρουμε τα αποτελέσματα που θα μας φέρουν στην κορυφή».
 Οσο για τις πρώτες εντυπώσεις του από το παιχνίδι του Ολυμπιακού και την προετοιμασία στο Τέγκερνζε; «Το περιβάλλον είναι καλό και ευτυχώς για μένα που έχω τον Ζε Ελίας και τον Τζιοβάνι, που μπορούμε να συννενοηθούμε στα ισπανικά και να κάνουμε παρέα. Είναι σημαντικό ότι και τα υπόλοιπα παιδιά με βοηθούν στις προπονήσεις, έχω καλή συνεργασία και είμαι σίγουρος ότι θα μπορέσω πιο γρήγορα να προσφέρω στην ομάδα. 
 Η προετοιμασία είναι πολύ δύσκολη και σκληρή, αλλά σύντομα θα επιστρέψουμε στην Ελλάδα και θα πέσουν οι ρυθμοί. Μέσα από τα φιλικά παιχνίδια κάθε παίκτης θα βρεθεί στην κατάσταση που επιθυμεί».
 Με την επιστροφή του Ολυμπιακού στην Αθήνα, ο Γκαμπριέλ Αλβες θα υποδεχθεί (στις 6 Αυγούστου) τον αδελφό του και τη νύφη του, ώστε να έχει παρέα, ενώ στο τέλος Aυγούστου θα έρθουν στην Ελλάδα και οι γονείς του.
