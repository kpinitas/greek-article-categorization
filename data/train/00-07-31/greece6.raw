 Πριν από είκοσι χρόνια ο αρχιεπίσκοπος Χριστόδουλος από τη θέση του μητροπολίτη
Δημητριάδος έκανε έναν από τους τοπικούς -εντός Μαγνησίας- αγώνες του. Επρόκειτο για μία σταυροφορία κατά των...νυχτερινών κέντρων, των γνωστών ντίσκο και μπουζουξίδικων της εποχής. 
 Σ' έναν από τους λόγους του, που φρόντιζε να εκδίδει σε εγχειρίδια η «Χρυσοπηγή» με το γενικό τίτλο «Ελληνορθόδοξη Αυτοσυνειδησία», ο τότε μητροπολίτης Δημητριάδος προκαταλαμβάνει τους αναγνώστες με τον ειδικό τίτλο: «ΕΜΠΡΟΣ ΑΠ ΤΟΝ ΓΚΡΕΜΟ».
 Εκεί δείχνει την ανησυχία του, γιατί, όπως αναφέρει, «γίνεται προσπάθεια ξεθεμελιώματος όλων των βάσεων του έθνους μας. Στις ημέρες μας συντελείται το μυστήριο της ανομίας». Κάνει λόγο για εχθρούς του λαού, για το κράτος «που δεν
θεωρεί υποχρεωτικό το επώνυμο του άνδρα για τη γυναίκα και για τα παιδιά» και που νομιμοποιεί τους ομοφυλόφιλους, «που αναγνωρίζονται πια σαν νόμιμα υπάρχουσα κατάσταση...». 
 Το αποκορύφωμα όμως είναι όταν κηρύττει ανένδοτο κατά των νυχτερινών κέντρων. Αναφέρει: «Και κάτι πιο συγκεκριμένο. Η κατάσταση με τα νυχτερινά κέντρα στην πόλη μας έγινε πια απαράδεκτη. Στα κέντρα αυτά συχνάζουν τα παιδιά μας, συνηθίζουν στον παρασιτισμό, γεύονται τη διαφθορά, εκμαυλίζονται. Το κακό παραέγινε και κάθε αδιαφορία μας ισοδυναμεί με έγκλημα. Πρέπει να αντιδράσουμε. Η μητρόπολή μας κηρύσσει σταυροφορία και ζητάει τη συμπαράστασή σας. Την άλλη εβδομάδα θα σας επισκεφθούν στα σπίτια σας ειδικά συνεργεία που θα σας ζητήσουν την υπογραφή σας για την τροποποίηση της νομοθεσίας μας, για τον περιορισμό των νυκτερινών κέντρων, για την προφύλαξη των παιδιών μας. Δώστε μας τη δύναμη να αντιδράσουμε. Υπογράψτε τη διαμαρτυρία που θα διαβάσετε. Δανείστε μας τη φωνή σας για να αξιώσουμε την εκκαθάριση της καταστάσεως. Είμαι βέβαιος ότι θα νικήσουμε. Σας καλώ σε επιστράτευση για τα παιδιά μας. Δώστε όλοι το παρών. Σας αναμένομεν».
 Στην αρχή του ίδιου κειμένου ο τότε μητροπολίτης Δημητριάδος διέβλεπε κινδύνους από παντού: «Εδώ απ' όλες τις μεριές γίνεται προσπάθεια ξεθεμελιώματος όλων των βάσεων του έθνους μας. Στις ημέρες μας συντελείται το μυστήριο της ανομίας. Ολοι οι εχθροί του λαού μας έχουν συμμαχήσει σε μία ανίερη προσπάθεια να γκρεμίσουν τα βάθρα πάνω στα οποία οι πατέρες μας στήριξαν τη ζωή και την πρόοδο αυτού του τόπου. Οπου και να σταθεί κανείς γίνεται μάρτυρας αυτής της προσπάθειας, που είναι βέβαιο ότι κατευθύνεται από έξω, από σκοτεινά κέντρα αποφάσεων, που επιδιώκουν την απονεύρωση του λαού, τον εκμαυλισμό της νεολαίας, τη διάλυση της οικογένειας, την κατασυκοφάντηση της Εκκλησίας, την προβολή της αναρχίας, την ηθική μας ταπείνωση. Και δεν είναι μόνο το πλούσιο πορνογραφικό υλικό που διακινείται ελεύθερα σήμερα στην πατρίδα μας εν ονόματι δήθεν της ελευθερίας και της δημοκρατίας. Δεν είναι παρόμοιες κινηματογραφικές ταινίες, που όλο πληθαίνουν για να παρασύρουν στο δρόμο της διαφθοράς τα νέα παιδιά, που κυλίονται στο βούρκο. Είναι και τόσα άλλα που η ανεκτική μας κοινωνία αντιπαρέρχεται παθητικά, ενώ αυτά σιγά σιγά μεθοδεύουν τη σταδιακή αποδυνάμωση του Eλληνισμού στην κοιτίδα του και την κοινωνική αποσύνθεση. Δυστυχώς δε σε όλα αυτά δεν είναι αμέτοχο και το ίδιο το
κράτος, που σε ορισμένα σημεία μάλιστα δίνει τις ευλογίες του». 
 Και αρχίζουν οι κατηγορίες κατά του κράτους που νομοθετεί. Ελεγε λοιπόν: 
 «Του κράτους πρωτοβουλία είναι η τροποποίηση της νομοθεσίας μας ώστε να εναρμονίζεται προς την συνταγματική επιταγή της ισότητος των δύο φύλων, και του ίδιου καρπός είναι τα πορίσματα της αρμόδιας επιτροπής Γαζή, που, με πρόσχημα αυτή την αρχή, δημιουργεί νέο καθεστώς στο Οικογενειακό μας Δίκαιο, όταν δεν θεωρεί πια υποχρεωτική την κοινή συμβίωση των δύο συζύγων, όταν δεν θεωρεί υποχρεωτικό το επώνυμο του άνδρα για τη γυναίκα και για τα παιδιά κ.λπ.
Του κράτους πρωτοβουλία είναι ο νόμος για τις αμβλώσεις, που σε πείσμα της διδασκαλίας της Εκκλησίας μας ότι πρόκειται για φόνο εκ προμελέτης, εκείνο τις
νομιμοποιεί. Του κράτους πρωτοβουλία είναι η νομιμοποίηση των ομοφυλοφίλων, που αναγνωρίζονται πια σαν νόμιμα υπάρχουσα κατάσταση, αντί να θεσπιστούν αυστηρές ποινές για εκείνους που ντροπιάζουν την ανθρώπινη αξία και παραδίδονται στα έργα της ατιμίας, όπως γράφει ο Απόστολος Παύλος. Σήμερα επικρατεί μία αρχή: Ο καθένας είναι ελεύθερος να κάνει ό,τι θέλει. Σύμφωνα με την αρχή αυτή, το κράτος σέβεται την επιθυμία του καθενός. Ετσι αναγνωρίζει το
άλλο, ευλογεί το τρίτο, καθιερώνει το τέταρτο και με ένα λόγο διευκολύνει τη σαπίλα, αυτί να την κυνηγάει και αποδοκιμάζει».
 Και λίγο πιο κάτω συνεχίζει: «Το κακό συμπληρώνεται με τη νυχτερινή ζωή στην οποία μετέχουν όλο και περισσότερα παιδιά, με τις οργανωμένες επιθέσεις μερίδας του Tύπου εναντίον της Εκκλησίας και των λειτουργών της, με την εκμετάλλευση σοβαρών θεμάτων, όπως είναι αυτό της εκκλησιαστικής περιουσίας, όπου με σωρεία ψέματος και κακοηθείας επιδιώκεται η συκοφάντησις της Εκκλησίας
και γενικά κάθε μέσο που αργά ή γρήγορα θα φέρει την καταστροφή».
 Αφορμή να μιλήσει για όλα αυτά ο αρχιεπίσκοπος ήταν μια επιστολή που έλαβε από
μια κυρία που του περιέγραφε την εξωτερική εικόνα των περιπτέρων στο Βόλο το 1980. Και διάβασε ο Χριστόδουλος κάποια αποσπάσματα από το γράμμα της γυναίκας, η οποία «διεκτραγωδεί τη σαπίλα της σημερινής κοινωνίας και τους κινδύνους που διατρέχει η νεολαία μας». Μου γράφει λοιπόν η άγνωστή μου αυτή κυρία: «Κάνετε μια βόλτα κατά τη διάρκεια της ημέρας, έστω και σε μία οδό κεντρικότερη, τη Δημητριάδος, και σταθείτε μπρος στα περίπτερά της και ρίξτε μια ματιά στα κρεμασμένα φυλλάδιά τους. Μια βόλτα μόνο, έστω και νύχτα και στα
πεταχτά, να δείτε. Γυναίκες ολόγυμνες παζάρουν... Περνούμε εμείς γυναίκες και ταραζόμαστε και τρέμομε σαν τα φύλλα βλέποντάς τα. Σκεφθείτε τα παιδιά μας. Θέλουν να πουλήσουν; Ας τα κρατήσουν από μέσα τους και οι σάπιοι σαν κι αυτούς
ας τ' αγοράσουν. Ομως εμείς τι τους χρωστάμε; Πού να ρίξουμε το βλέμμα μας, όταν προβάλλουν απ' όλες τις πλευρές των περιπτέρων; » 
