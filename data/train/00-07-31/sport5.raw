Πέρυσι στο ξεκίνημα της περιόδου, όταν στην ΑΕΚ επικρατούσε η γνωστή σερβο-μάνια (Μπιέκοβιτς, Τσίριτς, Πέτριτς, Ματιάσεβιτς), κάποιοι από τους μετέπειτα βασικούς ποδοσφαιριστές αποτελούσαν για τον (επίσης Σέρβο) προπονητή της ομάδας, τον Λιούμπισα Τουμπάκοβιτς, επιλογές δεύτερες ή και τρίτες. Ουδείς, μάλιστα, νοιαζόταν και τόσο για την τύχη τους.
 Μετά το στραπάτσο από την ΑΙΚ Στοκχόλμης στα προκριματικά του Champions League και τα χαστούκια που ακολούθησαν, ώς τον περασμένο Ιανουάριο όταν η ΑΕΚ είχε φτάσει στο ναδίρ και πάλευε να σώσει τη χρονιά, η παρουσία του Γιάννη Παθιακάκη στην τεχνική ηγεσία της ΑΕΚ έδωσε τη δυνατότητα στον Τραϊανό Δέλλα, τον Βασίλη Λάκη, τον Μιχάλη Καψή, τον Σωτήρη Κωνσταντινίδη να προσφέρουν όσα μπορούσαν και να συμβάλουν με τον τρόπο τους στην (μικρή έστω) αγωνιστική αναγέννηση της ομάδας και στην κατάκτηση του Κυπέλλου Ελλάδος.
 Ωστόσο, αυτό που προκύπτει μετά τις πρώτες ημέρες της προετοιμασίας της ΑΕΚ για τη νέα αγωνιστική περίοδο, είναι πως οι προαναφερθέντες πάλι -σύμφωνα με όλες τις ενδείξεις- θα... γυαλίζουν πάγκο.
 Καλώς ή κακώς, αυτό αποτελεί προσωπική επιλογή του Γιάννη Παθιακάκη, ο οποίος με την απόκτηση των Ζαγοράκη, Ντόντσεφ, Φερούζεμ, Νάβας και Ρουίς, ουσιαστικά «υποβίβασε» τους τέσσερις σε ρόλο αναπληρωματικού.
 Μοναδική εξαίρεση αποτελεί, ίσως, ο Τραϊανός Δέλλας για τον οποίο η απόφαση του Παθιακάκη να μην παίζει βασικός δεν είναι οριστική. Κι αυτό γιατί ο Βούλγαρος Ντόντσεφ δεν έχει πείσει πλήρως τον προπονητή της ΑΕΚ. Δεν ισχύει, όμως, το αυτό και για τους άλλους τρεις. Απαντες δεν υπολογίζονται ως βασικοί από τον Παθιακάκη.
 Η αλλαγή του τρόπου με τον οποίο θα αγωνίζεται φέτος η ΑΕΚ, δηλαδή από 3-5-2 σε 4-4-1-1, σίγουρα έχει παίξει το ρόλο της. Η παρουσία των Ζαγοράκη και Ρουίς στη δεξιά πλευρά αποτελεί (μέχρι κάποιου σημείου) λόγο απαγορευτικό για την προσθήκη και του Λάκη. Οσον αφορά την άμυνα, όπου ο Παθιακάκης θέλει να παίξει στην ευθεία με τέσσερις αμυντικούς, ο υψηλόσωμος Δέλλας (που ξεχώρισε ως λίμπερο με βάθος) δεν έχει την απαιτούμενη για τα σχέδια του προπονητή του ταχύτητα, σε σχέση με τους Φερούζεμ, Ντόντσεφ ή και Καψή (ύστατη επιλογή έστω κι έτσι).
 Ο Κωνσταντινίδης τώρα, που την περασμένη περίοδο έπαιξε και ως αριστερός μεσοεπιθετικός ή ως παρτενέρ του Νικολαΐδη στην επίθεση, δεν χωράει στα πλάνα του προπονητή του για βασικός. Κι αυτό γιατί η παρουσία του Νάβας στην αριστερή πλευρά, αλλά και του Ρουίς στη δεξιά, καθώς και των Πέτκοφ (παίζει ως δεύτερος αμυντικός χαφ, αλλά με επιθετικές τάσεις) και Τσάρτα (οργανωτής) πίσω από τον Ντέμη, που όλοι τους βγαίνουν ως... κρυφοί επιθετικοί, του στερούν τη δυνατότητα να ξεκινάει βασικός.
 Αυτό, άλλωστε, φάνηκε και στις επιλογές του Παθιακάκη στη διάρκεια των φιλικών αγώνων της ΑΕΚ κατά την προετοιμασία στην Ολλανδία. Ο ίδιος ο τεχνικός της «Ενωσης» παραδέχτηκε μετά την επιστροφή από το Αρνεμ ότι έχει μείνει «ευχαριστημένος από την προσαρμογή των νέων μας ξένων στην ομάδα. Εχω αποφασίσει για τη βασική ενδεκάδα, αλλά πρέπει ακόμη να δω ακόμη ορισμένα πράγματα, στα επόμενα φιλικά». Και όχι μόνο, πάντως.
 Οι αγώνες με Βέρντερ Βρέμης, Μπρέσια και Ραπίντ Βιέννης στο τουρνουά του Supersport σε πέντε ημέρες, αλλά και οι πρώτοι αγώνες του Κυπέλλου Ελλάδος, θα αποτελέσουν το οριστικό κριτήριο για τον τεχνικό της ΑΕΚ.
