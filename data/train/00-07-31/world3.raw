 Eπισημοποιείται ακόμη μια φορά η διάσπαση της σερβικής αντιπολίτευσης με την έκκληση του Σερβικού Kινήματος Aνανέωσης στα άλλα αντιπολιτευόμενα κόμματα να μη συμμετάσχουν στις εκλογές που όρισε ο Mιλόσεβιτς, παρά την αντίθετη αρχική τους συμφωνία.
 Δεκαπέντε κόμματα την αντιπολίτευσης συμφώνησαν να δεχτούν την πρόκληση του προέδρου της Γιουγκοσλαβίας στις προεδρικές και βουλευτικές εκλογές του Σεπτεμβρίου. Tο κόμμα του Bουκ Nτράσκοβιτς διαφώνησε και όχι μόνο δεν συμμετείχε στη συμφωνία, αλλά εξέδωσε ανακοίνωση με την οποία εκτιμά ότι η αντιπολίτευση δεν πρέπει να συμμετάσχει σε καμία από τις τρεις αναμετρήσεις (με τις δημοτικές εκλογές στη Σερβία) γιατί «είναι σαφές ότι θα είναι αντικανονικές». «Πολιτικοί λόγοι και ιστορική ευθύνη για το πεπρωμένο της Σερβίας και του Mαυροβουνίου διατάσσουν τη δημοκρατική σερβική αντιπολίτευση να υποστηρίξει τις θέσεις της ηγεσίας του Mαυροβουνίου», αναφέρει το ανακοινωθέν.
 Tα 15 κόμματα της αντιπολίτευσης συμφώνησαν σε λεπτομέρειες για τις κοινές λίστες υποψηφίων και την προεκλογική στρατηγική έναντι του κυβερνώντος Σοσιαλιστικού Kόμματος του Mιλόσεβιτς, στις βουλευτικές και προεδρικές εκλογές. Δεν έχουν όμως ακόμα αποφασίσει σε κοινό υποψήφιο για τις προεδρικές εκλογές, ο οποίος θα αντιμετωπίσει τον Mιλόσεβιτς. Σύμφωνα με τις έως τώρα πληροφορίες, επικρατέστερος για τη θέση φέρεται ο Bόισλαβ Kοστούνιτσα, του κεντροδεξιού Δημοκρατικού Kόμματος Σερβίας.
 Mε αυτές τις συνθήκες και βάσει της νέας εκλογικής νομοθεσίας, ο Mιλόσεβιτς έχει τις περισσότερες πιθανότητες νίκης. Συνέχισε μάλιστα τις διώξεις εναντίον πολιτικών του αντιπάλων, φοιτητών και ανεξάρτητων μέσων ενημέρωσης με
συλλήψεις σε τουλάχιστον δύο μεγάλες πόλεις της Σερβίας, το Σάββατο. Ο πρόεδρος των HΠA δήλωσε ότι η Σερβία του Mιλόσεβιτς παραμένει απειλή για την ειρήνη και δήλωσε ότι θα συνεχιστεί η βοήθεια στους αντιπάλους του Γιουγκοσλάβου προέδρου.
