«Φτηνό» χαρακτηρίζει το ελληνικό Χρηματιστήριο μελέτη της Εθνικής Τράπεζας που
δημοσιεύεται στην Ετήσια Οικονομική Επισκόπηση που εξέδωσε η Tράπεζα. 
 Σύμφωνα με τη μελέτη αυτή, για να είναι οι εισηγμένες στο ΧΑΑ εταιρείες σωστά τιμολογημένες θα πρέπει να σημειώσουν στο μέλλον μέσους ετήσιους ρυθμούς αύξησης των αποπληθωρισμένων κερδών τους κατά 4, 1%. Οι ρυθμοί αυτοί είναι μέσα
στο πλαίσιο του προβλεπόμενου μακροχρόνιου ρυθμού ανάπτυξης της ελληνικής οικονομίας και της σταδιακής σύγκλισης προς το βιοτικό επίπεδο των υπολοίπων ευρωπαϊκών χωρών. Αλλωστε, τα κέρδη του πρώτου εξαμήνου που ανακοινώνουν την περιόδο αυτή οι περισσότερες εταιρείες, ξεπερνούν κατά πολύ το ποσοστό αυτό. 
 Το υπόδειγμα αποτίμησης του ΧΑΑ που χρησιμοποιεί η μελέτη αυτή συνδέει το σημερινό λόγο των τιμών των μετοχών προς τα κέρδη ανά μετοχή (Ρ/Ε) με το μελλοντικό ρυθμό αύξησης των αποπληθωρισμένων κερδών και την απαιτούμενη απόδοση των επενδυτών. Οπως φαίνεται στον πίνακα, οι εισηγμένες εταιρείες οι οποίες διαπραγματεύονται με ένα Ρ/Ε της τάξεως του 31 -δηλαδή όσο περίπου είναι σήμερα- δεν είναι υπερτιμημένες εφόσον τα επόμενα χρόνια θα αυξάνουν τα κέρδη τους κατά ένα ποσοστό της τάξεως του 4, 1%. Στο συμπέρασμα αυτό οδηγείται
το υπόδειγμα με την παραδοχή ότι το πραγματικό επιτόκιο στη ζώνη του ευρώ θα κυμαίνεται στο 3, 5% και το «ασφάλιστρο κινδύνου» για τους επενδυτές θα είναι στο 2%. 
 Το δεύτερο σημαντικό συμπέρασμα που εξάγεται από το συγκεκριμένο υπόδειγμα είναι ότι οι σημερινές τιμές των περισσοτέρων μετοχών, οι οποίες διαμορφώνουν ένα Ρ/Ε στο 31, έχουν προεξοφλήσει πλήρως τη σύγκλιση των πραγματικών επιτοκίων προς τα επίπεδα της ζώνης του ευρώ. Και αυτό γιατί, όπως φαίνεται στον πίνακα το πραγματικό επιτόκιο το Φεβρουάριο του 1998 -δηλαδή ένα μήνα πριν από την ένταξη της δραχμής στο Μηχανισμό Συναλλαγματικών Ισοτιμιών- υπολογίζεται ότι ήταν περίπου 5%, μεγαλύτερο κατά 1, 5 ποσοστιαία μονάδα από το
πραγματικό επιτόκιο που ισχύει σήμερα. Με πραγματικό επιτόκιο 5% για να δικαιολογηθεί ο τότε λόγος τιμών προς κέρδη (Ρ/Ε) των μετοχών του δείκτη, που ήταν στο 16, θα έπρεπε και πάλι οι οι επιχειρήσεις να παρουσιάσουν ετήσιο αποπληθωρισμένο ρυθμό αύξησης των κερδών τους 4, 1%. Δηλαδή ίδιος με το ρυθμό που προβλέπεται με το σημερινό Ρ/Ε από το αναμενόμενο πραγματικό επιτόκιο της ζώνης του ευρώ. Με άλλα λόγια, με δεδομένο το βαθμό αισιοδοξίας των επενδυτών για τη μελλοντική κερδοφορία των επιχειρήσεων, οι σημερινοί λόγοι Ρ/Ε των εταιρειών του ΧΑΑ μπορούν να δικαιολογηθούν και με την αναμενόμενη σύγκλιση των επιτοκίων προς αυτά της ζώνης του ευρώ. 
 Οπως παρατηρείται στη συγκεκριμένη μελέτη, το γεγονός ότι ο δείκτης Ρ/Ε, παρά τη σημαντική μείωση που υπέστη στο πρώτο τρίμηνο του έτους, παράμενει υψηλότερος από το μέσο όρο της ευρωπαϊκής αγοράς, αντανακλά την αξιοσημείωτη κερδοφορία των επιχειρήσεων καθώς και την προεξόφληση της αναμενόμενης μείωσης
των πραγματικών επιτοκίων στη χώρα μας. Ειδικότερα, στο πρώτο τρίμηνο του 2000
ο λόγος Ρ/Ε στο ελληνικό Xρηματιστήριο μειώθηκε κατά 4 μονάδες και διαμορφώθηκε στο 31 τον Απρίλιο του ίδιου χρόνου. Την ίδια περίοδο ο μέσος όρος των 11 χωρών της Ε.Ε. ήταν στο 23, 5, στην Ιταλία 30, 9 και στις ΗΠΑ 30, 2. 
 Βέβαια, ο ρυθμός αύξησης των αποπληθωρισμένων κερδών των ελληνικών επιχειρήσεων τόσο κατά το 1999 όσο και ως μέσος όρος της δεκαετίας 1990-99 είναι από τους υψηλότερους διεθνώς, γεγονός που αντικατοπτρίζει τους υψηλούς ρυθμούς ανάπτυξης της ελληνικής οικονομίας. Συγκεκριμένα, το 1999 ο ρυθμός αύξησης των κερδών διαμορφώθηκε για τις ελληνικές επιχειρήσεις στο 37, 9, ενώ ο
