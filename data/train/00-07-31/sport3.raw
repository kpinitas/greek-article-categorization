 Τα αποκαλυπτήρια του νέου Παναθηναϊκού του Αγγελου Αναστασιάδη και των Πάολο Σόουζα, Γκόραν Βλάοβιτς, θα γίνουν απόψε, 8.30 μ.μ., στο Ολυμπιακό Στάδιο, στο φιλικό παιχνίδι με τον ΟΦΗ, το πρώτο επί ελληνικού εδάφους. Μπορεί η ενδεκάδα να μην έχει βγει εκατό τοις εκατό, όμως όσοι δεν έχουν εγκαταλείψει ακόμη το κλεινόν άστυ και θέλουν να πάρουν μία πρώτη γεύση περί του φετινού κορμού, δεν έχουν παρά να ανηφορίσουν το βραδάκι προς το Μαρούσι. Η ομάδα, στο μυαλό του προπονητή, είναι κατά 80% έτοιμη. Υπάρχουν κάποια ερωτήματα σε κάποιες θέσεις ή ρόλους, όμως αυτά αναμένεται να λυθούν στο επόμενο δεκαήμερο.
 Ο Αντώνης Νικοπολίδης, έμπειρος και κυρίως αξιόπιστος, έχει κερδίσει προ πολλού τη θέση κάτω από τα δοκάρια. Στα άκρα της άμυνας, ο Ντανιέλ Σάριτς (δεξιά) και ο Τάκης Φύσσας έχουν προβάδισμα, ενώ Γκούμας, Χένρικσεν, είναι το αχώριστο, πέραν κάθε αμφισβήτησης, δίδυμο στο κέντρο. Ο Πάουλο Σόουζα, όπως είναι φυσικό, παίρνει, με την...ιστορία του και μόνον τη θέση του αμυντικού χαφ, ο Γιώργος Καραγκούνης είναι ο δεύτερος χαφ και από εκεί και πέρα οι δύο θέσεις διεκδικούνται από τους Κόλα-Σιπνιέφσκι (αριστερά), Μπασινά-Κουτσουρέ.
 Τα πράγματα, τέλος, είναι ξεκάθαρα στην επίθεση, με τους Βλάοβιτς, Λυμπερόπουλο, βασικούς και τον Βαζέχα, πρώτο επιλαχόντα, έτοιμο για παν ενδεχόμενο.
 Στις 3 Σεπτεμβρίου ολοκληρώνεται η αύξηση του μετοχικού κεφαλαίου της ΠΑΕ ΠΑΟ κατά 5 δισ., την οποία αποφάσισε η Γενική Συνέλευση της 30ής Ιουνίου. Για έναν μήνα, από 3 Αυγούστου-3 Σεπτεμβρίου, οι μέτοχοι (παλαιοί και νέοι) μπορούν να ασκήσουν το δικαίωμα προτίμησής τους για την απόκτηση των νέων μετοχών, που είναι συνολικά 2.500.000 (προς 2.000 δρχ. η μία). Ποσοστό 10% (250.000 μετοχές), σύμφωνα με την ανακοίνωση, θα περιέλθουν στο αθλητικό σωματείο ΠΑΟ, ενώ η αξία τους «θα καταβληθεί υπό των νέων μετόχων αναλογικά κατανεμονέμης επί των υπολοίπων μετοχών ισομερώς». Οσο δε για το υπόλοιπο, δηλαδή 2.250.000 μετοχές, «θα διατεθεί κατά προτίμηση στους παλαιούς μετόχους κατ' αναλογία της συμμετοχής τους στο μετοχικό κεφάλαιο».
 Ενδιαφέρον ασφαλώς εν προκειμένω έχει η στάση που θα κρατήσει ο επί 21 χρόνια πρόεδρος του ΠΑΟ Γιώργος Βαρδινογιάνης, ο οποίος πριν από την αύξηση του μετοχικού κεφαλαίου κατείχε το 33% των μετοχών της ομάδας.
