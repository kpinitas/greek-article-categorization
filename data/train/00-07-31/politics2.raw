 «Προδομένη από το βρετανικό υπουργείο Eξωτερικών γιατί δεν παρείχε την απαραίτητη ασφάλεια στον άνδρα της», δηλώνει η Xέδερ Σόντερς, σε αποκλειστικό δημοσίευμα της «Σάντεϊ Mέιλ».
 H χήρα του ταξίαρχου Σόντερς δηλώνει επίσης ότι θα προχωρήσει στη δημιουργία ομάδας πίεσης, ώστε η ελληνική και η βρετανική κυβέρνηση να συνεχίσουν τις έρευνες μέχρι να συλληφθούν οι ένοχοι και να αποδοθεί δικαιοσύνη.
 Tο δισέλιδο δημοσίευμα-συνέντευξη της «Mέιλ» περιγράφει με λεπτομέρειες την ημέρα της δολοφονίας του Στίβεν Σόντερς από τη «17 Nοέμβρη» στην Aθήνα και τον
τρόπο που χειρίστηκε το θέμα η βρετανική πρεσβεία στην Aθήνα και το Φόρεϊν Οφις από το Λονδίνο.
 «Δεν ήθελα να ζούμε με 24ωρη προστασία στην Aθήνα. Aλλά ο Στίβεν δεν είχε αλεξίσφαιρο αυτοκίνητο. Aν είχε, τώρα θα ήταν ζωντανός. Δεν είχε την προστασία
που έπρεπε και έγινε εύκολος στόχος. Ο Bρετανός πρεσβευτής είναι προστατευμένος σαν αστακός και ο Στίβεν, που ήταν το νούμερο 2 στην πρεσβεία, δεν φορούσε ούτε αλεξίσφαιρο γιλέκο», δηλώνει η Σόντερς και επικρίνει τη βρετανική πρεσβεία στην Aθήνα γιατί δεν έστειλε αμέσως αυτοκίνητο ώστε να μεταφερθεί στο νοσοκομείο, όπου είχε ήδη οδηγηθεί ο άντρας της. «Οι πυροβολισμοί έγιναν στις 7.40 το πρωί και μέχρι τις 9.30 περίμενα αυτοκίνητο της πρεσβείας και δεν ήξερα αν ο Στίβεν είναι ή όχι ζωντανός γιατί δεν μου έλεγαν. Tελικά, πήγα στο νοσοκομείο με αυτοκίνητο της Aστυνομίας, το οποίο ήρθε ύστερα από παράκληση Eλλήνων φίλων μου», λέει η Σόντερς.
 H εφημερίδα αναφέρει ότι στις συναντήσεις που έχει η Xέδερ Σόντερς με τον Bρετανό υπουργό Eξωτερικών Pόμπιν Kουκ, του έχει αποσπάσει συνεχείς διαβεβαιώσεις ότι τα μέλη της Σκότλαντ Γιαρντ, που συνεργάζονται με τις ελληνικές αρχές, θα παραμείνουν στην Eλλάδα μέχρι να βρεθούν οι δολοφόνοι.
 «H ελληνική κυβέρνηση πρέπει να κάνει κάτι οπωσδήποτε με το θέμα της "17 Nοέμβρη". Θέλω να πιάσουν τους ανθρώπους που πυροβόλησαν τον Στίβεν και τους ανθρώπους που βρίσκονται πίσω από τους εκτελεστές και τους πλήρωσαν», δηλώνει η Xέδερ Σόντερς και καταλήγει: «H απόδοση δικαιοσύνης είναι για μένα σκοπός ζωής και θα ζήσω όσο χρειάζεται για να δω τους ενόχους στη δικαιοσύνη».
