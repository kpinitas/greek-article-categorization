Ο Ερρίκος Θαλασσινός, από τους πιο παραγωγικούς σκηνοθέτες του εμπορικού ελληνικού κινηματογράφου, σκηνοθέτης μερικών από τις πιο πετυχημένες κωμωδίες του Θανάση Βέγγου αλλά και δημιουργός γνωστών μελό με πρωταγωνίστρια τη Μάρθα Βούρτση, πέθανε χθες σε ηλικία 73 χρόνων στο Σισμανόγλειο όπου νοσηλευόταν εδώ
και αρκετές μέρες για καρκίνο του πνεύμονα. H κηδεία του γίνεται σήμερα στη γενέτειρά του, στο Hράκλειο Kρήτης.
 Ο Θαλασσινός γεννήθηκε το 1927 και σπούδασε πολιτικές επιστήμες στην Πάντειο, ενώ για δύο χρόνια παρακολούθησε κινηματογραφικές σπουδές στη σχολή Σταυράκου.
Πρωτοεμφανίστηκε στον κινηματογράφο το 1958 ως βοηθός του Βασίλη Γεωργιάδη στην ταινία «Ο Καραγκιόζης», της οποίας μάλιστα ο ίδιος γύρισε ένα μέρος της. Η πρώτη ολοκληρωμένη σκηνοθετική δουλειά του ήταν το «Ενα νερό κυρά Βαγγελιώ» που γύρισε την επόμενη χρονιά. 
 Σκηνοθέτησε 40 περίπου ταινίες, τις περισσότερες από τις οποίες κωμωδίες ή μελό, με πρωταγωνιστές μερικά από τα πιο γνωστά ονόματα του ελληνικού κινηματογράφου: Δημήτρη Παπαμιχαήλ, Λάμπρο Κωνσταντάρα, Κάκια Αναλυτή, Βασίλη Διαμαντόπουλο, Μάρθα Βούρτση, Τζένη Καρέζη, Ξένια Καλογεροπούλου, Γιώργο Φούντα, Θανάση Βέγγο, Τίτο Βανδή, Αννα Φόνσου, Μίμη Φωτόπουλο, Δάφνη Σκούρα, Ντίνο Ηλιόπουλο, Κώστα Χατζηχρήστο, Νίκο Σταυρίδη, Γιάννη Γκιωνάκη, κ.ά. 
 Ανάμεσα στα πιο γνωστά του μελοδράματα αναφέρουμε τις ταινίες «Τυφλός άγγελος»
με τη Χριστίνα Σύλβα, «Προδομένη αγάπη» με την Τζένη Καρέζη, «Ορφανή σε ξένα χέρια», «Κουράσθηκα να σ' αγαπήσω», «Φεύγω με πίκρα στα ξένα», «Το φυλαχτό της
μάνας», «Κατάρα είναι ο χωρισμός», όλες με τη Μάρθα Βούρτση κ.ά. Μελό βασισμένα στα πιο κοινότοπα κλισέ, δωσμένα με ευσυνειδησία χωρίς όμως καμιά φαντασία. Αντίθετα, καλύτερες είναι οι κωμωδίες του, ιδιαίτερα εκείνες που γύρισε με τον Θανάση Βέγγο, και που ξεχωρίζουν βασικά χάρη σε ορισμένα σεναριακά ευρήματα αλλά πάνω απ' όλα χάρη στην ερμηνεία του κωμικού: «Ο πολύτεκνος», «Ο Παπατρέχας», «Πάρε κόσμε», «Ξένοιαστος...παλαβιάρης» και «Ο τσαρλατάνος». 
 Στη δεκαετία του '80, ο Θαλασσινός στράφηκε σε φτηνές, με χοντροκομμένα αστεία
και χωρίς καμιά έμπνευση κωμωδίες, με πρωταγωνιστές κωμικούς όπως ο Σωτήρης Μουστάκας και ο Στάθης Ψάλτης («Πάτερ γκομένιος», «Εγώ και το πουλί μου», «Πέστα βρωμόστομε», «Το παίζω και πολύ άντρας» κ.ά.), ενώ τα τελευταία χρόνια ασχολήθηκε και με την τηλεόραση.
