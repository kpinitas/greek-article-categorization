 «Την εντύπωση ενός ανύπαρκτου μέχρι τώρα Εθνικού Συστήματος Υγείας δίνει μία πρώτη ανάγνωση του σχεδίου μεταρρύθμισης, ενώ η Παγκόσμια Οργάνωση Υγείας το κατατάσσει στη 14η θέση ανάμεσα σε 191 χώρες». 
 Το παραπάνω σχόλιο έκανε χθες στην «Ε» ο πρόεδρος της Ενωσης Ιατρών Νοσοκομείων Αθήνας-Πειραιά (ΕΙΝΑΠ) Στάθης Τσούκαλος, ενώ αύριο αναμένεται να συνεδριάσει το Δ.Σ. της Ενωσης προκειμένου να συζητηθούν τα μέτρα που περιλαμβάνονται στη μεταρρύθμιση που προωθεί το υπουργείο Υγείας για το ΕΣΥ.
 Ο κ. Τσούκαλος πρόσθεσε ότι δεν θεωρείται επαρκής χρόνος για διάλογο οι 40 μέρες που δίνει ο υπουργός Υγείας Αλέκος Παπαδόπουλος, για τόσο μεγάλες και σαρωτικές αλλαγές που προβλέπονται στο κείμενο το οποίο δόθηκε στη δημοσιότητα. 
 Προσθέτει ότι ο χρονικός ορίζοντας εξαετίας για την ολοκλήρωση της μεταρρύθμισης, που θέτει το υπουργείο, «είναι ένα μεγάλο χρονικό διάστημα, που
θα απαιτούσε διακομματικές συναινέσεις, καθώς ο χρόνος αυτός υπερβαίνει μία ολόκληρη κυβερνητική θητεία».
 «Διαβάζοντας το κείμενο της μεταρρύθμισης», προσθέτει, «σχηματίζει κάποιος την
εντύπωση ότι ζούμε σε μία χώρα που δεν έχει κανένα ΕΣΥ και ότι όλα πρέπει να κατεδαφιστούν και να ξαναχτιστούν από την αρχή. Θίγει κυβερνήσεις προηγούμενων
20 χρόνων, κατ' εξοχήν του ίδιου κόμματος και τους υπουργούς που υπηρέτησαν όλα αυτά τα χρόνια».
 Ο κ. Τσούκαλος αναφέρει μεταξύ άλλων για τη μεταρρύθμιση, ότι ενώ θα περίμενε κανείς την αύξηση της χρηματοδότησης του συστήματος, αυτό δεν προκύπτει. Απεναντίας, δίνει την εντύπωση μιας διαρκούς αγωνιώδους προσπάθειας μείωσης των δαπανών για την υγεία και, ακόμη πιο πολύ, μείωσης της κρατικής συμμετοχής
 Παράλληλα, σχολιάζει ότι το νέο σύστημα βάζει εμπόδια όσον αφορά την προσέγγιση των υπηρεσιών υγείας από τη μεριά των πολιτών, καθώς η προσέγγιση αυτή θα επιτυγχάνεται μέσω ενός «θυρωρού» του συστήματος, τον προσωπικό γιατρό, ο οποίος μάλιστα δεν θα είναι οργανικά ενταγμένος στο σύστημα. 
 «Στο χώρο των νοσοκομείων», συνεχίζει, «αναφέρεται συνέχεια σε κατάργηση των οργανισμών και δημιουργία νέων, μιλάει για συγχωνεύσεις και για καταργήσεις ή μεταφορές κλινικών και, το σπουδαιότερο, μιλάει αρκετά συχνά για καταργήσεις ή
 «Τέλος», καταλήγει, «κάνει το σύστημα να λειτουργεί αντιδημοκρατικά, καταργώντας τελείως τις επιστημονικές επιτροπές, διορίζοντας μέσω του διοικητή
το διευθυντή διοικητικής υπηρεσίας, και αφαιρεί από πολλούς διευθυντές διοικητικές ευθύνες, τις οποίες αναθέτει κατά βούληση και κατά ανεξέλεγκτο τρόπο σε κάποιους από αυτούς».
 «Το πρώτο σχόλιο είναι ότι το σχέδιο της μεταρρύθμισης είναι μεν αρκετά αόριστο, αλλά σίγουρα υπάρχουν θετικά στοιχεία», ανέφερε στην «Ε» ο ταμίας του
Ιατρικού Συλλόγου Αθηνών Γιώργος Ελευθερίου, μέλος του Δ.Σ. της ΕΙΝΑΠ. 
 «Οι στόχοι είναι όλοι θετικοί, όπως περιγράφονται», συνεχίζει, «αλλά υπάρχουν ορισμένα μέτρα που θέλουν συζήτηση, όπως το ότι καταργούνται εκλεγμένα όργανα των νοσοκομείων. Επίσης, αναφέρεται η δυνατότητα κατάργησης νοσηλευτικών μονάδων ή κλινικών. Με ποια κριτήρια; Οπως ένα ερώτημα είναι και το με ποια κριτήρια θα αποφασίζει το Περιφερειακό Σύστημα Υγείας για μετακινήσεις προσωπικού». 
 Οποιαδήποτε αλλαγή θα πρέπει να γίνει με τη μέγιστη προσοχή και έπειτα από εκτεταμένο διάλογο, καταλήγει ο κ. Ελευθερίου, υπογραμμίζοντας ότι «οι συνδικαλιστικοί φορείς των γιατρών με ειλικρινή διάθεση θα προσέλθουν στο τραπέζι του διαλόγου, ώστε όλοι μαζί να δημιουργήσουμε ένα νέο ΕΣΥ».
