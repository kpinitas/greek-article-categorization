 Δυσφορία για τη στάση των γειτόνων της, συμπεριλαμβανομένης της Ελλάδας, για τη στάση τους στο θέμα των λαθρομεταναστών, εκφράζει η ιταλική κυβέρνηση, ιδιαίτερα μετά από την άφιξη στη νότια Ιταλία ενός πλοίου που μετέφερε λαθρομετανάστες από την Τουρκία και, σύμφωνα με πληροφορίες, σταμάτησε στην Ελλάδα πριν προσαράξει κοντά στον Κρότωνα.
 Οι πρώτες πληροφορίες αναφέρουν ότι το πλοίο που μετέφερε 418 μετανάστες είχε ξεκινήσει πριν από τέσσερις μέρες από την Τουρκία και, πριν φτάσει στην Ιταλία, σταμάτησε για ανεφοδιασμό στην Ελλάδα.
 «Αν το δρομολόγιο που ακολούθησε το πλοίο επιβεβαιωθεί, θα το αντιμετωπίσουμε ως πολύ σοβαρό γεγονός», ανακοίνωσε το ιταλικό υπουργείο Εσωτερικών. «Αυτό το νέο επεισόδιο είναι έντονα ενοχλητικό και θα προκαλέσει ισχυρή και αποφασιστική διαμαρτυρία» προστίθεται στην ανακοίνωση.
 Η ιταλική κυβέρνηση δηλώνει ότι κατά τους τελευταίους μήνες έχει πιέσει την Τουρκία και την Ελλάδα προκειμένου να σταματούν τους λαθρομετανάστες στο σημείο απ' όπου ξεκινούν.
 Μάλιστα η Ιταλία και η Αλβανία δήλωσαν χθες ότι θα υπογράψουν συμφωνία που θα προβλέπει τη μετάβαση ιταλικών αστυνομικών δυνάμεων στην Αλβανία, οι οποίες θα
ελέγχουν τα χωρικά ύδατα της Αλβανίας καθώς και τις ακτές για να αντιμετωπιστεί η παράνομη μετανάστευση. Οι δηλώσεις αυτές προκάλεσαν τις έντονες αντιδράσεις του αρχηγού της αλβανικής αντιπολίτευσης Σαλί Μπερίσα, ο οποίος δήλωσε ότι δεν χρειάζονται ξένες δυνάμεις και κατάγγειλε ότι τα δίκτυα λαθρομετανάστευσης ελέγχονται από την ίδια την κυβέρνηση. 
 Σύμφωνα με την ιταλική αστυνομία, το πλοίο μετέφερε Κούρδους λαθρομετανάστες μαζί με ορισμένους από τη Σιέρα Λεόνε, το Πακιστάν, το Αφγανιστάν και τη Σενεγάλη. Μεταξύ τους βρίσκονταν 80 παιδιά.
 Στο Τορίνο, η ιταλική αστυνομία συνέλαβε χθες σε τρένο 124 Κούρδους. Οι Κούρδοι είχαν ζητήσει πολιτικό άσυλο στην Ιταλία πριν από μερικές μέρες, αλλα ξεκίνησαν αμέσως με προορισμό τη Γαλλία.
 Στη Βρετανία, έπειτα από καταδίωξη, η αστυνομία εντόπισε χθες 30 λαθρομετανάστες στο πίσω μέρος ενός φορτηγού. Η καταδίωξη άρχισε όταν ο οδηγός
του φορτηγού που μόλις είχε αποβιβασθεί στο λιμάνι του Ντόβερ αρνήθηκε να σταματήσει για έλεγχο.
 Στα στενά του Γιβραλτάρ, το πολεμικό ναυτικό του Μαρόκου εντόπισε σκάφος με 30
