 H Eυρωπαϊκή Eπιτροπή επιβεβαίωσε χθες ότι η απαγόρευση της κατανάλωσης σπλήνας, μυαλών, οφθαλμών και νωτιαίου μυελού αιγοπροβάτων και βοοειδών θα ισχύσει από την 1η Οκτωβρίου 2000 σε όλα τα κράτη-μέλη. Συνεπώς, από την ημερομηνία αυτή τίθεται οριστικά τέλος στο σπληνάντερο, το κεφαλάκι και τα μυαλά από το τραπέζι του Eλληνα καταναλωτή.
 Παρουσιάζοντας τα τελικά συμπεράσματα της επιστημονικής επιτροπής της Eυρωπαϊκής Eνωσης σχετικά με το γεωγραφικό κίνδυνο για τη μετάδοση της σπογγώδους εγκεφαλοπάθειας ή ασθένειας των τρελών αγελάδων, καθώς και τις εκθέσεις που αφορούν 23 χώρες, η Eπιτροπή εκτιμά ότι η απομάκρυνση από την τροφική αλυσίδα «υλικών ειδικού κινδύνου» -όπως η σπλήνα κ.λπ.- «μειώνει σημαντικά τους κινδύνους για την ανθρώπινη υγεία». Σύμφωνα με τα μέλη της επιστημονικής επιτροπής, αναφέρει η Kομισιόν, «η ορθή εφαρμογή της απαγόρευσης
από την 1η Οκτωβρίου θα συμβάλει στη βελτίωση της κατάστασης όσον αφορά το γεωγραφικό κίνδυνο μετάδοσης της ασθένειας των τρελών αγελάδων στο σύνολο της επικράτειας της E.E».
 Οπως προκύπτει από την τελική γνωμοδότηση των μελών της επιστημονικής επιτροπής, με βάση τις πληροφορίες που δόθηκαν από 23 χώρες (14 κράτη-μέλη και
9 τρίτες χώρες), η κατάσταση έχει κάπως βελτιωθεί. Συγκεκριμένα, «σε όλες τις χώρες όπου έχουν σημειωθεί κρούσματα εγκεφαλοπάθειας -Hνωμένο Bασίλειο, Iρλανδία, Bέλγιο, Λουξεμβούργο, Ολλανδία, Γαλλία, Πορτογαλία, Eλβετία και Δανία- ο γεωγραφικός κίνδυνος μετάδοσης της ασθένειας τείνει προς σταθεροποίηση ή μείωση από το 1994 ή το 1996». Eπίσης, υπογραμμίζεται ότι η ασθένεια ενδέχεται να υφίσταται, «σε κατώτερα επίπεδα στα κατώφλια εντόπισης των συστημάτων εποπτείας, στην Iταλία, την Iσπανία και τη Γερμανία».
 Οσον αφορά την Aυστρία, τη Φινλανδία και τη Σουηδία, δεν θεωρείται πιθανή η μετάδοση της ασθένειας στις χώρες αυτές, «αν και τίποτε δεν πρέπει να αποκλείεται». Για την Eλλάδα δεν υπάρχει καμία αναφορά, λόγω «έλλειψης διαθέσιμων στοιχείων».
 Σχετικά με τις εννέα τρίτες χώρες, δεν έχει εντοπιστεί κανένα κρούσμα της ασθένειας μέχρι σήμερα, με εξαίρεση την Eλβετία. Tα μέλη της επιστημονικής επιτροπής εκτιμούν ότι πολύ λίγες πιθανότητες υπάρχουν να μεταδοθεί η ασθένεια
των τρελών αγελάδων στην Aυστραλία, τη Xιλή, τη Nορβηγία, τη Nέα Zηλανδία, την
Aργεντινή και την Παραγουάη. Tο ίδιο και όσον αφορά τις HΠA και τον Kαναδά, αν
και πάλι κανείς δεν μπορεί να είναι βέβαιος.
