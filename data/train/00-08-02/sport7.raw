 Η Εθνική Νέων Mπάσκετ ξαναβρήκε τον καλό της εαυτό, έπειτα... το ξανάχασε, κατάφερε όμως να συγκρατήσει το ροζ φύλλο αγώνα την ώρα που αυτό γλιστρούσε από τα χέρια της: 87-80 τη Λιθουανία, νίκη που εγγυάται την παρουσία της ελληνικής ομάδας στα προημιτελικά.
 Μέχρι εκεί, όμως. Η 3η θέση του Ομίλου δεν είναι ακόμη εξασφαλισμένη. Χρειάζεται και νίκη επί της Τουρκίας στο σημερινό, τελευταίο ματς (2 μ.μ.), ώστε να αποφύγει τα παρατράγουδα. Αν χάσει η Εθνική, τότε διασταυρώνεται με την πρωταθλήτρια Κόσμου (και μοναδική αήττητη ομάδα του Ευρωμπάσκετ) Ισπανία, σε δυσοίωνη νοκ άουτ μονομαχία. Αλλιώς, ο ορίζοντας είναι ανοιχτός. Με καμιά Σλοβενία θα αναμετρηθούν οι πιτσιρικάδες μας αν νικήσουν σήμερα τους Τούρκους, με καμιά Ρωσία, με καμιά Γαλλία. Ομάδες που μέχρι χθες είχαν ρεκόρ 2-2, οπότε παλεύονται.
 Αρκεί να εμφανιστεί η καλή Ελλάδα στο παρκέ, έτσι; Αυτή που έκανε τους Λιθουανούς γιο γιο στα πρώτα 25 λεπτά του χθεσινού αγώνα: 46-30 στο ημίχρονο, 55-34 λίγο μετά την ανάπαυλα. Επειτα η Εθνική μας πάτησε φρένο και επέτρεψε στους αντιπάλους της να σηκώσουν κεφάλι.
 Στο 36ο λεπτό, η διαφορά είχε μειωθεί στους 3 πόντους, 74-71! Ευτυχώς, η μεγάλη ανατροπή δεν ολοκληρώθηκε. Οι Ελληνες παίκτες, που χθες σούταραν τα τρίποντα σαν... Λιθουανοί (4/6 ο Πετρόπουλος, 5/10 ο Παπαμακάριος, 3/14 οι υπόλοιποι), έφυγαν απ' το γήπεδο με αναστεναγμούς ανακούφισης.
 Επαιξαν οι Παπαμακάριος 22, Πετρόπουλος 22, Δορκοφίκης 2, Φώτσης 18, Διαμαντίδης 3, Πέττας 3, Παπαδόπουλος 17, Νάνης. Λίγο νωρίτερα, η Τουρκία είχε γκρεμίσει το αήττητο των Ισραηλινών (72-70 στην παράταση), πράγμα που σημαίνει ότι δεν αστειεύεται. Κι ας έχασε από τους Σκοπιανούς στην πρεμιέρα! Η τουρκική ομάδα έχει στις τάξεις της τον εξαιρετικό Καγιά Πεκέρ, ο οποίος ονειρεύεται από τώρα ΝΒΑ, αλλά και τον αξιόλογο Κουσέογλου, που έκανε θραύση στο ματς με το Ισραήλ. 
  «Θα εργαστούμε σιωπηρά για να λύσουμε το πρόβλημα Τσακαλίδη, χωρίς να κάνουμε δηλώσεις και χωρίς να ενημερώνουμε τον Τύπο για τις εξελίξεις», υποσχέθηκε χθες από την Αριζόνα ο πρόεδρος των Φίνιξ Σανς Μπράιαν Κολάντζελο.
 Οι Σανς είναι ενήμεροι για τις τεταμένες σχέσεις μεταξύ ΑΕΚ και ΦΙΜΠΑ, ελπίζουν όμως ότι θα καταλήξουν σε συμφωνία παρόμοια μ' αυτή των Κινγκς με την Εφες Πίλσεν για τον Τούρκογλου. Η ομάδα της Κωνσταντινούπολης συμφώνησε να απελευθερώσει τον παίκτη από το συμβόλαιό του, με αποζημίωση 1, 5 εκατ. δολαρίων και με ρήτρα ότι ο Τούρκογλου δεν θα παίξει σε άλλη ευρωπαϊκή ομάδα όταν επιστρέψει από το ΝΒΑ.
 Η ΑΕΚ, στο μεταξύ, ετοιμάζει επίσημη πρόταση για τον Ντούσαν Γέλιτς. Μέσα στην εβδομάδα φαίνεται ότι θα υπάρξουν εξελίξεις. Σε άλλα μετεγγραφικά μέτωπα της Α1, η Νήαρ Ηστ ετοιμάζεται να δώσει τα χέρια με τον Ρίκι Περάλ και το Περιστέρι με τον Μάικ Ναχάρ.
  Σε δύο σημαντικά τουρνουά που διοργανώνουν ομάδες της ULEB δήλωσε συμμετοχή ο Ολυμπιακός. Ενα στην Τεργέστη τέλος Σεπτεμβρίου με Ρεάλ, Ολύμπια, Μπενετόν, Τριέστε, και Ούντινε ή Εφες Πίλσεν ή Κρκα (σ' αυτό θα δοκιμαστούν και διαιτητές που προαλείφονται για την "εναλλακτική" Ευρωλίγκα) κι ένα στο Λονδίνο 5-6 Οκτωβρίου με Λόντον Τάουερς, ΑΕΚ και μία ακόμη ομάδα.
 Το βασικό στάδιο της προετοιμασίας θα γίνει βεβαίως στα βουνά της Ιταλίας, από τις 4 Σεπτεμβρίου. Χθες εντοπίσαμε την πρώτη ευοίωνη για τον Τάρλατς ένδειξη στις εφημερίδες των ΗΠΑ. «Οι Μπουλς ελπίζουν να αποκτήσουν και τον σέντερ Ντράγκαν Τάρλατς», γράφει στον επίλογο σχετικού ρεπορτάζ η Chicago Sun-Times. 
