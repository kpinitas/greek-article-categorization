Εκκρεμότητες του κυβερνητικού έργου συζητεί σήμερα ο πρωθυπουργός, Κ. Σημίτης, με αρμόδιους υπουργούς, λίγο πριν αναχωρήσει για τη δεύτερη φάση των διακοπών του.
 Με τον υπουργό Εθνικής Οικονομίας, Γιάννο Παπαντωνίου, ο κ. Σημίτης θα κάνει μια ανασκόπηση των οικονομικών θεμάτων και θα συζητήσουν ειδικά το περίγραμμα των θέσεων που θα παρουσιάσει ο πρωθυπουργός στη Διεθνή Εκθεση Θεσσαλονίκης, στις αρχές Σεπτεμβρίου. Πάντως, δεν αναμένεται εξαγγελία νέων οικονομικών μέτρων. Αντιθέτως, στην πολιτική ομιλία του ο κ. Σημίτης θα επιχειρήσει, σύμφωνα με πληροφορίες, να παρουσιάσει ένα «νέο όραμα» για την Ελλάδα του 21ου
αιώνα, με εκτενή αναφορά στο ρόλο της μέσα στο νέο ευρωπαϊκό τοπίο.
 Με τον υπουργό Πολιτισμού, Θ. Πάγκαλο, θα συζητήσει την επικείμενη είσοδο του ΟΠΑΠ στο Χρηματιστήριο. Από αυτή τη μετοχοποίηση η κυβέρνηση προσδοκά έσοδα για τους Ολυμπιακούς Αγώνες, τα οποία χάθηκαν μετά την απόφαση του πρωθυπουργού να μην προχωρήσει η σύμβαση για το «βιντεολόττο». Την κυβέρνηση απασχολεί έντονα το πρόβλημα της χρηματοδότησης των Aγώνων, καθώς θεωρείται βέβαιο ότι ο τελικός προϋπολογισμός τους θα υπερβεί τον προβλεπόμενο και γι' αυτό πρέπει να βρεθούν και άλλες πηγές εσόδων.
 Ο πρωθυπουργός θα συναντήσει, επίσης, την επίτροπο Αννα Διαμαντοπούλου, με την
οποία θα συζητήσει κυρίως θέματα που έχουν σχέση με τις πολιτικές απασχόλησης,
εν όψει και των αλλαγών που επιχειρεί η κυβέρνηση στα εργασιακά. Η κ. Διαμαντοπούλου έχει ήδη αποκομίσει σημαντική εμπειρία από άλλες χώρες, οι οποίες κατάφεραν τα τελευταία χρόνια να μειώσουν την ανεργία, κάτι που δεν συνέβη στην Ελλάδα, παρά τα αυξημένα ευρωπαϊκά κονδύλια που διατέθηκαν.
 Το απόγευμα ο πρωθυπουργός θα μεταβεί στην Ελούντα, όπου θα μείνει μέχρι την προσεχή Δευτέρα. Το τελευταίο κομμάτι των διακοπών του θα το περάσει στη Σίφνο, απ' όπου θα επιστρέψει στην Αθήνα στις 20 Αυγούστου.
