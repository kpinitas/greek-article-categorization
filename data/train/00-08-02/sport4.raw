 Υπερσύγχρονο παλάτι θα φιλοξενεί τις ομάδες ποδοσφαίρου, μπάσκετ και τους φιλάθλους της ΑΕΚ σε διόμισι χρόνια από τώρα, χωρίς ωστόσο να γνωρίζουμε ποιος θα χρηματοδοτήσει και με ποιους όρους το μεγαλεπήβολο έργο που εξήγγειλε χθες ο Γιάννης Γρανίτσας.
 Ολα ήταν άψογα χθες στην εκδήλωση στο Χίλτον, όπου ο πρόεδρος της ερασιτεχνικής ΑΕΚ παρουσίασε τα σχέδια για τη δημιουργία του «Κέντρου Αθλητισμού και Αναψυχής ΑΕΚ». Μακέτες, σλάιντς, λεπτομερείς αναφορές σε όλους τους χώρους που θα ανεγερθούν, χρονοδιαγράμματα, όλα παρουσιάσθηκαν, εκτός από το ακριβές πλάνο χρηματοδότησης.
 Το ένα ερωτηματικό, λοιπόν, είναι αυτό. Ποιος βάζει το μεγαλύτερο μέρος των χρημάτων, με ποιους όρους και ποιες εγγυήσεις. 
 Ενα δεύτερο ερωτηματικό, που προκύπτει εύλογα, είναι αν θα τηρηθεί το χρονοδιάγραμμα παράδοσης και αν γι' αυτά που ονειρεύεται να φτιάξει ο Γρανίτσας στη Ν. Φιλαδέλφεια επαρκεί ο προυπολογισμός των 18-22 δισ. δρχ.
 Το τρίτο ερωτηματικό έχει να κάνει με τη στάση της ΠΑΕ. Από πέρυσι το φθινόπωρο, μετά τους σεισμούς, η ΠΑΕ έδειχνε απρόθυμη να συνεργασθεί με την ερασιτεχνική, αν προηγουμένως δεν διευκρινιζόταν με κάθε λεπτομέρεια το ζήτημα της (αυτο) χρηματοδότησης. «Δεν θα δεχθούμε να γκρεμισθεί η Ν. Φιλαδέλφεια, αν δεν γνωρίζουμε ποιος βάζει τα λεφτά και με ποιους όρους» ήταν η πάγια θέση της ΠΑΕ, η οποία τώρα εμφανίζεται όχι μόνο να συναινεί, αλλά να γίνεται και μέτοχος στο έργο.
 Αν βρεθούν, λοιπόν, τα χρήματα και μπουν οι μπουλντόζες στο γήπεδο, θα πρόκειται για την πιο «γλυκιά εξορία» στην ιστορία της ΑΕΚ. Λίγο στο ΟΑΚΑ, λίγο στη Ριζούπολη, ίσως και στο υπό κατασκευή γήπεδο του Ακράτητου στα Ν. Λιόσια θα μετακομίσει η ΑΕΚ ώς τις 2 Νοεμβρίου 2002. Εκείνη την ημέρα, σύμφωνα με τνο Γρανίτσα, θα ανοίξει τις πύλες του το νέο παλάτι. Συμπίπτει με τα 72 χρόνια από τότε που έγινε για πρώτη φορά ποδοσφαιρικός αγώνας στη Ν. Φιλαδέλφεια (2 Νοεμβρίου 1930). Το δε γήπεδο μπάσκετ προβλέπεται να παραδοθεί προς χρήση στις 7 Δεκεμβρίου 2002! Εως τότε, να δούμε ένα προς ένα τα σημεία, στα οποία αναφέρθηκε ο πρόεδρος της ερασιτεχνικής: 
 *Το διετούς (;) διάρκειας έργο θα κοστίσει 18-22 δισ. δρχ. και θα ανεγερθεί στο χώρο του σταδίου «Νίκος Γκούμας» και του κλειστού «Γεώργιος Μόσχος». Προβλέπεται να αρχίσει το αργότερο τον Μάρτιο του 2001 και θα περιλαμβάνει γήπεδο ποδοσφαίρου 32.000 θέσεων (εξ ολοκλήρου στεγασμένο και θέσεων καθημένων), γήπεδο μπάσκετ 8.000 θέσεων, κλειστό βόλεϊ 1.816 θέσεων, δύο βοηθητικά για μπάσκετ και βόλεϊ, παγοδρόμιο, αίθουσα μπόουλινγκ, κολυμβητήριο 25 μέτρων, γυμναστήριο, εστιατόρια, πολυκαταστήματα, συγκρότημα 6-8 κινηματογράφων, υπόγειο πάρκινγκ 1.500 θέσεων και άλλες εγκαταστάσεις υποστήριξης.
 *Θα ιδρυθεί η «Δικέφαλος Α.Ε.» με τη συμμετοχή της ΠΑΕ (15%), της ΚΑΕ (15%), του ερασιτέχνη (10%) και των επενδυτριών και κατασκευαστικών εταιρειών Exelixis και Ανάπλαση, με αρχικό μετοχικό κεφάλαιο 5 δισεκατομμυρίων δραχμών. Από αυτά, η ΠΑΕ και η ΚΑΕ θα καλύψουν από 750 εκατ. δραχμές, η ερασιτεχνική θα συμμετάσχει με 500 εκατ. δραχμές και τα υπόλοιπα 3 δισ. δραχμές θα δοθούν από τις δύο εταιρείες. Εάν το θελήσουν, ΠΑΕ και ΚΑΕ έχουν τη δυνατότητα να αυξήσουν τα ποσοστά τους εις βάρος των δύο εταιρειών. Η «Δικέφαλος Α.Ε.» σκοπεύει να διαθέσει πακέτο μετοχών σε όποιον θελήσει να επενδύσει, ενώ διευκρινίστηκε πως η συγκεκριμένη μετοχική σύνθεση δεν αποκλείει κανέναν. Η Ανώνυμη Εταιρεία θα αναλάβει την κατασκευή, τη διαχείριση και την εκμετάλλευση του αθλητικού κέντρου για διάστημα 25 ετών. Μετά, η διαχείριση θα περάσει στην κυριότητα της ερασιτεχνικής. «Στόχος από τις μισθώσεις είναι να έχουμε ετήσιο κέρδος 2, 5 δισ. δρχ. τουλάχιστον και με αυτά θα πληρώσουμε τους τόκους από τα δάνεια που θα πάρουμε για το έργο», δήλωσε ο Γιάννης Γρανίτσας. 
 *Η Πολιτεία θα επιδοτήσει το έργο με 3 δισ. και πάνω σ' αυτό ο Γρανίτσας επικαλέστηκε δέσμευση του πρώην υφυπουργού Αθλητισμού Ανδρέα Φούρα, με προοπτική να χρησιμοποιηθούν για τους Ολυμπιακούς Αγώνες του 2004 τα γήπεδα ποδοσφαίρου και μπάσκετ. Αλλα πεντακόσια εκατομμύρια είπε ότι θα βάλει η ΕΠΑΕ. 
 * Το υπόλοιπο ποσό (10 δισ. δρχ., ίσως και περισσότερα) θα προέλθει από δανεισμό, στον οποίο η ΑΕΚ θα καταθέσει ως εγγυήσεις τα μισθωτήρια από την εμπορική εκμετάλλευση του μοντέρνου αθλητικού και ψυχαγωγικού κέντρου. Εδώ είναι και το επίμαχο σημείο. Ποιος θα δανείσει και με ποιους όρους. Ο Δημήτρης Μελισσανίδης, μάλιστα, ρώτησε τον Γρανίτσα αν η Τράπεζα θα έχει το δικαίωμα να υποθηκεύσει το γήπεδο και έλαβε αρνητική απάντηση.
 * Καταργείται το κουλουάρ του στίβου γύρω από τον αγωνιστικό χώρο, οι διαστάσεις του ποδοσφαιρικού αγωνιστικού χώρου θα είναι 68 Χ 105 μ., όλες οι κερκίδες του γηπέδου θα είναι καλυμμένες με στέγαστρο, θα δημιουργηθούν αναβαθμισμένες εγκαταστάσεις υποστήριξης 3.500 τ.μ. όπως και νέες κατηγορίες θέσεων με πρωτοποριακές υπηρεσίες, ενώ έχουν προβλεφθεί και υπόγειοι χώροι στάθμευσης 44.000 τ.μ. (2.000 θέσεις). 
 Στην εκδήλωση παρευρέθηκαν, μεταξύ άλλων, ο γενικός γραμματέας Aθλητισμού Γιάννης Σγουρός («Eίμαστε κοντά στην προσπάθεια της ΑΕΚ και στηρίζουμε όλα τα έργα υποδομής με απώτερο στόχο την ανάπτυξη του ελληνικού αθλητισμού»), ο υφυπουργός Eσωτερικών, ο πρόεδρος της ΕΟΚ Γιώργος Βασιλακόπουλος, ο πρόεδρος της ΚΑΕ ΑΕΚ Γιάννης Φιλίππου, και πλήθος παραγόντων της ΠΑΕ και ερασιτεχνικής ΑΕΚ.
