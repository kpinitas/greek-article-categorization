 Στις 26 Ιουλίου, στο στάδιο «Λία Μανόλιου» του Βουκουρεστίου, ο Ντάνουτ Λούπου και η Ντιναμό Βουκουρεστίου του είχαν πετάξει στα σκουπίδια τη μεγάλη ευκαιρία να βρεθούν αντιμέτωποι με τον Παναθηναϊκό, ενδεχομένως διεκδικώντας, αντί των «πρασίνων», μια θέση στους ομίλους του Champions League. (Στόχος, που η αναγεννημένη ομάδα του Αναστασιάδη θα προσπαθήσει να κάνει δικό της στα διπλά παιχνίδια με τη νικήτρια του Πολόνια- Ντιναμό, στις 8 ή 9 και στις 22 ή 23 Αυγούστου).
 Μια ευκαρία μοναδική, που η ομάδα του ατίθασου πρώην 10αριού των Παναθηναϊκού και Μπρέσια είδε να συντρίβεται πάνω από το τείχος που είχαν υψώσει μπροστά της οι Πολωνοί της ομώνυμης Πολόνια Βαρσοβίας, εν τέλει νικητές μες στη Ρουμανία με 4-3, ύστερα από ένα παιχνίδι-θρίλερ, που δικαίως χαρακτηρίστηκε από την κοινή γνώμη ως το πιο συναρπαστικό από τα 14 της 2ης προκριματικής φάσης.
 Ενα παιχνίδι με συνεχείς εναλλαγές στο σκορ, με την Ντιναμό να προηγείται χάρη στο πέναλτι του Λούπου (7'), την Πολόνια να ισοφαρίζει με τον Βιετσζίτσκι στο 23', να προηγείται 1-2 με τον Ολισαντέμπε (36'), να ισοφαρίζεται από τον Μιχάλτσεα (45'), να ξαναπροηγείται με τον Βιετσζίτσκι (58'), να ξαναϊσοφαρίζεται στο 64' με τον Νικολάε και να πετυχαίνει το τελικό 3-4 με γκολ του...Γκολασζέβσκι τρία λεπτά πριν από τη λήξη.
 Ενα εντός έδρας νοκ-άουτ απρόσμενο για την ομάδα του Λούπου, κυρίως όμως του διεθνούς Ρουμάνου μέσου Φλορεντίν Πέτρε (από τους κορυφαίους του EURΟ 2000 κι ακόμη, μήλον της Eριδος για πολλές ευρωπαϊκές ομάδες), που την υποχρεώνει απόψε, στο «Πετροκέμια Στάδιο» της Βαρσοβίας, να ελπίσει στο θαύμα της μεγάλης ανατροπής, εάν θελήσει να προχωρήσει και να συναντήσει τον Παναθηναϊκό, παράλληλα ελπίζοντας και στη 2η ευκαιρία που θα της δώσει η φόρμουλα της διοργάνωσης, γιατί στην περίπτωση αποκλεισμού από τον 3ο προκριματικό γύρο θα συνεχίσει -υποβαβιβαστεί καλύτερα- στο Κύπελλο UEFA.
 Κι έτσι το Champions League 2000-2001 αρχίζει να παίρνει σιγά σιγά σάρκα και οστά, μάλιστα υπολογίζοντας και στην αίγλη μερικών καλών ομάδων του παρελθόντος, όπως του Ερυθρού Αστέρα ή της Αντερλεχτ, που δύσκολα θ' αποτύχουν στα ραντεβού τους με την Τορπέντο Κουτάισι (οι Γιουγκοσλάβοι) και τους Κύπριους της Ανόρθωσης (οι Βέλγοι), αντίστοιχα. Αν και στη ρεβάνς της Λευκωσίας η ήττα με 4-2 στο «Μποντουέν» δίνει στους γηπεδούχους αρκετές ελπίδες, για να ονειρευτούν ακόμη και υψηλότερους στόχους...
