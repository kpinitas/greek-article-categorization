Το φεστιβάλ Womad αποτελεί μία από τις μεγαλύτερες γιορτές της έθνικ μουσικής,
ώστε κάθε χρόνο να συγκεντρώνονται στις σκηνές του μερικοί από τους σπουδαιότερους δημιουργούς παραδοσιακής μουσικής από όλον τον κόσμο. Νέες φωνές και ήχοι, αιθέριοι μουσικοί δρόμοι, ποικίλοι πειραματισμοί και νεωτερισμοί παρελαύνουν στο φημισμένο αυτό βρετανικό φεστιβάλ, διαμορφώνοντας τις επερχόμενες ηχητικές τάσεις στην έθνικ δισκογραφία. 
 Μετά τις επιτυχημένες συναυλίες της Ελευθερίας Αρβανιτάκη πριν από μερικά χρόνια, φαίνεται ότι άνοιξε ο δρόμος και για την ελληνική μουσική παράδοση. Ηταν η σειρά της Σαβίνας Γιαννάτου το καλοκαίρι του 1996 να ενθουσιάσει με τα σεφαραδίτικα τραγούδια της και να καθιερωθεί στη συνείδηση του ευρωπαϊκού μουσικόφιλου κοινού. Τώρα, στη φετινή της εμφάνιση με τους Primavera En Salonico (21/7) απέσπασε τα κολακευτικότερα σχόλια από κοινό και κριτικούς: «Αν πραγματικά υπάρχει κοινό πνεύμα ανάμεσα στις διάφορες μουσικές της Μεσογείου, η Σαβίνα Γιαννάτου και το συγκρότημά της το εκφράζουν στο έπακρο». Η συναυλία δόθηκε σε μία από τις δύο κεντρικές σκηνές στο Ρέντινγκ, στη Siam Tent, με τραγούδια από τη μουσική παράδοση των χωρών της Μεσογείου. Το κοινό συμμετείχε ένθερμα ανταποκρινόμενο στη σπουδαία ερμηνευτική ικανότητα της Σαβίνας Γιαννάτου, αλλά και στη διαπραγμάτευση τραγουδιών της Μεσογείου από τόσες διαφορετικές μουσικές παραδόσεις. 
 Η Σαβίνα Γιαννάτου και το συγκρότημά της θα συνεχίσουν την περιοδεία τους στο Βέλγιο (19 Αυγούστου), ενώ στα τέλη Σεπτεμβρίου θα ταξιδέψουν για σειρά συναυλιών σε διάφορες πόλεις της Αμερικής. 
