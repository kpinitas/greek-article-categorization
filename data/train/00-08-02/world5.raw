 Η ίδια η αλαζονεία τους είναι η μεγαλύτερη απειλή που θα αντιμετωπίσουν οι Ηνωμένες Πολιτείες στον 21ο αιώνα, τονίζουν οι σύμβουλοι του Τζορτζ Μπους του νεότερου για θέματα εξωτερικής πολιτικής. 
 Μιλώντας σε φόρουμ για την εξωτερική πολιτική, στο περιθώριο του πολυσυζητημένου Εθνικού Συνεδρίου του Ρεπουμπλικανικού Κόμματος, στη Φιλαδέλφεια, οι σύμβουλοι του κυρίου Μπους επέκριναν έντονα αυτό που ονομάζουν
«αλαζονεία» της σύγχρονης αμερικανικής διπλωματίας. «Ισως το πιο σοβαρό πρόβλημα εθνικής ασφάλειας που αντιμετωπίζουν οι Ηνωμένες Πολιτείες είναι η όλο και λιγότερη εκτίμηση με την οποία τις περιβάλλει όλο και μεγαλύτερος αριθμός χωρών -τόσο φίλοι όσο και εχθροί», είπε χαρακτηριστικά ο ο πρώην σύμβουλος εθνικής ασφάλειας, Μπρεντ Σκάουκροφτ.
 Σημαίνοντες Ρεπουμπλικανοί, μεταξύ τους οι πρώην υπουργοί Eξωτερικών, Τζορτζ Σουλτς και Λόρενς Ιγκλμπέργκερ, μίλησαν για την αμερικανική πολιτική άμυνας και τις προκλήσεις που αντιμετωπίζει, σε πάνελ που οργανώθηκε από το ιδιωτικό Διεθνές Ρεπουμπλικανικό Ινστιτούτο, το οποίο αποτελεί ένα ίδρυμα για την προαγωγή της δημοκρατίας.
 Φυσικά η όλη συζήτηση έγινε για να τονίσουν οι σύμβουλοι του Ρεπουμπλικανού υποψηφίου για την προεδρία ότι ο Τζορτζ Μπους θα προσπαθήσει να καλύψει το χαμένο χρόνο της οκταετίας των Δημοκρατικών, χωρίς αλαζονεία, ώστε να διατηρήσουν οι Ηνωμένες Πολιτείες τους συμμάχους τους στο ΝΑΤΟ και τις φιλικές
 Οι Αμερικανοί πρέπει να είναι ιδιαιτέρως προσεκτικοί σχετικά με το πώς θα μπουν στο νέο αιώνα, γιατί ακριβώς επειδή είναι τόσο σπουδαίοι και ισχυροί, δεν πρέπει να αψηφήσουν το γεγονός πως είναι ανάγκη να διατηρήσουν στο μεγαλύτερο δυνατό βαθμό την καλή θέληση του υπόλοιπου κόσμου, τόνισε ο κ. Ιγκλμπέρκερ.
 Μάλιστα ο Τζορτζ Σουλτς ανέφερε ότι υπό όρους και από μια συγκεκριμένη σκοπιά θα υποστήριζε τον τερματισμό του αμερικανικού εμπάργκο κατά της Κούβας, διευκρινίζοντας ότι εκφράζει προσωπική του άποψη και δεν ομιλεί ως σύμβουλος του Μπους.
 Εντός του συνεδρίου, ο πρώην αρχηγός των αμερικανικών ενόπλων δυνάμεων, στρατηγός Κόλιν Πάουελ, υποστήριξε στην ομιλία του ότι ο Τζορτζ Μπους ο νεότερος μπορεί να γεφυρώσει το χάσμα των φυλετικών διαφορών στη χώρα. Γενικότερα τοποθετήθηκε με διθυράμβους υπέρ του υποψηφίου των Ρεπουμπλικανών για το Λευκό Οίκο. 
 Η πρώτη μέρα του συνεδρίου ήταν αφιερωμένη σε φλέγοντα ζητήματα, όπως αυτά της
παιδείας και των μειονοτήτων. Η σύζυγος του Τζορτζ Μπους, Λόρα, στη δική της ομιλία στάθηκε ιδιαίτερα στις οικογενειακές αξίες και στη μάχη κατά του αναλφαβητισμού.
 Το συνέδριο των Ρεπουμπλικανών που θα διαρκέσει έως την Πέμπτη, ξεκίνησε τη Δευτέρα, εν χορδαίς και οργάνοις, με στόχο να προβάλει τη μετριοπαθή στάση του
Τζορτζ Μπους και να τον στηρίξει προκαταβολικά -δηλαδή πριν καν πάρει επισήμως
το χρίσμα- στην κούρσα για το Λευκό Οίκο, όπου θα αντιμετωπίσει τον υποψήφιο του Δημοκρατικού Κόμματος και αντιπρόεδρο των ΗΠΑ, Αλ Γκορ.
 Από την άλλη πλευρά, ο Αμερικανός πρόεδρος, Mπιλ Kλίντον, κατηγόρησε για οπισθοδρομικότητα τους Ρεπουμπλικανούς, προσάπτοντάς τους ότι επιθυμούν την επιστροφή σε αποτυχημένες στο παρελθόν οικονομικές πολιτικές, με κίνδυνο το οικονομικό πλεόνασμα της χώρας να θυσιαστεί σε φορολογικές ελαφρύνσεις.
