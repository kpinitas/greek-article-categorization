Επαφές για την επανασύσταση κυβέρνησης γενικής αποδοχής ξεκίνησε από χθες ο Ισραηλινός πρωθυπουργός, Εχούντ Μπάρακ, υπό το σοκ που προκάλεσε σε όλη τη χώρα η αναπάντεχη νίκη του δεξιού υποψηφίου για την προεδρία της χώρας, Μοσέ Κατσάβ, επί του νομπελίστα υποψηφίου του Εργατικού Κόμματος, Σιμόν Πέρες.
 Η εκλογή του Κατσάβ, του πρώτου δεξιού αρχηγού κράτους του Ισραήλ, ήταν ένα χτύπημα για τον Μπάρακ. ο οποίος είχε ήδη χάσει την κοινοβουλευτική πλειοψηφία
την παραμονή της αναχώρησής του για το Καμπ Ντέιβιντ. Σύμφωνα με εκτιμήσεις του Τύπου και πολιτικών αναλυτών, η απόρριψη του Πέρες από το Κοινοβούλιο (Κνεσέτ) αποτελεί μήνυμα αποδοκιμασίας και για την πολιτική του ίδιου του Μπάρακ στις ειρηνευτικές διαπραγματεύσεις με τους Παλαιστινίους. Γεγονός είναι
ότι ο Ισραηλινός πρωθυπουργός, που επέζησε μια πρότασης μομφής τη Δευτέρα, αγωνίζεται για την πολιτική του επιβίωση με τρία κόμματα του κυβερνητικού συνασπισμού να έχουν αποχωρήσει και τον υπουργό Εξωτερικών, Νταβίντ Λεβί, να απειλεί με παραίτηση εάν δεν σχηματιστεί κυβέρνηση εθνικής ενότητας. Τα περιθώρια είναι πάντως στενά καθώς η δεξιά αντιπολίτευση Λικούντ και το υπερορθόδοξο κόμμα και πρώην κυβερνητικός σύμμαχος, Σας, έχουν δηλώσει ότι επιθυμούν εκλογές. 
 Για την «τραγωδία» του Σιμόν Πέρες έκαναν χθες λόγο οι ισραηλινές εφημερίδες, οι οποίες χαρακτήρισαν «ντροπή» την ψηφοφορία της Κνεσέτ. «Μπορούμε να συγχαρούμε τον Κατσάβ για τη νίκη του, αλλά είναι δύσκολο να συγχαρούμε την Κνεσέτ που γύρισε την πλάτη στον πιο ένδοξο πολιτικό άνδρα που ζει σήμερα στο Ισραήλ» γράφει ενδεικτικά η ανεξάρτητη εφημερίδα «Γεντιότ Αχαρονότδι».
 Για «σκάνδαλο» μίλησε η Λέα Ράμπιν, χήρα του δολοφονηθέντος πρωθυπουργού, Γιτζάκ Ράμπιν, επισημαίνοντας ότι λέγοντας «όχι» στον Πέρες, οι βουλευτές έστειλαν μήνυμα «κατά της ειρήνης» για την οποία εργάστηκαν ο σύζυγός της, ο Πέρες και ο Μπάρακ.
 Οπως αποκαλύπτει δημοσκόπηση, που πραγματοποιήθηκε για λογαριασμό της «Γεντιότ
Αχαρονότδι», η πλειοψηφία των Ισραηλινών θα προτιμούσε τον Σιμόν Πέρες στην προεδρία της χώρας. Ο Πέρες συγκέντρωσε το 54% των προτιμήσεων, ενώ ο Κατσάβ το 42%. Το 65% των ερωτηθέντων εξέφρασαν την άποψη ότι οι βουλευτές ψήφισαν βάσει «επιχειρημάτων από το εξωτερικό» και το 46% θεωρεί ότι η εκλογή του Κατσάβ θα μειώσει την αξιοπιστία της Κνεσέτ.
Ο ίδιος ο Σιμόν Πέρες δήλωνε πάντως χθες ανεπηρέαστος από την ήττα και έτοιμος να συνεχίσει να εργάζεται για την ειρήνη. Προέβλεψε ότι εντός τριών μηνών θα διεξαχθούν εκλογές, διάστημα στο οποίο είναι αναγκαίο να ολοκληρωθούν
οι ειρηνευτικές διαπραγματεύσεις και να επιτευχθεί συμφωνία με τους Παλαιστινίους. Οσο για το νέο πρόεδρο, έχει δεσμευτεί να μην αναμειχθεί στην πολιτική αφού δεν είναι αυτός ο ρόλος του. Ωστόσο, χθες κιόλας, δήλωσε ότι η Ιερουσαλήμ, ένα από τα ακανθώδη ζητήματα των διαπραγματεύσεων, πρέπει να μείνει «ενωμένη» υπό ισραηλινό έλεγχο.
 Τέλος, στην παλαιστινιακή πλευρά, ο Γιάσερ Αραφάτ επανέλαβε ότι θα ανακηρύξει το ανεξάρτητο παλαιστινιακό κράτος στις 13 Σεπτεμβρίου παρά τις αμερικανικές αντιρρήσεις. Ο πρόεδρος Κλίντον που διαφωνεί με τη μονομερή ανακήρυξη του παλαιστινιακού κράτους δήλωσε χθες ότι θέλει να κινητοποιήσει τους Παλαιστινίους για την επανέναρξη των συνομιλιών, εκφράζοντας συγχρόνως την ικανοποίησή του για την πολιτική επιβίωση του Ισραηλινού πρωθυπουργού.
