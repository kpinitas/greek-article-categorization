www.national-theater.gr: η ολοκαίνουργια ηλεκτρονική διεύθυνση του Εθνικού Θεάτρου στο διαδίκτυο. Στην οποία -τουλάχιστον σε αδρές γραμμές- με ένα απλό κι ανώδυνο σερφάρισμα μπορεί κανείς να ικανοποιήσει αρκετές από τις απορίες του. Οχι όμως κι όλο το απόθεμα περιέργειας που μπορεί να εγείρει ένα Εθνικό Θέατρο ολοκληρωτικά αναμορφωμένο τα 5 τελευταία χρόνια.
 Ανοίγοντας, λοιπόν, την πρώτη σελίδα του site έρχεσαι αντιμέτωπος με τις ασπρόμαυρες μορφές της Παξινού και του Μινωτή που «αγκαλιάζουν» το κτίριο του Εθνικού Θεάτρου, επί της Αγίου Κωνσταντίνου, και το Θέατρο της Επιδαύρου.
 Από κει και πέρα έχεις τη δυνατότητα επιλογής ανάμεσα στην αγγλική και την ελληνική γλώσσα, για να μπεις στο «κύριο μενού» με τίτλο «καλώς ήρθατε» και υπότιτλο «το Εθνικό Θέατρο σάς καλωσορίζει στο Διαδίκτυο», όπου ο καλλιτεχνικός διευθυντής του Εθνικού απευθύνει σύντομο χαιρετισμό, υπογραμμίζοντας το σκοπό της ιστοσελίδας: ήγουν, την «προαγωγή της θεατρικής τέχνης, της ιστορίας και του πολιτισμού μας».
 Αμέσως μετά, ένα «κλικ» στην ένδειξη «Εθνικό Θέατρο» κι έχεις μπροστά σου την ταυτότητα του Εθνικού Θεάτρου, όλη την ιστορία του από την πρώτη ημέρα λειτουργίας του στα 1901, μαζί με μια εξωτερική φωτογραφία του κτιρίου του, καθώς και στοιχεία για τις 5 σκηνές του: την Κεντρική, τη σκηνή Κοτοπούλη - Ρεξ, τη Νέα Σκηνή, το Παιδικό Στέκι - Θέατρο Κατίνα Παξινού, και τέλος την Πειραματική Σκηνή - Εργαστήρι Ηθοποιών - Αδειος χώρος.
 Επίσης σου παράσχεται πλήρης ξενάγηση στη Δραματική Σχολή επί της οδού Πειραιώς, ένα ιστορικό της, οι σπουδές, ο τρόπος εισαγωγής και οι εξετάσεις, η
ύλη καθώς και η διοίκησή της μαζί με μια φωτογραφία του κτιρίου.
 Δεύτερο «κλικ» στην ένδειξη «παραστάσεις» βγάζει εκτός από τις τρέχουσες («Οιδίποδα Τύραννο», «Ειρήνη», «Τσάρο με τη Μακριά γενειάδα» και το πρόγραμμα «Ευριπίδης»), όλες τις μελλοντικές παραστάσεις που προγραμματίζει το Εθνικό για τη χειμερινή περίοδο.
 Στην κορφή της σελίδας μάς καλωσορίζει η γελαστή φατσούλα του Αλέκου Σακελλάριου, αφού η Νέα Σκηνή θα εγκαινιαστεί το φθινόπωρο με το έργο που συνυπογράφει μαζί με τον Χρήστο Γιαννακόπουλο «Ηρως με παντούφλες». Η σκηνοθεσία, όπως πληροφορούμαστε, θα είναι του Γιάννη Ιορδανίδη, ενώ τον πρωταγωνιστικό ρόλο θα κρατήσει ο Κώστας Ρηγόπουλος.
 Η κεντρική Σκηνή θα σηκώσει την αυλαία της με τον «Δον Ζουάν» του Μολιέρου, σε
σκηνοθεσία Νικίτα Μιλιβόγιεβιτς, και πρωταγωνιστές τους: Θανάση Βέγγο, Λάζαρο Γεωργακόπουλο, Μαρία Ναυπλιώτου και Μυρτώ Αλικάκη.
 Η επόμενη παράσταση που πληροφορούμαστε ότι θα ακολουθήσει στην Kεντρική Σκηνή
είναι το «Καμίνο Ρεάλ» του Τενεσί Ουίλιαμς. Σε σκηνοθεσία Ασπας Τομπούλη με τους: Γιώργο Κέντρο, Σμαράγδα Σμυρναίου, Κώστα Τριανταφυλλόπουλο και τον Χρήστο Πάρλα στο ρόλο του Καζανόβα.
 Η παράσταση που μαθαίνουμε θ' «ανοίξει» το «Ρεξ» είναι οι «Φοιτητές» του Γρηγόρη Ξενόπουλου. Ενώ ανακοινώνεται ο σκηνοθέτης (Κώστας Τσιάνος) και η σκηνογράφος (Ρένα Γεωργιάδου), οι υπόλοιποι συντελεστές δεν κοινολογούνται. Ας
σημειωθεί ότι οι αναγγελίες όλων των έργων συνοδεύονται και με συνοπτική περίληψή τους.
 Επιστρέφοντας στην αρχική σελίδα και «μπαίνοντας» στην ενότητα «περιοδείες» βλέπεις εκτός από τις πιάτσες (μαζί με τις τιμές) του -φετινού- «Οιδίποδα» και
παλιότερες παραστάσεις του Εθνικού, με φωτογραφίες τους, που περιόδευσαν σε όλο τον κόσμο, όπως η «Ηλέκτρα» με τη Λυδία Κονιόρδου στον ομώνυμο ρόλο, η «Μήδεια» με πρωταγωνίστρια την Καρυοφυλλιά Καραμπέτη και τέλος η «Ηλέκτρα» πάλι με την Κ. Καραμπέτη στον κεντρικό ρόλο.
 Εξάλλου, στην ίδια ενότητα (στην υποενότητα Pεπερτόριο 1990 2000) βρίσκεσαι μπροστά στις πιο πλήρεις και αναλυτικές σελίδες του site, οι οποίες συνοδεύονται από πανέμορφες έγχρωμες φωτογραφίες παραστάσεων και σκηνών του Εθνικού. Και για να μην ξεχνιόμαστε βεβαίως υπάρχει και η υποενότητα «χορηγοί»
 «Ανοίγοντας», έπειτα από τις προηγούμενες «χορταστικές» καθεμιά για το θέμα της ενότητες-σελίδες, την ενότητα «Eπικαιρότητα», συναντάς τη φωτογραφία ενός κατάμεστου Ηρωδείου, (ξανά) τις τρεις παραστάσεις του Εθνικού που περιοδεύουν αυτό το καλοκαίρι στην Ελλάδα και το εξωτερικό, καθώς και ένα μικρό κατατοπιστικό σημείωμα για το Πρόγραμμα Ευριπίδης (το οποίο όμως συναντάμε και
 Μπαίνοντας αμέσως μετά στην ενότητα « Αρχεία», ξανασυναντάς το ιστορικό του Εθνικού Θεάτρου, με μεγάλη λεπτομέρεια και φωτογραφιούλες. Ενώ στις υποενότητες «η βιβλιοθήκη και τα αρχεία του Εθνικού Θέατρου» πληροφορούμαστε με απλή αναφορά τα περιεχόμενα της βιβλιοθήκης.
 Στην ίδια ενότητα και στην υποενότητα «Tο Εθνικό Θέατρο μετά το '95», οπότε γίνεται νομικό πρόσωπο ιδιωτικού δικαίου και αναλαμβάνει διευθυντής ο Νίκος Κούρκουλος, αντλούμε κάποιες πληροφορίες, που δεν είναι λεπτομερείς και πλήρεις όσο θα απαιτούσε κάθε σωστός surfer της ιστοσελίδας.
 Μαθαίνουμε βεβαίως ότι ανέβηκαν από το '95 έως σήμερα πάνω από 40 παραγωγές (αριθμητική και μόνον η αναφορά), ότι στην Πειραματική Σκηνή λειτουργεί εργαστήρι νέων ηθοποιών, ότι μέσα στην «υπερδραστήρια», όπως σημειώνεται, περίοδο που διανύει το Εθνικό δραστηριοποιήθηκε ο θίασος περιοδειών Αρχαίου Δράματος, και τέλος ότι τα τελευταία δύο χρόνια διοργανώνονται από το Εθνικό εργαστήρια ηθοποιών, επιμορφωτικά σεμινάρια εκπαιδευτικών, καθώς και ξεναγήσεις σε γυμνάσια και λύκεια όλης της χώρας, με στόχο «την τόνωση της καλλιτεχνικής παιδείας στην Ελλάδα». Ομως πέραν αυτών ουδέν.
 Ούτε για την αλλαγή πολιτικής του Εθνικού με τη σφραγίδα του νέου καλλιτεχνικού του διευθυντή, ούτε για τη νέα μορφή που απέκτησε, το νέο καθεστώς των χορηγιών, τους νέους στόχους, ούτε για την προσέλευση κοινού, ούτε για τα κριτήρια της επιλογής του ρεπερτορίου, ακόμη και των συνεργαστών αυτά τα χρόνια, ούτε... Ούτε καν για την καθ' όλα αξιέπαινη πρωτοβουλία του Εθνικού να ξεκινήσει και να καθιερώσει το θεσμό «Μάιος - Μήνας ΔΗΠΕΘΕ για το Εθνικό Θέατρο». Μάλλον με προχειρότητα ξεπετάχθηκε η σελιδούλα... Eνώ τα ίδια τα γεγονότα μάλλον υπαγορεύουν το ακριβώς αντίθετο. Χρόνος για να γίνουν βελτιώσεις πάντως υπάρχει.
 Στον αντίποδα, στην ενότητα «box office», συναντάς ένα αναλυτικότατο με φροντίδα καμωμένο σχεδιάγραμμα, που πληροφορεί με τον καλύτερο -σχηματικό- τρόπο. Ενώ από τις πιο ενδιαφέρουσες ενότητες του site είναι η «Bοήθεια». Στην
οποία, αφού συμπληρώσεις μια φόρμα επικοινωνίας, με το οναματεπώνυμό σου, καθώς και με τον τρόπο με τον οποίο πληροφορήθηκες το site, μπορείς να συντάξεις τις ερωτήσεις ή τις παρατηρήσεις σου προς το Εθνικό, που υποτίθεται πως θα σου απαντηθούν σύντομα.
 Ωστόσο, έχοντας διανύσει κανείς όλο το site δεν μπορεί να μην αναρωτηθεί για το λόγο ύπαρξης ενοτήτων, οι οποίες μόνο στο όνομα διαφέρουν αλλά στα περιεχόμενά τους συμπίπτουν απόλυτα. Οπως συμβαίνει, για παράδειγμα, στις ενότητες «Αρχείο» και «100 χρόνια Εθνικό Θέατρο» ή «Περιοδείες» και «Διεθνής Σκηνή». Ακόμη και το πρόγραμμα «Ευριπίδης» το συναντάς ανοίγοντας την ενότητα «Επικαιρότητα» αλλά και σε αυτόνομη ενότητα, με το όνομά του. Τόσος κόπος χωρίς λόγο, ενώ σε άλλες περιπτώσεις υπάρχουν ελλείψεις και κενά.
 Επειτα όσο κι αν προπαθείς ήδη από την αρχική σελίδα να μπεις στην -πολλά υποσχόμενη λόγω ονόματος- ενότητα «Σημαντικά γεγονότα», μάταιη η προσπάθεια. Δεν ανοίγει με τίποτε. Σαν να μπλοφάρει μαζί μας η σελίδα...
