 Πρόγραμμα υλοποίησης μικρών και μεσαίων αντιπλημμυρικών έργων, πραγματοποίηση ειδικού προγράμματος προβολής της Σάμου από τον ΕΟΤ, καθώς και ρύθμιση των οφειλών προς τις ΔΟΥ είναι τρία από τα βασικά μέτρα που εξήγγειλε η υπουργός Εσωτερικών Βάσω Παπανδρέου, κατά την επίσκεψή της στη Σάμο, με στόχο την αποκατάσταση των πυροπαθών.
 Η κ. Παπανδρέου επισκέφθηκε χθες το πρωί τη Σάμο, συνοδευόμενη από κυβερνητικό
κλιμάκιο, στο οποίο μετείχαν οι υπουργοί Γεωργίας Γ. Ανωμερίτης, Αιγαίου Ν. Σηφουνάκης, οι υφυπουργοί Οικονομικών Γ. Δρυς, Ανάπτυξης Αλ. Καλαφάτης, ΠΕΧΩΔΕ
Ν. Αλευράς, Υγείας Δ. Θάνος και οι γ.γ. του υπουργείου Εργασίας Ι. Πανοπούλου και Π. Θεοφανόπουλος. Σκοπός της επίσκεψης ήταν η αποτίμηση των ζημιών που προκάλεσαν οι καταστροφικές πυρκαγιές του Ιουλίου στη Σάμο και η λήψη ανάλογων
 Το κυβερνητικό κλιμάκιο, με επικεφαλής την κ. Παπανδρέου, δέχθηκε -μεταξύ άλλων- τους εκπροσώπους του Εμπορικού Επιμελητηρίου Σάμου, τους Εμπορικούς Συλλόγους Σάμου και Καρλοβάσου, το Σύλλογο των Ξενοδόχων και των Τουριστικών Πρακτόρων και πραγματοποίησε σύσκεψη στη Νομαρχία. Εκεί, ο νομάρχης Θ. Θαλασσινός ζήτησε από την υπουργό Εσωτερικών να ληφθούν συγκεκριμένα μέτρα ανακούφισης των άμεσα πληγέντων από την πυρκαγιά, αλλά και εκείνων που έμμεσα υπέστησαν οικονομική ζημιά.
 «Ολες οι επιχειρήσεις», είπε χαρακτηριστικά, «βρίσκονται υπό κατάρρευση στο νησί, καθώς ο τουρισμός, που αποτελεί τη μοναδική του βιομηχανία, υπέστη σημαντικότατο πλήγμα, αφού τόσο τα κανάλια του εξωτερικού όσο και του εσωτερικού πέρασαν την πληροφορία ότι η Σάμος κάηκε ολοσχερώς. Αν δεν στηριχθούν οι επιχειρήσεις, οι γεωργοί και οι κτηνοτρόφοι, η ερήμωση του νησιού μας είναι βέβαιη! »
 Στη συνέχεια, η υπουργός Εσωτερικών παραχώρησε συνέντευξη Τύπου, στην οποία, μεταξύ άλλων διευκρινίσεων που έδωσε για τα μέτρα, ανέφερε ότι: 
 _ Για τη Σάμο, τα μέτρα μπορούν να θεωρηθούν ως τα πλέον γενναιόδωρα που πήρε το κράτος για τους πληγέντες.
 _ Εγινε πρόβλεψη, ούτως ώστε να πραγματοποιηθεί χαρτογράφηση όλου του νησιού για αποφυγή παρανομιών (οικοπεδοποίηση, παράνομη υλοτόμηση, καταλήψεις δημοσίων χώρων κ.ά.) 
 _ Θα παρθούν μέτρα έντονης και εντατικής διαφήμισης στο εξωτερικό, ούτως ώστε τα επόμενα χρόνια, το ρεύμα τουριστών προς την Ελλάδα, και ειδικά τη Σάμο, να υπερβεί τα γνωστά ώς σήμερα επίπεδα. 
 _ Ως άμεσα μέτρα η κ. Παπανδρέου ανέφερε την κατασκευή αντιπλημμυρικών έργων (φράγματα, καθαρισμός, διευθετήσεις και διαπλατύνσεις χειμάρρων, ανέγερση τοιχίων για συγκράτηση ομβρίων υδάτων κ.ά.).
 _ Θα δοθούν ενισχύσεις στους αγρότες πριν από την προέγκριση της Ευρωπαϊκής Ενωσης.
 _ Διάθεση κονδυλίων από το Γ  ΚΠΣ για να γίνει η Σάμος καταπράσινη όπως και παλιά. 
 _ Οι αποζημιώσεις που θα καταβληθούν σε γεωργούς, κτηνοτρόφους, όπως και σε εκείνους που έχασαν τα σπίτια και τις επιχειρήσεις τους θα προωθηθούν άμεσα, σε συνεργασία με τη Νομαρχία.
 _ Λαμβάνονται άμεσα πρόσθετα μέτρα στήριξης των αγροτών και των επιχειρήσεων τα οποία είναι: 
  για τους αγρότες: ρύθμιση χρεών και παράταση της καταβολής στο ΙΚΑ και
  για τις επιχειρήσεις: εκσυγχρονισμός με άμεσες χρηματοδοτήσεις και ειδικό πρόγραμμα ενίσχυσης της απασχόλησης μέσω της αναπτυξιακής εταιρείας.
 Καταλήγοντας, η κ. Παπανδρέου είπε ότι τα μέτρα αυτά αφορούν το σύνολο του νησιού και όχι μόνο τους πληγέντες. Οσον αφορά την τουριστική προβολή, ανέφερε
ότι αυτή θα είναι πολύ έντονη, γιατί τα κανάλια του εξωτερικού «υπερέβαλαν εαυτούς στην παραπληροφόρηση» και γι' αυτό το λόγο χρειάζεται η διαφήμιση της Ελλάδας να γίνει πιο συστηματική. 
 Επιμένοντας στο θέμα αυτό, η κ. Παπανδρέου είπε ότι αν και κάηκαν στην Ιταλία μεγαλύτερες εκτάσεις απ' ό,τι στην Ελλάδα, τα κανάλια έδειξαν ότι...κάηκε η Ελλάδα! 
 Τέλος, το κυβερνητικό κλιμάκιο επισκέφθηκε τις πληγείσες περιοχές της Σάμου, ώστε να αποκτήσει ιδίαν αντίληψιν. 
 Το απόγευμα, έφθασε στη Σάμο και ο δήμαρχος Αθηναίων Δημήτρης Αβραμόπουλος, με
σκοπό να έρθει σε επαφή με εκπροσώπους φορέων και παράγοντες του νησιού. 
