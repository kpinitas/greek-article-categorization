 Τους έντεκα, που θα παίξουν την άλλη Τετάρτη στον πρώτο αγώνα του ΠAΟ για την 3η προκριματική φάση του Champions League στην προσπάθεια να μπει στους ομίλους, αναμένεται να παρατάξει σήμερα ο Α. Αναστασιάδης στον αγώνα κόντρα στον Εθνικό για το Κύπελλο Ελλάδος.
 Οι «πράσινοι» φιλοξενούνται στις 9 το βράδυ από τους Πειραιώτες στο ουδέτερο «Νίκος Γκούμας» της Νέας Φιλαδέλφειας (απευθείας μετάδοση από το Supersport), στο ματς με το οποίο ανοίγει η αυλαία της φετινής διοργάνωσης του Κυπέλλου. Κανονικά το ματς έπρεπε να διεξαχθεί στις 9 Αυγούστου, αλλά οι υποχρεώσεις του
Παναθηναϊκού στο Champions League, ανάγκασαν την ΕΠΟ να ορίσει τον αγώνα νωρίτερα.
 Ο Αναστασιάδης, λοιπόν, όπως και εναντίον του ΟΦΗ προχθές στο ΟΑΚΑ, θα ξεκινήσει το παιχνίδι με τον Εθνικό με την ομάδα που θα παίξει και εναντίον μιας εκ των Πολόνια Βαρσοβίας και Ντιναμό Βουκουρεστίου. Το ποια θα είναι η αντίπαλός του, ο Παναθηναϊκός θα το μάθει λίγο μετά τις 11.30 το βράδυ όταν θα
έχει τελειώσει ο αγώνας ρεβάνς στο Πλοσκ της Πολωνίας (100 χιλιόμετρα έξω από τη Βαρσοβία). Εναν αγώνα που θα μεταδώσει απευθείας και το συνδρομητικό Supersport-2 (NΟVA), αλλά και σε μαγνητοσκόπηση στις 11 το βράδυ το Supersport.
 Υπενθυμίζουμε, ότι στο πρώτο ματς οι Πολωνοί είχαν επικρατήσει των Ρουμάνων 4-3 μέσα στο Βουκουρέστι και, σαφώς, έχουν το ένα πόδι στην επόμενη φάση. Ηδη τα ξημερώματα «πέταξε» για την Πολωνία ο Στράτος Αποστολάκης, προκειμένου να δει από κοντά το Πολόνια-Ντιναμό και στη συνέχεια να ενημερώσει τον Αναστασιάδη. Από την πλευρά του ο τεχνικός του Παναθηναϊκού, βλέπει συνεχώς κασέτες από αγώνες των Πολωνών, αφού (και πριν τη νίκη τους στο Βουκουρέστι) τους θεωρεί ως σίγουρους για πρόκριση και δηλώνει στο στενό του περιβάλλον, πως πρόκειται για μια ομάδα δυνατή, καλύτερη από την Ντιναμό, την οποία ο Παναθηναϊκός δεν πρέπει σε καμία περίπτωση να υποτιμήσει και να εφησυχάσει, γιατί σε μια τέτοια περίπτωση θα αντιμετωπίσει προβλήματα.
 Από τους παίκτες που ξεκίνησαν κατά του ΟΦΗ, ο μοναδικός που δεν υπολογίζεται από τον Α. Αναστασιάδη είναι ο Γιάννης Γκούμας. Για τρεις μέρες ο στόπερ των «πράσινων» θα ακολουθήσει ατομικό πρόγραμμα ώστε να ξεπεράσει το τράβηγμα που υπέστη και μετά θα μπει στον κανονικό ρυθμό των προπονήσεων. Σαφώς και δεν περιλαμβάνεται στα πλάνα του προπονητή του για τον πρώτο αγώνα του Champions League.
 Εν τω μεταξύ, στο... ψυγείο μπαίνει, τουλάχιστον για την ώρα, το θέμα με την οικονομική αναμόρφωση (γιατί τα χρήματα που παίρνουν τώρα είναι για γέλια) των
συμβολαίων των Γιώργου Καραγκούνη, Αγγελου Μπασινά, Γιώργου Αλεξόπουλου και Στέφανου Κοτσόλη, αφού μετά τις συναντήσεις που είχαν με τη διοίκηση του Παναθηναϊκού δεν υπήρξε άμεση και αίσια κατάληξη και για τις δύο πλευρές.
 Οι έως τώρα πληροφορίες αναφέρουν ότι κάποιοι από τους παίκτες δεν έμειναν ευχαριστημένοι από την πρόταση που τους έγινε και αναμένεται πως θα υποχρεωθεί
ο πρόεδρος της ΠΑΕ Αγγ.Φιλιππίδης να έχει νέες συναντήσεις ώστε να αποσπάσει το οριστικό τους «ο.κ.». Συνάντηση με τον πρόεδρο του Παναθηναϊκού, για το ίδιο ζήτημα (αναπροσαρμογή του συμβολαίου του) αναμένεται να έχει εντός των ημερών και ο Κώστας Χαλκιάς.
 * Aργά το βράδυ έγινε γνωστό ότι στο σημερινό παιχνίδι ίσως αγωνιστεί για λίγο, σαν αλλαγή, και ο Kαρλ Xάιντς Πφλίπσεν, για πρώτη φορά μετά τον τραυματισμό του
