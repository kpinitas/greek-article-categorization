Στις πρόσφατες δηλώσεις του Τούρκου υπουργού Eξωτερικών Ισμαήλ Τζεμ, ότι το Κυπριακό δεν είναι ελληνοτουρκικό πρόβλημα, απάντησε χθες ο υπουργός Eθνικής Aμυνας Ακης Τσοχατζόπουλος, με την κατηγορηματική θέση ότι η συμβολή της Τουρκίας στη δίκαιη λύση του προβλήματος αυτού είναι βασική προϋπόθεση για τη θετική εξέλιξη των ελληνοτουρκικών σχέσεων.
 «Η απαίτηση αυτή είναι και από την Ευρωπαϊκή Ενωση», τόνισε εμφατικά ο υπουργός. Πρόσθεσε δε: «Δεν υπάρχει προώθηση της προοπτικής ένταξης της Τουρκίας στην Ε.Ε., εάν αντίστοιχα δεν υπάρξει συμβολή της και υποχωρήσεις έναντι των θέσεων που έχει σήμερα στο Κυπριακό. Αυτά είναι πραγματικά δεδομένα. Τώρα, από εκεί και πέρα, ο καθένας έχει την άποψή του».
 Τα παραπάνω δήλωσε ο κ. Τσοχατζόπουλος αμέσως μετά το τέλος της χθεσινής συνάντησης εργασίας που είχε στο Ελληνικό Πεντάγωνο με τον Κύπριο ομόλογό του Σωκράτη Χάσικο. Και οι δυο τους, ερωτηθέντες για το θέμα των Στροβιλίων, υποστήριξαν ότι απαιτείται ριζική αντιμετώπισή του από τα Ηνωμένα Εθνη ως αρμόδια και ότι δεν πρόκειται να σταματήσει το ζήτημα να απασχολεί, εάν δεν αποκατασταθεί το στάτους κβο στην περιοχή.
 Τη στρατηγική του ενιαίου αμυντικού χώρου Ελλάδας - Κύπρου επικαλέστηκε επίσης
ο κ. Τσοχατζόπουλος, για να εκφράσει την ικανοποίησή του για την «πλήρη λειτουργία και δράση», όπως είπε, του κέντρου χειρισμού κρίσεων, που στελεχώνεται και από την Εθνική Φρουρά και από τις ελληνικές Ενοπλες Δυνάμεις.
 Αρνητικές επιπτώσεις στις εκ του σύνεγγυς συνομιλίες θα έχει η απόφαση της Επιτροπής Υπουργών του Συμβουλίου της Ευρώπης, της 12ης Ιουλίου 2000, η οποία επικρίνει την Τουρκία για τη μέχρι τώρα μη συμμόρφωσή της με την απόφαση του Ευρωπαϊκού Δικαστηρίου στην υπόθεση της Τιτίνας Λοϊζίδου, υποστηρίζει η Αγκυρα.
 Απαντώντας σε σχετική ερώτηση δημοσιογράφου, ο εκπρόσωπος του τουρκικού υπουργείου Εξωτερικών, Χουσεΐν Ντιριόζ, είπε ότι «η Τουρκία υποστηρίζει την ανακοίνωση "του λεγόμενου" υπουργείου Eξωτερικών των κατεχόμενων, της 28ης Ιουλίου, η οποία ισχυρίζεται ότι η απόφαση της Επιτροπής Υπουργών του Συμβουλίου της Ευρώπης για την υπόθεση Λοϊζίδου θα έχει αρνητικές επιπτώσεις στις εκ του σύνεγγυς συνομιλίες στη Γενεύη».
 «Η Επιτροπή Υπουργών του Συμβουλίου της Ευρώπης θα έπρεπε να έχει αντιληφθεί ότι τα προβλήματα ιδιοκτησίας στην Κύπρο είναι αμοιβαία και ότι η διευθέτηση των προβλημάτων αυτών με μια σφαιρική μέθοδο θα αποτελέσει σημαντική φάση στην
 «Με την απόφαση αυτή η Επιτροπή Υπουργών του Συμβουλίου της Ευρώπης, που είναι
πολιτικό όργανο, δεν αναφέρθηκε στην ιδιαιτερότητα της υπόθεσης και απέκρυψε την πολιτική όψη του προβλήματος από την κοινή γνώμη», ισχυρίστηκε.
 «Η απόφαση αυτή, που παραβλέπει την "ΤΔΒΚ", τις φυσικές και νομικές πραγματικότητες στο νησί και στηρίζεται σε λανθασμένη πολιτική βάση, δεν θα βοηθήσει στη ρύθμιση της υπόθεσης Λοϊζίδου», πρόσθεσε.
 Η Αγκυρα αρνείται εδώ και δύο χρόνια να καταβάλει στην κ. Λοϊζίδου αποζημίωση 640.000 δολαρίων (περίπου 225 εκατομμύρια δραχμές) για την κατάσχεση και καταστροφή των περιουσιακών στοιχείων της στην Κυρήνεια.
