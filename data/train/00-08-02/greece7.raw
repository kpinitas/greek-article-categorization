 Σε κατάσταση επιφυλακής βρίσκονται από χθες και μέχρι και σήμερα το βράδυ οι αρχές στις περιοχές του νότιου και νοτιοανατολικού Αιγαίου, λόγω των ισχυρών ανέμων που ευνοούν τον κίνδυνο πυρκαγιάς.
 Μάλιστα χθες, σύμφωνα με το Χάρτη Πρόβλεψης Κινδύνου Πυρκαγιάς, η Ρόδος βρισκόταν στο ανώτατο σημείο της κλίμακας επικινδυνότητας, που σημαίνει κατάσταση συναγερμού (βαθμός 5), ενώ άλλοι 7 νομοί της χώρας (Χίου, Σάμου, Ευβοίας, Χανιά, Ηρακλείου, Λασιθίου και Ρεθύμνου) βαθμολογήθηκαν με 4, που σημαίνει ότι ο κίνδυνος είναι πολύ υψηλός. Για σήμερα ο Xάρτης επισημαίνει τις
ίδιες περιοχές «υποβιβάζοντας» και τη Ρόδο στην κατηγορία 4.
 Στα χαρτιά τουλάχιστον... Προσπαθήσαμε χθες το απόγευμα (εκτός του επίσημου ωραρίου εργασίας) να επικοινωνήσουμε με τις 8 παραπάνω νομαρχίες, με σκοπό να ενημερωθούμε για τα μέτρα που έχουν ληφθεί. Η προσπάθεια όπως απέβη άκαρπη, αφού μόνο στις δύο υπήρχε κάποιος να σηκώνει το τηλέφωνο, στη νομαρχία Ηρακλείου Κρήτης, όπου μάλιστα ο νομάρχης, Ιωάννης Γαρεφαλάκης, ήταν στο γραφείο του, και στο Ρέθυμνο.
 Η «Ε» επικοινώνησε με το γενικό γραμματέα Πολιτικής Προστασίας Δημήτρη Κατριβάνο, ο οποίος επισήμανε ότι είναι απαράδεκτο το γεγονός σε τέτοιες περιόδους να μην υπάρχει ένας άνθρωπος στις νομαρχίες να σηκώνει το τηλέφωνο. «Aπό προχθές στείλαμε το έκτακτο δελτίο, επισημαίνοντας τον κίνδυνο. Κινητοποιήσαμε την κρατική μηχανή να βρίσκεται σε υψηλή ετοιμότητα στις περιοχές αυτές. Πολλές φορές έχω έρθει και εγώ σε τέτοια δυσκολία όταν έχουμε περιστατικά... Πρέπει κάποιος να είναι οπωσδήποτε στο γραφείο -και δεν μιλώ για το νομάρχη, αλλά για κάποιον να σηκώνει το τηλέφωνο- όταν μάλιστα έχουμε υψηλή ετοιμότητα. Αυτό είναι ξεκάθαρο και το λέω με αγανάκτηση».
 Ο κ. Κατριβάνος τόνισε ότι όλοι πρέπει να βρίσκονται στις θέσεις τους και πρόσθεσε ότι η κατάσταση δεν επιτρέπει τέτοιου είδους αμέλεια.
 «Εχουμε κάνει τέτοια προετοιμασία από το Μάρτιο που στείλαμε την πρώτη εγκύκλιο και είναι κρίμα... Απειλούνται ζωές και περιουσίες, για να μη μιλήσω και για το τεράστιο κόστος αυτής της προετοιμασίας, εξαιτίας κάποιας αμέλειας κάποιων. Δεν μ' αρέσει να χαϊδεύω αφτιά, όταν βλέπω τέτοιες περιπτώσεις. Κάπου
αγανακτεί κανένας, όταν βλέπει κάποιους να είναι στη θέση τους νύχτα και μέρα και κάποιους άλλους να μην το κάνουν. Πρέπει όλοι να βρίσκονται στη θέση τους ειδικά τέτοιες μέρες. Αν προφτάσεις το κακό από την αρχή, σώζεις πολλά πράγματα. Με λυπεί αυτό το γεγονός, διότι δεν είναι κατανοητό, όταν έχουμε και
εγγράφως στείλει τις επισημάνσεις, να συμβαίνουν τέτοια πράγματα. Ειλικρινά με
στενοχώρησε το γεγονός. Ξαναλέω ότι έπρεπε να ήταν εκεί τουλάχιστον κάποιος να
 Σημειώνεται ότι ο Χάρτης Πρόβλεψης Κινδύνου Πυρκαγιάς εκδίδεται κάθε μέρα γύρω
στις 12 το μεσημέρι και αποστέλλεται αμέσως σε όλα τα πυροσβεστικά γραφεία της
χώρας, καθώς και στους αρμόδιους φορείς, όπως στην Υπηρεσία Πολιτικής Προστασίας και τις νομαρχίες. 
 Ο κίνδυνος φαίνεται καθαρά και στους χάρτες πρόγνωσης καιρού του «ΠΟΣΕΙΔΩΝΑ» του Εθνικού Κέντρου Θαλασσίων Ερευνών (ΕΚΘΕ). Στην πρόγνωση για τους ανέμους επιφανείας οι επιστήμονες μελετώντας το μοντέλο έδωσαν (από προχθές) για χθες και σήμερα ισχυρούς ανέμους σε περιοχές του νότιου και νοτιοανατολικού Αιγαίου.
 Eυτυχώς, τουλάχιστον οι επιστήμονες, τα γραφεία Πολιτικής Προστασίας και η Πυροσβεστική ήταν σε ετοιμότητα.
