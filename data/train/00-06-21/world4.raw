 Κατά 200 εκατομμύρια έχουν αυξηθεί τα πέντε τελευταία χρόνια οι άνθρωποι που ζουν κάτω από το όριο της φτώχειας, οι πλούσιοι της Ευρώπης και της Βόρειας Αμερικής κάνουν περικοπές στα επιδόματα ανεργίας, ενώ η μεγάλη πλειοψηφία των πληθυσμών στις αναπτυσσόμενες χώρες δεν χαίρει καμίας κοινωνικής μέριμνας σύμφωνα με στοιχεία που περιλαμβάνονται στην ετήσια έκθεση της Διεθνούς Οργάνωσης Εργασίας (ΔΟΕ), η οποία δόθηκε στη δημοσιότητα χθες στη Γενεύη. 
 Την ίδια ώρα στο Κάιρο οι ηγέτες των αναπτυσσόμενων χωρών από την Αφρική, την Ασία και τη Λατινική Αμερική ολοκλήρωναν τη διήμερη σύνοδό τους, απευθύνοντας έκκληση στους οικονομικά ισχυρούς για ρύθμιση των χρεών τους και πιο συμφέροντα εμπορικά και οικονομικά συστήματα.
 Η αύξηση της φτώχειας σημειώνεται κυρίως στην Αφρική νοτίως της Σαχάρας, στις χώρες της ανατολικής Ευρώπης, στην κεντρική και τη νοτιοανατολική Ασία. Οπως χαρακτηριστικά αναφέρει η έκθεση, περισσότερο από το 40% των πληθυσμών της Αφρικής νοτίως της Σαχάρας και της νότιας Ασίας υποφέρουν από τη φτώχεια. Συνολικά, ενάμισι δισεκατομμύριο άνθρωποι (το ένα τέταρτο της ανθρωπότητας) επιβιώνουν με λιγότερο από ένα δολάριο την ημέρα. Επίσης, το ένα τρίτο των κατοίκων των αναπτυσσόμενων χωρών είναι αναλφάβητοι, το 30% δεν έχουν πρόσβαση 
σε πόσιμο νερό και το 30% των παιδιών έως πέντε ετών ζυγίζουν λιγότερο από το κανονικό.
 Σε πολλές αναπτυσσόμενες χώρες η μεγάλη πλειοψηφία των πληθυσμών δεν χαίρει καμίας κοινωνικής μέριμνας. Παράλληλα, δεν υπάρχει καμία προστασία για τα περίπου 900 εκατομμύρια των εργαζομένων στην παραοικονομία, των οποίων οι αμοιβές δεν φτάνουν να καλύψουν ούτε τις βασικές ανάγκες τους.
 Σε άλλο σημείο της έκθεσης με τίτλο «Εκθεση για την Παγκόσμια Εργασία 2000: Ασφάλεια εσόδων και κοινωνική προστασία», αναφέρεται ότι μόλις το ένα τέταρτο από τα 150 εκατομμύρια των καταγεγραμμένων ανέργων λαμβάνει κάποιο επίδομα ανεργίας. Στους «τυχερούς» ανέργους συγκαταλέγονται εκείνοι των χωρών της δυτικής και βόρειας Ευρώπης, ενώ στην Αυστραλία, τον Καναδά, την Ιαπωνία, το Ηνωμένο Βασίλειο, τις Ηνωμένες Πολιτείες, την Ιρλανδία και τη Νέα Ζηλανδία ισχύουν τα λεγόμενα «ενδιάμεσα» συστήματα: το ποσοστό των ανέργων που λαμβάνει 
κάποιο επίδομα σε αυτές τις χώρες είναι μικρότερο και ταυτόχρονα είναι κατώτερο το επίπεδο των επιδομάτων.
 Στην έκθεση υπογραμμίζεται ότι η Αυστρία, το Βέλγιο, η Δανία, η Φινλανδία, η Γαλλία, η Γερμανία, η Ισλανδία, το Λουξεμβούργο, η Ολλανδία, η Νορβηγία, η Πορτογαλία, η Ισπανία, η Σουηδία και η Ελβετία είναι οι χώρες με τα πλέον γενναιόδωρα επιδόματα ανεργίας.
 Από το 1976 έως το 1992 οι βιομηχανικές χώρες ήταν άνω-κάτω χωρίς καμία προφανή σχέση ανάμεσα στις κοινωνικές δαπάνες και την οικονομική απόδοση. Η Αυστραλία και οι Ηνωμένες Πολιτείες βρίσκονταν στο τέλος της κλίμακας όσον αφορά τις δαπανές στον κοινωνικό τομέα. Οι δύο αυτές χώρες προσέφεραν στη δεκαετία του '90 ως επιδόματα ανεργίας το 58% των καθαρών μισθών σε σύγκριση με το 63% και 77% που έδιναν η Φινλανδία και η Ισπανία. Οι περισσότερες ευρωπαϊκές χώρες χορηγούν το βοήθημα για μεγαλύτερες περιόδους από ό,τι η Βόρεια Αμερική και η Βρετανία.
 Σοκάρει επίσης το γεγονός ότι 250 εκατομμύρια παιδιά υποχρεώνονται λόγω της φτώχειας να εργάζονται.
 Στο Κάιρο, οι πρόεδροι, αντιπρόεδροι και υπουργοί 17 αναπτυσσόμενων χωρών ενέκριναν το ψήφισμα που είχαν συντάξει αξιωματούχοι των ίδιων χωρών πριν από τη διήμερη σύνοδο, που ολοκληρώθηκε χθες, και καλούν σε πιο εκτεταμένο διάλογο 
το βιομηχανικό κόσμο, από τον οποίο και εξαρτώνται για να λάβουν οικονομική βοήθεια.
 «Το να βρεθεί μια μόνιμη λύση για το εξωτερικό χρέος των αναπτυσσόμενων χωρών θα συνεισφέρει σημαντικά στην επίτευξη οικονομικής ανόδου, ανάπτυξης και άνθησης της παγκόσμιας οικονομίας», αναφέρει το τελικό κείμενο.
