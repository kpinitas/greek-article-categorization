 «H Eλλάδα τώρα είναι τμήμα ενός από τους ισχυρότερους πόλους του κόσμου, η επιτυχία μας ή η αποτυχία μας θα τους αφορά άμεσα, θα μας συμπαραστέκονται και 
θα λύνουν μαζί μας τα προβλήματα. Η συγκεκριμένη προοπτική είναι ευνόητο ότι θα βοηθήσει και στα εθνικά μας θέματα».
 Αυτό τόνισε ο πρωθυπουργός Κώστας Σημίτης στη συνέντευξη Tύπου που έδωσε, χθες, μετά την οολοκλήρωση των εργασιών της συνόδου κορυφής που έγινε στη Φέιρα, 19-20 Ιουνίου. Η είδηση, πάντως, ήταν ότι η Ιερά Σύνοδος της Ελλάδας, επικεφαλής της οποίας είναι ο αρχιεπίσκοπος Χριστόδουλος, με τηλεγράφημα της συνεχάρη την κυβέρνηση και τον Κώστα Σημίτη για την είσοδο της χώρας στη ζώνη του ευρώ, όπως μας ενημέρωσε ο υπουργός Τύπου Δημήτρης Ρέππας.
 Στην ερώτηση της «Ε», τώρα μετά την ένταξη της χώρας μας στην ΟΝΕ, πόσο μπορεί 
να επηρεάσει την καθημερινότητα των Ελλήνων πολιτών μια ενδεχόμενη νέα πτώση του ευρώ, ο πρωθυπουργός απάντησε: «Το ευρώ είναι ένα νόμισμα που συμμετέχει στην αγορά των νομισμάτων. Αλλοτε ανεβαίνει, άλλοτε κατεβαίνει. Δεν πρέπει να πιστεύουμε ότι μια άνοδος ή μια πτώση καθορίζει διαχρονικά την οικονομική εξέλιξη της Ενωσης. Αυτά είναι συγκυριακά. Πεποίθησή μας είναι ότι το ευρώ είναι ένα δυνατό νόμισμα όπως και το δολάριο, αλλά πρέπει να ισχυροποιηθεί ακόμη περισσότερο το πλαίσιο στήριξης μέσα από την πολιτική ένωση».
 Οσο για τη μετα-ΟΝΕ εποχή ο Κώστας Σημίτης είπε: 
 - Nαι θα συνεχιστεί η ίδια οικονομική πολιτική της κυβέρνησης «επειδή ακριβώς ήταν πετυχημένη».
 - Για τις νέες θυσίες που ενδεχομένως θα χρειαστεί να κάνει ο ελληνικός λαός «να πάψουμε να μιλάμε χρησιμοποιώντας αυτή τη λέξη, όλοι πρέπει να συμβάλλουν για την ανάπτυξη, πρέπει συνολικά η κοινωνία να κινητοποιηθεί».
 - Οχι ανασχηματισμός δεν πρόκειται να γίνει, ο Γιάννος Παπαντωνίου θα παραμείνει στο υπουργείο Εθνικής Οικονομίας.
 - Φυσικά και οι υπουργοί θα πρέπει να συνεχίσουν να εργάζονται σκληρά διότι γι 
αυτούς και πριν και μετά την ΟΝΕ η εντολή παραμένει ίδια «να δουλεύουν με συντονισμό και συστηματικά».
 - Οσο για τη ΓΣΕΕ, και αυτή στην πλειοψηφία της χαίρεται για την ένταξη μας στην ΟΝΕ, σύμφωνα με την εντύπωση που αποκόμισε ο ίδιος ο πρωθυπουργός στη συνάντηση που είχε με τους εκπροσώπους της πριν από την Σύνοδο της Φέιρα.
 «H σύνοδος κορυφής της Φέιρα ήταν ιστορική για την Ελλάδα» είπε ο πρωθυπουργός 
ξεκινώντας τη συνέντευξη Tύπου. «Κι άλλες σκληρές διαπραγματεύσεις κάναμε στο παρελθόν, όπως, στο Βερολίνο για το 3ο Κοινοτικό Πλαίσιο Στήριξης, αλλά η ένταξη στην ΟΝΕ αποτελεί μια ποιοτική αλλαγή, μας δίνει περισσότερες δυνατότητες. Η Ελλάδα πλέον είναι τμήμα του κεντρικού πυρήνα της Ενωσης, είναι 
τμήμα ενός από τους ισχυρότερους πόλους του κόσμου. Αυτή η πραγματικότητα γεννά και μια μεγαλύτερη εμπιστοσύνη γιατί πλέον δεν είμαστε έξω, αλλά μέσα στο σύστημα κι αυτό εξασφαλίζει μια μεγαλύτερη συνεργασία. Τώρα μια επιτυχία μας ή μια αποτυχία μας τους αφορά άμεσα όχι όπως πριν και θα θέλουν να εργάζονται στενά μαζί μας, θα τους ενδιαφέρει ακόμη περισσότερο η γνώμη μας».
 Ο πρωθυπουργός έκανε και μια σύντομη αναδρομή στο ευρωπαϊκό παρελθόν της Ελλάδας. «Σήμερα ολοκληρώνεται η διαδικασία που ξεκίνησε το '81» είπε. «Και τότε ήμασταν ισότιμα μέλη με δικαιώματα και υποχρεώσεις, αλλά με την ένταξή μας στην ΟΝΕ επιτυγχάνεται η πραγματική και ισότιμη σύγκλιση. H Eλλάδα είναι τώρα πιο δυνατή και μπορεί να προσβλέπει σ' ένα ευοίωνο μέλλον».
 Kαθώς, προχθές, 50.000 Πορτογάλοι διαδήλωναν κατά της ανεργίας έξω από το συνεδριακό κέντρο της Φέιρα όπου συνεδρίαζαν οι Ευρωπαίοι ηγέτες, ο Κώστας Σημίτης είπε ότι «υπάρχουν πολιτικές απασχόλησης, αξιολογούνται και ενδεχομένως να ενισχυθούν. Στην Ελλάδα ασχολείται ο κ. Γιαννίτσης».
