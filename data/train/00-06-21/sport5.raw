 Το 3-3 με τη Σλοβενία ξύπνησε στους (παλαιότερους) Γιουγκοσλάβους μνήμες '60, από τον ημιτελικό του Κυπέλλου Εθνών στο Παρκ Ντε Πρενς.
 Η Γαλλία, δίχως τους τραυματισμένους Κοπά και Φοντέν, παρά ταύτα προηγείτο 4-2 ώς το 60' περίπου, αλλ' ο Ντράζεν Γέρκοβιτς έκανε χατ-τρικ μέσα σε τέσσερα λεπτά κι η Γιουγκοσλαβία με το 5-4 προκρίθηκε στον τελικό. Ανέκαθεν οι πλάβι ήταν καλοί ή τουλάχιστον έτσι θέλουν να νομίζουν, όταν θυμώνουν κι αγριεύουν.
 «Αυτό που έγινε στα εξήντα λεπτά του ματς με τους Σλοβένους, συμβαίνει μια φορά στα δέκα χρόνια. Αλλ' η τελευταία μισή ώρα, τότε, μας γέμισε αισιοδοξία και μας έδωσε αυτοπεποίθηση ότι με τη Νορβηγία θα βάζαμε τέλος στο κακό» δήλωσε ο Μπόσκοβ που, στο διάστημα μεταξύ του πρώτου και του δεύτερου παιγνιδιού, αποφάσισε ν' αλλάξει την άμυνά του κατά τα τρία τέταρτα, τον δεξιό χαφ επίσης (κι ο γερο-Στόικοβιτς, αντί του νεανία Στάνκοβιτς, αναδείχθηκε "man of the match" εναντίον της Νορβηγίας), αλλά και τον σέντερ-φορ (Μιλόσεβιτς αντί Κοβάτσεβιτς). Σαρωτικός ανασχηματισμός.
Ο Μιλόσεβιτς: «Πάντα περιμένω να παίζω από την αρχή, αλλιώς δεν θα ήμουν ποδοσφαιριστής. Αισθάνομαι μια χαρά, εφέτος έκανα μεγάλη χρονιά στη Ρεάλ Θαραγόθα, εδώ δουλεύω σκληρά. Αν μείνω στον πάγκο, αυτό είναι πρόβλημα του κόουτς. Αλλά δεν είμ' εγώ που μπήκα και βελτίωσα την εικόνα όλης της ομάδας. Η στιγμή-κλειδί ήταν η αποβολή του Μιχαΐλοβιτς. Κάτι άλλαξε αμέσως, μ' αυτή την κόκκινη κάρτα. Εκεί συνειδητοποιήσαμε πως, αν δεν δουλέψεις σήμερα στο ποδόσφαιρο δεν νικάς κανέναν. Πρώτα δουλεύεις, κι ύστερα βάζεις την τεχνική και τη φαντασία».
 Οι Γιουγκοσλάβοι, τους Ισπανούς τους έχουν διαχρονικούς πελάτες σ' όλα τα σπορ και τους ξέρουν σαν τις γραμμές της παλάμης τους. Ο Μπόσκοβ έχει εργαστεί στην Ιβηρική (μία φορά πρωταθλητής, δύο κυπελλούχος), ο νυν πρόεδρος της ομοσπονδίας Μίλιανιτς ασφαλώς (στη Ρεάλ), κι από τους σύγχρονους σταρ εκεί βγάζουν το παντεσπάνι τους ο Μιλόσεβιτς, ο Τζούκιτς, ο Γιοκάνοβιτς, ο Τζόροβιτς, ο Νατζ ή εκεί τό 'βγαλαν παλαιότερα ο Γιούγκοβιτς, ο Μιγιάτοβιτς, ο Κοβάτσεβιτς. Σήμερα στο Μπριζ, μια ισοπαλία φτάνει και περισσεύει.
 Ο Μπόσκοβ είπε ότι θα τους ήθελε αντίπαλους στο πρώτο, όχι στο τρίτο, ματς του ομίλου, μα όπως και νά 'χει, η Ισπανία είναι πάλι με πλάτη στον τοίχο. Ακριβώς όπως και πριν τη φυματική νίκη επί της Σλοβενίας.
 «Οσοι λένε ότι έπρεπε νά 'μαστε πιο πειστικοί στη νίκη μας, δεν έχουν ιδέα από ποδόσφαιρο», απάντησε ο Καμάτσο. «Οι Σλοβένοι ήταν σκληροί αντίπαλοι, οι δικοί μας παίκτες έχουν δώσει έως και 85 αγώνες εφέτος κι ώς το ματς με τη Γιουγκοσλαβία μεσολαβούν μόνον τρεις ημέρες. Τι άλλο θέλετε; »
 Ο ίδιος το μοναδικό που επιζητούσε κι επιζητεί και σήμερα, είναι νίκη με κάθε κόστος και κάθε θυσία, παντελώς αδιάφορος στο τι θα πουν οι σχολιαστές για την ποιότητα του παιγνιδιού.
 Πριν το ραντεβού με τον Κάτανετς, είχε ζητήσει από τους διεθνείς - φτάνοντας στο μίνιμουμ της μετριοφροσύνης του - να παίξουν (σε πάθος και δύναμη) «σαν έντεκα μικροί Καμάτσο», έκανε κι αυτός τον δικό του ανασχηματισμό σε τερματοφύλακα, σέντερ-μπακ, αριστερό χαφ και σέντερ-φορ, πάτησε τους όρκους ότι θα στήριζε τον Μολίνα («μου φάνηκε λίγο κουρασμένος», δικαιολογήθηκε!) 
 Τη δουλειά, ωστόσο, στ' αποδυτήρια την πήραν επάνω τους οι τρεις παλαιοί. Ιέρο, Γκουαρδιόλα, Ραούλ. Ιδού η μαρτυρία του Ουρθάιθ: «Μετά το 0-1 από τη Νορβηγία, κοιτούσαμε το πάτωμα αμίλητοι. Τότε μίλησαν αυτοί οι τρεις». Τι είπαν; Ο Ιέρο: «Οτι θ' ανακάμψουμε επιβάλλοντας την προσωπικότητά μας από το 1' ως το 90'. Οτι, πέρα απ' την ικανότητα να δείχνουμε το ταλέντο μας, μετράει η αποφασιστικότητα κι η εργατικότητα». Εναντίον της Σλοβενίας, τό 'καναν πράξη στο πρώτο εικοσάλεπτο. Μετά, άρχισαν πάλι να παίζουν οι περισσότεροι για τον εαυτό τους.
