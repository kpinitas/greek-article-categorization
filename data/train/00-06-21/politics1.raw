 Με πόρτο παραγωγής '81, που ανασύρθηκε από τις κάβες της Πορτογαλίας για να θυμίσει το πρώτο άλμα της Ελλάδας τότε που γινόταν μέλος της τότε ΕΟΚ, η πορτογαλική προεδρία τίμησε, χθες, το δεύτερο άλμα της -όπως το χαρακτήρισε ο Κώστας Σημίτης: την είσοδό της και στο κλαμπ του ευρώ.
 Η πανηγυρική τελετή άρχισε στις 12.02 ώρα Πορτογαλίας (14.02 Ελλάδας) όταν το Ευρωπαϊκό Συμβούλιο έφτασε στο άρθρο 21 των τελικών συμπερασμάτων του που αφορούσε την ένταξη της χώρας μας στην ΟΝΕ. Η συνεδρίαση διεκόπη, γκαρσόνια μπήκαν στην αίθουσα με το πόρτο του '81 και μία κυρία από την υπηρεσία εθιμοτυπίας πρόσφερε στον Κώστα Σημίτη ένα τεράστιο δίσκο με ποτήρια και πόρτο. Τα χαμόγελα φώτισαν τα πρόσωπα. «Τhank you ever ybod y», είπε ο Κώστας Σημίτης ευχαριστώντας όλους τους ομολόγους του. Κάποιος πήγε να χειροκροτήσει, 
ο Σημίτης έκανε μια κίνηση ότι δεν είναι απαραίτητο, αλλά τελικά άρχισαν να χειροκροτούν όλοι. 
 Ο πρώτος που έσπευσε να του δώσει τις ευχές του ήταν ο προεδρεύων Πορτογάλος πρωθυπουργός Γκουτιέρες· ακολούθησε ο πρόεδρος της Επιτροπής Πρόντι και όλοι οι Ευρωπαίοι ηγέτες καθώς και οι υπουργοί Εξωτερικών. Ο ένας μετά τον άλλον τσούγκριζαν τα ποτήρια τους με το παλιό πόρτο, μ' εκείνο του Ελληνα πρωθυπουργού και του έλεγαν «congratulations Kostas», (συγχαρητήρια Κώστα) αποκαλώντας τον με το μικρό του όνομα. Ευχές δέχονταν και ο Γιάννος Παπαντωνίου που έφερε με επιτυχία εις πέρας το δύσκολο έργο της οικονομικής σύγκλισης που του ανετέθη, η Ελισάβετ Παπαζώη ως εκπρόσωπος του υπουργείου Εξωτερικών καθώς ο Γιώργος Παπανδρέου αναχώρησε το πρωί για το Λονδίνο προκειμένου να παραστεί στην κηδεία του δολοφονημένου από τη 17Ν Βρετανού στρατιωτικού ακολούθου Στίβεν Σόντερς-, ο υπουργός Τύπου Δημήτρης Ρέππας και ο 
 Σημίτης και Γιάννος σε μία από τις συσκέψεις που είχαν αυτές τις ημέρες της Συνόδου θυμήθηκαν το έντονο κλίμα αμφιβολιών για την ένταξη της Ελλάδας στην ΟΝΕ, όταν ο Ανδρέας Παπανδρέου κατέθετε το αναθεωρημένο πρόγραμμα σύγκλισης. Εκείνη την περίοδο ο ιδρυτής του ΠΑΣΟΚ είχε πει και τη γνωστή φράση στη Bουλή «Ή θα καταπνίξουμε το δημόσιο χρέος ή αυτό θα καταπνίξει τη χώρα». Οι αμφισβητήσεις συνεχίστηκαν και το '96, όταν το ΠΑΣΟΚ με πρωθυπουργό τον Σημίτη 
πλέον έθετε ως πρώτη προτεραιότητα της πολιτικής του την είσοδο της χώρας στο ευρώ. «Αλλά τους διαψεύσαμε όλους Γιάννο», είπε.
 Χθες, έκανε χρήση των γερμανικών του με τον υπουργό Εξωτερικών της Γερμανίας Γιόσκαρ Φίσερ, μιλώντας για την Ευρώπη του 21ου αιώνα και γενικά έδειχνε ευτυχέστερος από κάθε άλλη φορά. 
 Ο Πρόντι χαμογελώντας έκανε και μια έμμεση πολιτική ευχή: βλέποντας τον πρωθυπουργό της Δανίας, Ρασμούσεν, τον έδειξε με το χέρι του και είπε: «The next one» (ο επόμενος). Ομως επί του παρόντος όλα δείχνουν ότι Δανία, Σουηδία και Βρετανία θα συνεχίσουν να...σνομπάρουν το κλαμπ του ευρώ, παρά το γεγονός 
ότι πληρούν εδώ και καιρό τα κριτήρια ένταξης.
