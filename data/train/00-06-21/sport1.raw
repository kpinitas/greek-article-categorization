Μεγαλύτερο εξευτελισμό δεν έχει υποστεί στην ποδοσφαιρική ιστορία της η Γερμανία. Και δεν είναι τόσο το χθεσινό 0-3 από την Πορτογαλία στο «Ντε Κούιπ» του Ρότερνταμ (κι άλλες φορές έχει χάσει με τρία γκολ διαφορά) όσο το γεγονός ότι για πρώτη φορά σε συμμετοχή της σε μία από τις κορυφαίες διοργανώσεις, είτε EURΟ (όπως τώρα) είτε Μουντιάλ, δεν κατάφερε να πετύχει καν νίκη.
 Ο διασυρμός της «Νατσιονάλμανσαφτ» από τον Φλάβιο Κονσεϊσάο (σκόρερ και των τριών πορτογαλικών γκολ στο 35', 54' και 71') και των άλλων «αναπληρωματικών» της ομάδας του Ουμπέρτο Κοέλιο δεν είχε τελειωμό. 
 Πού να έπαιζαν από την αρχή ο Φίγκο, ο Ρούι Κόστα, ο Ζοάο Πίντο, ο Ντίμας, ο Νούνο Γκόμεζ, ο Βιντιγκάλ, ο Βίτορ Μπαΐα, ο Ξαβιέ και ο Σεκρετάριο. Δηλαδή, οι εννέα βασικοί που ξεκούρασε ο ομοσπονδιακός προπονητής της Πορτογαλίας εν όψει του προημιτελικού με την Τουρκία το Σάββατο (19.00) στο «Αρένα» του Αμστερνταμ.
 Αν εξαιρέσει κανείς το δοκάρι του Μάρκο Μπόντε στο 31', πριν από το πρώτο γκολ των Πορτογάλων, ουδεμία άλλη στιγμή η Γερμανία δεν κατάφερε να δείξει μέσα στο γήπεδο το πρόσωπο της ομάδας που μένει σοβαρή και πειθαρχημένη ακόμη και στις ήττες.
 Κάτι που αποδεικνύεται από την τραγική εμφάνιση ακόμη και του Ολιβερ Καν, του κορυφαίου Γερμανού σ' αυτή τη διοργάνωση, και επιβεβαίωσε ο ίδιος ο Γερμανός τερματοφύλακας στις δηλώσεις του. «Εχω ζήσει πολλά στην καριέρα μου αλλά αυτό ήταν πολύ σκληρό. Ντρέπομαι. Δεν υπήρχε καμία πίστη στην ομάδα. Ηταν μία ντροπή αυτό που προσφέραμε στους Γερμανούς».
 Ανά πάσα στιγμή οι Πορτογάλοι με τις ενέργειές τους μέσα στο γήπεδο διέλυαν οποιαδήποτε προσπάθεια έκαναν οι παίκτες του Εριχ Ρίμπεκ είτε ν' αμυνθούν είτε να επιτεθούν. Είναι, μάλιστα, χαρακτηριστικό ότι εάν οι Πορτογάλοι ήταν πιο εύστοχοι και πιο προσεκτικοί στην τελική τους προσπάθεια, το σκορ θα μπορούσε να είχε πάρει μεγαλύτερες διαστάσεις.
 Ο Γερμανός ομοσπονδιακός Εριχ Ρίμπεκ ανέλαβε πλήρως την ευθύνη για τον αποκλεισμό-διασυρμό: «Είχα την ευθύνη αυτής της ομάδας και αναλαμβάνω την ευθύνη για την εικόνα που παρουσίασε, χωρίς πώς και γιατί. Οι Πορτογάλοι μάς έδωσαν ένα μάθημα, πώς μπορεί μια ομάδα με ποδοσφαιρικά μέσα να αποδιοργανώσει μια ομάδα. Μετά το πρώτο γκολ που δεχθήκαμε δεν λειτουργούσε τίποτα πια σωστά. Δεν ήταν ο Λόταρ Ματέους (σσ. τελευταίο του ματς με τη Γερμανία) η παραφωνία στην ομάδα αλλά άλλοι παίκτες. Θα του ευχόμουν σίγουρα ένα καλύτερο αποχαιρετισμό».
 ΠΟΡΤΟΓΑΛΙΑ: Εσπίνια (90' Χουΐμ), Κόστα, Ζόρζε, Κόουτο, Σόουσα (71' Βιντιγκάλ), Σα Πίντο, Κονσεϊσάο, Κοστίνια, Μπέτο, Παουλέτα (67' Νούνο Γκόμεζ), Καπούσο.
 ΓΕΡΜΑΝΙΑ: Καν, Ρέμερ, Λίνκε, Μπόντε, Νοβότνι, Σολ (59' Χάσλερ), Ματέους, Μπάλακ (46' Ρινκ), Χάμαν, Ντάισλερ, Γιάνκερ (68' Κίρστεν).
