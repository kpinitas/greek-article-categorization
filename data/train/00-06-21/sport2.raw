Εκεί είναι... Βαλκάνια, δεν είναι παίξε-γέλασε! Μετά την Τουρκία να και η Ρουμανία που περνάει στα προημιτελικά του Ευρωπαϊκού Πρωταθλήματος από τη Βαλκανική Χερσόνησο, νικώντας κατά τον προσφιλή της τρόπο, της τελευταίας στιγμής, την Αγγλία και θα αντιμετωπίσει την Ιταλία στα προημιτελικά, το Σάββατο (9.45) στις Βρυξέλες. Νίκησε μάλιστα με το ίδιο 3-2 που είχε νικήσει την ομάδα του Κίγκαν η Πορτογαλία στο πρώτο ματς. Την Αγγλία που είχε προηγηθεί 2-1, χωρίς και η ίδια να καταλάβει πώς... Aπό το 1970, το Παγκόσμιο Kύπελλο του Μεξικού κι αφού μεσολάβησαν επτά μεταξύ τους ματς έχει να νικήσει η Αγγλία τη Ρουμανία! 
 Συνέβη όπως και στο Παγκόσμιο Κύπελλο του 1998, όταν με γκολ του Πετρέσκου οι Ρουμάνοι είχαν νικήσει τους Αγγλους στο τελευταίο λεπτό. Χθες στο Σαρλερουά, δράστης ήταν ο Ιοάν Γκανέα που μετέτρεψε σε γκολ πέναλτι που κέρδισε ο Μολντοβάν στο 88'. Από μία άποψη η ομάδα του Εμεριχ Γένεϊ έκανε χάρη στους Αγγλους που τους απέκλεισε για να γλιτώσουν οι τελευταίοι περαιτέρω διασυρμό με τους τρομερούς τους χούλιγκαν που είχαν δημιουργήσει φοβερά παράσιτα στη διοργάνωση. Θα ήταν επίσης άδικο για το άθλημα να προκριθεί μία τόσο άθλια Αγγλία, που σαν ομάδα γειτονιάς είχε γυρίσει σε μαζική άμυνα για να κρατήσει το 2-2 παρακαλώντας το χρόνο να κυλήσει γρηγοτότερα καθώς η γηραιά Αλβιόνα δεν έκανε απολύτως τίποτα σ' αυτό το ματς.
 Εχασε μάλιστα η Αγγλία από μια σοβαρά λαβωμένη Ρουμανία, της οποίας έλειπε ο τιμωρημένος αρχηγός Γκεόργκε Χάτζι. Είχαν ακόμη οι Ρουμάνοι τη μεγάλη ατυχία να στερηθούν νωρίς στο ματς των υπηρεσιών του Τζίκα Ποπέσκου που τραυματίστηκε, και παραλίγο αυτό να επηρεάσει το αποτέλεσμα.
 Η Ρουμανία που μπήκε φουριόζα προηγήθηκε στο 22'. Κοντά σχεδόν από τη γραμμή του κόρνερ ο Κριστιάν Τσίβου έκανε μάλλον σέντρα, που του βγήκε...σουτ. Η μπάλα βρήκε το δοκάρι, κι από εκεί στα δίχτυα του Νάϊτζελ Μάρτιν. Πλήγμα όμως δέχτηκε η ρουμανική ομάδα στο 31' όταν τραυματίστηκε σοβαρά ο Τζίκα Ποπέσκου και τον αντικατέστησε ο φερμένος από το...παρελθόν Σερβορουμάνος Μίοντραγκ Μπελοντέντιτς. Στο 33' ωστόσο ο Ιλιε έχασε μεγάλη ευκαιρία για το 2-0. Η ομάδα του Κίγκαν έδειχνε ακυβέρνητο καράβι. Στο 40' όμως ο Φιλιπέσκου ανέτρεψε τον Ινς, που εκμετελλεύτηκε την τεράστια τρύπα που δημιουργήθηκε από την απουσία του Ποπέσκου και ο Σίρερ ισοφάρισε. Και στο 46' στη μόνη οργανωμένη επιθετική προσπάθεια των Αγγλων στο ματς ο Μάϊκλ Οουεν απέφυγε τον Στελέα και έκανε το 2-1. Αλλά στο 48' ο Καταλίν Μουντεάνου που εκμεταλλεύτηκε ασταθή απόκρουση του Μάρτιν ισοφάρισε και η Ρουμανία ξαναβρήκε την αυτοπεποίθησή της. Στο 61' ο Ιλιε βρέθηκε μόνος του, αλλά το σουτ που έκανε ήταν αδύναμο. Στο 82' σουτ του Ρόζου από καλή θέση σώθηκε σε κόρνερ για την αγγλική άμυνα. Και στο 88' ο Φιλ Νέβιλ ανέτρεψε τον Μολντοβάν. Κι ο Ιοάν Γκανέα έκανε τότε αυτό που έπρεπε. 
 ΡΟΥΜΑΝΙΑ: Στελέα, Πετρέσκου, Φιλιπέσκου, Τσίβου, Γκάλκα (68' Ρόζου), Ποπέσκου (31' Μπελοντέντιτς), Μούτου, Μουντεάνου, Κόντρα, Μολντοβάν, Ιλιε (74' Γκανέα). 
 ΑΓΓΛΙΑ: Μάρτιν, Φ. Νέβιλ, Κάμπελ, Κίοουν, Γκ. Νέβιλ, Γουάϊζ (75' Μπάρμπι), Ινς, Σκόουλς (Σαουθγκέιτ), Μπέκαμ, Σίρερ, Οουεν (67' Χέσκι).
