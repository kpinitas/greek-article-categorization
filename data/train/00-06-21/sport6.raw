Γιορτή και ξύλο πάνε μαζί. Οι παίκτες και ο προπονητής της εθνικής Τουρκίας και χιλιάδες οπαδοί τους στο Βέλγιο πανηγύρισαν με τον τρόπο που άξιζε στο κατόρθωμα να νικήσουν μία από τις δύο διοργανώτριες χώρες και να προκριθούν αντ' αυτής στα προημιτελικά του Euro 2000.
 Κάποιοι όμως νεαροί οπαδοί τους θέλησαν να «εξοφλήσουν» λογαριασμούς προς Αγγλους οπαδούς, αλλά την πλήρωσε η περιουσία κάποιων αθώων ανθρώπων...
 Στο στρατόπεδο της εθνικής Τουρκίας επικρατεί ευφορία, αλλά και ένα πνεύμα εκδίκησης καθώς πριν ακόμη κι από την ίδια τη νίκη η εθνική Τουρκίας πάσχιζε να κερδίσει την υποστήριξη πολλών συμπατριωτών της...
 Ετσι ο σκόρερ και των δύο γκολ της νίκης επί του Βελγίου, Χακάν Σουκούρ, ξέσπασε αμέσως μετά: «Στα δύο πρώτα ματς γίναμε στόχος άδικης κριτικής. Μπροστά λοιπόν στον τουρκικό λαό καταγγέλλω τώρα εκείνους που το έπραξαν, σαν άσπλαχνους προδότες της πατρίδας τους». Ωστόσο ο Σουκούρ παραδέχτηκε: «Τα δύο πρώτα παιχνίδια μας δεν ήταν πολύ καλά».
 Ο προπονητής Μουσταφά Ντενιζλί απολάμβανε επίσης την κατάρρευση των επικριτών του. «Οσοι επέκριναν την ομάδα και εμένα προσωπικά ξεχνούν τώρα ότι μας είχαν στείλει ανοιχτό εισιτήριο επιστροφής». Χαρακτήρισε τη νίκη-πρόκριση «μέγα δώρο προς το τουρκικό έθνος» και το μεγαλύτερο επίτευγμα στα 77 χρόνια ιστορίας του τουρκικού ποδοσφαίρου.
 Δήλωσε με την ευκαιρία ότι είχε λάβει χιλιάδες φαξ και e-mails από την Τουρκία, που εξέφραζαν εμπιστοσύνη προς το πρόσωπό του. «Τώρα θα παίξουμε στα προημιτελικά με την Πορτογαλία, που έχει αποδώσει, μακράν, το καλύτερο ποδόσφαιρο στο τουρνουά και πρέπει να μελετήσουμε τι μπορούμε να κάνουμε μαζί τους». Η Τουρκία όμως είχε ηττηθεί από την Πορτογαλία στο Euro 1996 της Αγγλίας. «Γι' αυτό οφείλουμε τώρα να παίξουμε πιο έξυπνα, να σκεφτόμαστε τον ημιτελικό και μετά τον τελικό» θα πει ο Σουκούρ.
 Τούρκοι οπαδοί που πανηγύριζαν χθες τις πρώτες πρωινές ώρες στο κέντρο των Βρυξελλών, χορεύοντας και τραγουδώντας την πρόκριση της εθνικής τους στα προημιτελικά, άλλαξαν τροπάριο όταν βρέθηκαν μπροστά σε ένα μπάρ και ένα παρακείμενο καφενείο, που είχαν σταμπάρει από τις προηγούμενες ημέρες, αφού σύχναζαν σε αυτά Αγγλοι οπαδοί.
 Οι πανηγυρισμοί τους έδωσαν τότε θέση στα επεισόδια με αποτέλεσμα να επέμβουν οι ειδικές δυνάμεις της αστυνομίας για να διαλύσουν τις ομάδες των νεαρών. Με πέτρες και μπουκάλια έσπασαν τις βιτρίνες των δύο καταστημάτων την ώρα που μέσα σε αυτά βρίσκονταν περίπου 40 Βρετανοί και Σουηδοί. Τελικά στη 1.30, οι αστυνομικοί κατόρθωσαν να επιβάλουν την τάξη.
