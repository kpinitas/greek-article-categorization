 Κυριακή νωρίς το απομεσήμερο, στο μετρό από τον κεντρικό σταθμό προς το Αμστερνταμ Αρένα. Οι Σλοβένοι, με τα μπλουζάκια που πιστοποιούν την προέλευσή τους, έχουν κατακλύσει τα βαγόνια του συρμού. 
 Ενας καλτ τύπος, που στην πορεία αποδείχθηκε Μεξικανός, ο οποίος έχει αγοράσει πακέτο εισιτηρίων για δεκαέξι ματς του EURΟ 2000 και γυρίζει από πόλη σε πόλη ρουφώντας από το ποτήρι του τουρνουά όσες περισσότερες εμπειρίες προλαβαίνει, πιάνει την κουβέντα με μια εξαμελή σλοβενική παρέα. Οικογένεια πιθανόν, γιατί είχαν και πιτσιρίκια μαζί, φυσικά ντυμένα (όπως κι οι μεγάλοι) στα εθνικά χρώματα. Πασχίζουν να συνεννοηθούν στα κοινά κουτσοαγγλικά τους. «Το δεκάρι σας είναι γκράντε παίκτης. Πώς, είπαμε, λέγεται; » 
 *«Ζάχοβιτς, Ζάχοβιτς, Ζάχοβιτς» απαντούν την ίδια στιγμή, ξέχειλα από υπερηφάνεια, τρία απ' τα έξι στόματα. «Σι, σι, Ζάχοβιτς», κάνει ο Κεντροαμερικανός. Και δείχνει τη φανέλα ενός έβδομου, επιβάτη του μετρό, με το δέκα και το όνομα του Ζλάτκο στην πλάτη.
 Πάντοτε στις μεγάλες διοργανώσεις, ένα πράγμα (πριν από οτιδήποτε άλλο) κάνει τον ουδέτερο τρίτο να αναρωτιέται: Αν οι, φύσει πριμαντόνες του πάρτι, ποδοσφαιριστές είναι εις θέσιν να συλλαμβάνουν το μέγεθος της απήχησης του γεγονότος στο οποίο οι ίδιοι πρωταγωνιστούν. 
 Αν ο Ζάχοβιτς, εν προκειμένω, θα μπορούσε ποτέ να χωρέσει στο νου του τη σκέψη ότι ένας Μεξικανός και κάτι Σλοβένοι συζητούν γι' αυτόν στο Αμστερνταμ, πηγαίνοντας προς το Αρένα. Από τότε που ο Σάββας Κωφίδης, πριν ξεκινήσει για το USA '94, είχε πει το αμίμητο «για μένα Μουντιάλ είναι ότι θα με δει στην τηλεόραση του σπιτιού του έστω κι ένας από τα δισεκατομμύρια Κινέζους», άλλη σχετική απάντηση δεν έχει συμβεί να υποπέσει στην αντίληψή μας. 
 Νωρίτερα στην Νταμ, κομβικό σημείο του όλου εν Αμστερνταμ γίγνεσθαι, το εκ Σλοβενίας (δημοφιλέστατο εκεί) ροκ τρίο Za Vedno In είχε δώσει συναυλία επί τη ευκαιρία του ματς. Ο Πέρο Λόβσιν, που συνέθεσε και ειδικό κομμάτι για το ντεμπούτο του αντιπροσωπευτικού της πατρίδας του συγκροτήματος σε μεγάλο ραντεβού, ο Βλάντο Κρέσλιν, ο Ζόραν Πρέντιν. Μάζεψαν καμιά επτακοσαριά άτομα μες στην εντελώς μεσογειακή ζέστη. Και Ισπανοί μέσα, από πάσης πλευράς στο στοιχείο τους. Μουσική και το θερμόμετρο στο 
30. Αλλο που δεν ήθελαν. Το χάπενινγκ έκλεισε με τις φωνακλάδικες παραινέσεις των τριών προς το πλήθος «όποιος δεν χοροπηδάει, δεν είναι Σλοβένος». Χοροπηδούσαν, τότε, όλοι. Ακόμη και οι Ισπανοί. Αργότερα στο γήπεδο, το σλοβενικό πέταλο θριάμβευε στη μάχη της κερκίδας. Εθνος δύο εκατομμυρίων ψυχών εκπροσωπήθηκε στην εξέδρα με πιο πολλούς φαν από το έθνος των σαράντα εκατομμυρίων. Ισπανία και Ιταλία είναι, για την ώρα, οι μεγάλες ηττημένες σε προσέλευση και συμμετοχή κοινού στο EURΟ 2000. Πιθανόν επειδή όλα αυτά, κάθε δύο χρόνια με την Εθνική και πολύ συχνά στη διάρκεια της σεζόν με τους συλλόγους, τα έχουν μπουχτίσει.
Ο Ζάχοβιτς και οι συνοδοιπόροι του αποθεώθηκαν στο τέλος, σαν να είχαν νικήσει την Ισπανία. Δεν ένιωθαν, όμως, έτσι. «Οι Ισπανοί μπορεί να προχωρήσουν, αλλά ώς τώρα δεν με έχουν εντυπωσιάσει. Σε κανένα τομέα του παιχνιδιού δεν ήταν ανώτεροί μας για να δικαιούνται τη νίκη», έλεγε ο Σρέτσκο Κάτανετς που έμοιαζε πολύ κοντά στο να σκάσει. Γιατί ο εκλέκτορας, πράγματι, τα είχε προβλέψει όλα εκ των προτέρων. 
 «Θα μας πιέσουν στα πρώτα 15-20 λεπτά. Αν αποκλείσουμε την τροφοδοσία απ' τα άκρα και κρατήσουμε τον Ραούλ σιωπηλό, ήδη θα 'χουμε κάνει το 50% της δουλειάς», επισήμανε μετά τη σαββατιάτικη προπόνηση στο Αρένα. Μετά τον αγώνα «θα ήθελα, αν ήταν δυνατόν, να είμαι μέσα στο τερέν, κοντά στους παίκτες μου, να τους δείχνω πώς να αποφεύγουν τέτοια λάθη. Δεχθήκαμε τα γκολ στις πιο ακατάλληλες στιγμές. Οταν επιδιώκαμε να καλμάρουμε το παιχνίδι». Ο Κάτανετς βγήκε απ' τα αποδυτήρια τελευταίος. Σαν να είναι ο μοναδικός στον οποίο ο Ζλάτκο -ντίβα-Ζάχοβιτς...επιτρέπει να βγαίνει ύστερα από την αφεντιά του.
 Το παλικαρόπουλό μας ξεμύτισε παρέα με την ηγετική αύρα του, αφού είχαν περάσει όλοι οι υπόλοιποι, στη μικτή ζώνη. Μασούσε νωχελικά το σάντουϊτς και δροσιζόταν με τη Sprite, μίλησε διαδοχικά σε τηλεοράσεις, ραδιόφωνα, εφημερίδες, αναμασούσε τα περί στιγμιαίας έλλειψης αυτοσυγκέντρωσης που κόστισε την ήττα, κι όταν είδε στην κάρτα της δικής μας διαπίστευσης τη χώρα προέλευσης, έκανε «Greece, no» και προχώρησε παραπέρα. 
 Τι άλλο είπε στους ξένους δημοσιογράφους; Οτι «αποδείχθηκε πως δεν είμαστε συνηθισμένοι να δίνουμε ματς με τις αληθινά μεγάλες ομάδες», ότι «είχαμε την κακή τύχη να κυνηγάμε το παιχνίδι από την αρχή ώς το τέλος», ότι (για το δικό του μέλλον) «πάντοτε εσείς ξέρετε πιο πολλά από μένα». 
 Την παραμονή ωστόσο, στην προπόνηση, δεν απέκρυψε το μύχιο πόθο να παίξει μια μέρα στον τόπο που στα μάτια του φαντάζει σαν γη της επαγγελίας, στην ισπανική Πριμέρα Ντιβισιόν. Το (τρίτο στο τουρνουά) γκολ δεν αποκλείεται να βοηθήσει την υπόθεσή του, μα και εναντίον της Ρεάλ στο Τσάμπιονς Λιγκ είχε σκοράρει το περασμένο φθινόπωρο, αλλά τίποτα δεν έγινε. Εκείνος που αντιθέτως βρήκε κιόλας καινούργιο (τετραετές) συμβόλαιο είναι ο κεντρικός χαφ Μίραν Πάβλιν που φεύγει απ' τη Φράιμπουργκ και πάει στην Πόρτο! 
 Εν όψει Αρνεμ σήμερα, εκεί δίχως τον τιμωρημένο (κάπτεν) Μίλανιτς, τον Κάτανετς τον απασχολούν δύο πράγματα: «Οτι είχαμε ελάχιστο χρόνο στη διάθεσή μας, από το ματς με την Ισπανία ώς αυτό με τη Νορβηγία» και ότι «τους ξέρουμε από τον όμιλο στα προκριματικά, μας δυσκολεύουν τη ζωή έτσι όπως παίζουν, χρειάζεται πολλή υπομονή». 
 Το συνάδελφό του Σεμπ, τον απασχολούν αρκετά περισσότερα. Οι Νορβηγοί (είναι, όντως, ανησυχητικό γι' αυτούς ότι) ηττήθηκαν από τους Σέρβους στο γήπεδο της δικής τους ειδικότητας: σε ματς που ήταν ελευθέρα πάλη (αλλεπάλληλα φάουλ, αγκωνιές, κλοτσιές, τιτάνιες μονομαχίες στα ύψη) και με γκολ πολύ πιο νορβηγικό παρά γιουγκοσλαβικό! Οι πλάβι χρησιμοποίησαν αντίδοτο τη βαλκανική πονηριά, κι οι μωλωπισμένοι Σκανδιναβοί έφυγαν και χαμένοι και δαρμένοι. Ως χθες καταμετρούσαν απώλειες (νοκ άουτ ο Χέγκεμ, αμφίβολοι οι Μπράγκσταντ, Ιβερσεν), ο δε προπονητής τους φαινόταν έξαλλος.
 «Η Γιουγκοσλαβία ήταν ανώτερη σε τεχνική, όχι προβλέψιμη στο παιχνίδι της όπως η Ισπανία, και μας νίκησε δίκαια. Τελεία, εδώ. Αν νιώθω οργή, είναι επειδή την ώρα του αγώνα έπεσε πολύ σαμποτάζ! Αυτό δεν ήταν fair pla y. Οι Γιουγκοσλάβοι έπεφταν συνεχώς κάτω, κάτω, κάτω. Τα λεπτά κυλούσαν, κυλούσαν, κυλούσαν. Κι ο διαιτητής δεν έκανε τίποτα για να το σταματήσει. Το ματς, στην πραγματικότητα, το διαιτήτευαν οι παίκτες της Γιουγκοσλαβίας! Αν ο ρεφ τηρούσε το σωστό εξτρά χρόνο, αυτός θα 'ταν παγκόσμιο ρεκόρ». 
 Η Νορβηγία, καλύτερη από κάθε άλλη φορά σε Ευρωπαϊκό Πρωτάθλημα, αφού απλούστατα είναι η πρώτη εμφάνισή της σε τελικό γύρο στα χρονικά του θεσμού, τώρα (με τα στάνταρντ που το 1-0 επί της Ισπανίας έθεσε) θα είναι αποτυχία αν δεν προκριθεί στους «8». Η νίκη επί των Σλοβένων τούς διασφαλίζει 100%, κι ο αρχηγός της ομάδας Μπεργκ, μολονότι είναι τραυματισμένος, δεν θέλησε να επιστρέψει σπίτι, αλλά έμεινε εδώ και ακολουθεί ταχύρρυθμο πρόγραμμα αποθεραπείας για να 'ναι έτοιμος στον κυριακάτικο προημιτελικό. Ενδειξη πόσο πιστεύουν ότι θα εξασφαλίσουν το εισιτήριο. 
Ακόμη και με τον Φλο μακριά από το γκολ, επί (συμπληρωμένα) 650 λεπτά με τη φανέλα της Εθνικής. Εξηγεί: «Να παίζεις με την Τσέλσι και να παίζεις με τη Νορβηγία είναι δύο διαφορετικοί κόσμοι. Σαν να φεύγεις από έναν πλανήτη, να πηγαίνεις σε άλλον, και να πρέπει στο μεταξύ να αλλάξεις όλη τη σκέψη σου για το παιχνίδι. Το γκολ που βάλαμε στην Ισπανία, με την Τσέλσι δεν θα το βάζαμε ποτέ, να σας πω ένα παράδειγμα. Εκεί θα κυκλοφορούσαμε την μπάλα κάτω, θα αναπτυσσόμασταν με πολλές πάσες, κι αυτό είναι το στιλ που προτιμώ. Εδώ οι κανόνες είναι τελείως διαφορετικοί, όσο διαφορετικό είναι το εθνικό στιλ του νορβηγικού ποδοσφαίρου που, ως Νορβηγοί, οφείλουμε να το υπηρετούμε». 
Η συμβουλή, πάντως, του Σόλσκερ προς τους Νορβηγούς δημοσιογράφους ήταν να μην κάνουν μεγάλη φασαρία, ότι ο Φλο δεν σκοράρει. Και το παράδειγμά του, εκπληκτικό: «Ο Φλο είναι σαν το μπουκάλι με το κέτσαπ. Το κουνάς, το κουνάς, το κουνάς, και τίποτα δεν φαίνεται να συμβαίνει. Ωσπου κάποια στιγμή γίνεται η έκρηξη, ανοίγει και χύνεται όλο έξω».
