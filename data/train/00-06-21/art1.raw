στην οδό Μπουμπουλίνας. Κορίτσια και αγόρια, λυγερόκορμα και ντυμένα με φαντασία και τόλμη, είναι μαζεμένα απέναντι από το υπουργείο Πολιτισμού και κάνουν καντάδα στον Θόδωρο Πάγκαλο. 
* «Σήκω μικρό μου και άνοιξε», επιμένουν. Οι υπάλληλοι του ΥΠΠΟ βγαίνουν στα παράθυρα, αλλά ο υπουργός Πολιτισμού παραμένει ασυγκίνητος και άρα άφαντος. 
 Οι νεαροί κανταδόροι αναγκαστικά αλλάζουν ρεπερτόριο. «Επεράσαμε όμορφα, όμορφα, όμορφα», τραγουδάνε με ακόμη μεγαλύτερο κέφι και αποχωρούν, αφού πρώτα 
πετάξουν ψηλά προς τα παράθυρα του ΥΠΠΟ σαΐτες φτιαγμένες από τα χαρτιά που πριν από λίγο μοίραζαν. 
 Ο Θόδωρος Πάγκαλος, άνθρωπος με φαντασία και τόλμη, λίγο αν έβγαινε στο παραθύρι του και τους έβλεπε, μπορεί και ν' άλλαζε γνώμη. Και να τους δεχόταν, 
επιτέλους, για να ακούσει τα προβλήματά τους, που από αυτόν περιμένουν λύση. 
 Η ιδιότυπη νεανική παρέα, που συγκεντρώθηκε χθες το πρωί έξω από το υπουργείο Πολιτισμού, ήταν χορευτές και χορογράφοι. Αγνωστοι και διάσημοι. Μαθητές σχολών ή επαγγελματίες. Το κάλεσμα είχε γίνει από το Σωματείο Ελλήνων Χορογράφων, που αφού είδε και απόειδε ότι ο Θόδωρος Πάγκαλος θα δεήσει να το δεχτεί, αποφάσισε να οργανώσει ένα μουσικό χορευτικό δρώμενο με τίτλο «Ο Χορός 
ΕΞΩ από το ΥΠΠΟ». Η λέξη «ΕΞΩ» του τίτλου είχε διττή σημασία. Δεν έδειχνε απλώς πού θα γινόταν το δρώμενο, υπονοούσε και την αιτία του.
 «Εχουμε ζητήσει εδώ και καιρό να δούμε τον υπουργό. Του έχουμε στείλει και εγγράφως τα αιτήματά μας. Είμαστε σε δεινή κατάσταση», εξηγεί η πρόεδρος του Σωματείου Ελλήνων Χορογράφων, Μάρω Δημητρίου. «Οι επιχορηγήσεις της περιόδου 2000- 2000 δεν έχουν ακόμη εγκριθεί και υπογραφεί από τον υπουργό και φυσικά δεν έχουν εκταμιευθεί. Επιτροπή χορού δεν υπάρχει. Δεν ζητάμε τίποτα το υπερβολικό. Να ανακοινωθούν άμεσα οι επιχορηγήσεις της περιόδου που λήγει και να ξεκινήσει, επιτέλους, μια σοβαρή προσπάθεια να χαραχθεί επίσημη εθνική πολιτική για τον χορό».
 Δίπλα της, η Αποστολία Παπαδαμάκη της ομάδας «Sine Qua Non» είναι πιο γλαφυρή. 
«Εξι μήνες περιμέναμε για να δούμε την Παπαζώη. Αλλο τόσο είχαμε ταλαιπωρηθεί για να δούμε τον Βενιζέλο. Ο Πάγκαλος μας βρήκε χωρίς καθόλου υπομονή. Δεν μπορεί η τύχη της τέχνης μας να εξαρτάται αιωνίως από τις διαθέσεις του εκάστοτε υπουργού Πολιτισμού. Δόξα τω Θεώ, είναι μια τέχνη που ζει και βασιλεύει και αντιπροσωπεύει τη χώρα μας με τον καλύτερο τρόπο στο εξωτερικό».
 Κανένας, ακόμη και άσχετος, δεν θα μπορούσε χθες να αμφισβητήσει τη ζωτικότητα 
του ελληνικού χορού. Και κανένας δεν μπόρεσε να της αντισταθεί. Ακόμη και οι πιο μουτρωμένοι και βιαστικοί γιωταχήδες ή ταξιτζήδες, που είχαν τη φαεινή έμπνευση να περάσουν μεταξύ 11 το πρωί και 12 το μεσημέρι κάτω από το υπουργείο Πολιτισμού, δεν βρήκαν το κουράγιο να διαμαρτυρηθούν για τον τρόπο διαμαρτυρίας των χορευτών και χορογράφων. Γιατί, αυτός δεν ήταν άλλος από μια χορευτική παρακώλυση της κυκλοφορίας.
 Υπό τους ήχους ενός τυμπάνου, οι νεαροί χορευτές, ένας -ένας ή κατά ομάδες, διέσχιζαν χορεύοντας το οδόστρωμα της Μπουμπουλίνας σχεδόν χαϊδεύοντας τα αυτοκίνητα, που ευτυχώς προχωρούσαν με μικρή ταχύτητα. Κάποιες, μάλιστα, στιγμές ο αυτοσχέδιος χορός τους ακινητοποιούσε για λίγο τη φάλαγγα των αυτοκινήτων, ενώ ο ρυθμός από το τύμπανο γινόταν ακόμη πιο έντονος και γρήγορος. Οι οδηγοί και οι συνεπιβάτες χαμογελούσαν, κουνούσαν τα χέρια, ακόμη 
και χτυπούσαν ρυθμικά τα κλάξον. Οι περαστικοί ρωτούσαν «τι γίνεται εδώ; », και 
όταν έπαιρναν απάντηση έμεναν λίγο να χαζέψουν το χαριτωμένο και χαρούμενο θέαμα.
 Κάποιοι είχαν και άποψη. Οπως ο κύριος που απεφάνθη: «Μεγάλος τραγουδιστής είναι ο Πάγκαλος, πρέπει να σας προσέξει». Η προσοχή του, δυστυχώς, εκδηλώθηκε 
 Ο Σταύρος Ξεπαπαδάκης του γραφείου Τύπου του ΥΠΠΟ βγήκε από το κτίριο και μοίρασε σε όλους μας, δίκην αντιπροκήρυξης, ένα δελτίο Τύπου, που μόνο πυροσβεστικά δεν λειτούργησε. Διότι ο υπουργός Πολιτισμού εξομοίωνε σε αυτό τους εκπροσώπους του ελληνικού χορού με τους «520 φορείς ή συλλόγους» που του έχουν ήδη ζητήσει ανάλογες συναντήσεις, αλλά και με «εκατοντάδες πολίτες» και «διακεκριμένους δημιουργούς διαφόρων χωρών».
 Το χειρότερο, όμως, είναι ότι λεφτά δεν υπάρχουν. «Το αίτημα της επιχορήγησης των χορευτικών ομάδων θα ικανοποιηθεί μόλις υπάρξουν οι οικονομικές δυνατότητες, που, όπως είναι γνωστό σε όλους, αυτή τη στιγμή δεν υφίστανται», κατέληγε η ανακοίνωση. Κάτι μας λέει ότι το Σωματείο Ελλήνων Χορογράφων θα αναγκαστεί να ξαναχορέψει για χάρη του Θόδωρου Πάγκαλου. 
