Στη Σάντα Μαρία ντα Φέιρα της Πορτογαλίας «σφραγίσθηκε» το ευρω-διαβατήριο της δραχμής, με τη σύμφωνη γνώμη όλων των χωρών-μελών της Ε.Ε. Είναι πλέον ένα από τα δώδεκα νομίσματα, που συνθέτουν το ενιαίο ευρωπαϊκό νόμισμα.
Η νέα, όμως, ταυτότητα της δραχμής συνοδεύεται από τρεις νέες 
μεγάλες προκλήσεις, που θα καθορίσουν για τα επόμενα χρόνια τις πραγματικές συνέπειες της ένταξης της Ελλάδας στην ΟΝΕ.
Η πρώτη και ίσως σημαντικότερη πρόκληση έχει να κάνει με το πώς θα απαντήσει η ελληνική κυβέρνηση στο κεντρικό ερώτημα, αν ο ρυθμός ανάπτυξης της οικονομίας τα επόμενα χρόνια κατά 5%, όπως είπε ο υπουργός Eθνικής Οικονομίας ή κατά 5,5%, που είπε ο πρωθυπουργός, θα αφορά το Ακαθάριστο Εγχώριο Προϊόν ή το Ακαθάριστο Εθνικό Προϊόν, με άλλα λόγια, αν το αποτέλεσμα της επέκτασης της οικονομίας θα καταλήξει κυρίως στο εξωτερικό ή θα παραμένει στο «εσωτερικό» της εγχώριας οικονομίας. 
Βέβαια, από τη στιγμή που ενισχύεται η ενιαία εσωτερική αγορά της Ε.Ε., η διαφορά του «εσωτερικού» με το «εξωτερικό», όσον αφορά τουλάχιστον τις χώρες της Ε.Ε., γίνεται σχετική.
Παρ' όλα αυτά, υπάρχει το παράδειγμα του ιρλανδικού μοντέλου, το οποίο ναι μεν παρουσιάζει μια κατακόρυφη ανάπτυξη, αλλά το μεγαλύτερο μέρος του ακαθάριστου προϊόντος που παράγεται αφορά κυρίως τις ξένες επιχειρήσεις που έχουν εγκατασταθεί στην Iρλανδία, λόγω φορολογικών και άλλων διευκολύνσεων, με αποτέλεσμα οι ανισότητες μεταξύ των Iρλανδών να έχουν αυξηθεί με ρυθμούς αντίστοιχους της αύξησης του ΑΕΠ...
Οι υπερασπιστές του ιρλανδέζικου μοντέλου τονίζουν ότι η πολιτική αυτή, παρά το γεγονός ότι οδήγησε σε μεγάλη διαφορά μεταξύ του GDP και του GNP, 
συνοδεύτηκε από μια επίσης κατακόρυφη μείωση της ανεργίας και αύξηση της απασχόλησης. 
Στο σημείο αυτό, βέβαια, πρέπει να υπογραμμιστεί ότι η προσέλκυση των ξένων επενδύσεων στην Ιρλανδία δεν οφείλεται μόνο στις διευκολύνσεις για την ίδρυση και εκμετάλλευση επιχειρήσεων, αλλά και στην αλλαγή που έγινε στις εργασιακές σχέσεις με την ταχύτατη προώθηση του βρετανικού μοντέλου εργασιακών σχέσεων. 
Εμπειρογνωμόνων του ΥΠΕΘΟ, Γιάννης Στουρνάρας, λίγο πριν από το τέλος της Συνόδου Kορυφής ­και λίγες εβδομάδες πριν να εγκαταλείψει τη θέση του στο ΥΠΕΘΟ­ υπογράμμισε με έμφαση ότι το ΥΠΕΘΟ, παρά τις πιέσεις που δέχεται για την επιτάχυνση των ιδιωτικοποιήσεων, δεν πρόκειται να αλλάξει τη μέχρι σήμερα στρατηγική και τακτική του...
H  Η πρώτη, κατά συνέπεια, πρόκληση στην οποία θα πρέπει να απαντήσει η κυβέρνηση μετά την ένταξη της δραχμής στο ευρώ είναι ποια στρατηγική «πραγματικής» σύγκλισης πρόκειται να ακολουθήσει, καθώς αυτή θα καθορίσει και τη στάση της απέναντι στο οικονομικό και εργασιακό κεκτημένο που έχει δημιουργηθεί από το 1994 μέχρι σήμερα...
Δεν έχει γίνει ακόμη σαφές αν οι δηλώσεις του πρωθυπουργού, όπως μεταφέρονται από την πορτογαλική, στις οποίες υπογραμμίζει ότι «ο ελληνικός λαός είναι διατεθειμένος να κάνει θυσίες...» είναι ο τρόπος με τον οποίο η κυβέρνηση πρόκειται να απαντήσει στη νέα αυτή πρόκληση.
H Η δεύτερη πρόκληση αφορά το πώς εννοεί ο πρωθυπουργός, αλλά και ο υπουργός Eθνικής Οικονομίας, την υποστήριξη της «πολιτικής ενοποίησης» της Ε.Ε., η οποία κατά τους κ. Ζακ Σιράκ και Γκέρχαρντ Σρέντερ οδηγεί αναπόφευκτα σε «δύο ταχύτητες».
Ο νέος στόχος μετά την ένταξη της δραχμής στη ζώνη του ευρώ είναι πλέον ­τουλάχιστον αυτό προκύπτει από τις δηλώσεις του πρωθυπουργού­ η παραμονή της δραχμής και της ελληνικής οικονομίας στην πρώτη ταχύτητα της «νέας» Ε.Ε., που θα διαμορφωθεί από τις αποφάσεις της διακυβερνητικής, την οποία αναλαμβάνει να ολοκληρώσει η Γαλλία το δεύτερο εξάμηνο του 2000.
Κεντρικό στοιχείο των θεσμικών αλλαγών στο πλαίσιο της διακυβερνητικής είναι η «νομιμοποίηση» της προώθησης επιμέρους πολιτικών με βάση την «ενισχυμένη συνεργασία» για την οποία υπάρχει ήδη σιωπηρή συμφωνία, όπως 
παραδέχτηκαν ανεπίσημα και τα μέλη της ελληνικής αντιπροσωπείας στη Σάντα Μαρία ντα Φέιρα.
Στο πλαίσιο αυτής της ριζικής αλλαγής στον τρόπο λήψης αποφάσεων στην Ε.Ε., η ελληνική κυβέρνηση είναι πλέον υποχρεωμένη να διαμορφώσει συγκεκριμένη «στρατηγική» επιλογών μεταξύ των ανταγωνιστικών επιχειρηματικών οικονομικών αλλά και γεωπολιτικών λόμπι στο εσωτερικό της «πρώτης ταχύτητας». Αυτό, άλλωστε, θα είναι και το κόστος παραμονής σ' αυτήν...
H Η τρίτη βασική πρόκληση έχει να κάνει με το εσωτερικό πολιτικό περιβάλλον, που θα πρέπει να «αναπροσαρμοσθεί», για να ανταποκριθεί στις «ανάγκες» των νέων προκλήσεων που αντιμετωπίζει η κυβέρνηση στη νέα φάση της οικονομικής προσαρμογής. 
Ο επίτροπος Πέδρο Σόλμπες ­ο οποίος έχει αναδειχθεί σε «φίλο» της ελληνικής κυβέρνησης­ υποστήριξε ότι είναι σίγουρος «πως οι ελληνικές αρχές θα εφαρμόσουν τις απαιτούμενες πολιτικές για να εξασφαλιστεί η διατηρησιμότητα της σύγκλισης της ελληνικής οικονομίας». 
Οι πολιτικές αυτές, αν κρίνουμε από τη δήλωση του πρωθυπουργού για τις «θυσίες» που ξέρει να κάνει ο ελληνικός λαός, θα απαιτήσουν ένα νέο πολιτικό «σκηνικό» στου οποίου τη διαμόρφωση είναι πολύ πιθανό να συμβάλουν και οι ανάγκες που αναπτύσσονται από τις επικείμενες γεωπολιτικές αλλαγές στην περιοχή, και κυρίως το Κυπριακό.
Αυτές οι τρεις νέες προκλήσεις «κρύβονται» μέσα στη μαγική εικόνα της ένταξης της δραχμής στη ζώνη του ευρώ...
