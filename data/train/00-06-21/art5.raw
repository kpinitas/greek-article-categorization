 Η φωτογραφία ενός μαύρου πιτσιρίκου με ένα Καλάσνικοφ, συλημένη από κάποιον εμφύλιο στην Αφρική, στολίζει το εξώφυλλο. Στο εσωτερικό, ο φημισμένος dj της χάουζ Αρμάντ βαν Χέλντεν επιτίθεται στους πουριτανούς με μπιτ που σφυροκοπούν ανελέητα και ένα τραχύ ραπ με σκόπιμα προκλητικούς στίχους. 
 Ο Bοστωνέζος Βαν Χέλντεν είναι μοναδική περίπτωση. Παιδί μεσοαστών, επαίρεται ότι έζησε τόσο την αντεργκράουντ πλευρά του χιπ χοπ δίπλα στους μαύρους ράπερ όσο και το ροκ του '70 και του '80 με τους λευκούς συμφοιτητές του. Στις αρχές 
του '90 καθιερώθηκε στη Νέα Υόρκη ως dj στα νεοσύστατα ρέιβ κλαμπ. Τώρα περνά τον καιρό του κάνοντας ρεμίξ στους Ρόλινγκ Στόουνς ή την Τόρι Αμος και όταν πλήττει, κυκλοφορεί άλμπουμ που μένουν κλασικά. Το «Killing Puritans» (Warner) 
είναι η τρίτη του προσωπική δουλειά και σέρνει τις μνήμες από τα πρώτα του ακούσματα. Για τον Βαν Χέλντεν πουριτανοί δεν είναι μόνο η συντηρητική ηθική πλειονότητα που κυριαρχεί στην Αμερική, αλλά και οι ήρωες του αντεργκράουντ, που δεν τολμούν να ξεμυτίσουν από την τρύπα τους. Ο Βαν Χέλντεν σιχαίνεται να τον θεωρούν περιθώριο. Θέλει η μουσική του να ακούγεται παντού και εμπνευσμένος από τους Wu Tang Clan οραματίζεται μια χάουζ κοινότητα, όπου θα συγκεντρωθούν όλοι οι παραγωγοί και θα δουλεύουν ενωμένοι.
 Στο «Killing Puritans» δεν περιφέρει καμιά καινοτομία. Αναμασά χιλιοπαιγμένη χάουζ, ανασύρει το κουφάρι του χιπ χοπ και του χέβι μέταλ, αλλά και το φάντασμα του νιου γουέιβ του '80. Κάτω όμως από το ασύλληπτο ταλέντο του στα samples, το σάπιο υλικό μεταμορφώνεται σε όπλο, με στόχο τους πουριτανούς κάθε 
πλευράς που ολοένα αυξάνονται, αλλά και όποιον άλλο τολμά να εμποδίσει την εξάπλωση του ηδονισμού που έσπειρε η χάουζ. Ο Βαν Χέλντεν είναι ρεαλιστής, ξέρει ότι το πάρτι θα τελειώσει ή μέσα στη σιωπή ή σ' ένα όργιο καταστροφής. Και με αυτό το άλμπουμ έκανε την επιλογή του.
 - Το «Kaleidoscope» (Eros) είναι η τελευταία γευστική δημιουργία που έρχεται από την κολεκτίβα των Dj Food. Οι αρχιμάγειροι Ματ Μπλακ, Τζόναθαν Μορ και Πάτρικ Κάρπεντερ είναι οι αλλόκοτοι γκουρού του σάμπλινγκ και σκοπός τους είναι να προσφέρουν φρεσκότατη «τροφή για dj'ς», δημιουργώντας ένα χαοτικό κολάζ ήχων.
 Οι Dj Food, χωρίς επικά μανιφέστα και πύρινες διακηρύξεις, έχουν διαγράψει με μια απλή κίνηση την έννοια της σύνθεσης και έχουν εγκαθιδρύσει τη λατρεία των samples. Ομοια με μανιακούς επιστήμονες σε απομονωμένα εργαστήρια, κλέβουν ρυθμούς, μελωδίες και ήχους, με κλινική ψυχρότητα, τα κολλάνε σχεδόν ενστικτωδώς και παράγουν ηχητικά τοπία με την ίδια στρατηγική που οι σουρεαλιστές κατέστρεφαν τη γράφιξ για να δημιουργήσουν κάτι νέο. Η μουσική τους δεν ορίζεται, πώς να ορίσεις το κλεψιμέικο παραλήρημα, δεν χορεύεται, αφού ο ρυθμός μοιάζει ιδανικός για επιληπτικούς, η κολεκτίβα πειραματίζεται αμείλικτα, συνδυάζοντας καταιγιστικά μπιτς με σάουντρακ από τηλεοπτικές σειρές 
του '70. Οπως έχει υποστηρίξει ένας από τους επιδραστικότερους καλλιτέχνες των 
τελευταίων δεκαετιών, ο Μπράιαν Ινο «οι ιστορικοί του μέλλοντος θα μιλούν για την έλευση του σάμπλερ, όπως μιλούν τώρα για την έλευση της τυπογραφίας και του μικροτσίπ. Δηλαδή για μια επαναστατική τομή στον πολιτισμό». Κάτω από αυτή 
 - «Mystery White Boy Live 95-96» - Jeff Buckle y(Son y): Οπως κάθε ρέκβιεμ, το ζωντανά ηχογραφημένο άλμπουμ από τις τελευταίες συναυλίες του Τζεφ Μπάκλεϊ, είναι βαθιά τραγικό. Ο γιος του Τιμ Μπάκλεϊ μπορεί να μην διέθετε την αισθαντική φωνή, την ικανότητα σύνθεσης ανυπέρβλητων μελωδιών, ούτε βέβαια την 
απόγνωση που έκρυβε το ουρλιαχτό του πατέρα του. Ομως ακολούθησε τις ίδιες σκοτεινές ατραπούς όταν πνίγηκε καθώς κολυμπούσε κάπου στο Μέμφις, λίγο πριν ηχογραφήσει τη νέα του δουλειά. Πίσω του άφησε μόνο μια χούφτα θεσπέσιες μελαγχολικές μπαλάντες, στην παράδοση της φολκ. Αυτό το άλμπουμ είναι σκόρπια απομνημονεύματα μιας σύντομης ζωής.
 Ο Αλί Φάρκα Τουρ έγινε ξαφνικά διάσημος, όπως πολλοί Aφρικανοί μουσικοί, με την επέλαση του έθνικ στην αγορά και διαπίστωσε ότι «στη Δύση θεωρούν τη μουσική μου απλά διασκεδαστική, όμως με αυτήν εκφράζω όπως πολλοί Aφρικανοί την προσωπική μου πορεία στη ζωή». Ετσι επιστρέφει στη γενέτειρά του, το χωριό 
Νιαφούνκε, γίνεται αγρότης και ηχογραφεί αυτό το άλμπουμ για να ξαναβρεί τις ρίζες του. Εδώ δεν υπάρχουν παραγωγοί, ούτε στούντιο, μόνο οι ερασιτέχνες μουσικοί, ο αέρας από την έρημο και το τραγούδι του ποταμού που φέρνουν ήχους από διαφορετικούς κόσμους.
