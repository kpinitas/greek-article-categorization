Η ενηλικίωση του πρίγκιπα Γουίλιαμ, που συμπληρώνει σήμερα τα 18 χρόνια του, αναμένεται να σημάνει και το τέλος της προστασίας του από τα βρετανικά μέσα ενημέρωσης που βλέπουν στο πρόσωπό του μια νέα φλέβα χρυσού. Τα 18α γενέθλια του Γουίλιαμ αντιμετωπίζονται στη Βρετανία ως εθνικό γεγονός, συνοδευόμενο από 
σωρεία άρθρων, ειδικών ενθέτων και εκπομπών με θέμα τη διαδρομή του μελλοντικού βασιλιά της Αγγλίας στο «θαυμαστό κόσμο των ΜΜΕ».
 Στιγματισμένα από το θάνατο της πριγκίπισσας Νταϊάνα το 1997, τα βρετανικά ΜΜΕ 
επέδειξαν έκτοτε σχετική εγκράτεια έναντι του Γουίλιαμ και του 15χρονου αδερφού του Χάρι υπό την πίεση του πατέρα τους και ενός πολύ αυστηρού νόμου για την προστασία των ανηλίκων. Με την ενηλικίωση όμως του Γουίλιαμ η εγκράτεια αυτή μάλλον θα εγκαταλειφθεί, όπως εξηγεί ο Ιαν Μπιρέλ, βοηθός αρχισυντάκτη της εφημερίδας «Ιντιπέντεντ», η οποία αρνείται να ασχοληθεί με την ιδιωτική ζωή των Γουίνδσορ: «Πιστεύω ότι η στάση των μέσων ενημέρωσης θα αλλάξει σε σημαντικό βαθμό πηγαίνοντας από το κακό στο χειρότερο. Ο Γουίλιαμ θα γίνει νόμιμο θήραμα, πολύ περισσότερο αφού τα ταμπλόιντ χρειάζονται έναν βασιλικό αστέρα». Ετσι τα έντυπα δεν θα έχουν πια ανάγκη την εξουσιοδότηση του 
Καρόλου για να δημοσιεύσουν μια φωτογραφία του πρωτότοκου γιου του. Η παραμικρή φωτογραφία του Γουίλιαμ, την ώρα που παίζει για παράδειγμα πόλο ή ποδόσφαιρο, αρκεί για να εκτινάξει τις πωλήσεις τους στα ύψη. Ενα κλεμμένο στιγμιότυπο από τη ζωή του στο Kολέγιο Ιτον αξίζει δεκάδες χιλιάδες λίρες, ενώ 
το εμπορικό μέλλον των φωτογραφιών του νεαρού πρίγκιπα με την πρώτη επίσημη αγαπημένη του, όταν αυτή βρεθεί, προδιαγράφεται λαμπρό. Η αρχή ελέγχου του τύπου (PCC) έχει από την πλευρά της εκδώσει προειδοποίηση κατά οποιασδήποτε εισβολής στην ιδιωτική ζωή του Γουίλιαμ μετά την αποφοίτησή του από το Ιτον στα τέλη Ιουνίου, δεν μπορεί ωστόσο να επιβάλλει ποινές, αλλά μόνο να προβεί σε επιπλήξεις.
 Ο Γουίλιαμ δεν αποτελεί πάντως τη μοναδική πηγή έμπνευσης των βρετανικών μέσων. Η σταδιακή επισημοποίηση της σχέσης του πρίγκιπα Καρόλου με την Καμίλα Πάρκερ Μπόουλς είναι το άλλο μεγάλο θέμα της βασιλικής επικαιρότητας. Τα τελευταία νέα κάνουν λόγο για την πρώτη επίσημη κοινή κοινωνική υποχρέωση του ζευγαριού σε δεξίωση προς τιμή των διαφόρων ιδρυμάτων του Καρόλου στη Βρετανία 
