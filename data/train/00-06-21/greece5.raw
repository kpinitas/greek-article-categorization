Στοιχεία που φέρεται να αντικρούουν τη βεβαιότητα ιατροδικαστών ότι ο θάνατος του διευθυντή της μαιευτικής κλινικής του Θριάσιου Νοσοκομείου, Παρασκευά Ελευθεριάδη, οφείλεται σε αυτοκτονία, υποστηρίζουν ότι παρέδωσαν χθες στον προϊστάμενο της Εισαγγελίας Πρωτοδικών Αθήνας, Ιωάν. Σακελλάκο, η σύζυγος του γιατρού, Παναγιώτα, και ο δικηγόρος της οικογένειας, Δημ. Γρίβας.
 Οπως μάλιστα δήλωσαν κατά την αποχώρησή τους από το εισαγγελικό γραφείο, «ο προϊστάμενος τους διαβεβαίωσε ότι παρακολουθεί στενά τις εξελίξεις της υπόθεσης, μια και η Eισαγγελία ερευνά προς πάσα κατεύθυνση για τη διαλεύκανσή της».
 Εξάλλου η κα Ελευθεριάδη και ο δικηγόρος της επανέλαβαν την πρόθεσή τους να καταθέσουν μέσα στις επόμενες ημέρες μήνυση κατά παντός υπευθύνου για «ανθρωποκτονία από πρόθεση» του μαιευτήρα, που βρέθηκε νεκρός το βράδυ της περασμένης Παρασκευής μέσα σε μια λίμνη αίματος στο γραφείο του στο νοσοκομείο.
 Τη σύζυγο του γιατρού συνόδευαν χθες στα δικαστήρια ο δικηγόρος και ο σύζυγος της Κλημεντίνης Μακρή, της γυναίκας που πέθανε πάνω στη γέννα το Δεκέμβριο του 
2000, μέσα στο νοσοκομείο, για την οποία ο Ελευθεριάδης επρόκειτο να αποκαλύψει, καταθέτοντας ως μάρτυρας, λάθη και παραλείψεις των υπεύθυνων γιατρών.
 Αξίζει, τέλος, να σημειωθεί ότι η σύζυγος του Ελευθεριάδη έχει ζητήσει να γίνει και γραφολογική εξέταση στο σημείωμα που βρέθηκε πάνω στο νεκρό άντρα, στο οποίο φέρεται να εξηγούσε τα αίτια που τον οδήγησαν στην αυτοκτονία, μια και πιστεύει ότι δεν γράφτηκε από τον ίδιο.
 Ακόμη, όπως είπαν χθες σύζυγος και δικηγόρος, είναι και σε αναμονή των αποτελεσμάτων από την τοξικολογική εξέταση.
 ύο συνεδριάσεις: η μία επίσημη, του Διοικητικού Συμβουλίου, η άλλη άτυπη, των γιατρών του νοσοκομείου. Δύο εκδοχές που εδώ και μέρες υποστηρίζονται από δικηγόρους, συγγενείς και γιατρούς: αυτή της αυτοκτονίας και αυτή της δολοφονίας. Δύο στρατόπεδα: το ένα αποτελείται από τους υποστηρικτές του γιατρού Ελευθεριάδη και το δεύτερο από αυτούς που προσπαθούν να κλείσουν, να ξεχάσουν -και να κάνουν και τους άλλους να ξεχάσουν- την ιστορία όσο πιο γρήγορα μπορούν.
 Διχασμός, πέπλο σιωπής, ανώνυμες δηλώσεις, μυστικοπάθεια, αναστάτωση και εκνευρισμός είναι τα στοιχεία που συνθέτουν το σκηνικό που επικρατεί στο Θριάσιο Νοσοκομείο μετά το θάνατο του διευθυντή της Μαιευτικής και Γυναικολογικής κλινικής, Παρασκευά Ελευθεριάδη. 
 Eπειτα από όλα όσα έχουν ακουστεί γι' αυτή την υπόθεση και το κακό κλίμα που έχει δημιουργηθεί μεταξύ του προσωπικού, το Δ.Σ. του Θριασίου συνεδρίασε χθες εκτάκτως για να συζητήσει «τα θλιβερά γεγονότα που προέκυψαν». 
 Σε ομόφωνη απόφασή τους τα μέλη του κάλεσαν τις αρχές, «εφόσον κρίνουν απαραίτητο με τα στοιχεία που διαθέτουν, να παρέμβουν για περαιτέρω διευκρίνιση ώστε να εξαλειφθεί κάθε σκιά αμφιβολίας, να προστατευθεί το νοσοκομείο και οι εργαζόμενοι». Ταυτόχρονα δε, εμμέσως πλην σαφώς, το Δ.Σ. διαχώρισε την υπόθεση αυτήν από το θάνατο της Κλημεντίνης Μάκρη, επισημαίνοντας πως «σε ό,τι αφορά το θέμα της ατυχούς Κλημεντίνης Μάκρη εξελίσσονται όλες οι διαδικασίες -ποινικές και διοικητικές- που προβλέπονται και η δικαιοσύνη πρέπει να αφεθεί απερίσπαστη να επιτελέσει το έργο της».
 Την ίδια στιγμή, μια άλλη συνεδρίαση εκτυλισσόταν στο αμφιθέατρο του Θριασίου. 
Η άτυπη συγκέντρωση των γιατρών που είχε συγκαλέσει ο εκπρόσωπος της ΕΙΝΑΠ στο 
νοσοκομείο, Νίκος Καρτσώνας. Ο καρδιολόγος-παθολόγος του Θριασίου τόνισε ότι πρέπει να ζητηθεί από το υπουργείο Υγείας η σύσταση ανακριτικής επιτροπής για τη διαλεύκανση των συνθηκών θανάτου του Ελευθεριάδη με τη συμμετοχή εφέτη, ώστε να διασφαλιστεί η εγκυρότητα της έρευνας. Επίσης πρότεινε να ελεγχθεί και 
να κριθεί από τον Ιατρικό Σύλλογο ο γιατρός Σερέτης, ο οποίος είχε υποστηρίξει 
ότι ο Ελευθεριάδης ήταν ψυχασθενής και μανιοκαταθλιπτικός, κάτι που -όπως επισήμανε- είναι αντιδεοντολογικό και αποτελεί προσβολή για το νεκρό.
 Στους διαδρόμους του Θριασίου η ατμόσφαιρα είναι τουλάχιστον ηλεκτρισμένη. Τα στόματα του προσωπικού είναι κλειστά και όταν ανοίγουν μιλούν ανώνυμα. Πληροφορίες και σενάρια: από τρομακτικά και εγκληματικά μέχρι επιστημονικής φαντασίας. Αυτός είναι και ο λόγος που δεν πρόκειται να τα αναπαραγάγουμε. 
 Το σίγουρο είναι πως τα ερωτήματα είναι πολλά και διατυπώνονται από συναδέλφους και μη του γιατρού Ελευθεριάδη. Γιατί κάποιοι έσπευσαν να τον βγάλουν τρελό; Γιατί δεν έχει επέμβει ακόμη ο εισαγγελέας; Ποιοι δεν ήθελαν να 
λειτουργήσει η γυναικολογική κλινική και γιατί δεν έφτασαν ποτέ σε αυτήν τα εκατό εκατομμύρια που είχε προσφέρει ο βουλευτής Γιώργος Σκερπάνος; Τα ερωτήματα προχωρούν και περισσότερο. Μήπως τελικά πίσω από το θάνατο του Ελευθεριάδη δεν κρύβεται ο θάνατος της Κλημεντίνης Μάκρη αλλά πολύ μεγαλύτερα συμφέροντα; 
 Κανείς από τους εργαζομένους στο Θριάσιο που διατυπώνουν τα ερωτήματα δεν μπορεί ή δεν θέλει να απαντήσει με συγκεκριμένα στοιχεία, τεκμηριωμένα και με σιγουριά. Οπως έλεγαν χθες οι κακές γλώσσες, ακόμη και να ξέρει κάποιος όλη την αλήθεια δε θέλει να ανακατευτεί στην υπόθεση και να βάλει «το κεφάλι του στον ντορβά». Περιμένουν τις αρχές να διαλευκάνουν την υπόθεση.
