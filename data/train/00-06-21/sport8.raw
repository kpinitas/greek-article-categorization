 Ερχεται σήμερα στην Αθήνα ο Παρ Ζέτερμπεργκ για να «τελειώσει» (θετικά ή αρνητικά) η περίπτωση απόκτησής του από τον Ολυμπιακό, την ώρα που αρκετά ξένα ειδησεογραφικά πρακτορεία ανέφεραν χθες ότι ο Ζλάτκο Ζάχοβιτς καταλήγει στη Μάντσεστερ Γιουνάιτεντ ή στη Μπεσίκτας! Ο Σλοβένος μεσοεπιθετικός, πάντως, τα διέψευσε χθες βράδυ λέγοντας σε συμπατριώτες του ότι «δεν έχω κάτι επίσημο ούτε από τη Μάνστεστερ ούτε από τη Μπεσίκτας, αλλά επιμένω να θέλω να πάω να παίξω ποδόσφαιρο στην Ισπανία».
 Ο Τύπος στη Σλοβενία ανέφερε χθες ότι «για τον Ζάχοβιτς ενδιαφέρεται η Μπεσίκτας που δίνει 15 εκατομμύρια δολάρια (περίπου 5 δισ. δρχ.) στον Ολυμπιακό και περίπου 2, 5 εκ. δολάρια (περίπου 1 δισ.) στον Ζλάτκο», ενώ site των οπαδών της Μάντσεστερ Γιουνάιτεντ έγραψε πως «η Μάνστεστερ Γιουνάιτεντ θα ολοκληρώσει τις προσεχείς μέρες τη μεταγραφή του Ζάχοβιτς με κόστος 16 εκατομμύρια λίρες (περίπου 9 δισ. δρχ.) »! 
 Σε ότι αφορά τον Παρ Ζέτερμπεργκ, ο Ολυμπιακός θα προσπαθήσει σήμερα να τον πείσει να υπογράψει τριετές συμβόλαιο, αφού με την Αντερλεχτ τα έχει βρει στο οικονομικό (περίπου 2 δισ. δρχ.). Ο Σουηδός εκτός απροόπτου θα είναι ο δεύτερος ξένος του Ολυμπιακού στη μεταγραφική περίοδο. «Μου είπε ότι αύριο θα είναι στην Αθήνα για να τα βρει με τον Ολυμπιακό», δήλωσε χθες ο συμπαίκτης του στην Αντερλεχτ, Γιάννης Αναστασίου. 
 Επέστρεψε χθες στις 5 το απόγευμα από τη Λατινική Αμερική ο Γιάννης Μαντζουράκης, ο οποίος λίγο αργότερα είχε επαφή με τον Γιώργο Λούβαρη για τα αποτελέσματα του ταξιδιού του σε Ουρουγουάη και Αργεντινή. «Είδα κάποιους παίκτες, αλλά θέλω να συναντηθώ πρώτα με τον πρόεδρο και μετά θα πω οτιδήποτε», δήλωσε ο «Ρουμάνος» τεχνικός, που σύμφωνα με πληροφορίες θέλει στον Ολυμπιακό τον Ουρουγουανό λίμπερο Αλεξάντερ Λέμπο, για τον οποίο ενδιαφέρεται η Πάρμα.
 Σήμερα αύριο, αναμένεται να «τελειώσουν» οι μεταγραφές των Πατσατζόγλου, Γεωργίου στον Ολυμπιακό, ενώ θα υπάρξει μία ακόμα συνάντηση του Σωκράτη Κόκκαλη με τον Βαγγέλη Μυτιληναίο για το Μιχάλη Κωνσταντίνου. Οι «ερυθρόλευκοι» έχουν τον Κωνσταντίνου ως πρώτη επιλογή για τη θέση του σέντερ φορ, αν και η εφημερίδα «El Οbservador» στην Ουρουγουάη έγραψε χθες ότι «ο Ολυμπιακός θα αποκτήσει τον Γκαμπριέλ Αλβες», τον 26χρονο επιθετικό της Νασιονάλ του Μοντεβιδέο που κοστίζει 3 δισ. δρχ. Προβάδισμα πάντως για τη θέση του λίμπερο φαίνεται να έχει ο Βραζιλιάνος Ζάγκο. 
 Κυκλοφορούν από αύριο το πρωί τα εισιτήρια διαρκείας του Ολυμπιακού, με προτεραιότητα -όπως κάθε σεζόν- στους παλαιούς κατόχους. Οι τιμές των εισιτήριων έχουν ως εξής.
 Οι παλαιοί κάτοχοι έχουν δικαίωμα για αγορά των εισιτηρίων διαρκείας από 22/6 έως 12/7 και οι νέοι κάτοχοι από 24/7 έως 30/8. Τα εισιτήρια διαρκείας θα διατείθεται από το ΣΕΦ (αίθουσα ΣΤ').
