 Τον εθνικό εναέριο χώρο της Σαουδικής Αραβίας παραβίασε για πρώτη φορά τα τελευταία δέκα χρόνια το Ιράκ, ενέργεια που θεωρήθηκε πρόκληση από τους Αμερικανούς, οι οποίοι απάντησαν με σκληρή γλώσσα. Κατά δήλωση της Μάντλεν Ολμπράιτ, τη νέα ένταση πυροδότησε η υπερπτήση ιρακινού μαχητικού πάνω από τη Σαουδική Αραβία αλλά και η αρνητική στάση που για μία ακόμα φορά τηρεί απέναντι στους επιθεωρητές του ΟΗΕ, αρμόδιους για τον έλεγχο του οπλοστασίου του Ιράκ. 
 Μετά από συνάντησή της με Ιρακινούς αντιφρονούντες, κατά την οποία συζητήθηκε η πιθανότητα ακόμα και σύστασης δικαστηρίου για εγκλήματα πολέμου στο Ιράκ ώστε να δικαστεί ο Σαντάμ, η Αμερικανίδα υπουργός Eξωτερικών έκανε σκληρές δηλώσεις. Προειδοποίησε τη Βαγδάτη ότι εάν επιχειρήσει να ξαναφτιάξει το πυρηνικό οπλοστάσιό της ή «περάσει με οποιονδήποτε άλλο τρόπο τις αμερικανικές κόκκινες γραμμές», οι ΗΠΑ θα απαντήσουν. Απέρριψε δε οργισμένη τις αιτιάσεις των Ιρακινών ότι το Κουβέιτ τους κλέβει το πετρέλαιο. Οσο για το επίμαχο ζήτημα του εμπάργκο, που φέρεται να στερεί από τα παιδιά του Ιράκ τρόφιμα και φάρμακα, η Ολμπράιτ είπε χαρακτηριστικά: «Eισάγουν 12.000 κιβώτια σκωτσέζικο ουίσκι το χρόνο... δεν ξέρω αν αυτά είναι τρόφιμα ή φάρμακα». 
 Προχθές, ο Ιρακινός υπουργός πετρελαίου κατηγόρησε για μία ακόμα φορά το Κουβέιτ ότι «σκάβει πηγάδια στα σύνορα, με στόχο να αντλήσει πετρέλαιο» από το Ιράκ. Το Κουβέιτ επανέλαβε από την πλευρά του διάψευση των ισχυρισμών της Βαγδάτης. Με την ίδια αιτιολογική βάση, οι Ιρακινοί εισέβαλαν στο Κουβέιτ πριν από δέκα χρόνια. 
 Από τότε είχαν οι Ιρακινοί να παραβιάσουν τον εναέριο χώρο της Σαουδικής Αραβίας. Το έκαναν την περασμένη εβδομάδα με ένα μαχητικό αεροπλάνο. Στον αέρα «δεν υπήρχαν αμερικανικά και βρετανικά αεροπλάνα οπότε οι Ιρακινοί δεν βγήκαν ψάχνοντας για αερομαχία», συμπέρανε ο εκπρόσωπος του Πενταγώνου, ναύαρχος Κουίγκλι. Οι συμμαχικές δυνάμεις δεν απάντησαν τότε, χθες όμως βομβάρδισαν ραντάρ της ιρακινής αεράμυνας. 
 Κατά την εκτίμηση αναλυτή του αμερικανικού πρακτορείου Aσοσιέιτεντ Πρες, η κυβέρνηση των ΗΠΑ δεν επιθυμεί αντιπαράθεση με αφορμή τις επιθεωρήσεις στο οπλοστάσιο του Ιράκ. Η αναφορά της Ολμπράιτ, όμως, σε «κόκκινες γραμμές» δεν αποκλείει το ενδεχόμενο να κάνουν οι ΗΠΑ χρήση βία, αν το Ιράκ περάσει τις αδιευκρίνιστες αυτές «γραμμές». Προειδοποίηση προς τη Βαγδάτη απηύθυνε και ο Γάλλος υπουργός Eξωτερικών Ιμπέρ Βεντρίν, ο οποίος είπε ότι αν το Ιράκ υποτιμήσει την αποφασιστικότητα του Συμβουλίου Ασφαλείας να στείλει επιθεωρητές, «θα έχει διαπράξει σοβαρότατο σφάλμα». 
 Σε αυτό το σκηνικό έντασης, η Ρωσία έρχεται να προσθέσει προβλήματα. Αυτό τουλάχιστον εκτιμά η Μάντλεν Ολμπράιτ, η οποία θεωρεί «κακή ιδέα» την προοπτική έναρξης των πτήσεων της πολιτικής αεροπορίας μεταξύ Ρωσίας και Ιράκ. Αξιωματούχοι από τις μεγαλύτερες εταιρείες των δύο χωρών επιβεβαίωσαν χθες ότι βρίσκονται σε διαπραγματεύσεις -ιρακινή αντιπροσωπεία μάλιστα θα πάει στη Μόσχα στις 24 Σεπτεμβρίου- αν και διευκρίνισαν ότι δεν έχουν ακόμα αποφασιστεί ημερομηνίες για την αεροπορική επανασύνδεση της Μόσχας με τη Βαγδάτη. ΗΠΑ και Βρετανία λένε ότι μια τέτοια κίνηση θα συνιστούσε παραβίαση της απόφασης του ΟΗΕ για τις κυρώσεις, διπλωματικός εκπρόσωπος της Ρωσίας στον ΟΗΕ, όμως, ο Γκενάντι Τατίλοφ, διαφώνησε και εξέφρασε την άποψη ότι η απόφαση αφορά «μόνο τη μεταφορά εμπορευμάτων και όχι προσώπων». 
 Μια ιδιωτική ρωσική εταιρεία, τέλος, ανακοίνωσε χθες ότι στις 23 Σεπτεμβρίου, θα πραγματοποιήσει «ανθρωπιστική πτήση» στη Βαγδάτη που θα μεταφέρει φάρμακα και μέλη της ένωσης για τη ρωσοϊρακινή φιλία.
