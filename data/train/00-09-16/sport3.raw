 Επεσε περονόσπορος ξαφνικά στους αρσιβαρίστες και οι Αυστραλοί άρχισαν τα ειρωνικά σχόλια. «Περίεργο, που επικαλέστηκαν την τελευταία στιγμή τραυματισμό δύο καλοί Ελληνες, ο Τζελίλης και ο Κόκκας», διαβάζουμε στη χθεσινή «Morning Herald». Αν είχαν μάθει την ιστορία με τον Λένη, θα εκτόξευαν προφανώς τόνους χολής...
 Οπως ακριβώς εκτοξεύουν κατά των Κινέζων: «Δεν μας έδωσαν επίσημη εξήγηση για την αποχώρηση του νο2 της κατηγορίας των 62 κιλών Ζιγιόνγκ Σι». Αν έριχναν μια ματιά στο Kινεζικό Πρακτορείο Eιδήσεων (ή έστω στην «Ε») θα διάβαζαν δήλωση του αρχιπροπονητή της Κίνας ότι ο Σι τραυματίστηκε στην προπόνηση. 
 Βγήκε από τη μέση και ο επίδοξος αντίπαλος του Βίκτωρα Μήτρου, Βασίλ Βάνεφ, από τη Βουλγαρία. Χτύπησε κι αυτός, στον αγκώνα. Στην ίδια κατηγορία, οι Αυστραλοί γράφουν ότι χάνει από λάθος τους Αγώνες και ο Γιουσίφ Φαντούλ από το Κατάρ (στην πραγματικότητα Βούλγαρος), επειδή «δηλώθηκε σε λάθος κατηγορία», αλλά η γκάφα των Αράβων διορθώθηκε την τελευταία στιγμή. Τέλος, με πολιτικά θα παρακολουθήσει τους Αγώνες και ο Γερμανός Ολιβερ Καρούζο, που θα σήκωνε στην κατηγορία του Καχιασβίλι (94 κ.).
 «Καμία από τις έξι περιπτώσεις δεν έχει σχέση με φάρμακα», δήλωσε εκπρόσωπος της Παγκόσμιας Ομοσπονδίας Αρσης Βαρών μετά τη συνεδρίαση της Τεχνικής Επιτροπής. Ομως, οι περιπτώσεις του Τσέχου Ζμπίνεκ Βάκουρα και του Τσεν Πο-Που από την Ταϊπέι, δύο αθλητών που πιάστηκαν ντοπέ και απελάθηκαν από το Ολυμπιακό Χωριό την τελευταία εβδομάδα, έχουν αφαιρέσει την έξωθεν καλή μαρτυρία από το άθλημα των δυνατών. 
 Αλλά μήπως τα άλλα σπορ πάνε πίσω; Μια δήλωση του (Γερμανού) αρχιπροπονητή της βραζιλιάνικης ομάδας της κολύμβησης Μίχαελ Λόμπεργκ, που δημοσιεύτηκε μόλις χθες, έκανε το Ολυμπιακό Χωριό άνω-κάτω: «Δεν υπάρχει τρόπος να διακριθεί κάποιος στο κολύμπι χωρίς ντόπες»! 
 Σύμφωνα με τον Λόμπεργκ, «υπάρχουν στην πισίνα οι ρομαντικοί που παλεύουν χωρίς φάρμακα, αλλά δεν κάνουν τίποτε και υπάρχουν και οι άλλοι, αυτοί που παλεύουν για τα χρυσά μετάλλια. Είναι δύο φυλές εντελώς διαφορετικές, μη συμβατές». Ο Γερμανός προπονητής πρόσθεσε ότι «μόνο ένας ανόητος κινδυνεύει να πιαστεί θετικός στο ντόπινγκ κοντρόλ». Εκ των υστέρων διαψεύδει ότι έκανε τέτοιες δηλώσεις, αλλά ξέρετε δα πώς είναι αυτά τα πράγματα...
 Παγκόσμιο ρεκόρ ο Μορίς Γκριν στα 100 μέτρα με 9.78! Ναι, αλλά στην προπόνηση και με χρονόμετρο χειρός και χωρίς ανεμόμετρο. «Ξεχάσατε μία λεπτομέρεια: Ο Μορίς φορούσε φόρμα όταν έτρεχε», καταθέτει την ένστασή του στην ένστασή μας ο αρχιπροπονητής των ΗΠΑ στα σπριντ Τζιμ Σμιθ. Οπως κι αν έχει το πράγμα, είναι σε αγρία κατάσταση ο δις παγκόσμιος πρωταθλητής. Κι έχει σταματήσει και τα μεγάλα λόγια τώρα τελευταία. Πάνω που είχε καταντήσει ενοχλητικός με τα καμώματά του.
