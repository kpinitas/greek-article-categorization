Πάνω από 800 εκατομμύρια άνθρωποι, δηλαδή το 13% των κατοίκων του πλανήτη, «εξακολουθούν να υποφέρουν από την πείνα και από ασθένειες που συνδέονται με τον υποσιτισμό», επισημαίνει στην ετήσια έκθεσή της η Οργάνωση των Ηνωμένων Εθνών για τη Διατροφή και τη Γεωργία (FAΟ).
 Δεδομένου ότι πριν από 30 χρόνια ο αριθμός αυτός ήταν 1 δισεκατομμύριο, «η πρόοδος που έχει γίνει δείχνει ότι ο στόχος της εξάλειψης της πείνας απαιτεί τεράστιες προσπάθειες αλλά είναι εφικτός», υποστηρίζουν οι συντάκτες της έκθεσης που παρουσιάστηκε χθες στο Παρίσι. Κατά το γενικό διευθυντή της Οργάνωσης, Ζακ Ντιουφ, υπάρχουν και οι τεχνικές και οι αναγκαίοι πόροι και, επομένως, «εάν δεν καταφέρουμε να εξαλείψουμε την πείνα, η μόνη δικαιολογία μας έναντι των μελλοντικών γενεών θα είναι η άγνοια, η έλλειψη διορατικότητας και ο εγωισμός».
 Πράγματι, οι ειδικοί της FAΟ, οι οποίοι βασίζονται σε στοιχεία 50 ετών αγροτικού εκσυγχρονισμού, συμπεραίνουν ότι «η παγκόσμια παραγωγή είναι σήμερα παραπάνω από επαρκής για να τραφούν άνετα τα έξι δισεκατομμύρια ανθρώπων» του πλανήτη. Αλλά αν κι ο υποσιτισμός έχει μειωθεί στην Ασία και παρ' όλο που οι λιμοί αποτελούν εξαιρετικά σπάνιο φαινόμενο, η Αφρική εξακολουθεί να πλήττεται από την πείνα περισσότερο από κάθε άλλη ήπειρο. Στις αναπτυσσόμενες χώρες σχεδόν 1, 2 δισεκατομμύριο άνθρωποι, δηλαδή σχεδόν το ένα τέταρτο του πληθυσμού, ζουν με λιγότερο από ένα δολάριο την ημέρα (395 δρχ.), ποσό που επιτρέπει «μετά βίας την επιβίωσή τους».
 Η έκθεση επισημαίνει τις καταστροφικές συνέπειες των πολέμων και των εμφύλιων συγκρούσεων που παραμένουν η κυριότερη αιτία του υποσιτισμού. Ιδίως οι εμφύλιες διαμάχες «είναι πιο καταστροφικές για τον αγροτικό πληθυσμό απ' ό,τι οι συγκρούσεις με άλλες χώρες», κι αυτό γιατί τα ναρκοπέδια καθιστούν αδύνατη την ανασύσταση της αγροτικής κοινότητας μετά το τέλος της σύρραξης. «Ενώ το 1984 ο άνθρωπος ευθυνόταν για το 10% των διατροφικών κρίσεων, το 1999 ευθυνόταν για το 50%», τονίζει η FAΟ προσθέτοντας ότι την τελευταία δεκαπενταετία έπαιξαν το ρόλο τους και οι φυσικές καταστροφές. Η Οργάνωση εκτιμά ότι για να εξασφαλιστεί η ελάχιστη απαραίτητη ποσότητα τροφίμων για τα υποσιτιζόμενα άτομα πρέπει να διατεθούν 13 δολάρια (μόλις 5.200 δρχ.) κατ' άτομο σε ετήσια βάση.
