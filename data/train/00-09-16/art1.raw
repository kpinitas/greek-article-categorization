 Δεν ανήκει στα παιδιά θαύματα. Ανήκει, όμως, στην παράδοση της παλαιάς ρωσικής πιανιστικής σχολής που η ερμηνεία έπρεπε να περάσει από σαράντα κύματα δοκιμασίας και άσκησης, εωσότου βρει ο πιανίστας το προσωπικό του παίξιμο. Κληρονόμος αυτής της σχολής, ο Ουζμπέκος πιανίστας Αλεξέι Σουλτάνοφ, ο οποίος γεννήθηκε πριν από 31 χρόνια στην Τασκένδη από Ουζμπέκο-μουσουλμάνο πατέρα και Ρωσίδα-ορθόδοξη μητέρα. Γόνος μουσικής οικογένειας: ο πατέρας του βιολοντσελίστας, η μητέρα του βιολονίστα. Με μία διαφορά: το μήλο δεν έπεσε κατευθείαν κάτω από τη μηλιά. Γιατί μπορεί να έγινε μεν πιανίστας, δεν κατόρθωσε όμως να μάθει βιολί ή τσέλο. 
 Θα έχουμε την ευκαιρία να τον ακούσουμε απόψε στις 9 στο Ηρώδειο, στη βραδιά-αφιέρωμα στη μνήμη της Μαρίας Κάλλας. Η εκδήλωση οργανώνεται εδώ και χρόνια από το Διεθνές Kαλλιτεχνικό Κέντρο Ατενέουμ, υπό την αιγίδα του υπουργείου Πολιτισμού. Τα έργα που θα ερμηνεύσει είναι του ρομαντικού ρεπερτορίου: τη «Σονάτα σε σι ελάσσονα, έργο 58» και τη «Μαζούρκα έργο 56, αρ. 3» του Φρεντερίκ Σοπέν και τη «Σονάτα σε σι ελάσσονα» και τη «Δεύτερη Ουγγρική Ραψωδία» του Φραντς Λιστ. Εισιτήρια πωλούνται προς 10.000, 8.000, 7.000, 5.000 και 3.000 (φοιτητικά), στα ταμεία του Φεστιβάλ Αθηνών. 
 Μιλήσαμε μαζί του, κατά τη διάρκεια των προβών του, και ιδού τι μας είπε: 
 - Ο πατέρας και η μητέρα σας ήταν μουσικοί. Αυτοί στάθηκαν η αφορμή, ώστε να στραφείτε στη μουσική; 
 «Οταν ήμουν τριών ετών, η μητέρα μου άρχισε να μου δείχνει πώς θα μπορούσα να παίξω βιολί. Στο τέταρτο, όμως, μάθημα πήρα το βιολί και το 'σπασα. Στη συνέχεια, προσπάθησε ο πατέρας μου να μου μάθει να παίζω βιολοντσέλο. Στο τρίτο μάθημα κατάλαβε ότι θα είχε την ίδια τύχη με το βιολί. Και επειδή το πιάνο ήταν δύσκολο να το σπάσω, ασχολήθηκα με αυτό».
 - Θεωρείτε τον εαυτό σας απόγονο της ρωσικής σχολής; Κι αν ναι, ποια είναι το ιδιαίτερο ηχόχρωμά της; 
 «Σέβομαι πολύ την παλιά ρωσική σχολή και όχι τη σοβιετική. Στην παλιά ρωσική σχολή, οι δάσκαλοι μουσικής άφηναν τους μαθητές ελεύθερους ν' αναπτύξουν την προσωπικότητα και το ταλέντο τους. Σε αντίθεση, η σοβιετική σχολή ήθελε όλοι οι πιανίστες να είναι ίδιοι, να έχουν το ίδιο επίπεδο, τους ισοπέδωνε όλους. Η παλιά ρωσική σχολή έβγαλε τον Βλαντιμίρ Χόροβιτς και τον Σεργκέι Ραχμάνινοφ. Μετά την πτώση της Σοβιετικής Ενωσης επανέρχεται στο προσκήνιο η παλιά ρωσική σχολή».
 «Θεωρώ τον Χόροβιτς εκφραστή της παλιάς ρωσικής σχολής, που έφερε μια νέα τεχνική. Δίνει τις δυνατότητες στον ερμηνευτή ν' εκφραστεί καλύτερα. Φυσικά, ο Σβιατοσλάβ Ρίχτερ και ο Εμίλ Γκίλελς αποτελούσαν εξαίρεση κατά τη διάρκεια του σοσιαλιστικού συστήματος. Προσπάθησαν να διατηρήσουν την προσωπικότητά τους και ν' αναδείξουν τα δικά τους χαρακτηριστικά. Από τη νεότερη γενιά, ξεχωρίζω τον Ευγένιο Κίσιν».
 «Δεν αγαπώ μόνον αυτό. Παίζω Μότσαρτ, Μπετόβεν, Μπαχ, Προκόφιεφ. Επέλεξα δύο ρομαντικές σονάτες για το αθηναϊκό μου ρεσιτάλ, γιατί η Μαρία Κάλλας ως άνθρωπος ήταν ρομαντική».
 - Πώς συνυπάρχει εντός σας ο μουσουλμάνος και ο ορθόδοξος χριστιανός; 
 «Είμαστε άνθρωποι της Γης. Οποια θρησκεία κι αν κληρονομήσουμε, στόχος μας είναι να γίνουμε καλοί άνθρωποι».
 - Οι ψηφιακές ηχογραφήσεις δεν επηρεάζουν θετικά το ηχητικό αποτέλεσμα; 
 « Ναι, η ψηφιακή ηχογράφηση κάνει καλύτερο το αποτέλεσμα».
 - Το σταρ σίστεμ της κλασικής μουσικής δημιουργεί ερμηνευτές - σταρ. Εναντιώνεστε σ' αυτό; Σας αρέσει να σας αποκαλούν σταρ; 
 «Δεν μ' ενδιαφέρει να είμαι σταρ. Αυτό που με καίει είναι να είμαι προετοιμασμένος για το ρεσιτάλ ή για τη συναυλία και να παίζω καλά για το κοινό. Μετά την ακρόαση, το κοινό μπορεί να κρίνει αν είμαι σταρ ή όχι».
 - Η δισκογραφική σας εταιρεία σάς επιβάλλει ορισμένες φορές να ερμηνεύετε δημοφιλή έργα; 
 «Οχι, όχι. Μόνος επιλέγω τα έργα τα οποία θα ερμηνεύσω».
