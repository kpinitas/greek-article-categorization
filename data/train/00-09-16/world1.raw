Με ειδικό νομοσχέδιο που ψηφίστηκε την Τρίτη, η Ολλανδία έγινε η πρώτη χώρα που νομιμοποιεί τους γάμους μεταξύ ομοφυλόφιλων και δίνει στα ομοφυλόφιλα ζευγάρια το δικαίωμα της υιοθεσίας. Στο δυτικό κόσμο η αναγνώριση από το νόμο των ζευγαριών ιδίου φύλου αποτελεί βασικό αίτημα των ομοφυλόφιλων, η κατάσταση των οποίων έχει εξελιχθεί αισθητά την τελευταία δεκαετία.
 Πολλές είναι οι χώρες που επιτρέπουν την επίσημη ένωση των ομοφυλόφιλων. Στη Γαλλία, ισχύει από το 1999 το σύμφωνο αλληλεγγύης (PACS), το οποίο νομιμοποιεί όλα τα ανύπαντρα ζευγάρια, ανεξαρτήτως φύλου. Στις 11 Aπριλίου του 2000 το καναδικό Kοινοβούλιο ενέκρινε νομοσχέδιο που δίνει στα ομοφυλόφιλα ζευγάρια ίδια νομικά δικαιώματα με αυτά των ετεροφυλόφιλων. Νόμος που προβλέπει ίδια δικαιώματα σε όλα τα ζευγάρια (κληρονομιά, οικογενειακή εστία, διάσταση και διαζύγιο) έχει ήδη τεθεί σε εφαρμογή στη Δανία από τον Οκτώβριο του 1989. Το 1993 και το 1994 η Νορβηγία και η Σουηδία υιοθέτησαν την ίδια ακριβώς νομοθεσία. Και το Σεπτέμβριο του '98 το ελβετικό Kοινοβούλιο απεφάνθη υπέρ της αναγνώρισης των ομοφυλόφιλων ζευγαριών.
 Στην Ισπανία, τη Γερμανία και την Ιταλία, μόνο τοπικές πρωτοβουλίες επιτρέπουν την επίσημη ένωση των ομοφυλόφιλων. Τον Ιούνιο του '98 η τοπική κυβέρνηση της Καταλονίας ψηφίζει τον πρώτο νόμο που αναγνωρίζει την ελεύθερη ένωση ζευγαριών του ιδίου φύλου. Στο γερμανικό κρατίδιο του Αμβούργου τα ομοφυλόφιλα ζευγάρια αναγνωρίζoνται από τον Απρίλιο του '99. Στην Ιταλία, οι δήμοι της Πίζας και της Φλορεντίας επιτρέπουν την καταγραφή των ελεύθερων ενώσεων των ομοφυλόφιλων ζευγαριών στα μητρώα του ληξιαρχείου.
 Πέρα από την αναγνώριση της ένωσή τους, τα ομοφυλόφιλα ζευγάρια διεκδικούν το δικαίωμα της υιοθεσίας, ζήτημα στο οποίο οι κυβερνήσεις παραμένουν πολύ επιφυλακτικές. Στα τέλη του περασμένου Μαΐου το Kοινοβούλιο της Δανίας έδωσε το δικαίωμα στα ομοφυλόφιλα ζευγάρια να υιοθετούν τα παιδιά τους που είχαν γεννηθεί από προηγούμενους γάμους τους. Σε ορισμένες πόλεις των ΗΠΑ, όπως το Σαν Φρανσίσκο, η συμβίωση των ομοφυλοφίλων και η υιοθεσία είναι νόμιμες. Στο μεγαλύτερο μέρος όμως της χώρας, παρ' όλο που η ομοφυλοφιλική συμβίωση αρχίζει σιγά σιγά να αναγνωρίζεται ως κοινωνική τάση, ο γάμος και η υιοθεσία απαγορεύονται από την ομοσπονδιακή κυβέρνηση και 28 πολιτείες.
 Στον υπόλοιπο κόσμο η εκστρατεία των ομοφυλόφιλων για αναγνώριση εξακολουθεί να συναντά πολλές δυσκολίες. Σε πολλές χώρες οι ομοφυλοφιλικές σχέσεις αποποινικοποιήθηκαν μόλις πριν από λίγα χρόνια. Στη Νότια Αφρική από το 1998, στην Ιρλανδία από το 1993. Στο δε Ισραήλ έχουν αποποινικοποιηθεί μόνο οι σχέσεις μεταξύ ομοφυλόφιλων ανδρών. Τέλος, ορισμένες χώρες τάσσονται επισήμως κατά των ομοφυλοφιλικών σχέσεων. Στην Κίνα, οι ομοφυλόφιλοι αντιμετωπίζονται από το κομμουνιστικό καθεστώς ως διανοητικά άρρωστοι, ενώ στις μουσουλμανικές χώρες που εφαρμόζουν τον ισλαμικό νόμο (Σαριά) τα ομοφυλόφιλα ζευγάρια ούτε καν διανοούνται να αποκαλύψουν τη σχέση τους.
