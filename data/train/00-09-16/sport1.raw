 Μέχρι και τρεις ώρες πριν ξεκινήσει η τελετή έναρξης χθες στο Σίδνεϊ ο σημαιοφόρος της ελληνικής αποστολής έκανε τις πρόβες του κρατώντας ένα πανί ανοιχτά έξω από το Ντάρλινγκ Χάρμπορ.
 Ο Νίκος Κακλαμανάκης δεν έλεγε να πατήσει στην παραλία και η μητέρα του, που βρίσκεται μαζί του εδώ και καιρό στην Αυστραλία για να τον φροντίζει, κοίταγε συνέχεια στα ανοιχτά μήπως και το δει. Αλλά αυτός ήταν άφαντος. Προφανώς είχε την τελευταία σοβαρή κουβέντα με τη θάλασσα και τον άνεμο πριν αρχίσει σήμερα η προσπάθεια των οκτώ (ίσως και δέκα ημερών) για ένα ακόμα μετάλλιο σε Ολυμπιακούς Αγώνες.
 Από τα ξημερώματα της Κυριακής (4.00) λοιπόν ο ολυμπιονίκης μας θα βρίσκεται πάνω στην ιστιοσανίδα του, σε μια μάχη που το μόνο που μπορεί να κουμαντάρει σίγουρα είναι ο εαυτός του και το σκάφος του. Γιατί κατά τ' άλλα ο καιρός, η θάλασσα και οι αντίπαλοί του θα κάνουν το δικό τους παιχνίδι. Θα χρειαστούν έντεκα (μπορεί και λιγότερες αν δεν υπάρχει άνεμος για πάνω από δύο ημέρες) ιστιοδρομίες για να βγει νικητής αυτός που θα κάνει τα λιγότερα λάθη. Ο Κακλαμανάκης έχει δουλέψει σκληρά για να ελαχιστοποιήσει τις πιθανότητες λάθους. Βρίσκεται στο Σίδνεϊ εδώ και ένα μήνα για το τελικό στάδιο της προετοιμασίας, ενώ έχει περάσει εδώ πολλούς από τους 48 μήνες που μεσολάβησαν από την Ατλάντα. 
 Τα πράγματα δεν είναι εύκολα αν σκεφθεί κανείς πως τα νερά στο Ντάρλινγκ Χάρμπορ είναι ιδιαίτερα δύσκολα και πολύ διαφορετικά από αυτά που -κατά ομολογία τους- έχουν αντιμετωπίσει οι ιστιοπλόοι μας. Και βέβαια, το γεγονός πως ένας από τους δύο βασικούς του αντιπάλους είναι Αυστραλός, ο Λαρς Κλίπιχ, κάνει τα πράγματα ακόμα πιο δύσκολα. Κατά τ' άλλα ο δεύτερος στην Ατλάντα Κάρλος Εσπινόλα θα είναι και πάλι παρών, αλλά και μια σειρά από διεκδικητές θα παλέψουν για τις θέσεις στο βάθρο.
 *Την ίδια ώρα και ημέρα, επίσης στα Μιστράλ, θα αρχίσει η προσπάθεια της Σκαρλάτου, ενώ τα ξημερώματα της Δευτέρας θα μπουν στη μάχη έξι αθλήτριες και έντεκα αθλητές μας. Στο αεροβόλο πιστόλι (10μ.) η Αγη Κασούμη θα κάνει την πέμπτη παρουσία της σε Ολυμπιακούς Αγώνες, ενώ ο Βασίλης Κρομμύδας καλείται μέσα σε μία ημέρα να τα βγάλει πέρα με 1.500μ. ελεύθερο, 40 χιλιόμετρα ποδηλασία και 10 χιλιόμετρα τρέξιμο (όλα αυτά σε συνέχεια!) στην επίπονη προσπάθεια του τρίαθλου. Στην πυγμαχία ο Τριγκράν Ουζλιάν δεν θα αγωνιστεί τελικά αφού πέρασε «μπάϊ» στον επόμενο γύρο των 60 κιλών. Στην ενόργανη γυμναστική είναι η σειρά των Μηλούση, Χριστοφορίδου να μπουν στη μάχη των προκριματικών χωρίς όμως πολλές ελπίδες για κάτι καλό, ενώ στις 10 το πρωί της Δευτέρας η ομάδα του ολυμπιακού σπριντ (Βασιλόπουλος, Γεωργαλής, Μπάργκας) δύσκολα μπορεί να μπει στον τελικό, μετά τον αποκλεισμό του Χειμωνέτου. Τέλος στο πινγκ πονγκ οι Κρεάνγκα και Τσιόκας θα αρχίσουν την προσπάθειά τους και στο ατομικό. Ο πρώτος στις 4.00 παίζει με τον Αντον Σουζένο (Ινδονησία) και ο δεύτερος μία μέρα μετά (7.00 το πρωί της Δευτέρας) θα αντιμετωπίσει τον Τρίνκο Κέιν.
 Στην κολύμβηση το διήμερο που ακολουθεί (ξημερώματα και ελπίζουμε όχι μόνο- Κυριακής και Δευτέρας) υπάρχει ελληνική συμμετοχή σε επτά αγωνίσματα. Την Κυριακή (από τις 2.00) ο Δημήτρης Μαγγανάς θα πάρει μέρος στα 200μ. ελεύθερο όπου έχει με 1.51.14 την 24η επίδοση στους 54 που μετέχουν, ο Γιάννης Κοκκώδης με 4.22.23 είναι 20ός στους 46 και η Κατερίνα Μπλιάμου στα 100μ. ύπτιο έχει την 32η επίδοση (1.04.49) στις 49. Τα ξημερώματα της Δευτέρας, η Ζωή Δημοσχάκη στα 200μ. ελεύθερο έχει με 2.03.36 την 29η επίδοση σε 41 αθλήτριες, στα 200μ. μικτή η Κάτια Σαρακατσάνη με 2.19.54 είναι 31η στις 39 και στα 200μ. πεταλούδα ο Γιάννης Δρυμωνάκος είναι 27ος στους 45 με 2.01.13. Στην πυγμαχία στα 75 κιλά ο Αντώνης Γιαννούλας στις 5.00 το πρωί παίζει με τον Ιταλό Οτάβιο Μπαρόνε και θα έχει δύσκολο έργο. Στην ποδηλασία ο Νίκος Αγγελίδης θα αγωνιστεί στον προκριματικό του ατομικού σπριντ, ενώ τα πληρώματα στο διπλό σκιφ ελαφρών βαρών αρχίζουν την προσπάθειά τους τα δύο ελληνικά πληρώματα. Μισή ώρα μετά τα μεσάνυχτα οι Γκρέμου, Μπισκιτζή θα πάρουν μέρος στην Τρίτη προκριματική σειρά, μαζί με τις Αργεντινή, Πολωνία, Ρουμανία, Ελβετία και Ουγγαρία και λογικά θα διεκδικήσουν μια θέση στον επόμενο γύρο, από το ρεπεσάζ που θα γίνει στις 20 του μήνα. Ο Πολύμερος με τον Μηλιώτη είναι στην τέταρτη προκριματική σειρά (1.00) μαζί με τα πληρώματα της Ιαπωνίας, της Ιταλίας και του Μεξικού, και αν είναι δύσκολο να κοντράρουν τους Ιταλούς για την πρώτη θέση και την απ' ευθείας πρόκριση στα ημιτελικά.
