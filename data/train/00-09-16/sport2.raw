 Ωρα να πανηγυρίσουμε το πρώτο ελληνικό μετάλλιο στο Σίδνεϊ. Το πιστεύει σύσσωμη η ελληνική αποστολή, εκτός ίσως από τον ίδιο τον Λεωνίδα Σαμπάνη. Αυτός παλεύει με το άγχος του, το μεγάλο του εχθρό. Μόνο αυτό (ς) μπορεί να τον λυγίσει. Ναι, μόνο το άγχος. Ούτε ο Βουλγαροκροάτης Πεσάλοφ, ούτε ο Αυστραλοαρμένιος Σαρκισιάν, ούτε ο Κινεζοκινέζος Λε, ούτε καν ο πολύς Σουλεϊμάνογλου. Ο Ελληνας πρωταθλητής είναι σε πολύ καλή κατάσταση, μοιάζει ικανός ακόμα και για το χρυσό, θα πρέπει όμως να το πιστέψει. Και να αποτινάξει το βάρος που κουβαλάει στους ώμους του. Επειδή ανοίγει αυτός την αυλαία, ο Σαμπάνης νιώθει ότι θα διαμορφώσει την ψυχολογία ολόκληρης της ελληνικής «ντριμ τιμ». Στο λάκκο με τα θηρία των 62 κιλών, ο άνθρωπός μας έχει να αντιμετωπίσει και τις δικές του χίμαιρες. «Αλλά είμαι πολύ καλά και δεν φοβάμαι κανέναν», προειδοποιεί τους αντιπάλους του. «Υπάρχουν τέσσερις ή πέντε αθλητές που ξεκινούν τον αγώνα με ίσες πιθανότητες. Εγώ είμαι ένας από αυτούς».
 Ιδού λοιπόν και οι υπόλοιποι μνηστήρες του θρόνου: Ο 33χρονος Σουλεϊμάνογλου επέστρεψε στη δράση μετά από χίλιες μέρες απραξίας. Με τους τρεις Ολυμπιακούς του θριάμβους («τέσσερις» διορθώνει οίδιος, αφού έχασε ένα σίγουρο χρυσό στο Λος Αντζελες λόγω μποϊκοτάζ) είναι η ζωντανή ιστορία της άρσης βαρών, ένας άνθρωπος μισή σπιθαμή, που μπορεί να σηκώσει τρεις φορές το βάρος του κορμιού του! «Μπορώ να κερδίσω πιο εύκολα απ' ό,τι στην Ατλάντα», δηλώνει, χωρίς βέβαια να φοβάται τα μεγάλα λόγια. «Το αργυρό και το χάλκινο δεν είναι τίποτα για μένα». ΟΣουλεϊμάνογλου γεννήθηκε στο Πτίχαρ της Βουλγαρίας, αλλά αυτομόλησε σε ένα ταξίδι της βουλγαρικής ομάδας στην Αυστραλία. Και ζήτησε πολιτικό άσυλο: «Χρωστάω πολλά σ' αυτή τη χώρα». Ο 30χρονος Νικολάι Πεσάλοφ, με τη ντεμοντέ κόμμωση, ίσως η μεγαλύτερη ελπίδα της Κροατίας για ένα μετάλλιο στο Σίδνεϊ. Πρώην Βούλγαρος κι αυτός, από το Πάζαρτζικ, χάρισε αποχαιρετιστήριο δώρο στην πατρίδα του το χάλκινο μετάλλιο της Ατλάντα: τρίτος μπροστά από τον Σαμπάνη. Πολλοί τον θεωρούν φαβορί, εμείς κρατάμε επιφυλάξεις. Ο Σεβντάλιν Μίντσεφ, γνήσιος Βούλγαρος αυτός, ο άνθρωπος που μπαίνει στον αγώνα με την καλύτερη επίδοση απ' όλους: 327, 5 κιλά σύνολο, έναντι 322, 5 του Σαμπάνη. Από αυτόν και από το δίδυμο των 69 κιλών (Μποέφσκι, Μαρκόφ) περιμένει μετάλλιο η Βουλγαρία στο Σίδνεϊ. Ο Μίντσεφ θέλει να κερδίσει τονΣουλεϊμάνογλου όσο τίποτε άλλο στον κόσμο. Το ίδιο και ο προπονητής του, ο περίφημος Ιβάν Αμπατζίεφ. Αυτός που έβγαλε τον Ναΐμ, αλλά και τον Πεσάλοφ. Και ο Κινέζος Μαοσένγκ Λε, πρωταθλητής κόσμου εκ του μηδενός πέρυσι στην Αθήνα και επίδοξος διάδοχος του ολυμπιονίκη της Ατλάντα (άλλη έκπληξη αυτός) Νινγκ Σενγκτάνγκ. Ο 22χρονος Λε έχει ρεκόρ 320 κιλά, υπολείπεται δηλαδή μόνο των Μίντσεφ-Σαμπάνη. Καλύτερος στο αρασέ παρά στο ζετέ, αλλά πρωτάρης σε Ολυμπιακούς. Ολοι περίμεναν κι έναν ακόμα Κινέζο στην παρέα, τον Ζιγιόνγκ Σι, αλλά ο παγκόσμιος ρέκορντμαν του ζετέ εξαφανίστηκε μυστηριωδώς. Αφαντο το όνομά του από τη λίστα των συμμετοχών. Σύμφωνα με δηλώσεις του προπονητή του στο κινεζικό πρακτορείο ειδήσεων, ο Σι τραυματίστηκε σε μια προπόνηση την περασμένη εβδομάδα. Ποιον φοβάται περισσότερο ο 29χρονος Σαμπάνης; Μα, τον«Ελ Σιντ» των Αγώνων, τον θρυλικό Σουλεϊμάνογλου. Αυτόν που απειλεί τα ρεκόρ του Καρλ Λιούις, του Αλ Ερτερ και του Δανού ιστιοπλόου Πολ Ελστρομ: τέσσερα συνεχόμενα χρυσά στο ίδιο αγώνισμα. Τον «Ηρακλή τσέπης» θέλουν όλοι, μα όλοι, να τον κερδίσουν. Οχι μόνο «για να γράψουν το όνομά τους στην ιστορία» (χθεσινή ατάκα του Βαλέριου Λεωνίδη, ο οποίος κόντεψε να νικήσει τον Ναΐμ στην Ατλάντα), αλλά και για λόγους... εθνικούς. Ο δικός μας επειδή είναι Ελληνας, ο Μίντσεφ επειδή θα έχει απέναντί του έναν «προδότη» της Βουλγαρίας, ο Πεσάλοφ για να κάνει το κομμάτι του στους άλλοτε συμπατριώτες του. «Θα κερδίσω, επειδή λατρεύω το χρυσάφι. Αλλωστε το έχω υποσχεθεί στους Τούρκους της Αυστραλίας», δηλώνει απτόητος ο Ναΐμ. Η φίλαθλη υφήλιος παρακολουθεί με την ανάσα κομμένη. Είναι ίσως η πιο αμφίρροπη κατηγορία αυτή των 62 κιλών.
 Στο Συνεδριακό Κέντρο του Σίδνεϊ, εκεί όπου χτυπάει η καρδιά των Αγώνων απόψε (στις 18.30 ώρα ΑνατολικήςΑυστραλίας, δηλαδή 10.30 το πρωί για την Ελλάδα), ο Σουλεϊμάνογλου θα έχει τη συμπαράσταση εκατοντάδων Τούρκων. Μήπως όμως δεν ισχύει το ίδιο και για τον Σαμπάνη; Ολόκληρη εκστρατεία έχει ετοιμάσει η ελληνική παροικία. Τα τατουάζ «μιας χρήσης» με τη γαλανόλευκη έχουν γίνει ανάρπαστα. Και η αίθουσα για το επινίκιο πάρτι αν κι εφόσον ο Λεωνίδας μας κερδίσει μετάλλιο (οποιοδήποτε μετάλλιο), έχει ήδη νοικιαστεί. Καλή τύχη...
 * Θυμηθείτε ότι στους Ολυμπιακούς Αγώνες απονέμονται μετάλλια στους αρσιβαρίστες μόνο για τη συνολική τους επίδοση. Οχι τρία στο αρασέ και τρία στο ζετέ. Αλλιώς η Ελλάδα θα μάζευε καμιά 15αριά μετάλλια από τα παιδιά του Χρήστου Ιακώβου...
