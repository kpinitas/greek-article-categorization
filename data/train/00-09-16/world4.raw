 Συντάχθηκε με τη Δύση η Ρωσία, ζητώντας δημοκρατικές εκλογές στη σύμμαχό της Γιουγκοσλαβία, αλλά επέκρινε τις ΗΠΑ για τα σχέδιά τους να επέμβουν στρατιωτικώς στο Μαυροβούνιο αν εκδηλωθεί πραξικόπημα από το Βελιγράδι, ενώ η Αμερικανίδα υπουργός Εξωτερικών κατήγγειλε την κυβέρνηση του Σλόμπονταν Μιλόσεβιτς ότι θα προσπαθήσει να κλέψει τη νίκη.
 Η Ρωσία, ύστερα από σκληρές διαπραγματεύσεις, δέχτηκε να συνυπογράψει το κοινό ανακοινωθέν των υπουργών Eξωτερικών της Ομάδας Επαφής για τα Βαλκάνια, με το οποίο εκφράζεται «η ελπίδα για δημοκρατικές εκλογές στη χώρα, ώστε να μπορέσει να ενσωματωθεί στη διεθνή κοινότητα και να παίξει το ρόλο που δικαιούται στη σταθερότητα της περιοχής». Η εξαεθνής Ομάδα Επαφής (ΗΠΑ, Ρωσία, Γαλλία, Βρετανία, Γερμανία, Ιταλία) συνεδρίασε χθες για πρώτη φορά μετά τη λήξη του πολέμου στο Κοσσυφοπέδιο. Οι έξι χώρες υπογραμμίζουν ότι «θα παρακολουθήσουν από κοντά τις εκλογές στη βάση των διεθνώς αναγνωρισμένων κανόνων» και καλούν τη γιουγκοσλαβική αντιπολίτευση «να συνεχίσει τη συμβολή της στη δημοκρατική και ειρηνική ανάπτυξη της Ομοσπνδιακής Γιουγκοσλαβίας».
 Στην ίδια ανακοίνωση οι έξι υπουργοί εκφράζουν την ανησυχία τους για την πρόσφατη αναθεώρηση του γιουγκοσλαβικού συντάγματος και καλούν το Βελιγράδι «να απόσχει από οποιαδήποτε ενέργεια θα προκαλούσε περαιτέρω κλιμάκωση της βίας». Η Αμερικανίδα υπουργός Εξωτερικών, Μάντλεν Ολμπράιτ, υποστήριξε ότι ο Γιουγκοσλάβος πρόεδρος, Σλόμπονταν Μιλόσεβιτς, μπορεί να «κλέψει» στις προεδρικές εκλογές της 24ης Σεπτεμβρίου και κάλεσε το σερβικό λαό να παρακολουθήσει με προσοχή τη διαδικασία καταμέτρησης των ψήφων. Στο γεύμα με τους ομολόγους της από τις χώρες-μέλη της Ε.Ε. η Ολμπράιτ δήλωσε ότι συζητήθηκαν τρόποι για να αυξηθεί η υποστήριξη στους πολίτες της Σερβίας, που ζητούν τη διεξαγωγή ελεύθερων και τίμιων εκλογών. Ωστόσο, απέφυγε να διευκρινίσει με ποιον τρόπο η Δύση προτίθεται να υποστηρίξει την αντιπολίτευση.
 Στην ανακοίνωση αναφέρεται ότι οι έξι χώρες «θέλουν μια δημοκρατική Γιουγκοσλαβία». Διπλωματικές πηγές αναφέρουν ότι κατά τη σύνταξη της ανακοίνωσης παρατηρήθηκε δυστοκία αναφορικώς με τη λέξη «δημοκρατική», καθώς η Ρωσία δεν έκρυψε τις ανησυχίες της για τις προθέσεις της Δύσης. Η Μόσχα εξέφρασε την ανησυχία της για τις δηλώσεις του Αμερικανού πτεράρχου Μάρτιν, περί σχεδίων χερσαίας στρατιωτικής επιχείρησης στο Μαυροβούνιο. Σε ανακοίνωσή του το υπουργείο Eξωτερικών εκτιμά ότι η ανακοίνωση προκαλεί σύγχυση και έκπληξη, γιατί γίνεται σε κρίσιμη περίοδο και επιβεβαιώνει ότι το ΝΑΤΟ σχεδιάζει επεμβάσεις σε κυρίαρχα κράτη. Πάντως, ο Γάλλος υπουργός Εξωτερικών, Ιμπέρ Βεντρίν, εξέφρασε την ικανοποίησή του για τη σύγκλιση απόψεων Αμερικανών, Ευρωπαίων και Ρώσων.
