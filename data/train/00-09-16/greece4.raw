 Εκεί που οι μεγάλοι πελαγοδρομούν, οι μαθητές των Χανίων δείχνουν το δρόμο. Είναι οι μαθητές του 3ου Ενιαίου Λυκείου της πόλης που παρουσιάζουν την εργασία τους για την προστασία της ιδιωτικής ζωής του πολίτη στη σύγχρονη κοινωνία των ηλεκτρονικών ταυτοτήτων. 
 Το σχολείο αυτό επιλέχθηκε για να πάρει μέρος στις εργασίες διεθνούς μαθητικού συνεδρίου, το οποίο θα γίνει φέτος για πρώτη φορά στην Ελλάδα και συγκεκριμένα στη Θεσσαλονίκη. Μια άλλη ομάδα μαθητών του σχολείου ασχολήθηκε με το θέμα της ανάπτυξης και της πολιτιστικής κληρονομιάς και ειδικότερα με το πώς θα αναπτυχθεί ένα νεοσύστατο κράτος, χωρίς να καταστραφεί το περιβάλλον. 
 Οι μαθητές δούλεψαν στο σύνολό τους με μεράκι και υπομονή. Αντλησαν πληροφορίες από βιβλία, εφημερίδες και το Ιντερνετ, από το οποίο βοηθήθηκαν σημαντικά. Εργάστηκαν με βάση ένα συγκεκριμένο πλαίσιο οδηγιών σχολείου της Αυστραλίας στο οποίο ανήκει και η πρωτοβουλία για τη διοργάνωση αυτών των μαθητικών συνεδρίων. Το αποτέλεσμα, εντυπωσιακό. Μεστός ο λόγος τους, με τις απόψεις τους, με την άρτια χρήση της ελληνικής γλώσσας.
 Στο θέμα της ιδιωτικής ζωής εργάστηκαν οι: Γεωργία Μπονατάκη, Μυρτώ Μπονατάκη, Νικόλαος Κοκόνας, Μιχάλης Βεριγάκης και Διομήδης Κατζουράκης. Οι οδηγίες που δόθηκαν στα παιδιά κάνουν λόγο για μια υποτιθέμενη κυβέρνηση, αυτήν του Leneff, που εισηγείται τον εφοδιασμό μιας κάρτας ταυτότητας με ένα μοναδικό αριθμό που πρέπει να χρησιμοποιείται σε μια ποικιλία καταστάσεων (σ.σ.: θυμίζοντάς μας το Μεγάλο Αδερφό στο βιβλίο «1984» του Οργουελ).
 Στην περίληψη της εργασίας τους οι μαθητές σημειώνουν: «Το θέμα της εργασίας μας αφορά ένα από τα βασικότερα ανθρώπινα δικαιώματα, το δικαίωμα στην ιδιωτική ζωή. Πρόκειται για μια υποθετική κατάσταση, που όμως ουσιαστικά δεν απέχει πολύ από την πραγματικότητα. Το κράτος του Leneff εισάγει ένα νομοσχέδιο, σύμφωνα με το οποίο κάθε πολίτης εφοδιάζεται με μια ηλεκτρονική ταυτότητα που συμπεριλαμβάνει τόσο τυπικά όσο και προσωπικά στοιχεία (ονοματεπώνυμο - ηλικία, ιατρικό απόρρητο, οικονομική κατάσταση), με σκοπό να διευκολυνθεί στις καθημερινές δραστηριότητές του (οικονομικές συναλλαγές) και όχι μόνο. 
 Εμείς, ως ομάδα ειδικών, καλούμαστε να εντοπίσουμε τα οφέλη, τις συνέπειες και τα όρια του νομοσχεδίου και να δημιουργήσουμε ένα σύνολο αρχών και κανόνων το οποίο θα συμβουλεύονται οι διάφορες κυβερνήσεις όταν εισάγουν παρόμοια νομοσχέδια. Το θέμα, αν και δύσκολο, αποτελούσε μια πολύ ενδιαφέρουσα πρόκληση για την ομάδα μας. Στην πορεία της εργασίας μας και από κοινού με τη συνεργάτιδα ομάδα, μπορέσαμε να αντλήσουμε πολύτιμες πληροφορίες σχετικά με το θέμα, που μας έφεραν αντιμέτωπους με προβληματισμούς που ποτέ μέχρι τώρα δεν μας είχαν απασχολήσει». 
 Προτείνουμε λύσεις, που όμως προϋποθέτουν τόσο καλή θέληση, νεανική ορμή, φαντασία και ελευθερία στη σκέψη όσο και μια κοινωνία με δημοκρατικές και προοδευτικές αντιλήψεις.
 Αν και η εργασία θα πάρει την τελική μορφή της στη συνάντηση της Θεσσαλονίκης, το σίγουρο είναι ότι όλοι εμείς που εργαστήκαμε πάνω στο θέμα προτείναμε ιδέες που θα συμβάλουν στη δημιουργία μιας κοινωνίας όπου κάθε πολίτης θα αισθάνεται ασφαλής, μα παράλληλα και ελεύθερος».
 Ο Διομήδης Κατζουράκης μάς είπε ότι η ομάδα τάχθηκε περισσότερο κατά της εφαρμογής της ψηφιακής ταυτότητας, «έτσι ώστε να προασπίσουμε την ιδιωτική ζωή». Ο Μιχάλης Βεριγάκης τόνισε την ανάγκη εφαρμογής της κατάλληλης νομοθεσίας που θα διασφαλίζει τα προσωπικά δεδομένα των πολιτών. 
 Ο Νίκος Κοκόνας υπογράμμισε ότι «αρχικά ήμασταν όλοι απολύτως εναντίον αυτής της εφαρμογής. Ομως μετά, που συζητήσαμε και ερευνήσαμε περισσότερο το θέμα, είδαμε ότι η κύρια ασχολία μας έπρεπε να είναι όχι να μην υπάρχει φακέλωμα, κάτι που είναι μάλλον αδύνατον, αλλά να βρεθεί ένας τρόπος ώστε η κατάχρηση της εξουσίας, είτε από το κράτος είτε από ιδιωτικούς φορείς που έχουν πρόσβαση σ' αυτούς τους φακέλους, να μην υφίσταται. Πιστεύουμε ότι αυτό μπορεί να γίνει μόνο από ένα νομικό πλαίσιο το οποίο θα επιβάλλει πολύ αυστηρές κυρώσεις και μεγάλες ποινές σ' αυτούς που προβαίνουν σε αυτήν την κατάχρηση».
 Η Γεωργία Μπονατάκη σημείωσε πως «το κράτος δεν πρέπει να ελέγχει όλες τις πληροφορίες, αλλά κάθε υπουργείο να ελέγχει τις πληροφορίες που ανήκουν στις αρμοδιότητές του. Και να έχουν κατανεμηθεί αυτές οι πληροφορίες και επίσης ίσως να υπάρχει με κάποιο τρόπο κάποια προαιρετικότητα. Οσες πληροφορίες θέλει ο κάθε πολίτης να περιλαμβάνονται σ' αυτήν την ηλεκτρονική ταυτότητα με δική του ευθύνη». 
 Η Μυρτώ Μπονατάκη υπογράμμισε ότι «δεν είμαστε ενημερωμένοι όσο θα έπρεπε γι' αυτό το πρόβλημα. Μάθαμε ορισμένα συγκλονιστικά πράγματα που έχουν ήδη συμβεί και δεν είναι υποθετικές καταστάσεις, όπως αυτήν με την οποία ασχολούμαστε. Για παράδειγμα, στην Αμερική, σε ορισμένες μεγάλες επιχειρήσεις, οι εργοδότες για να ελέγχουν την παραγωγικότητα των εργαζομένων, χρησιμοποιούν μέσα στους χώρους εργασίας κάμερες και έχει διαπιστωθεί ότι στους χώρους αυτούς οι εργαζόμενοι παρουσιάζουν αυξημένο στρες. Εχει συμβεί μέχρι και να απολυθεί ένας εργαζόμενος επειδή πήγε στην τουαλέτα εν ώρα εργασίας».
