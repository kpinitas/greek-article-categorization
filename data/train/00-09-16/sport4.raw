Τηλεοπτικές κάμερες και δημοσιογράφοι χθες στο Ελληνικό ήταν ελάχιστοι. Ομως, το μεσημέρι έφυγαν για το Σίδνεϊ τέσσερις ακόμη αθλητές της ελληνικής αποστολής, όχι βέβαια τίποτα μεγάλοι σταρ που είναι φαβορί για το χρυσό, αλλά τέσσερα κορίτσια που μόχθησαν όλη τη χρονιά για να πάρουν το πολυπόθητο εισιτήριο για το Σίδνεϊ. 
 Στόχος τους ίσως δεν είναι το μετάλλιο, αλλά μια καλή θέση μέσα στη δεκάδα που θα τους δώσει κουράγιο για να συνεχίσουν την προσπάθεια την επόμενη 4ετία. 
 Η Πόπη Ουζούνη στη σφαιροβολία ονειρεύεται τελικό με φετινή επίδοση 18.59 μ., το ίδιο και η Κατερίνη Βόγγολη στο δίσκο (64.35 το 2000), ενώ η Θάλεια Ιακωβίδου, που έκανε ρεκόρ με 4.22 στη Ρόδο στο επί κοντώ, πρέπει να ανέβει αρκετούς πόντους στην Αυστραλία για να κάνει κάτι καλό. 
 Οσο για τη γεννημένη στη Βουδαπέστη αθλήτρια του μοντέρνου πεντάθλου Κατερίνα Πάρτιτς έχει μεγάλο όνειρο τη 10άδα. Το Σαββατοκύριακο αναχωρεί και η ομάδα της ελευθέρας πάλης που γυμναζόταν με τον Ηρακλή Δεσκουλίδη στην Ουκρανία, ενώ η ολυμπιονίκης Βούλα Πατουλίδου και ο Κώστας Κεντέρης έχουν προγραμματίσει τη μετάβασή τους στο Σίδνεϊ για αύριο. 
 Τελευταία θα αναχωρήσει για τους Ολυμπιακούς τη Δευτέρα η ακοντίστρια Μιρέλα Τζελίλη. 
 «Στόχος μας στο Σίδνεϊ είναι ένα πλασάρισμα στην τετράδα και ένα στην οχτάδα», τόνισε για την ομάδα της ελευθέρας πάλης ο προπονητής της και παλιός παγκόσμιος πρωταθλητής Ηρακλής Δεσκουλίδης, ο οποίος γύρισε πολύ ικανοποιημένος από την προετοιμασία που περιελάμβανε δύο εβδομάδες τεστ στην Κριμαία και δύο εβδομάδες στο Κίεβο, με Μολδαβία, Ουγγαρία, Ρωσία και Ουκρανία. 
 «Σίγουρα ο συναγωνισμός στο στιλ μας είναι μεγαλύτερος. Πολλά θα εξαρτηθούν από την κλήρωση», τόνισε ο ομοσπονδιακός, όσον αφορά τις ελπίδες για μετάλλιο. 
 Το χρόνιο πρόβλημα του Νίκου Λοϊζίδη στο γόνατο και ένα μικρό χτύπημα στον αστράγαλο του Στάθη Τοπαλίδη είναι τα μοναδικά προβλήματα στην ομάδα που αναχωρεί για Αυστραλία.
