 Τους 46 λαθρομετανάστες που νοσηλεύονται στο νοσοκομείο της Ιεράπετρας επισκέφθηκε χθες το πρωί ο υπουργός Εμπορικής Ναυτιλίας Χρήστος Παπουτσής, ο οποίος κάνει διακοπές στην περιοχή.
 Ο κ. Παπουτσής, συνοδευόμενος από το βουλευτή του ΠΑΣΟΚ Μιχάλη Καρχιμάκη, το δήμαρχο Ιεράπετρας, το βοηθό του νομάρχη Αντώνη Στρατάκη και γιατρούς του νοσοκομείου, επισκέφθηκε τους θαλάμους που νοσηλεύονται τα 15 παιδιά, οι 17 γυναίκες και οι 14 άνδρες, με συμπτώματα θερμοπληξίας, αφυδάτωσης και εξάντλησης και ενημερώθηκε για την κατάστασή τους από τους γιατρούς.
 Στη συνέχεια πήγε στο Δημοτικό Γήπεδο, όπου φιλοξενούνται οι υπόλοιποι 288 λαθρομετανάστες, οι περισσότεροι Κούρδοι, και είδε από κοντά τις απαράδεκτες συνθήκες που επικρατούν εκεί λόγω έλλειψης χώρου.
 Σε δηλώσεις του αργότερα στους δημοσιογράφους είπε ότι «η προσπάθεια των φορέων της τοπικής κοινωνίας για να βοηθήσουν αυτούς τους ανθρώπους να μείνουν
στη ζωή και στη συνέχεια να επιστρέψουν στα σπίτια τους, είναι μεγάλη».
 «Το θέμα της μετανάστευσης μας απασχολεί χρόνια», δήλωσε ο υπουργός και συνέχισε: «Φοβάμαι ότι θα μας απασχολεί και τα επόμενα. Είναι ανάγκη να υπάρχουν κέντρα υποδοχής λαθρομεταναστών στη χώρα μας. Η Τοπική Αυτοδιοίκηση και η Νομαρχιακή Αυτοδιοίκηση πρέπει να συνδράμουν προς αυτή την κατεύθυνση, προκειμένου να βρεθούν οι κατάλληλοι χώροι και στη συνέχεια η πολιτεία να οργανώσει αυτά τα κέντρα υποδοχής. Οσον αφορά την ενίσχυση των λιμενικών αρχών
Λασιθίου θα το αντιμετωπίσουμε άμεσα. Οπως θα αντιμετωπίσουμε άμεσα και τη μετακίνηση των πλοίων των δουλεμπόρων, που ήδη έχουν κατασχεθεί και βρίσκονται
 Σε σχετική ερώτηση για τους δουλεμπόρους, που καταδικάζονται, φυλακίζονται και
σε λίγα χρόνια βρίσκονται έξω και αρχίζουν πάλι το δουλεμπόριο, δήλωσε: 
 «Οι υπηρεσίες του υπουργείου μελετούν ήδη το νομικό πλαίσιο. Στην περίπτωση που διαπιστώσω ότι η νομοθεσία είναι ελαστική, προτίθεμαι να συζητήσω μαζί με το συνάδελφό μου υπουργό Δικαιοσύνης κ. Σταθόπουλο, ώστε να γίνει αυστηρότερη.
Η Ελλάδα είναι χώρα δημοκρατική και ανεκτική. Οι δουλέμποροι πρέπει να γνωρίζουν ότι είναι όμως και αυστηρή σε όσους εμπορεύονται την ανθρώπινη ζωή».
 Νωρίτερα είχε προηγηθεί σύσκεψη στο Λιμεναρχείο Ιεράπετρας, όπου οι φορείς έθεσαν το θέμα αδυναμίας της τοπικής κοινωνίας να ανταποκριθεί στις ανάγκες ενός τόσο μεγάλου αριθμού λαθρομεταναστών, πολλοί εκ των οποίων αντιμετωπίζουν
προβλήματα υγείας, καθώς και το θέμα έλλειψης υποδομής. Ακόμη ζήτησαν την απομάκρυνση των τριών δουλεμπορικών (τα δύο από πρόσφατες συλλήψεις δουλεμπόρων και λαθρομεταναστών) από τη θάλασσα της Ιεράπετρας, η οποία δεν διαθέτει λιμάνι και αποτελούν κίνδυνο για το θαλάσσιο περιβάλλον, αλλά και τα διερχόμενα πλοία, αν επικρατήσουν ισχυροί άνεμοι στην περιοχή.
 Οι 6 Τούρκοι δουλέμποροι, οι οποίοι μετέφεραν τους 334 λαθρομετανάστες από το Κουσάντασι της Τουρκίας μ' ένα σαπιοκάραβο, μήκους μόλις 30 μέτρων, θα οδηγηθούν σήμερα στον εισαγγελέα Λασιθίου.
