Η απόλυση Καραχάλιου, οι ανεξέλεγκτες υπερεξουσίες της Γιάννας, σε συνδυασμό με την εκ μέρους της, κλιμακούμενη αλαζονεία, οδηγούν όπως φαίνεται τη Νέα Δημοκρατία, σε αναθεώρηση της στάσης της, απέναντι στην πρόεδρο του «Αθήνα 2004».
 Το πρώτο δείγμα, παρουσιάστηκε χθες, με την ερώτηση που κατέθεσαν εφτά βουλευτές του κόμματος, προς τον υπουργό Πολιτισμού Θ. Πάγκαλο με αφορμή την «αναίτια απόλυση» του διευθυντή επικοινωνίας, Ν. Καραχάλιου.
 Μεταξύ άλλων, οι βουλευτές της Νέας Δημοκρατίας, ζητούν να μάθουν πόσο θα κοστίσει αυτή η απόλυση, με ποια διαδικασία και ποια κριτήρια, θα γίνει η επιλογή του αντικαταστάτη και το σημαντικότερο: Επισημαίνουν ότι η πρακτική του «κάνουμε ό,τι θέλουμε» δεν συμβαδίζει με την καθολική απαίτηση για εθνική συνεννόηση, σύνθεση και διαφάνεια.
 Σύμφωνα με έγκυρες πληροφορίες, στο άμεσο μέλλον η στάση της Νέας Δημοκρατίας απέναντι στο «2004», θα πάρει περίπου την εξής μορφή: «Στηρίζουμε τους Ολυμπιακούς Αγώνες, ελέγχουμε τη Γιάννα».
 Στην ερώτησή τους προς τον Θεόδωρο Πάγκαλο οι εφτά βουλευτές της Νέας Δημοκρατίας (Μαν. Κεφαλογιάννης, Αθ. Κατσιγιάννης, Ευ. Μεϊμαράκης, Αρης Σπηλιωτόπουλος, Αν. Νεράντζης, Πρ. Παυλόπουλος και Δημ. Σιούφας) αναφέρονται στο ιστορικό της πρόσληψης και της απόλυσης του Νικ. Καραχάλιου. Υπενθυμίζουν ότι προσελήφθη «έπειτα από μια εξαντλητική και αξιοκρατική διαδικασία ως προς την διαπίστωση των ικανοτήτων του» κι ακόμη ότι η πρόσληψή του (παρ' ότι έγινε επί θητείας των Π. Θωμόπουλου, Ν. Τζαβέλλα και Κ. Μπακούρη) έγινε αποδεκτή και από την πρόεδρο Γιάννα Αγγελοπούλου.
 Ακολούθως κι ενώ επισημαίνεται ότι «ουδέποτε εκφράστηκαν αιτιάσεις ως προς το πρόσωπο και την καταλληλότητά του» τονίζεται ότι η απόλυσή του έγινε χωρίς να ανακοινωθεί καμία αιτιολογία. Οταν μάλιστα -όπως αναφέρουν σχετικά- απαιτείται συνέχεια και ταχύτητα λειτουργίας στο «Αθήνα 2004», μετά τις τελευταίες γνωστές περιπέτειες.
 Πέντε είναι τα κρίσιμα ερωτήματα που τίθενται από τους βουλευτές της Νέας Δημοκρατίας προς τον Θ. Πάγκαλο. Κατά σειρά αναφέρουν συγκεκριμένα: Ποιοι λόγοι οδήγησαν στην παύση του κ. Καραχάλιου, ελάχιστες ημέρες (61, για την ακρίβεια) μετά την ανάληψη των καθηκόντων του και χωρίς να έχουν εκφραστεί η διατυπωθεί αιτιάσεις ή επιφυλάξεις ως προς τον τρόπο που ασκούσε τα καθήκοντά του. Πόσο θα στοιχίσει η αναίτια αυτή παύση του κ. Καραχάλιου και η συνακόλουθη αντικατάστασή του και ποιος θα κληθεί να αναλάβει το κόστος; Ποιος θα αντικαταστήσει τον κ. Καραχάλιο στον Οργανισμό «Αθήνα 2004», με ποια διαδικασία και με ποια κριτήρια θα γίνει η επιλογή και ποιες θα είναι οι αποδοχές του; 
 Ακόμη, ζητούν να πληροφορηθούν αν οι πληροφορίες ότι η επιλογή αυτή, (του αντικαταστάτη του) έχει ουσιαστικά γίνει και αφορά στέλεχος του ΠΑΣΟΚ. Και τέλος καταλήγουν με ένα ρητορικό ερώτημα: «Η εγκαινιασθείσα πρακτική, με τα πιο πάνω τού κάνουμε ό,τι θέλουμε», πόσο συμβαδίζει με την καθολική απαίτηση για εθνική συνεννόηση, σύνθεση και διαφάνεια και την ανάγκη να κερδηθεί ο χαμένος χρόνος, να διορθωθούν εγκληματικά λάθη και παραλείψεις και να πραγματοποιηθούν, με τον καλύτερο τρόπο, οι Ολυμπιακοί Αγώνες του 2004; ».
 Παράλληλα, ο βουλευτής της Νέας Δημοκρατίας Νικήτας Κακλαμάνης, εξαπέλυσε νέα επίθεση σε βάρος του Θεόδωρου Πάγκαλου, αναφορικά με το ζήτημα της «υγείας» στους Ολυμπιακούς Αγώνες του 2004. Κατά τον Ν. Κακλαμάνη, ο Θεόδωρος Πάγκαλος απέφυγε να απαντήσει σε ορισμένα ουσιώδη ερωτήματά του που προκύπτουν από τον φάκελο διεκδίκησης. Οπως για παράδειγμα, η χρήση των νοσοκομείων «Υγεία», «Ιασώ», «Ωνάσειο» και «Ευαγγελισμός» στη διάρκεια της διοργάνωσης.
 «Πώς και πότε πρόκειται να βελτιωθούν οι συνθήκες, αλλά και να γίνουν οι απαραίτητες ενισχύσεις, μοντέρνων και νέας τεχνολογίας μηχανημάτων, ειδικών για τραυματισμούς αθλητών ή φιλάθλων» τονίζει προς τον Θ. Πάγκαλο και συμπληρώνει: «Και δεν εννοώ τους φιλάθλους για έκτακτα περιστατικά (τομέα, για τον οποίο απάντησε ο υπουργός Πολιτισμού) που είναι φυσικό να έχουμε επιδείξει άμεση δράση και δραστηριότητα των συγκεκριμένων περιπτώσεων».
 Ο βουλευτής της Νέας Δημοκρατίας θεωρεί «προσβλητικό να ισχυρίζεται ο κ. υπουργός ότι οι υπηρεσίες που διαθέτουμε ήδη είναι ικανές να προλάβουν ατυχήματα κι έκτακτα περιστατικά, που πιθανόν να προκύψουν. Αλλωστε, μια ματιά στη σημερινή εικόνα της υγείας για τα πιο πάνω το αποδεικνύει. Πόσο δηλαδή ανήμποροι και ανυπεράσπιστοι είμαστε...».
