Η χθεσινή καθίζηση του Χρηματιστηρίου Αξιών Αθηνών όξυνε την πολιτική αντιπαράθεση που έχει ξεσπάσει το τελευταίο διάστημα γύρω από τα τεκταινόμενα στην αγορά.
 τέως πρόεδρος της Νέας Δημοκρατίας Μιλτιάδης Εβερτ επανήλθε στο θέμα των εισαγγελικών ερευνών, ο κοινοβουλευτικός εκπρόσωπος της αξιωματικής αντιπολίτευσης Π. Παυλόπουλος αναφέρθηκε σε έλλειψη πολιτικού ήθους από την πλευρά της κυβέρνησης, ενώ ο Συνασπισμός έκανε λόγο για κινήσεις χειραγώγησης και κερδοσκοπικά παιχνίδια σε βάρος των μικροεπενδυτών.
 Συγκεκριμένα ο Συνασπισμός σε ανακοίνωσή του επισημαίνει ότι «η συνεχής πτώση των τελευταίων ημερών στο ΧΑΑ αποτυπώνει μια εικόνα εντελώς αναντίστοιχη τόσο με τις κυβερνητικές θριαμβολογίες για την πορεία της οικονομίας όσο και με τις
προσδοκίες που καλλιέργησαν και καλλιεργούν κατά καιρούς αρμόδιοι κυβερνητικοί
 Η τεράστια αναδιανομή που συντελείται επί μήνες σε βάρος μικροεπενδυτών που είχαν οδηγηθεί, με κυβερνητική ευθύνη και παρότρυνση, στη συμμετοχή τους στο ΧΑΑ, εντείνει την κρίση εμπιστοσύνης των επενδυτών και καταδεικνύει την ανεπάρκεια του υφισταμένου θεσμικού πλαισίου και τη μη εφαρμογή του ελέγχου στη βάση της κείμενης νομοθεσίας από την επιτροπή κεφαλαιαγοράς».
 Ο κ. Εβερτ σε ανακοίνωσή του αναφέρει: «Πιεζόμενη (σ.σ. η κυβέρνηση) από τις καταγγελίες και την εισαγγελική έρευνα ομολογεί ότι έγιναν προεκλογικά παρεμβάσεις στο ΧΑΑ. Οι ισχυρισμοί ότι οι παρεμβάσεις που έγιναν από τις υπό κρατικό έλεγχο επιχειρήσεις είχαν σκοπό τη στήριξη του ΧΑΑ είναι έωλες και προϊόν πανικού. Εν πάση περιπτώσει αποτελούν ομολογία του εγκλήματος που τελέστηκε τότε επί ζημία των ιδίων κρατικών επιχειρήσεων αλλά και επί ζημία των μικροεπενδυτών. Εάν ήταν αυτός ο σκοπός γιατί δεν συνεχίστηκαν οι παρεμβάσεις και μετά τις εκλογές και αφέθηκε το ΧΑΑ να καταρρεύσει», αναρωτιέται ο κ. Εβερτ.
 Ο κ. Προκόπης Παυλόπουλος σε δηλώσεις του σε ραδιοφωνικό σταθμό αναφέρει «η πορεία του Χρηματιστηρίου Αξιών Αθηνών αποδεικνύει -λυπούμαι βαθύτατα αλλά είμαι αναγκασμένος εκ των πραγμάτων να το πω- την έλλειψη πολιτικού ήθους της κυβέρνησης Σημίτη. Και τούτο διότι με τις προκλητικές προεκλογικές τεχνητές παρεμβάσεις, για τις οποίες χρησιμοποιήθηκαν συγκεκριμένοι φορείς, ιδίως τραπεζικοί του ευρύτερου δημοσίου τομέα και η ΔΕΚΑ, σε συνδυασμό με τις δηλώσεις οικονομικών υπουργών και οικονομικών κυβερνητικών παραγόντων ότι το χρηματιστήριο θα φθάσει και τελικώς θα ξεπεράσει τις 7.000 μονάδες, ή ότι από τις 9 Απριλίου αρχίζει η άνοδος, παραπλανήθηκαν και τελικώς εγκλωβίστηκαν χιλιάδες μικροεπενδυτών».
