Σχεδόν 40.000 στρέμματα σε όλη τη χώρα σπάρθηκαν, φέτος, με μεταλλαγμένους βαμβακόσπορους.
 καταστροφή τους αναμένεται να ξεκινήσει εντός των επόμενων ημερών από τους βαμβακοπαραγωγούς, οι οποίοι θα αποζημιωθούν με το συνολικό ποσό των 1, 2 δισ. δρχ.
 Τα αποτελέσματα των επανελέγχων έδωσε χθες στη δημοσιότητα ο υπουργός Γεωργίας
Γιώργος Ανωμερίτης, ο οποίος όμως απέφυγε να προσδιορίσει το μέγεθος της οικολογικής και οικονομικής καταστροφής, με ενδεχόμενες χρηματιστηριακές προεκτάσεις, αφού η πλειονότητα των ποικιλιών βαμβακόσπορου εισάγονται στην ελληνική αγορά από εταιρεία εισηγμένη στο Χρηματιστήριο Αξιών Αθηνών.
 Σύμφωνα με τα στοιχεία του εργαστηριακού επανελέγχου, που έδωσε χθες ο κ. Ανωμερίτης, από το σύνολο των 14.000 τόνων βαμβακόσπορου (σ.σ. 10.000 τόνοι σπάρθηκαν φέτος και οι 4.000 είναι σε αποθήκες και καταστήματα) πάρθηκαν 3.100
δείγματα, από την εξέταση των οποίων προέκυψε ότι τα 77 είναι θετικά σε γενετική τροποποίηση (μετάλλαξη) και αντιπροσωπεύουν 847, 2 τόνους επιμολυσμένων σπόρων με μεταλλαγμένους. Στα επιμολυσμένα δείγματα διαπιστώθηκε
 Οι περισσότεροι από τους σπόρους αυτούς ανήκουν σε ποικιλίες, που διακινεί η εισηγμένη στο Χρηματιστήριο εταιρεία «Αγροτικός Οίκος Σπύρου», αφού, όπως ανέφερε ο κ. Ανωμερίτης, στο σύνολο των 77 μεταλλαγμένων δειγμάτων τα 54 είναι
της ποικιλίας Μίδας, 11 της Μπράβο, 3 Κορώνα - Κόντορ και τα υπόλοιπα των ποικιλιών Αλπίνα, Φωτεινή, Μπραβέτα, Βολίνα, Κρέμα και Ακαλα.
 Αν και ο υπουργός Γεωργίας επεδίωξε να υποβαθμίσει το θέμα, λέγοντας αρχικώς ότι μόνο στο 0, 04% των ελεγχθέντων (0, 07% σπαρθέντων) σπορομερίδων εντοπίστηκαν οι μεταλλαγμένοι, κατόπιν όμως παραδέχτηκε ότι θα ξεριζωθούν σε βαμβακοφυτείες περίπου 40.000 στρέμματα.
 Κι ενώ από τις 20 Σεπτεμβρίου ξεκινάει η φετινή συγκομιδή και η εκκόκιση του σύσπορου βαμβακιού, ο κ. Ανωμερίτης απέφυγε να αναφερθεί χθες σε χρονικά όρια για το ξερίζωμα των βαμβακοφυτειών, καθώς και για το πώς θα αποζημιωθούν οι βαμβακοπαραγωγοί. Είπε ότι η αποζημίωση, που θα κυμανθεί γύρω στις 300 δρχ. ανά κιλό βαμβακιού, θα φθάσει συνολικά το κονδύλι των 1, 2 δισ. δρχ. Εντούτοις απέκλεισε το ενδεχόμενο να υπάρξουν επιπτώσεις από πλευράς Ευρωπαϊκής Ενωσης, η οποία επιτρέπει τη χρήση μόνο των εντελώς (0% γενετική μετάλλαξη) καθαρών βαμβακόσπορων, ενώ απέφυγε να απαντήσει στο ενδεχόμενο κυρώσεων για τις εταιρείες που εισήγαγαν και διακίνησαν στη χώρα μας το μεταλλαγμένο βαμβακόσπορο.
 Ο κ. Ανωμερίτης απαντώντας σε σχετικές ερωτήσεις διέψευσε ότι θα υπάρξουν προβλήματα στις υπόλοιπες καλλιέργειες και γενικότερα στην τροφική αλυσίδα, τονίζοντας ότι στο βαμβακέλαιο δεν θα υπάρξει πρόβλημα, αφού ραφινάρεται, ενώ ως προς τη βαμβακόπιτα είπε ότι βάσει επιστημονικών στοιχείων δεν θα αντιμετωπίσουν προβλήματα τα ζώα που θα καταναλώσουν τη βαμβακόπιττα ως ζωοτροφή. Κανένα πρόβλημα είπε ο υπουργός Γεωργίας δεν θα υπάρξει στη μεταφορά
των μεταλλαγμένων σπόρων μέσω του αέρα και των μελισσών.
 Σημειώνεται, τέλος, ότι σύμφωνα με δήλωση του υφυπουργού Γεωργίας Βαγγέλη Αργύρη είναι ήδη έτοιμο σχέδιο (σ.σ. θα τεθεί υπόψη των εταιρειών σπόρων) υπουργικής απόφασης για τις προδιαγραφές και τους ελέγχους που πρέπει να γίνονται για την εισαγωγή σπόρων βαμβακιού στη χώρα μας.
