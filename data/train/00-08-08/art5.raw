Ποιος είπε ότι οι Ολυμπιακοί Aγώνες είναι μόνο αθλητικό θέαμα; Η προετοιμασία της περιβόητης Πολιτιστικής Ολυμπιάδας, η οποία θεωρητικά έχει ήδη αρχίσει, φαντάζει κατ' αρχήν μεγαλόπνοη και πλήρης υψηλών φρονημάτων. Οι εξαγγελίες του
υπουργείου Πολιτισμού μάς προετοιμάζουν για αέναο πανηγύρι χαράς και μάθησης με εκπαιδευτικά προγράμματα και νεανικές εκδηλώσεις, εικαστικές εκθέσεις, πολιτιστικές παρεμβάσεις από το Ολυμπιακό Χωριό μέχρι την Αρχαία Ολυμπία, κατασκηνώσεις νέων και φυσικά έναν υγιή και ανιδιοτελή εθελοντισμό. Το τελετουργικό κομμάτι των Ολυμπιακών με τις καλλιτεχνικές βλέψεις και τις σαφείς συμβολικές προεκτάσεις αναλαμβάνει να σηκώσει ένα μεγάλο μέρος του πολιτιστικού βάρους της Ολυμπιάδας. Αν πάντως λάβουμε υπ'όψιν τα ευτράπελα που
ήδη αρχίσαν με την τελετή της αφής της Φλόγας για την Ολυμπιάδα του Σίδνεϊ (με
τη «Λάτσειο» μπάντα να παίζει άλλα αντ' άλλων, τη Φλόγα να μην ανάβει και το κρούσμα «βύσματος» στην επιλογή των λαμπαδηδρόμων), μάλλον ο δρόμος για την Πολιτιστική Ολυμπιάδα είναι ακόμη μακρύς.
 Οι επίσημοι φορείς, από το υπουργείο μέχρι την Οργανωτική Επιτροπή, μπορεί να διακηρύσσουν σε όλους τους τόνους τη δέσμευσή τους στην «ανάδειξη της πολιτιστικής διάστασης των αγώνων» και στη «δημιουργία μιας μοναδικής ατμόσφαιρας, στην εξάπλωση των ιδεωδών του Ολυμπισμού και την ανάδειξη ισχυρών
δεσμών μεταξύ αθλητισμού, πολιτισμού και γενικότερης παιδείας». Πέρα όμως από τα όμορφα και μεγάλα λόγια, κάτι μας λέει πως αυτή η «μοναδική ατμόσφαιρα» δεν
θα μείνει ανέπαφη από το «ρουστίκ» άγγιγμα του τουριστικού φολκλόρ και το αθάνατο αρχαίο πνεύμα θα εμπλουτιστεί με το δαιμόνιο του Ελληνα ιδιώτη. 
 Διακινδυνεύοντας μια πρόωρη και απαισιόδοξη ίσως πρόβλεψη θα μπορούσαμε να φανταστούμε τις ημέρες της Ολυμπιάδας σαν την επιστροφή του «Zorba the Greek».
Οσοι υπουργοί, βουλευτές και λοιποί παράγοντες δεν έχουν δώσει δημόσια αποδείξεις των ικανοτήτων τους στο ζεϊμπέκικο, θα παρακολουθήσουν ταχύρυθμα μαθήματα εκμάθησης λαϊκών χορών. Τα μαγαζιά της παραλίας θα προσαρμόσουν ανάλογα το πρόγραμμά τους, ενώ ιδιαίτερη ζήτηση θα έχουν οι καλλιτέχνες που η ακτινοβολία τους ξεπερνά τα εθνικά μας σύνορα, όπως Aννα Βίσση, Μαντώ κ.λπ. 
 Τα αρχαία ελληνικά θα γίνουν ξανά της μόδας, έστω για ένα περιορισμένο κοινό, αλλά ταυτόχρονα τα περιβόητα «γκρίκλις» θα γνωρίσουν ημέρες δόξας. Τα «χάου ματς», «σόρι», «χολντ ον» και «φακ γιου» θα βρίσκονται στα χείλη όλων. Το «ουπς! » θα γίνει η εθνική μας ιαχή, αντικαθιστώντας τα παλιομοδίτικα «αχ» και «οχ».
 Το καμάκι θα περιβληθεί με το κύρος ολυμπιακού αθλήματος, ενώ ειδικές επιδοτήσεις θα προβλεφθούν για εκείνους που θα διαπρέψουν στο εθνικό αυτό σπορ. Αναγνωρισμένα από το κράτος ΙΕΚ θα αναλάβουν να καταρτίσουν τους επίδοξους συνοδούς κυριών, που θα αποτελέσουν ένα είδος τουριστικής ατραξιόν, περίπου όπως είναι οι γκέισες στην Ιαπωνία. 
 Οσον αφορά την αντίθεση ανάμεσα στην Ορθοδοξία και τον εκσυγχρονισμό, θα αποδειχτεί ότι μάλλον πρόκειται για ψευτοδίλημμα. Η παράδοση μπορεί να συνδυαστεί άριστα με τις νέες τεχνολογίες -ας θυμηθούμε τη λεϊζερόπληκτη Ακρόπολη στη γιορτή του μιλένιουμ και τους μαυροφορεμένους καλόγερους που έψελναν ροκ ύμνους με φόντο τα Mάρμαρα του Παρθενώνα.
 Και ό,τι κενά παρουσιάσουμε στον τομέα της διοργάνωσης μεγάλων εκδηλώσεων θα τα καλύψει η ανεπανάληπτη εθνική μας τσαχπινιά. Ενα ζεστό χαμόγελο της κυρίας Γιάννας Αγγελοπούλου, ένα ευφυολόγημα του κυρίου Πάγκαλου, ένα γλυκό άδολο βλέμμα μπορούν να αφοπλίσουν εκείνους που αρέσκονται να εντοπίζουν αδυναμίες και να τα βλέπουν όλα μαύρα.
 Με λίγα λόγια, τις ημέρες τέλεσης των Ολυμπιακών Αγώνων θα ισχύει ένα πανεθνικό «ντοντ γουόρι, μπι χάπι», καθώς όλοι, μεγαλοκαρχαρίες και μικρομπακάληδες, θα έχουν ριχτεί, πότε μονιασμένα πότε αλληλοφαγωνόμενοι, στο ξεζούμισμα του διαπολιτισμικού αχταρμά που λέγεται «φίλαθλο και φιλοθεάμον κοινό». Αυτές τις μέρες του 2004, που απειλούν να μας τις πάρουν πίσω, τις περιμένουν όλοι πώς και πώς: από τους μεγαλοξενοδόχους μέχρι τους ρουμ -του -λετάδες και από τις κτηματομεσιτικές εταιρείες μέχρι τα γηρασμένα καμάκια της
Πλάκας. Πεδίο δόξης λαμπρό ανοίγεται στο πεδίο του πολιτισμού και των μπίζνες,
και αν όλα πάνε καλά, μας περιμένουν μέρες μαγικές, που όλοι θα αδημονούν να βουτήξουν το ράμφος τους στη μεγάλη κολυμπήθρα της ολυμπιακής ευωχίας και κονόμας. 
