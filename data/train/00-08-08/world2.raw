 Επισημοποιήθηκε η υποψηφιότητα του Βόισλαβ Κοστούνιτσα ως υποψηφίου προέδρου της Γιουγκοσλαβίας για λογαριασμό του συναπισμού της αντιπολίτευσης, η οποία χάνει έτσι κάθε σοβαρή ελπίδα να εκθρονίσει τον πρόεδρο Μιλόσεβιτς, ωστόσο ο υποψήφιός της άρχισε την προεκλογική του εκστρατεία μ' ένα φιλιππικό εναντίον των ΗΠΑ.
 Ο Κοστούνιτσα έθετε όρους για να δεχτεί την υποψηφιότητα και κυρίως ζητούσε μία διακήρυξη σχέσεων των 18 κομμάτων της αντιπολίτευσης με το Σερβικό Κίνημα Ανανέωσης, υποστηρίζοντας ότι θα πρέπει η αντιπολίτευση να φανεί ενωμένη έναντι του Μιλόσεβιτς. Ωστόσο το κόμμα του Βουκ Ντράσκοβιτς είχε από την Κυριακή ανακοινώσει δικό της υποψήφιο και δεν ήταν σαφές σε τι θα χρησίμευε η διακήρυξη.
 Τελικώς ο Κοστούνιτσα δέχτηκε να ανακοινωθεί η υποψηφιότητά του, για λόγους «ηθικής μου ευθύνης έναντι της αντιπολίτευσης και όχι από επιθυμία μου», όπως χαρακτηριστικά είπε. Ο Ζόραν Τζίντζιτς ηγέτης του Δημοκρατικού Κόμματος δήλωσε
ότι «18 κόμματα της αντιπολίτευσης είναι αρκετά ισχυρά για να κατεβάσουν τον καλύτερο υποψήφιο και να νικήσουν τον Μιλόσεβιτς».
 Ετσι, μέχρι στιγμής, οι υποψήφιοι στις προεδρικές εκλογές της Γιουγκοσλαβίας, στις 24 Σεπτεμβρίου, θα είναι τέσσερις. Εκτός του Μιλόσεβιτς και του Κοστούνιτσα, υποψήφιοι θα είναι ακόμη ο Βόισλαβ Μιχαΐλοβιτς, από το κόμμα του Ντράσκοβιτς και ο Τομισλάβ Νίκολιτς, υποψήφιος του Ριζοσπαστικού Κόμματος, του
Σέσελι. Η υποψηφιότητα του τελευταίου ήταν γνωστή από την περασμένη εβδομάδα, αλλά χθες ανακοινώθηκε επισήμως. Ο Νίκολιτς, θα μπορούσε να αφαιρέσει ψήφους και από την αντιπολίτευση, αλλά και από τον Μιλόσεβιτς, με τον οποίον συνεργάζεται το κόμμα του στην κυβέρνηση. Το Δημοκρατικό Εναλλακτικό Κόμμα της
 Ο Κοστούνιτσα ουσιαστικά εγκαινίασε την προεκλογική του εκστρατεία χθες, εξαπολύοντας μύδρους εναντίον των ΗΠΑ. Στη συνέντευξη με την οποία ανακοινώθηκε η υποψηφιότητά του, ο Μιχαΐλοβιτς τόνισε ότι η Γιουγκοσλαβία επ ουδενί λόγω θα μπορούσε να δεχτεί αμερικανική βοήθεια. 
 «Μας έβαλαν φυλακή... θα μπορούσε η αμερικανική κυβέρνηση να μας στείλει ένα μήνυμα αν πράγματι ήθελε να μας υποστηρίξει, προτείνοντας τουλάχιστον σταδιακή
άρση των κυρώσεων. Η Ουάσιγκτον έκανε τα πάντα για να σταματήσει τέτοιες πρωτοβουλίες», είπε ο Κοστούνιτσα, αντιπαραβάλλοντας τις αμερικανικές ενέργειες με τις προσπάθειες της Ευρώπης για βοήθεια στο γιουγκοσλαβικό λαό.
 Ο ίδιος καταδίκασε «τη διπλή γλώσσα» των ΗΠΑ, οι οποίες είπε, πρώτα ζήτησαν από τις αρχές του Μαυροβουνίου να μην μποϊκοτάρουν τις εκλογές και στη συνέχεια δήλωσαν ότι «κατανοούν τη στάση» της Ποντγκόριτσα να απέχει από τις διαδικασίες.
