 Οι αρχές της βιοκλιματικής αρχιτεκτονικής επιστρατεύθηκαν για να προστατεύσουν από τις καιρικές συνθήκες τον μοναδικής αξίας αρχαιολογικό χώρο του Ακρωτηρίου
της Σαντορίνης, του μεγαλύτερου λιμανιού του Αιγαίου που καταστράφηκε από την έκκρηξη του ηφαιστείου πριν από 3.500 χρόνια. 
 Τα τέσσερα στοιχεία της φύσης -η γη, ο ήλιος, ο αέρας και το νερό- αξιοποιήθηκαν σε ένα πρόγραμμα ελληνικής έμπνευσης, που ακριβώς για την πρωτοτυπία του επιλέχθηκε και χρηματοδοτήθηκε από την Ευρωπαϊκή Ενωση. Το κόστος του νέου στέγαστρου, που θα καλύψει 14.000 τετραγωνικά, ανέρχεται σε 3, 7 δισ. δρχ. Το έργο, που ξεκίνησε ήδη σε πιλοτική φάση, προβλέπεται να παραδοθεί σε δύο χρόνια.
 Για αιώνες ολόκληρους τα μοναδικά αρχαιολογικά ευρήματα προφυλάχθηκαν από την ηφαιστειακή λάβα, το υλικό που προκάλεσε την καταστροφή τους! Οταν άρχισαν οι ανασκαφές, τοποθετήθηκε ένα στέγαστρο, που αποδεικνύεται σήμερα ανεπαρκές. Η προστασία και συντήρηση των αρχαίων κτισμάτων, κυρίως όμως των μοναδικών τοιχογραφιών, είναι το πρώτο μέλημα της Αρχαιολογικής Εταιρείας, που έχει αναλάβει το έργο με υπεύθυνο τον καθηγητή Χρήστο Ντούμα.
 Η στέγαση είχε τοποθετηθεί πριν από 30 χρόνια με πρωτοβουλία του αρχαιολόγου Σπ. Μαρινάτου και είχε θεωρηθεί κίνηση πρωτοποριακή για την εποχή της. Σήμερα,
όμως, θεωρείται πλέον ετοιμόρροπη, αλλά και επικίνδυνη λόγω του αμιάντου που έχει χρησιμοποιηθεί. Επιπλέον, οι απαιτήσεις, για τους αρχαιολόγους και τους μάστορες που μοχθούν, αλλά και τους επισκέπτες που ξεπερνούν τις 250.000 κάθε χρόνο, είναι πλέον αυξημένες. Αρκεί να αναφερθεί ότι οι έρευνες έχουν καλύψει μόλις το ένα τριακοστό της αρχαίας πόλης και, λόγω της σπουδαιότητάς τους, χρειάζεται να επεκτείνονται σε όλο και νέα πεδία...
 Η μελέτη για το νέο στέγαστρο συντονίστηκε από τον αρχιτέκτονα Νίκο Φιντικάκη και τον πολιτικό μηχανικό Ν. Παπαντωνίου, με ειδικούς συμβούλους σε θέματα αντισεισμικής θωράκισης τους καθηγητές Παναγιώτη Καρύδη και Γιώργο Σταυρακάκη.
Ο μηχανολογικός τομέας ανατέθηκε στον Α. Σγουρόπουλο και τον ειδικό σύμβουλο φυσικής κτιρίων καθηγητή Μ. Σανταμούρη.
 «Στην αρχή -μας ενημερώνει ο αρχιτέκτων Νίκος Φιντικάκης- είχε προβλεφθεί ένα πολύπλοκο σύστημα κλιματισμού. Ομως τα αποτελέσματα των μετρήσεων, που κάναμε κατά την πιλοτική εφαρμογή, έδειξαν ότι δεν απαιτείται κανένας μηχανολογικός καινοτομικός εξοπλισμός. Η φυσική κίνηση του αέρα, όπως έχει σχεδιαστεί, εξασφαλίζει εσωτερική θερμοκρασία που είναι μικρότερη κατά 6 βαθμούς Κελσίου σε σχέση με αυτή που επικρατεί στον εξωτερικό χώρο».
 «Η αρχιτεκτονική δεν ορίζει το περιβάλλον, αλλά ορίζεται από το μνημείο». Αυτή
είναι η βασική αρχή των σχεδιασμών, που έχουν σημείο αναφοράς το σεβασμό στο περιβάλλον και την προστασία της χαμένης πόλης.
 Από τα τέσσερα στοιχεία της φύσης προκύπτουν οι τέσσερις βασικές ποιότητες: ψυχρό, θερμό, υγρό και ξηρό, που αποτελούν και τους βασικούς στόχους που καλείται να εξυπηρετήσει το νέο στέγαστρο.
 _ Η γη συνιστά την εξωτερική τοπογραφία και την εδαφική μόνωση του στέγαστρου που είναι σχεδιασμένο κατά τέτοιο τρόπο ώστε να μη βιάζεται η συνολική αρμονία
του χώρου από ένα τόσο μεγάλο κτιριακό όγκο. Το στέγαστρο διατάσσεται εξ ολοκλήρου σε προέκταση του περιβάλλοντος εδάφους, επανασχηματίζοντας τις ίδιες
καμπύλες των κλίσεων με ξερολιθιές ελαφρόπετρας και με τη φύτευση τοπικής αγριάδας.
 _ Ο ήλιος φωτίζει με ομοιομορφία και ομοιογένεια τον αρχαιολογικό χώρο από τα ειδικά βορινά ανοίγματα. Η είσοδος της υπεριώδους και υπέρυθρης ακτινοβολίας αποτρέπεται χάρη στους ειδικούς κρυστάλλους, αλλά και τα τοξωτά ξύλινα πλέγματα, με διαβαθμισμένη αραίωση ανοιγμάτων μεταξύ των περσίδων, που επίσης αποτελούν στοιχεία της συνέχειας της «εδαφικής φύσης» του στεγάστρου.
 _ Ο αέρας θα διαπερνά, θα δροσίζει και θα ανανεώνει τον αρχαιολογικό χώρο μέσα
από τα ανοίγματα του Bορρά και τις περσίδες του Nότου. Η ανανέωση του εσωτερικού αέρα και ο δροσισμός του χώρου επιτυγχάνεται τις βραδινές ώρες. Κατά τη διάρκεια της ημέρας το διοξείδιο του άνθρακα, που παράγεται από τις εκπνοές των επισκεπτών, θα απάγεται από το κενό του δικτυώματος και τις διαβαθμισμένενς σχισμές που δημιουργούνται ανάμεσα στις ξύλινες περσίδες της οροφής.
 __Τέλος, το νερό της βροχής, που θα διαποτίζει το έδαφος στην οροφή του στέγαστρου, θα συγκεντρώνεται φιλτραρισμένο στους ομβριοσυλλέκτες των τοξωτών επιφανειών, που σχεδιάστηκαν για το νότιο τμήμα και θα οδηγούνται με τους ανατολικούς και δυτικούς αγωγούς σε ειδικές δεξαμενές. Με αυτό τον τρόπο εξασφαλίζεται η πλήρης εκμετάλλευση του βρόχινου νερού, τόσο για τις ανάγκες των εργαζομένων στις ανασκαφές και των επισκεπτών όσο και της συντήρησης των αρχαιολογικών ευρημάτων.
 Στο όλο εγχείρημα θα χρησιμοποιηθούν ανθεκτικά, αλλά απολύτως οικολογικά υλικά, για τα οποία οι μελετητές προβλέπουν ότι θα διατηρηθούν για περισσότερα
από 300 χρόνια. Για να ξεκινήσουν τα έργα χρειάστηκε να προηγηθούν ειδικές ανασκαφές. Για παράδειγμα, η θεμελείωση των πασσάλων γίνεται σε βάθος 10 μέτρων και οι αρχαιολόγοι έπρεπε να είναι σίγουροι ότι η παρέμβαση αυτή δεν θα
 Ο καθηγητής Χρ. Ντούμας, μαθητής του αείμνηστου Σπύρου Μαρινάτου και «ψυχή» σήμερα αυτής της μεγάλης προσπάθειας, θεωρεί σκόπιμο να διευκρινίσει πως ο χώρος που θα καλυφθεί από το βιοκλιματικό στέγαστρο δεν είναι μουσείο. Ηταν, είναι και θα παραμείνει μια συνεχώς ανασκαπτόμενη πολιτεία. Ενα εργοτάξιο που χρειάζεται χώρους ανάπαυσης για τους εργαζόμενους στις ανασκαφές, είναι και ένας φιλόξενος τόπος για τους επισκέπτες.
