Οταν πρόσφατα ο Θεόδωρος Πάγκαλος δήλωνε με νόημα ότι «οφείλουμε να έχουμε έτοιμο το Μουσείο της Ακροπόλεως μέχρι το 2004 και θα παλέψουμε με νύχια και με δόντια για να υλοποιηθεί αυτή η απόφασή μας» δεν μπορούσε να φανταστεί ότι το CNN θα αποδεικνυόταν ένας ακόμη ανέλπιστος σύμμαχος στη διαμάχη με τους Βρετανούς για τα Μάρμαρα του Παρθενώνα. 
 Ο δικτυακός τόπος του αμερικανικού καναλιού, το οποίο δεν μας έχει συνηθίσει σε φιλελληνικές αναφορές, έθεσε στους διαδικτυακούς αναγνώστες του το καυτό ερώτημα: «Θα έπρεπε οι Βρετανοί να επιστρέψουν στην Ελλάδα τα αετώματα και τα γλυπτά που πήραν από τον Παρθενώνα πριν από διακόσια χρόνια; ». Το δημοψήφισμα άρχισε την 1η Αυγούστου και πρόκειται να ολοκληρωθεί σήμερα. Μέχρι την ώρα που
γράφονται αυτές οι γραμμές, η ιστοσελίδα του CNN έχει δεχθεί 5.230 επισκέπτες οι οποίοι ψήφισαν στο προκείμενο ερώτημα. 
 Τα μέχρι στιγμής αποτελέσματα είναι κάτι παραπάνω από ενθαρρυντικά, αφού 8 στους 10 επισκέπτες επικροτούν το δίκαιο του ελληνικού αιτήματος. Συγκεκριμένα, το 81% των ψηφισάντων (ήτοι 4.257 άτομα) τίθενται υπέρ της επιστροφής των Μαρμάρων, καθώς θεωρούν πως αποτελούν μέρος της ελληνικής πολιτιστικής κληρονομιάς και αναπόσπαστο κομμάτι του μνημείου, ενώ μόλις το 19% (973 άτομα) θεωρούν ότι ορθώς τα Μάρμαρα βρίσκονται στο Βρετανικό Μουσείο αφού εκεί προστατεύονται ικανοποιητικά. 
 Το δημοψήφισμα του διεθνούς ειδησεογραφικού δικτύου ήλθε ως μάννα εξ ουρανού, ενισχύοντας εκ παραλλήλου το θέμα της ανέγερσης του νέου μουσείου που θα στεγάσει τους σημαντικότερους αρχαιολογικούς θησαυρούς από τον Ιερό Βράχο. Η τεράστια καθυστέρηση στην ανέγερσή του κατά την τελευταία δεκαετία (η τελική -προ 11ετίας- ανάθεση σε Ιταλούς αρχιτέκτονες ακυρώθηκε μόλις πρόσφατα) έχει αποτελέσει βρετανικό αντεπιχείρημα και ήδη η επαναπροκήρυξη νέου διαγωνισμού προβλέπεται να επιφέρει τουλάχιστον νέες καθυστερήσεις. Παρά ταύτα, η δικτυακή
«βοήθεια» του CNN μπορεί να θεωρηθεί σημαντική, αφού αυτονόητα το (υπέρ) θετικό
αποτέλεσμα του δημοψηφίσματος θα κάνει το γύρο του κόσμου μειώνοντας τα όποια αρνητικά σχόλια και ενισχύοντας περαιτέρω τις ελληνικές θέσεις υπέρ της επιστροφής των Μαρμάρων.
