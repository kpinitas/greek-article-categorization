 Ραντεβού το...Σεπτέμβρη δίνουν τα χρηματιστήρια του Παρισιού, των Βρυξελλών και του Αμστερνταμ, για τη δημιουργία του πρώτου πανευρωπαϊκού χρηματιστηρίου,
 Οπως δήλωσε χθες εκπρόσωπος του Euronext, στις 22 Σεπτεμβρίου θα έχει ολοκληρωθεί η ανταλλαγή μετοχών μεταξύ των τριών προαναφερθέντων χρηματιστηρίων και όλα θα είναι έτοιμα, για να ανοίξει το Euronext τα τερματικά του στο επενδυτικό κοινό.
 Στις 20 Σεπτεμβρίου λήγει η προθεσμία για τους μετόχους του χρηματιστηρίου του
Παρισιού και των Βρυξελλών, για να ανταλλάξουν τις μετοχές τους με μετοχές του
Euronext. Την επομένη οι μέτοχοι του χρηματιστηρίου του Αμστερνταμ θα πραγματοποιήσουν, για το ίδιο θέμα, έκτακτη γενική συνέλευση.
 «Προχωράμε σύμφωνα με το χρονοδιάγραμμα. Ανακοινώσεις έχουν ήδη ταχυδρομηθεί»,
 Ο πρόεδρος του νέου χρηματιστηρίου, που φιλοδοξεί να γίνει πόλος για την ενσωμάτωση σ' αυτό και άλλων ευρωπαϊκών χρηματιστηρίων, Ζαν-Φρανσουά Τεοντόρ, ευελπιστεί το Euronext να εισαχθεί και το ίδιο το ταχύτερο δυνατό στο χρηματιστήριο. Το νωρίτερο, το τελευταίο τρίμηνο του 2000, αλλά σίγουρα το πρώτο τρίμηνο του 2001, όπως εκτιμούν χρηματιστηριακές πηγές.
 Για να μπορέσει να εισαχθεί στο χρηματιστήριο και το ίδιο το Euronext, θα πρέπει να παρουσιάσει τα οικονομικά αποτελέσματα τριών ετών, με βάση την από κοινού δραστηριότητα των τριών χρηματιστηρίων.
 Στο Euronext θα μετέχουν με 60% το χρηματιστήριο του Παρισιού, 32% το ολλανδικό χρηματιστήριο και 8% το χρηματιστήριο των Βρυξελλών.
 Το Σεπτέμβριο αναμένεται να ξεκαθαρίσει το μέλλον και της άλλης φιλόδοξης χρηματιστηριακής συγχώνευσης, αυτής μεταξύ των χρηματιστηρίων του Λονδίνου και
της Φρανκφούρτης, για τη δημιουργία αντίβαρου στο Euronext, με την επωνυμία ix.
 Οι μέτοχοι των δύο χρηματιστηρίων θα κληθούν τον επόμενο μήνα να δώσουν την τελική συγκατάθεσή τους στο φιλόδοξο αυτό εγχείρημα, το οποίο συναντά αρκετές αντιδράσεις.
 Στα τέλη του 1999, η χρηματιστηριακή αξία του Euronext έφθανε τα 2, 38 τρισ. ευρώ, έναντι 2, 95 τρισ. ευρώ του χρηματιστηρίου του Λονδίνου και 1, 43 τρισ. ευρώ του χρηματιστηρίου της Φρανκφούρτης.
 Το ix, βρίσκεται σε ανοικτή γραμμή και με τον Nasdaq, με τον οποίο συζητά πιθανή συνεργασία. Για να αντιμετωπίσει τον άξονα Λονδίνο-Φρανκφούρτη-Nasdaq, το Euronext συζητεί με το χρηματιστήριο της Νέας Υόρκης και άλλα χρηματιστήρια
το ενδεχόμενο δημιουργίας της Παγκόσμιας Αγοράς Μετοχών (Global Equit yMarket-GEM), με στόχο τη δημιουργία, παγκόσμιου χρηματιστηρίου «μπλου τσιπς» (μετοχές υψηλής κεφαλαιοποίησης), σε 24ωρη βάση.
