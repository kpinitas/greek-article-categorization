 Το...μπαλάκι στους ποδοσφαιριστές του Ολυμπιακού έριξε χθες ο Γιάννης Μαντζουράκης, καθώς παρουσιάστηκε αποφασισμένος να σταματήσει τα πειράματα και να περάσει πλέον στον καταρτισμό της ενδεκάδας. 
 «Από εδώ και πέρα όλα είναι στο χέρι σας, δώστε τη δική σας μάχη για μία θέση στην ενδεκάδα», είπε ο «Ρουμάνος» τεχνικός χθες στην ομιλία του στους παίκτες στου Ρέντη, με σκοπό να τους φέρει προ των ευθυνών τους, αλλά και να ξεκαθαρίσει ότι από εδώ και πέρα η απόδοση του κάθε ποδοσφαιριστή θα κρίνει και τη θέση που θα έχει στο νέο Ολυμπιακό.
 «Πρέπει να τα δίνετε όλα, είτε το παιχνίδι είναι φιλικό, είτε για το Kύπελλο, είτε για το Πρωτάθλημα, για το δικό σας καλό, αλλά και της ομάδας», τόνισε ο «ερυθρόλευκος» τεχνικός και πρόσθεσε: «Αυτοί που είναι στην ενδεκάδα πρέπει να προσπαθήσουν πολύ, ώστε να μη χάσουν τη θέση τους, και οι υπόλοιποι να κοιτάξουν να διεκδικήσουν μία θέση στην αρχική σύνθεση. Με τον Πατραϊκό από ένα σημείο και μετά τα πήγατε καλά, αλλά στο εξής πρέπει να έχουμε διάρκεια στο παιχνίδι μας».
 Ο Γιάννης Μαντζουράκης εκτός από την ομιλία του στους παίκτες, είχε και τετ α τετ με τον Παρ Ζέτερμπεργκ, ο οποίος ήταν ο καλύτερος σε απόδοση ποδοσφαιριστής κόντρα στον Πατραϊκό, αλλά και με τον Γκαμπριέλ Αλβεζ. Ο Σουηδός μέσος, πάντως, για την πρώτη του παρουσία μπροστά στους οπαδούς του Ολυμπιακού δήλωσε: «Ο κόσμος ήταν ζεστός και με βοήθησε μετά το πρώτο 20λεπτο, που δεν τα πήγα καλά, να βρω την αυτοπεποίθησή μου και να βοηθήσω την ομάδα. Δεν έχω δείξει ακόμα την αξία μου και βέβαια είναι νωρίς για να φτάσω στο σημείο που θέλω».
 Ο Αλβεζ υποστήριξε: «Δεν είμαι ευχαριστημένος από τον εαυτό μου. Μπορώ να πάω πολύ καλύτερα. Το σημαντικό βέβαια είναι ότι κερδίσαμε στο πρώτο ματς του Kυπέλλου και βρισκόμαστε σε καλό δρόμο. Ολοι είμαστε πολύ κουρασμένοι από τη σκληρή προετοιμασία».
 Επίσημα πλέον ο Ολυμπιακός ανακοίνωσε χθες το μεσημέρι την κλήση του Ζε Ελίας στη Μικτή Κόσμου για ένα φιλικό αγώνα στη Μασσαλία στις 16 Αυγούστου με την πρωταθλήτρια Κόσμου, αλλά και Ευρώπης, Γαλλία (γράψαμε χθες σχετικά). Η FIFA επέλεξε τον Ζε Ελίας για να μετάσχει σε αυτό το παιχνίδι, τα έσοδα του οποίου θα δοθούν στο διεθνές παιδικό χωριό SΟS (ο προηγούμενος αγώνας είχε διεξαχθεί το 1996 στη Νέα Υόρκη μεταξύ της Μικτής Κόσμου και της Βραζιλίας).
 Προπονητής της Μικτής Κόσμου θα είναι ο Βραζιλιάνος Κάρλος Αλμπέρτο Παρέιρα, με βοηθό τον Πορτογάλο Κάρλος Κεϊρός. Ο Ζε Ελίας θα αναχωρήσει για τη Μασσαλία στις 15 Αυγούστου, και στις 17 του μήνα θα επιστρέψει στην Αθήνα.
 Ο Πρέντραγκ Τζόρτζεβιτς θα αναχωρήσει στις 14 Αυγούστου για το Βελιγράδι όπου θα ενσωματωθεί στην αποστολή της Γιουγκοσλαβίας για το φιλικό αγώνα με τη Βόρεια Ιρλανδία στις 15 του μήνα στο Μπέλφαστ.
 *Ορίστηκαν χθες οι διαιτητές του φιλικού αγώνα Ολυμπιακός-Βίτεσε, που θα διεξαχθεί αύριο στις 8.30 μ.μ. στο ΟΑΚΑ και είναι οι Κωνσταντινίδης (Πειραιά), Ορφανός (Αθήνας), Ντάφλος (Πειραιά). Η αποστολή της Βίτεσε έρχεται σήμερα στην Αθήνα στις 5 το απόγευμα.
 *Εγινε χθες το απόγευμα στου Ρέντη η φωτογράφιση της ομάδας για τις ανάγκες του year boo, αλλά και της UEFA.
