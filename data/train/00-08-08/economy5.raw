Με αυστηρές ποινές απειλεί η Ευρωπαϊκή Επιτροπή 30 τράπεζες από τη Γερμανία και την Ολλανδία, κατηγορώντας τες για δημιουργία καρτέλ με σκοπό τη διατήρηση
των υψηλών προμηθειών τους στις ανταλλαγές νομισμάτων στη ζώνη του ευρώ. 
 Σύμφωνα με την ανακοίνωση του αρμόδιου επιτρόπου για ζητήματα ανταγωνισμού Μάριο Μόντι, οι έρευνες που διεξήγαγαν οι επιθεωρητές της Κομισιόν έδειξαν ότι
17 τράπεζες από τη Γερμανία και 13 τράπεζες από την Ολλανδία και δύο ολλανδικοί χρηματοπιστωτικοί οργανισμοί είχαν συνεννοηθεί μεταξύ τους προκειμένου να διατηρήσουν τις προμήθειές τους σε υψηλά επίπεδα ή να ελέγξουν τη μείωσή τους.
 Η ανακοίνωση αυτή έρχεται έπειτα από ανάλογη προειδοποίηση της Κομισιόν τον προηγούμενο μήνα προς 110 τράπεζες και πιστωτικούς οργανισμούς από το Βέλγιο, την Ιρλανδία, τη Φινλανδία και την Πορτογαλία.
 Απέναντι σε αυτές τις κατηγορίες οι παραπάνω τράπεζες καλούνται να εκθέσουν τις θέσεις τους το αργότερο έως τις αρχές του Νοεμβρίου. Οσες από τις παραπάνω
τράπεζες βρεθούν ένοχες αντιμετωπίζουν το ενδεχόμενο επιβολής προστίμου μεγαλύτερου από το 10% των συνολικών ετήσιων εσόδων τους, αν και μια τόσο μεγάλη ποινή δεν έχει ποτέ επιβληθεί από τις ευρωπαϊκές αντιμονοπωλιακές αρχές
 Μεταξύ των τραπεζών που κατηγορούνται είναι μερικά από τα μεγαλύτερα ονόματα του γερμανικού και του ολλανδικού χρηματοπιστωτικού τομέα. Στη Γερμανία οι βαυαρικές H ypotheken και Vereinsbank, που συγχωνεύθηκαν αργότερα για να σχηματίσουν τη δεύτερη μεγαλύτερη τράπεζα στη χώρα, H ypovereinsbank, οι Commerzbank και Dresdner - τρίτη και τέταρτη μεγαλύτερη τράπεζα της χώρας - και η Westdeutsche Landesbank συγκαταλέγονται μεταξύ των κατηγορουμένων, ενώ στην Ολλανδία οι ABN Amro, η ING, η Fortis, η Rabobank και η Postbank.
 Η επιτροπή του κ. Μόντι, η οποία παρά την καλοκαιρινή ραστώνη συνεχίζει τη δραστηριότητά της με φρενήρεις ρυθμούς, τον περασμένο Ιούνιο προειδοποίησε ότι
θα σταθεί αμείλικτη σε οποιαδήποτε δημιουργία καρτέλ στη ζώνη του ευρώ. Ο κ. Μόντι την προηγούμενη εβδομάδα δήλωσε μάλιστα ότι ανάλογες προειδοποιήσεις θα σταλούν και σε τράπεζες άλλων χωρών αργότερα φέτος.
 Η έρευνα της Κομισιόν ξεκίνησε το Φεβρουάριο του 1999, ένα μήνα μετά την καθιέρωση του ευρώ όταν, ύστερα από καταγγελίες καταναλωτών, οι ελεγκτές της Ευρωπαϊκής Επιτροπής εισέβαλαν σε τράπεζες της Γερμανίας, της Γαλλίας της Ιταλίας και της Ισπανίας και πραγματοποίησαν σχετικούς ελέγχους. Οι έλεγχοι επεκτάθηκαν και σε τράπεζες της Ιρλανδίας, της Ολλανδίας και του Βελγίου τον Οκτώβριο του 1999.
