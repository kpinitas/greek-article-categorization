 «Ανεπιθύμητος να παρευρίσκεται στις θρησκευτικές εκδηλώσεις και τελετές», από χθες ο υπουργός Αιγαίου, Νίκος Σηφουνάκης, σύμφωνα τουλάχιστον με επιστολή που
έλαβε από τέσσερις ιερείς της Μυτιλήνης που απαρτίζουν την πλειοψηφία του διοικητικού συμβουλίου του ιερού τοπικού Συνδέσμου Kληρικών Μυτιλήνης! 
 Σέρνοντας το χορό των δηλώσεων ενάντια σε πολιτικούς μέλη της κυβέρνησης οι τέσσερις ιερείς όλοι τους σε μικρά χωριά και συγκεκριμένα οι Κύριλλος Συκής, της ενορίας Πλαγιάς (πρόεδρος του Συνδέσμου, ο οποίος στο παρελθόν είχε τιμωρηθεί από το μητροπολίτη Μυτιλήνης με άρση των οφικίων του πνευματικού και
του αρχιμανδρίτη), Ευστάθιος Μεταξής, της ενορίας Παλαιοχωρίου, Αμφιλόχιος Βασιλιτσέλλης, της ενορίας Παλαιοκήπου, και Γεώργιος Αλεντάς, της ενορίας Λισβορίου, αυτοδιοριζόμενοι σε εκφραστές των πολιτών της Λέσβου στην επιστολή τους χαρακτηρίζουν «προκλητικές, κυνικές, ειρωνικές, ανθελληνικές και ανορθόδοξες» τις δηλώσεις του υπουργού Αιγαίου, υποστηρίζοντας μάλιστα ότι αυτές «προκαλούν την αγανάκτηση και τη διαμαρτυρία των κληρικών και των πιστών
 Στην ίδια επιστολή, οι παραπάνω ιερείς επιτίθενται εισαγωγικά στο «μπάχαλο της
παγκοσμιοποίησης» και επιβραβεύουν άλλους πολιτικούς για τη στάση τους, όπως για παράδειγμα το νομάρχη Λέσβου, Δημήτρη Βουνάτσο, για τον οποίο δηλώνουν «υπερήφανοι και καυχώνται».
 Καλούν τον και βουλευτή Λέσβου υπουργό Αιγαίου «να αλλάξει εκλογική περιφέρεια»! Και οι τέσσερις σωματοφύλακες της ελληνορθοδοξίας καταλήγουν δηλώνοντας ότι ο κ. Σηφουνάκης «αν δεν ανακαλέσει τις προκλητικές και προσβλητικές δηλώσεις εναντίον της πίστεως της Eκκλησίας και των κληρικών είναι ανεπιθύμητος να παρευρίσκεται στις θρησκευτικές μας εκδηλώσεις και τελετές».
 Τέλος, ας σημειωθεί ο ευθύς τρόπος με τον οποίο οι ιερείς προσπαθούν να εκβιάσουν τον υπουργό: «Να θυμάστε το αρχαίο ρητό, οψόμεθα εις την κάλπη του 2004 ή ίσως και ενωρίτερα» αναφέρουν στη φράση με την οποία κλείνουν την επιστολή τους! 
 Η δημοσιοποίηση της προκλητικής ανακοίνωσης των τεσσάρων κληρικών προκάλεσε έντονες αντιδράσεις όχι μόνο στο χώρο εκκλησιαστικών κύκλων, αλλά και στο πλαίσιο του ίδιου του ιερού τοπικού Συνδέσμου Kληρικών Μυτιλήνης. Ιδιαίτερα αρνητική εντύπωση προκάλεσαν οι δηλώσεις του προέδρου του τοπικού Συνδέσμου Kληρικών, Κύριλλου Συκή, που ψευδώς δήλωσε στο ραδιοφωνικό σταθμό της Εκκλησίας της Ελλάδας ότι η επιστολή τους δεν δημοσιοποιήθηκε στα ΜΜΕ της Μυτιλήνης. Ο ιερέας Στρατής Μανωλέλλης, ένας σεβάσμιος κληρικός μέλος του διοικητικού συμβουλίου του Συνδέσμου κατήγγειλε χθες τους τέσσερις υπογράφοντες ως παραβαίνοντες βασικές δημοκρατικές αρχές.
 «Η επιστολή, υποστήριξε με δήλωσή του στην "Ε", υποτίθεται ότι γράφτηκε στις 28 Ιουλίου, όταν εγώ μόλις στις 30 Ιουλίου κλήθηκα σε σχετική με το θέμα συνεδρίαση την επόμενη μέρα, δηλαδή στις 31 Ιουλίου». Συνεχίζοντας τη δήλωση του ο π. Μανωλλέλης υποστήριξε ότι «δεν έχουμε δικαίωμα να απαγορεύσουμε τη συμμετοχή σε θρησκευτικές εκδηλώσεις σε οποιονδήποτε δηλώνει χριστιανός. Κάτι τέτοιο μπορεί να αποφασισθεί μόνο από την Iεραρχία κι όχι από τον οποιονδήποτε
 Ανάλογη ήταν και η δήλωση σε ΜΜΕ της Μυτιλήνης του γνωστού Λέσβιου καθηγητή της Λειτουργικής στη Θεολογική σχολή του ΑΠΘ και προέδρου του πατριαρχικού Iδρύματος Πατερικών Mελετών, κ. Ιωάννη Φουντούλη. Ο οποίος και υποστήριξε ότι θεωρεί «περίεργη την επιστολή, αφού είναι γνωστό ότι οι ιερείς δεν έχουν δικαίωμα να χαρακτηρίζουν ανεπιθύμητο από θρησκευτικές εκδηλώσεις ή τελετές οποιονδήποτε».
 Ο ίδιος ο υπουργός Αιγαίου, κ. Νίκος Σηφουνάκης, σχολιάζοντας μέσω ανακοίνωσης
του πολιτικού του γραφείου την επιστολή του τοπικού Συνδέσμου Kληρικών υποστήριξε ότι «οι εν λόγω τέσσερις που είναι πασίδηλο ότι ενεργούν βάση εντολών εξ Αθηνών και σύμφωνα με τις κατευθύνσεις που τους υπαγορεύονται, είναι μειοψηφία γιατί η ακροδεξιά στην Ελλάδα με την οποία ταυτίστηκαν με την πράξη τους ήταν πάντα ισχνή μειοψηφία και τώρα στις μέρες μας έγινε και γραφική και περιθωριακή.
 Ας γνωρίζουν ότι οι απειλές περί αποκλεισμού επιβεβαιώνουν τα παραπάνω. Ας γνωρίζουν οι τέσσερις που δεν εκφράζουν τη μεγάλη πλειοψηφία των δημοκρατικών κληρικών της Λέσβου ότι με την πρακτική τους καταγράφονται ως άξιοι συνεχιστές
εκείνων που ευλόγησαν το Παλάτι της μικρασιατικής καταστροφής και έριξαν το ανάθεμα στον Βενιζέλο».
