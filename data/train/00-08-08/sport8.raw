 Θεραπευτικούς λόγους επικαλούνται για τη χρήση αναβολικών ουσιών ο ποδηλάτης Γιώργος Χειμωνέτος και η αθλήτρια του βάδην Αλεξάνδρα Τζιούτη, που ανακοινώθηκε και επίσημα, χθες από την ΕΟΕ, πως βρέθηκαν θετικοί σε έλεγχο ντόπινγκ της προολυμπιακής ομάδας.
 Η ΕΟΕ, που άγνωστο γιατί δεν είχε ανακοινώσει από την Πέμπτη πως βρέθηκε θετικό και το δεύτερο δείγμα της Τζιούτη με ναδρολόνη, «σύρθηκε» ουσιαστικά στη χθεσινή συνέντευξη μετά τη διάσταση που πήρε το θέμα και τη στάση δύο εφημερίδων να δημοσιεύσουν τα ονόματα των δύο αθλητών, χωρίς να είναι σαφές αν έχει εξετασθεί και το δεύτερο δείγμα τους! 
 Χθες το πρωί η εκτελεστική επιτροπή της ΕΟΕ αποφάσισε να γίνεται επίσημη ανακοίνωση μόνο όταν είναι θετικά και τα δύο δείγματα. Λίγες ώρες αργότερα ο αντιπρόεδρός της Γιάννης Παπαδογιαννάκης αναγκάστηκε να παραδεχθεί πως η απόφαση καταστρατηγήθηκε στην περίπτωση του Χειμωνέτου (το δεύτερο δείγμα του θα εξετασθεί σήμερα) γιατί...το θέμα κυκλοφόρησε πολύ! 
 Και οι δύο αθλητές κινδυνεύουν τώρα με διετή αποκλεισμό, αφού οι ουσίες που ανιχνεύθηκαν (στανοζολόλη και ναδρολόνη αντίστοιχα) είναι στεροειδή αναβολικά. Η Τζιούτη αποκλείσθηκε από την ολυμπιακή ομάδα, κάτι που θα συμβεί και με τον Χειμωνέτο, αν είναι θετικό και το δεύτερο τεστ. Παράλληλα, η εκτελεστική επιτροπή της ΕΟΕ αποφάσισε να αποκλείεται άμεσα από την ολυμπιακή ομάδα όποιος αθλητής και αθλήτρια βρεθεί θετικός, από εδώ και πέρα, και εξουσιοδοτήθηκε ο αντιπρόεδρος και επικεφαλής της ελληνικής αποστολής στο Σίδνεϊ, Γιάννης Παπαδογιαννάκης, να ανακοινώνει επίσημα το θέμα στον Τύπο. 
 Η ενημέρωση πως βρέθηκε θετικό το πρώτο δείγμα του Χειμωνέτου έφθασε στην ΕΟΕ, από το εργαστήριο ντόπινγκ του ΟΑΚΑ, στις 20/7 και ο αθλητής δεν βρέθηκε για να υποβληθεί σε δεύτερο έλεγχο στις 3/8. Αντίθετα η πρώτη ενημέρωση για την Τζιούτη έγινε στις 27/7 και ο δεύτερος έλεγχος στις 3/8. 
 Από τους εκπροσώπους της ΕΟΕ τονίστηκε πως ενημερώθηκαν οι οικείες ομοσπονδίες για το θέμα. Παρουσιάστηκε μάλιστα και το έγγραφο που στάλθηκε στην ομοσπονδία της ποδηλασίας, ο πρόεδρος της οποίας είχε αρνηθεί προχθές ότι είχε γνώση του θέματος, αντίθετα με τον ομολογό του του ΣΕΓΑΣ που είχε δηλώσει πως την υπόθεση χειρίζεται η ΕΟΕ.
 Οσον αφορά τον Χειμωνέτο και την Τζιούτη δεν έκαναν καμία δήλωση. Μέσω της ΕΟΠ έγινε γνωστό πως ο πρώτος υποστηρίζει πως έπαιρνε μόνο πολυβιταμίνες, ενώ θεραπευτικούς λόγους επικαλέστηκε η δεύτερη, που υποστηρίζει πως πάσχει από οστεοπόρωση και πήρε φάρμακο με τη συγκεκριμένη ουσία. Το οποίο, πάντως, δεν ήταν δηλωμένο στο σχετικό φύλλο ελέγχου που συντάσσεται πριν από τον έλεγχο ντόπινγκ.
 Οι έλεγχοι έχουν -σχεδόν- ολοκληρωθεί. Απομένουν κάποιοι κολυμβητές των οποίων η συμμετοχή οριστικοποιήθηκε πρόσφατα, αλλά και ο Κώστας Γκατσιούδης και η Χρύσα Γκουντενούδη που προετοιμάζονται στο εξωτερικό. Στη δική τους περίπτωση ο έλεγχος μπορεί να γίνει από ξένο εργαστήριο (σε συνεννόηση με την ΕΟΕ) όπως συνέβη με την κολυμβήτρια Αρτεμις Δάφνη που ζει μόνιμα στις ΗΠΑ. Πάντως, από τους 210 αθλητές και αθλήτριες που πέρασαν από έλεγχο, υπάρχουν απαντήσεις για τους 101 μέχρι στιγμής.
 Από την ΕΟΕ διευκρινίστηκε πως δεν θα γίνει άλλος έλεγχος, πόσο μάλλον για την ΕΡΟ (ερυθροποιητίνη) που θα είναι στο στόχαστρο στο Σίδνεϊ.
 Κατά τ' άλλα ανακοινώθηκε πως παρ' όλο που σε στίβο και κολύμβηση δεν έχουν ολοκληρωθεί οι προκρίσεις, η ελληνική αποστολή για το Σίδνεϊ θα είναι μεγαλύτερη από ποτέ, με 140-150 αθλητές και αθλήτριες. Μέχρι στιγμής έχουν προκριθεί 91 αθλητές και 55 (νέο ρεκόρ!) αθλήτριες. Για πρώτη φορά θα υπάρξει εκπροσώπηση στην ιππασία, το τρίαθλο, την τοξοβολία και το μπιτς βόλεϊ. Στις 15 και 18/8 θα φύγουν για το Σίδνεϊ οι ιστιοπλόοι προκειμένου να εξοικειωθούν με τις συνθήκες εκεί, ενώ στις 29/8 ο κύριος όγκος της αποστολής θα αναχωρήσει για το Περθ, απ' όπου τμήματα της αποστολής θα προωθούνται στο Σίδνεϊ. Εκεί όπου περιμένουν με αγωνία 150.000 ομογενείς, αλλά -μετά από απόφαση που πήρε χθες η ΕΟΕ- θα μπορούν να δουν τους αθλητές μας, σε οποιαδήποτε εκδήλωση, μόνο όταν αυτοί ολοκληρώσουν την προσπάθειά τους. Βλέπετε τα... πανηγύρια στο Μουντιάλ του 1994 ήταν ένα καλό μάθημα, για τον ελληνικό αθλητισμό! 
