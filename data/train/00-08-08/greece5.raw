 τελευταία του πτήση για την κατάσβεση της πυρκαγιάς στην περιοχή Αλειμματάδες Κέρκυρας, χθες το βράδυ, έμελλε να είναι και η μοιραία. 
 Ο υποσμηναγός Θανάσης Μπεσλεμές, 29 χρόνων, ο οποίος έπαιρνε μέρος από το μεσημέρι στην κατάσβεση της φωτιάς με το μονοκινητήριο αεροσκάφος τύπου «Πετζετέλ», έκανε βουτιά στην ορεινή περιοχή Αλειμματάδων της Κέρκυρας γύρω στις 8.45 το βράδυ. Σύμφωνα με τις πρώτες πληροφορίες το «Πετζετέλ» πετούσε πολύ χαμηλά και «βρήκε» στην πλαγιά του βουνού. Κάτι το οποίο θα εξετάσει σήμερα και το κλιμάκιο της Πολεμικής Αεροπορίας, το οποίο φθάνει στο νησί. 
 Λίγο μετά την πτώση του αεροσκάφους, ο άτυχος πιλότος ανεσύρθη ζωντανός και αμέσως μεταφέρθηκε με ασθενοφόρο στο Νομαρχιακό Νοσοκομείο της Κέρκυρας. Δυστυχώς ήταν τόσο βαριά τραυματισμένος που στο νοσοκομείο εξέπνευσε.
 Να σημειώσουμε ότι η φωτιά είχε εκδηλωθεί χθες το μεσημέρι και στην κατάσβεσή της έπαιρναν μέρος τέσσερα «Καναντέρ», ένα ελικόπτερο «Εριξον» και δύο «Πετζετέλ», εκ των οποίων στο ένα κυβερνήτης ήταν ο 29χρονος υποσμηναγός. 
 TA «ΠETZETEΛ»: Σε μαζική παραγωγή από τη δεκαετία του '70 στην Πολωνία το «Πετζετέλ» (PZL) είναι μικρό μονοκινητήριο ελικοφόρο ψεκαστικό και πυροσβεστικό αεροσκάφος. Στην Ελλάδα αγοράστηκαν στις αρχές της δεκαετίας του '80 και ενταγμένα στο στόλο της Ελληνικής Πολεμικής Αεροπορίας συμμετέχουν σε τακτικές περιπολίες πάνω από δασικές περιοχές, καθώς και σε αποστολές δασοπυρόσβεσης. Ο αριθμός τους δεν ξεπερνά τα 20 αεροσκάφη. Xρησιμοποιούνται για να πραγματοποιούν εφόδους σε δασοπυρκαγιές που έχουν μόλις ξεσπάσει με ρίψεις επιβραδυντικού υγρού.
