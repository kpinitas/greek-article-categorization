 Η ζωή ανταμείβει τους τολμηρούς, θα πρέπει να σκέφτηκε ο Αλ Γκορ όταν επέλεγε το γερουσιαστή Τζόζεφ Λίμπερμαν για υποψήφιο αντιπρόεδρό του. Ο 58χρονος Λίμπερμαν είναι από χθες ο πρώτος στην αμερικανική ιστορία ορθόδοξος Εβραίος υποψήφιος για την αντιπροεδρία των ΗΠΑ. Κι αν ορισμένοι δεν γνώριζαν τις θρησκευτικές πεποιθήσεις του σίγουρα όλοι τον ξέρουν από τις επικριτικές για τον Κλίντον δηλώσεις του στην υπόθεση Λεβίνσκι. 
 «Η συμπεριφορά του Κλίντον (στην υπόθεση Λεβίνσκι) δεν είναι μόνον ανάρμοστη, είναι ανήθικη και επικίνδυνη» είχε πει τότε ο Λίμπερμαν, προτείνοντας «μέτρα επίπληξης» του προέδρου. Αυτός που το 1992 ήταν από τους πρώτους Δημοκρατικούς
που στήριξαν την υποψηφιότητα Κλίντον. Η στάση του στην «ανάρμοστη» σχέση του προέδρου με τη Μόνικα εξασφαλίζει στους Δημοκρατικούς σήμερα τη στήριξη των συντηρητικών και αναποφάσιστων ώς τώρα ψηφοφόρων των Δημοκρατικών, ενώ, κατά την εκτίμηση του πολιτικού επιστήμονα Χάουαρντ Ρέιτερ, «του δίνει πόντους και από την άλλη πλευρά».
 Πολλοί συνάδελφοι του Λίμπερμαν συμφωνούν. «Σημαντικά προβλήματα στην προσπάθεια προσέλκυσης ψηφοφόρων μεταξύ των λευκών και των γυναικών από την επαρχία έρχονται από τη σύνδεση (των Δημοκρατικών) με την υπόθεση Λεβίνσκι» λέει ο γερουσιαστής της Λουιζιάνα, Μπροξ. 
 Ο Τζόζεφ Λίμπερμαν δεν είναι χαρισματικός. Είναι πολλοί όμως εκείνοι που συμφωνούν ότι έχει ανεξάρτητο πνεύμα και είναι ηθικά ακέραιος. 
 Οι επικριτές του χαρακτηρίζουν τον Λίμπερμαν αριστερό που υποστηρίζει το δικαίωμα στην άμβλωση, τον έλεγχο των όπλων και αυξήσεις στη φορολογία. Και πράγματι αυτές είναι οι θέσεις του. Οι Δημοκρατικοί όμως υποστηρίζουν ότι είναι πιο συντηρητικός σε θέματα όπως οι αμυντικές δαπάνες και οι αξίες της οικογένειας.
 Το 1991 ο Λίμπερμαν υποστήριξε την επιχείρηση των Αμερικανών στον Κόλπο και στην πρόσφατη NATΟϊκή εκστρατεία κατά των Σέρβων ήταν ένας εκ των δύο γερουσιαστών που πρότεινε «εξοπλισμό και εκπαίδευση των Κοσοβάρων (Αλβανών) ανταρτών» αν δεν αποδώσουν τα χτυπήματα κατά του Μιλόσεβιτς. Επέκρινε μάλιστα τους Ευρωπαίους, πλην Βρετανών, για τη χλιαρή υποστήριξή τους στην υπόθεση του
 Συχνά ο Λίμπερμαν κινητοποιείται και υπέρ της προστασίας ομάδων του πληθυσμού που την χρειάζονται περισσότερο, όπως τα παιδιά. Πριν από 4 χρόνια συμμετείχε στην εκστρατεία κατά των τηλεοπτικών τοκ σόου και δήλωνε: «H υπεροχή της διαστροφής σε αυτές τις εκπομπές που μεταδίδονται κατά τη διάρκεια της ημέρας (όταν περίπου 700.000 παιδιά παρακολουθούν) ισοπεδώνει την ηθική και την αισθητική, παρασύροντας και τον πολιτισμό μας».
 Κατά την εκτίμηση πολλών αναλυτών, επιλέγοντας τον Λίμπερμαν ο Γκορ καταφέρνει
να ικανοποιήσει τη βάση των Δημοκρατικών, διευρύνοντας μάλιστα το κέντρο, και καταφέρει «πολιτικό πλήγμα» στον αντίπαλό του δίνοντας πνοή στην εκστρατεία λίγες ημέρες πριν από το συνέδριο των Δημοκρατικών, που θα γίνει από 14 ώς 17 Αυγούστου στο Λος Αντζελες. 
 Ο Λίμπερμαν γεννήθηκε το 1942 στο Στάμφορντ του Κονέκτικατ και σπούδασε στο Γιέιλ, όπως και ο Κλίντον. Από το 1970 ώς το 1980 ήταν γερουσιαστής, από το '83 ώς το '88 γενικός εισαγγελέας της Πολιτείας και από το '88 έως σήμερα εκλέγεται γερουσιαστής. Προεδρεύει και συμμετέχει σε πολλές επιτροπές της Γερουσίας. 
 Ο άνθρωπος που ο Γκορ επέλεξε ως υποψήφιο αντιπρόεδρό του είναι Εβραίος. Και μάλιστα ορθόδοξος. Η πίστη του επιτάσσει να μη δουλεύει από το δειλινό της Παρασκευής ώς το δειλινό του Σαββάτου και αυτό κάνει. Τι σημαίνει όμως αυτό; Μήπως ότι κατά τη διάρκεια της προεκλογικής εκστρατείας και αν αναλάβει αντιπρόεδρος, δεν θα εργάζεται το Σάββατο; Και ναι και όχι, θα μπορούσε να πει
 Η ερμηνεία που δίνει ο γερουσιαστής -και τελικά αυτό έχει σημασία- είναι ότι μπορεί να εργάζεται μόνον για την προώθηση «του σεβασμού και της προστασίας της ανθρώπινης ζωής και της ευημερίας». Εχει επίσης δηλώσει ότι θα λαμβάνει μέρος σε ψηφοφορίες και σημαντικές συναντήσεις, αλλά δεν θα κάνει εκστρατείες.
 Ο Λίμπερμαν είναι παντρεμένος με την επίσης Εβραία Χαντάσα, με την οποία έχει μία κόρη. Εχει επίσης μία ακόμη κόρη και έναν γιο από προηγούμενο γάμο, ενώ και η νυν σύζυγός του έχει γιο από προηγούμενο γάμο. 
