 Από τις 20 Αυγούστου «στο φουλ οι μηχανές», γιατί έρχονται τα δύσκολα. Την εντολή αυτή έχει δώσει ο πρωθυπουργός στους υπουργούς, ώστε να είναι στοιχειωδώς προετοιμασμένοι αμέσως μετά το τέλος των διακοπών τους εν όψει πολλών ανοιχτών «μετώπων».
 Ο κ. Σημίτης επέστρεψε για μία μέρα χθες στην Αθήνα και σήμερα το πρωί αναχωρεί για το παραδοσιακό μέρος των διακοπών του τη Σίφνο, όπου θα μείνει ώς
τις 20 του μήνα. Χθες είχε μόνο δύο συναντήσεις. Μία σύντομη με την υφυπουργό Εξωτερικών Αγγελική Λαΐου και μία μακρά με τον υφυπουργό Τύπου Τηλέμαχο Χυτήρη, ο οποίος εκτελεί και χρέη κυβερνητικού εκπροσώπου.
  Η προετοιμασία για τις ομιλίες του στη Θεσσαλονίκη στις εκδηλώσεις της Διεθνούς Εκθεσης, όπου παραδοσιακά εξαγγέλλεται το περίγραμμα της οικονομικής πολιτικής. Ηδη έχει ζητήσει από τους υπουργούς σημειώματα με τον απολογισμό και τον προγραμματισμό των τομέων τους. Επιπλέον, στη Θεσσαλονίκη ο πρωθυπουργός αναμένεται να εκφωνήσει και πολιτική ομιλία, με την οποία θα δίνει το «στίγμα» για τους σχεδιασμούς του τουλάχιστον τα επόμενα δύο χρόνια.
  Η ετοιμότητα του κρατικού μηχανισμού για την αντιμετώπιση τυχόν νέων «ακραίων καιρικών φαινομένων», όπως αυτά που οδήγησαν στις καταστροφικές πυρκαγιές του Iουλίου.
  Η προετοιμασία όλων των εμπλεκόμενων υπουργείων για το διάλογο με τους κοινωνικούς φορείς (εργασιακά, υγεία κ.ά.) εν όψει τη κατάθεσης νομοσχεδίων στη Βουλή. Μεταξύ αυτών των νομοσχεδίων αναμένεται να είναι και αυτό των υπουργείων Δικαιοσύνης και Δημόσιας Τάξης για τις αλλαγές στην αντιτρομοκρατική νομοθεσία (κυρίως σε ό,τι αφορά τη σύνθεση των δικαστηρίων). Πάντως, αυτό το νομοσχέδιο δεν θα κατατεθεί στη Βουλή πριν από τον Οκτώβριο και αρμόδια κυβερνητική πηγή έλεγε ότι οι αλλαγές θα είναι πολύ περιορισμένες,
καθώς ο πρωθυπουργός δεν θέλει να τεθούν εν κινδύνω ατομικά δικαιώματα.
 Στο θέμα των ταυτοτήτων η κυβέρνηση απαντά στερεότυπα ότι «έχει κλείσει». Δεν θα απαντά στις επιθέσεις των Ιεραρχών και κατά καιρούς θα καλεί την Εκκλησία «να αποδείξει στην πράξη ότι επιθυμεί το διάλογο».
 Στις 24 και 25 Αυγούστου θα 'ρθεί στην Αθήνα κλιμάκιο της Διεθνούς Ολυμπιακής Επιτροπής για να ελέγξει την πρόοδο των έργων εν όψει των αγώνων του 2004 και η κυβέρνηση εμφανίζεται αισιόδοξη.
 Σχολιάζοντας τα κατά καιρούς δημοσιεύματα αμερικανικών εντύπων (όπως το σημερινό του περιοδικού «Τάιμ») για την τρομοκρατία στην Ελλάδα, αρμόδια πηγή μίλησε για «τα γνωστά αναμασήματα» και τα απέδωσε σε κάποια πρόσωπα ορισμένων υπηρεσιών, τα οποία «έχουν αναλάβει εργολαβικά αυτή την υπόθεση». Η κυβέρνηση τη συγκεκριμένη στιγμή προβάλλει την «άριστη συνεργασία» των ελληνικών αρχών με τη βρετανική Σκότλαντ Γιαρντ στην υπόθεση της δολοφονίας Σόντερς. Τονίζει δε ότι αυτή τη συνεργασία την έχουν εξάρει και οι Βρετανοί, προφανώς ως απάντηση στο εξ Αμερικής κατηγορητήριο.
 Στα θέματα εξωτερικής πολιτικής παρατηρείται «στασιμότητα», κατά την έκφραση κυβερνητικού παράγοντα. Ο δεύτερος γύρος της Γενεύης για το Κυπριακό έληξε άδοξα, θα ακολουθήσει νέος το Σεπτέμβριο, αλλά δεν υπάρχει καμία αισιοδοξία. Η
κυβέρνηση «βλέπει» δυσκολίες της Τουρκίας όσο πλησιάζει η στιγμή που θα κριθεί
η πρόοδός της ως υποψήφιας για την Ευρωπαϊκή Ενωση χώρας. «Εχουν εσωτερικά προβλήματα, εμείς παραμένουμε σταθεροί στην απόφαση του Ελσίνκι», λέει κυβερνητική πηγή.
