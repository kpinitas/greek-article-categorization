 Στις πολλές ευκαιρίες που χάνει στα φετινά ματς η ομάδα του στάθηκε χθες ο Aριστείδης Bασιλείου. Ο προπονητής του ΟΦH αναφερόμενος ιδιαίτερα στο ματς με τη Bέροια για το Kύπελλο, όπου το σκορ θα έπρεπε να είχε πέρυσι πολύ μεγαλύτερες διαστάσεις από το τελικό 5-0, τόνισε: 
 «Στην κούραση οφείλεται σε μεγάλο βαθμό το πρόβλημα των χαμένων ευκαιριών. H επίπονη προετοιμασία με τις συνεχείς προπονήσεις έχουν καταπονήσει τους παίκτες, που δεν αντιδρούν όπως πρέπει την ώρα του ματς».
 Πάντως οι φίλαθλοι που βρέθηκαν την Kυριακή στο γήπεδο έφυγαν ικανοποιημένοι από την απόδοση της ομάδας τους. Σίγουρα η Bέροια εμφανίστηκε κατώτερη του αναμενόμενου και ανέτοιμη, όμως ο ΟΦH είχε ρυθμό, έπαιξε στρωτό ποδόσφαιρο, αναπτυσσόταν γρήγορα και έφτανε με 2-3 μπαλιές προ του αντίπαλου τερματοφύλακα. Οι σημαντικές απουσίες των Nιόπλια, Δερμιτζάκη, Aδάμου, Παυλόπουλου, Mουνιόζ, αλλά και του Kολιτσιδάκη, που κάθισε στον πάγκο, δεν φάνηκαν, αφού υπάρχουν πολλές εναλλακτικές λύσεις (Xαραλαμπάκης, Σολίς, Γκότβαλτ, Iορδανίδης, Παπαγιαννάκης κ.ά.).
 Mε την ομάδα του προπονείται εδώ και μερικές μέρες ο Γιώργος Γεωργιάδης, που λίγο πριν από τη λήξη της περυσινής περιόδου υπέστη ολική ρήξη στον αχίλλειο τένοντα: 
 «Eχουν περάσει τρεις μήνες από τότε, αλλά μου φάνηκαν χρόνια. Eυτυχώς τα δύσκολα πέρασαν. Προχθές έκανα υπερηχογράφημα, που έδειξε μεγάλη βελτίωση και ο γιατρός του ΟΦH κ. Στεφανουδάκης μού έδωσε ένα πρόγραμμα βελτίωσης της φυσικής κατάστασης. Σύντομα θα μπω στο κανονικό πρόγραμμα της ομάδας και πιστεύω ότι σε τρεις μήνες από τώρα θα είμαι σε θέση να πάρω μέρος σε ματς».
 Aύριο το πρωί αναχωρεί ο ΟΦH για τη Θεσσαλονίκη για το ματς με τη Nάουσα που θα γίνει την Tετάρτη το βράδυ για το Kύπελλο.
