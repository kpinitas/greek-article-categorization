 Μετά τον Ολυμπιακό τη σκυτάλη παίρνει η ΑΕΚ. Ταξίδι στην «αιώνια πόλη», διεθνές φιλικό παιχνίδι το βράδυ της 24ης Αυγούστου με αντίπαλο που προκαλεί δέος, αν ρίξει κανείς μια ματιά στο ρόστερ: Η Ρόμα των Μπατιστούτα, Τότι, Ντελ Βέκιο, Μοντέλα, Μπάλμπο, Εμερσον, Νακάτα, Καφού, Σάμουελ, Καντελά, Ζάγκο, Αλνταΐρ στο Ολίμπικο της Ρώμης! 
 Στο ίδιο γήπεδο πέρσι τέτοια εποχή (20 Αυγούστου) έπαιξε και ο Ολυμπιακός, που «έφαγε» 6 γκολ. Η ΑΕΚ πάει να δώσει εκεί το πιο δυνατό τεστ της προετοιμασίας της, αν κρίνουμε από το μέγεθος της δυναμικότητας του αντιπάλου. Και ώς τότε ο Γιάννης Παθιακάκης θα εύχεται να έχουν αφομοιώσει ώς ένα βαθμό οι ποδοσφαιριστές της ΑΕΚ το νέο σύστημα (ζώνη) και να έχει βελτιωθεί η εικόνα που παρουσιάζει η άμυνα.
 Η διεξαγωγή του φιλικού στη Ρώμη οριστικοποιήθηκε χθες. Εκείνες τις ημέρες η ΑΕΚ δίνει δύο ματς Κυπέλλου με Εθνικό και Λάρισα (20 και 23 Αυγούστου) στη Ν. Φιλαδέλφεια. Η διοίκηση προτίθεται να ζητήσει μετάθεση των δύο αγώνων, καθώς υπάρχει σκέψη πριν από το φιλικό με τη Ρόμα να μεταβεί πρώτα και στην Ισπανία για δυνατό τεστ (20 του μήνα). Τούτη την εβδομάδα η ΑΕΚ έχει να παίξει στο Βόλο με τον Ολυμπιακό (αύριο) και την Κυριακή στο ΟΑΚΑ με τον Παναθηναϊκό.
 Ο Παθιακάκης δεν έμεινε ικανοποιημένος από τη συνολική λειτουργία της ομάδας στο προχθεσινό ματς Κυπέλλου (5-2) με την Κοζάνη, αν κρίνουμε από τις φωνές του στα αποδυτήρια. Περισσότερο τ' άκουσαν οι αμυντικοί, παρατηρήσεις γενικόλογες σε έντονο ύφος και πάντα με άκομψο τρόπο. Στιλ συμπεριφοράς που ασφαλώς δεν αρέσει στους παίκτες, ο Παθιακάκης ωστόσο πάνω σ' αυτά τα θέματα έχει τη δική του φιλοσοφία. Πάντως τα όσα είπε σε ποδοσφαιριστές (κυρίως στο ματς με την Μπρέσια) μάλλον δεν προσφέρονται προς ανάγνωση, από τη στιγμή που δεν χρησιμοποίησε (μόνο) ποδοσφαιρικούς όρους για να «ξυπνήσει» τους παίκτες... 
 _ Χθες έφτασαν στην ΕΠΟ οι μπλε κάρτες των Κάλβο, Ντόντσεφ, ο Βούλγαρος όμως δεν γύρισε από την πατρίδα του διότι είχε πρόβλημα με τη βίζα. Εκκρεμούν ακόμη οι μπλε κάρτες από τις ομοσπονδίες Ισπανίας (για Τσάρτα), Βελγίου (Κωστής) και Βραζιλίας (Φερούζεμ). Η ΑΕΚ έχει ζητήσει από τη FIFA (μέσω ΕΠΟ) την προσωρινή έκδοση δελτίου του Φερούζεμ.
