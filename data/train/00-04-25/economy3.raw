Οι προγραμματικές δηλώσεις της κυβέρνησης αναγνώστηκαν, το πλαίσιο των διαρθρωτικών αλλαγών περιγράφηκε, αλλά με τη χθεσινή συμπεριφορά της η Σοφοκλέους έδειξε ότι θέλει και πάλι κάτι παραπάνω. 
 Αν και δεν μπορεί να κρίνει κανείς από μία και μόνη συνεδρίαση -σε προπασχαλινή μάλιστα περίοδο και με την παντελή απουσία των ξένων αγορών- ωστόσο η χρηματιστηριακή αγορά εξακολουθεί να παρουσιάζεται επιφυλακτική, τόσο ως προς την εξειδίκευση των βασικών παραμέτρων της οικονομικής πολιτικής όσο και ως προς τα μέτρα της Επιτροπής Κεφαλαιαγοράς που σε πρώτη αντίδραση συνάντησαν μια γενικότερη θετική αποδοχή.
 Ο χαμηλός πάντως τζίρος των 102 δισ. δραχμών χθες δεν αφήνει ασφαλή περιθώρια για συμπεράσματα αναφορικά με την πορεία που θα ακολουθήσει η Σοφοκλέους μέσα στις αμέσως προσεχείς ημέρες, καθώς το αρχικό αγοραστικό ενδιαφέρον που επέδειξαν χθες μικροεπενδυτές «πάγωσε» στη συνέχεια από ρευστοποιήσεις ή, τουλάχιστον, έλλειψη ενίσχυσης των τοποθετήσεων από τα περισσότερα θεσμικά χαρτοφυλάκια.
 Αντίθετα μάλιστα, μετά τις πρώτες ενδείξεις ανοδικών τάσεων της αγοράς επακολούθησαν μάλλον συντονισμένες πωλήσεις σε ισχυρούς τίτλους με αποτέλεσμα να υπάρξει μια συνολικότερη πίεση των τιμών που ωστόσο δεν έλαβε διαστάσεις. Ετσι, μετά τα αρχικά κέρδη των 50 περίπου μονάδων, ο γενικός δείκτης υποχώρησε σταδιακά έως και 1%, για να διαμορφωθεί τελικά στις 4.362, 79 μονάδες, με απώλειες 0, 74%. 
 Σε γενικές γραμμές πάντως η χθεσινή συνεδρίαση χαρακτηρίστηκε περισσότερο ως διερευνητική, καθώς όλοι αναμένουν να διαπιστώσουν προς τα πού «θα γείρει η πλάστιγγα», αλλά και με τι διαθέσεις θα ενεργοποιηθούν πάλι οι διεθνείς κεφαλαιαγορές μετά την αργία του Πάσχα. Η χθεσινή «πρεμιέρα» της Νέας Υόρκης, πάντως, με τον Nasdaq να υποχωρεί αισθητά εξαιτίας των όσων συμβαίνουν με τη Microsoft, ίσως δημιουργήσει και πάλι μια νευρικότητα στις ευρωπαϊκές αγορές, χωρίς αυτό να αποτελεί και καθοριστικό παράγοντα για τα δρώμενα στην ελληνική αγορά.
 Εύλογο είναι στην παρούσα φάση οι περισσότεροι αναλυτές της αγοράς να διατηρούν μια γενικότερη επιφυλακτικότητα ως προς τις άμεσες εξελίξεις της Σοφοκλέους, παρά το γεγονός ότι στην πλειονότητά τους διαπιστώνουν σαφείς ενδείξεις σταθεροποίησης της αγοράς σε επίπεδα άνω των 4.000 μονάδων και αλλαγές τού έντονα αρνητικού κλίματος που είχε καλλιεργηθεί λίγες ημέρες πριν.
 Yπάρχουν βεβαίως και κάποιες «υπόγειες» φωνές από την πλευρά των θεσμικών επενδυτών, που, χωρίς να τεκμηριώνουν τις εκτιμήσεις τους, διαλαλούν ότι «δεν αποκλείεται να δούμε πάλι ένα πισωγύρισμα της αγοράς, ίσως και στα επίπεδα που είχε φτάσει κατά την πρόσφατη κρίση».
 Κάτι τέτοιες εκτιμήσεις, βέβαια, που αν μη τι άλλο δημιουργούν ξανά, εκ του μη όντος, ένα γενικότερο κλίμα ανασφάλειας, επιτρέπουν στο «έξυπνο χρήμα» να εκμεταλλεύεται τα τεντωμένα νεύρα των επενδυτών, καθιστώντας ευκολότερη την υποτιμητική κερδοσκοπία μέσα από το trading.
 Είναι χαρακτηριστικό ότι η μετοχή της ΕΤΒΑ δέχτηκε χθες μια άνευ προηγουμένου κερδοσκοπική επίθεση με τους traders να την οδηγούν αρχικά σε μεγάλα κέρδη έως και τις 4.220 δρχ. και στη συνέχεια με αθρόες ρευστοποιήσεις χαμηλότερα στις 3.755 δρχ., για να διαμορφώσουν τελικά την τιμή της στις 3.840 δρχ. με απώλειες -4, 36%.
 Η άνοδος της τιμής συνοδεύτηκε από μεγάλους όγκους συναλλαγών καθώς «προσελκύστηκαν» αρκετοί μικροεπενδυτές σε αγορές, κι όταν αυτό συνέβη, ακολούθησε η καταπόντιση της μετοχής με μερικές χιλιάδες τεμάχια. Συνολικά άλλαξαν χέρια 1, 26 εκατ. μετοχές αξίας 5 δισ. δραχμών. Από την προηγούμενη Πέμπτη, πάντως, η μετοχή της ΕΤΒΑ είχε εμφανίσει μια «περίεργη» συμπεριφορά, με τις συναλλαγές να ξεπερνούν ημερησίως τα 5-6 δισ. δραχμές. Συνολικά, τις τελευταίες ημέρες άλλαξαν χέρια περισσότερες από 5 εκατ. μετοχές της τράπεζας.
 Αλήθεια, ποια υπηρεσία του Χρηματιστηρίου παρακολουθεί αυτές τις αναιτιολόγητες για το πλατύ κοινό διακυμάνσεις μετοχών, πολύ περισσότερο μάλιστα όταν πρόκειται για μια μετοχή κρατικής τράπεζας την οποία έχουν εμπιστευτεί εκατοντάδες χιλιάδες μικροεπενδυτών; 
