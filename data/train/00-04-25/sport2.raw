Την απόφαση του Κ.Σημίτη να ασχοληθεί προσωπικά με την υπόθεση των Ολυμπιακών 
Αγώνων του 2004 (μετά τις παρατηρήσεις Σάμαρανκ) προοιωνίζεται μια σειρά από επαφές του πρωθυπουργού.
Η αρχή έγινε χθες από τη συνάντηση με τον Θεόδωρο Πάγκαλο. Η συζήτηση κράτησε μιάμιση ώρα, χωρίς να διαρρεύσουν λεπτομέρειες. Ο υπουργός Πολιτισμού, κατά την έξοδό του από Μέγαρο Μαξίμου, ήταν εξαιρετικά προσεκτικός στις δηλώσεις του. 
 «Συζητήσαμε κυρίως το συντονισμό και την αποτελεσματικότητα των κυβερνητικών δράσεων», τόνισε ο Θ. Πάγκαλος. Ο υπουργός διαχώρισε γι' άλλη μια φορά την κατασκευή των ολυμπιακών έργων (από το ΥΠΕΧΩΔΕ) σε σχέση με το αντικείμενο των 
υπόλοιπων υπουργείων. Ακόμη και του Πολιτισμού: «Δεν είναι μόνο ένα θέμα δημόσιων έργων, η Ολυμπιάδα», τόνισε σχετικά και πρόσθεσε: «Είναι θέμα δράσεων 
και διαπερνά το σύνολο της κοινωνίας, η προοπτική της».
 Λίγο πριν εισέλθει στο αυτοκίνητό του, ρωτήθηκε αν θα παραμείνει υπό την ίδια σύνθεση η διυπουργική επιτροπή: «Δεν γνωρίζω αν θα είναι με αυτήν τη μορφή, γιατί οι συνθήκες αλλάζουν. Αλλά θα υπάρχει ένα τέτοιο όργανο», απάντησε ο υπουργός Πολιτισμού.
 Ο πρωθυπουργός θα έχει και δεύτερη συνάντηση για το ζήτημα των Ολυμπιακών Αγώνων, σήμερα (στις 12 το μεσημέρι), με τον πρόεδρο της Οργανωτικής Επιτροπής, Π. Θωμόπουλο. Αν και δεν υπάρχουν σαφείς πληροφορίες για τις επόμενες κινήσεις, οι ενδείξεις προδιαθέτουν για ριζικές αλλαγές στη δομή του οργανωτικού σχήματος των Ολυμπιακών Αγώνων.
 Αυτή την πιθανότητα υποστήριξε και ο Γ. Φλωρίδης, μετά τη χθεσινή συνάντησή του με τα δύο μόνιμα μέλη της ΔΟΕ στην Ελλάδα, τον Λ. Νικολάου και το Ν. Φιλάρετο: «Ανταλλάξαμε απόψεις και ιδέες -τόνισε ο υφυπουργός Αθλητισμού- για τη δημιουργία ενός πιο συνεκτικού οργανωτικού σχήματος, στο οποίο θα πρέπει να 
εμπλακούν λειτουργικά όλοι οι φορείς, οι οποίοι συνδέονται με την οργάνωση των 
 Στην αναγκαιότητα μιας «σωστής πυραμίδας συνεργασίας» ανάμεσα στους εμπλεκόμενους \φορείς, αναφέρθηκε ο Λάμπης Νικολάου. Ο πρόεδρος της Ελληνικής Ολυμπιακής Επιτροπής επανέφερε στην επιφάνεια, την κατασκευή του Ολυμπιακού Χωριού για τους δημοσιογράφους: «Εξετάσαμε -τόνισε- τρεις, τέσσερις περιοχές κοντά στο Ολυμπιακό Στάδιο, ώστε να γίνει ένα Χωριό για 5.000 εκπροσώπους του Τύπου...». Προφανώς, για τους υπόλοιπους 15.000, θα αναζητηθούν άλλες λύσεις! 
