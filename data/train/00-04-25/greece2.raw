Η τουρκική σημαία που καιγόταν, είχε το ίδιο χρώμα με τα πρόσωπά τους. Φωτιά στα μάγουλα των -κυρίως νεαρών- διαδηλωτών χθες έξω από την τουρκική πρεσβεία, όταν κατέληξε εκεί η πορεία διαμαρτυρίας των Αρμενίων.Ογδόντα πέντε χρόνια μετά τη γενοκτονία κατά των Αρμενίων, περίπου 500 άτομα προσπάθησαν πολλές φορες να σπάσουν τον κλοιό των αστυνομικών, που από νωρίς είχαν αποκλείσει την είσοδο της πρεσβείας, με αποτέλεσμα να δημιουργηθούν μικροεπεισόδια.Την ίδια στιγμή, η Αγκυρα αντιδρούσε για το κάψιμο της σημαίας, καλώντας τον πρέσβη της Ελλάδας στην Τουρκία, Ιωάννη Κοράντη, στο υπουργείο Εξωτερικών. Ο εκπρόσωπος του υπουργείου Εξωτερικών, Σερμέτ Αταντζαλί, είπε ότι η Αγκυρα θα διαβιβάσει στην Αθήνα την επίσημη αντίδρασή της για το επεισόδιο, μέσω του Ελληνα πρέσβη.Εξω από την τουρκική πρεσβεία στην Αθήνα, τα συνθήματα ξεσήκωναν όλο και περισσότερο τους Αρμενίους, ιδιαίτερα τα μέλη της Αρμενικής Nεολαίας Ελλάδας, που την Κυριακή το βράδυ έκαναν ολονυχτία στην πλατεία Κλαυθμώνος. «Φωτιά φωτιά στον Τούρκο το φονιά» και «Τούρκοι φασίστες δολοφόνοι» και η ατμόσφαιρα ηλεκτριζόταν όλο και περισσότερο. Ευτυχώς, παρενέβησαν οι ψυχραιμότεροι και μια αντιπροσωπεία τοιχοκόλλησε υπόμνημα διαμαρτυρίας στην πόρτα της τουρκικής πρεσβείας.Από την 24η Απριλίου του 1915, όταν 1.500.000 Αρμένιοι έχασαν τη ζωή τους, μέχρι σήμερα, η υπόθεση της αναγνώρισης της γενοκτονίας παραμένει ανοιχτή. Οπως τονίζουν στο υπόμνημά τους οι Αρμένιοι, «η Τουρκία οφείλει να γνωρίζει ότι όσο το έγκλημα της γενοκτονίας και οι κατάφωρες παραβιάσεις των ανθρωπίνων δικαιωμάτων σκιάζουν το παρελθόν και το παρόν της, οι πύλες της Ευρώπης -στην οποία επιθυμεί διακαώς να ενταχθεί- θα παραμείνουν κλειστές. Η δημοκρατική Ευρώπη και οι φιλελεύθεροι λαοί της δεν θα δεχθούν ποτέ να καταστούν συνένοχοι ενός απεχθούς εγκλήματος». Οι Αρμένιοι απαιτούν από την Τουρκία: αναγνώριση και καταδίκη της γενοκτονίας του 1915, με ταυτόχρονη ανάληψη των ευθυνών που συνεπάγεται, και επιστροφή των ιστορικών αρμενικών εδαφών, που παράνομα κατέχει, στο νόμιμο δικαιούχο τους, τον αρμενικό λαό. Πέραν αυτών, καλεί την Τουρκία να μεταβάλει τη στάση της στο ζήτημα του Ναγκόρνο Καραμπάχ: να άρει αμέσως τον αποκλεισμό που έχει επιβάλει στη Δημοκρατία της Αρμενίας, να σταματήσει τον εξοπλισμό του Αζερμπαϊτζάν και να συμβάλει στις πρωτοβουλίες για εξεύρεση μιας δίκαιης και βιώσιμης λύσης του ζητήματος.Νωρίτερα τελέστηκε επιμνημόσυνη δέηση στο Μνημείο της Γενοκτονίας των Αρμενίων στην πλατεία Χρυσοστόμου Σμύρνης στη Νέα Σμύρνη, ενώ έγινε και κατάθεση στεφάνων.Και στη Θεσσαλονίκη οι Αρμένιοι της συμπρωτεύουσας έκαναν πορεία διαμαρτυρίας από την Αρμενική Εκκλησία της Παναγίας που κατέληξε στο τουρκικό προξενείο.
