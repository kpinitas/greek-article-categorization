 Ο πρόεδρος της Ν.Δ. αναμένεται μέσα στις επόμενες ημέρες να ανακοινώσει τον «ανασχηματισμό» των τομεαρχών του. Θα είναι σχετικά μικρός, αλλά παράλληλα διευρυμένος με νέα πρόσωπα, αλλά και νέα θεσμικά όργανα. Στόχος του, να ικανοποιήσει όσο το δυνατόν περισσότερα στελέχη και να αποφύγει ενδεχόμενα κρούσματα εσωστρέφειας.
 Ετσι, θα αναβαθμίσει το ρόλο της Ντόρας Μπακογιάννη τοποθετώντας την από τον τομέα Aνάπτυξης σε αυτό των Eξωτερικών και θεμάτων Aμυνας, αρμοδιότητες που μέχρι τώρα είχε ο ίδιος, ενώ θα τοποθετήσει σε θέσεις τομεαρχών τους περισσότερους από τους ήδη υπάρχοντες (Αλογοσκούφης, Τσιτουρίδης, Βουλγαράκης κ.ά.) και κάποιους νέους όπως οι Μ. Κεφαλογιάννης, Θ. Νάκος, Ν. Νικολόπουλος. 
 Τομεάρχης Aνάπτυξης αναμένεται να τοποθετηθεί ο μέχρι τώρα υπεύθυνος πολιτικού 
σχεδιασμού Μιχ. Λιάπης, ο οποίος εμφανίζεται μάλλον αποστασιοποιημένος από την 
ηγεσία της Ρηγίλλης. Και στη θέση του, στον πολιτικό σχεδιασμό, θα τοποθετηθεί 
 Παράλληλα, ο πρόεδρος της Ν.Δ. σκέφτεται να επαναφέρει τον άτυπο θεσμό του πολιτικού συμβουλίου, το οποίο λειτουργούσε όταν πρόεδρος του κόμματος ήταν ο Μ. Εβερτ.
 Θεωρείται πιθανόν μέλη του συμβουλίου να κάνει παλαιά κορυφαία στελέχη, όπως ο 
κ. Εβερτ, ο Γ. Βαρβιτσιώτης κ.ά. Ο επίτιμος πρόεδρος της Ν.Δ. όπως στο παρελθόν έτσι και τώρα θα αποφύγει να εμπλακεί σε εσωκομματικές διαδικασίες και ρόλους.
 Και αν αυτοί είναι οι προβληματισμοί Καραμανλή, οι 38 νεοεκλεγέντες βουλευτές έχουν τους δικούς τους.
 Υπό την καθοδήγηση του γραμματέα της κοινοβουλευτικής ομάδας Δ. Σιούφα, του κοινοβουλευτικού εκπροσώπου Π. Παυλόπουλου και των αναπληρωτών γραμματέων Γ. Καλαντζή, Λ. Παπαγεωργόπουλου, Γ. Σαλαγκούδη και Γ. Τρυφωνίδη, πήραν χθες μαθήματα κοινοβουλευτικής συμπεριφοράς! Ετσι, άκουσαν να τους συνιστούν να μη χρησιμοποιούν τα κινητά τους τηλέφωνα στην αίθουσα συνεδριάσεων της Βουλής, να 
κάνουν πρόβες στις ομιλίες τους, να διατηρούν καλές σχέσεις με τους δημοσιογράφους, να επισκέπτονται τη βιβλιοθήκη της Βουλής για να ενημερώνονται και να συμβουλεύονται τους παλαιότερους! 
 Η αλήθεια είναι πως οι 38 ή τουλάχιστον οι περισσότεροι από αυτούς εμφανίστηκαν να ακούν με ενδιαφέρον αυτές τις συμβουλές. Είχαν και απορίες μάλιστα: «Αυτά που μας λέτε, θα μας τα δώσετε και γραπτά; », αναρωτήθηκε κάποια 
στιγμή η κ. Σοφία Καλαντζάκου, ενώ ο συνάδελφός της Ηλ. Φωτιάδης από την Ημαθία, είχε ένα διαφορετικό προβληματισμό. «Επειδή δεν γνωριζόμαστε όλοι μεταξύ μας, όταν μιλάει κάποιος να λέει και το όνομά του...», παρατήρησε.
 Αναλόγου υφής προβληματισμούς είχαν και δύο άλλοι βουλευτές, ο Κ. Καρράς και ο 
Α. Τσιαμάκας. Παρατήρησαν ότι οι νέοι βουλευτές πάνε στην ώρα τους στη Βουλή, ενώ οι παλαιοί καθυστερούν. Το σχόλιο το εξέλαβε ως αιχμηρό ο Δ. Σιούφας και του απάντησε πως στη συγκεκριμένη συνάντηση κάποιοι συνάδελφοί τους πήγαν καθυστερημένοι! Εννοούσε, χωρίς να το πει, τους Μ. Βαρβιτσιώτη και Π. Παναγιωτόπουλο που καθυστέρησαν λίγο. Οι υπόλοιποι 36 πήγαν από τις 9.30 το πρωί στο μάθημα. Πιο επιμελής μάλλον κρίνεται ο Χ. Παπαθανασίου, ο οποίος κρατούσε και σημειώσεις, ενώ τα σχόλια δύο γόνων παλαιών βουλευτών μετά το μάθημα, ήταν αρκούντως χαρακτηριστικά: «Εμείς αυτά τα ξέραμε. Είκοσι πέντε χρόνια τα ακούμε από τους πατεράδες μας...».
