Η μείωση, που προετοιμάζεται εδώ και μήνες, αποτελεί το προανάκρουσμα της ιδιωτικοποίησης του ναυπηγείου, το οποίο που σήμερα απασχολεί περίπου 2.000 άτομα.
 Παρα τη διατυμπανιζόμενη επιτυχία του ιδιοκτησιακού σχήματος 51% Δημόσιο μέσω της ΕΤΒΑ και 49% εργαζόμενοι, το ναυπηγείο δεν μπόρεσε να βρει την ισορροπία του, ούτε με την πρόσληψη Bρετανών μάνατζερ, ούτε και με τον εξ Αμερικής προσληφθέντα. Το 1999, οι ζημιές του ναυπηγείου υπολογίζονται σε 10 δισ. δραχμές, ενώ αντίστοιχο ποσόν υπολογίζεται και για το 2000.
 Ετσι, παρά το ότι το ναυπηγείο εξασφάλισε παραγγελίες του Πολεμικού Nαυτικού, ύψους περίπου 300 δισ. (υποβρύχια και κανονιοφόροι), καθώς και από τον «Στρίντζη» για τρία επιβατικά της ακτοπλοΐας, ως λύση για τη σωτηρία του ναυπηγείου προκρίνεται η μείωση του προσωπικού. Ο περιορισμός των απασχολουμένων θα κάνει ευκολότερη την ιδιωτικοποίηση του ναυπηγείου, με την πώληση του συνόλου ή μέρους του ποσοστού των μετοχών που κατέχει η ΕΤΒΑ.
 Εδώ και έναν χρόνο, η διοίκηση της ΕΤΒΑ έχει δημοσιοποιήσει την απόφασή της να αποδεσμευτεί από το ναυπηγείο Σκαραμαγκά. Οι διογκούμενες ζημιές της θυγατρικής της επιχείρησης έχουν επιπτώσεις στην πορεία της μετοχής, ενώ αναμένονται και ερωτήσεις από την Ευρωπαϊκή Επιτροπή για τον τρόπο που καλύπτονται οι ζημιές του ναυπηγείου. Μέχρι στιγμής δεν έχει γίνει καμιά κίνηση επί της ουσίας για την εξεύρεση επενδυτή. Απλώς, κάποιες επαφές της διοίκησης της ΕΤΒΑ με εν δυνάμει ξένους ενδιαφερόμενους.
 Ωστόσο, το γεγονός ότι το 49% των μετοχών της επιχείρησης ελέγχεται από το συνεταιρισμό των εργαζομένων, προδιαγράφει ότι δεν πρόκειται να υπάρξει λύση στην οποία δεν θα συνηγορούν οι εργαζόμενοι ή, καλύτερα, οι εκπρόσωποί τους στο σωματείο και το συνεταιρισμό.
 Ετσι, από τα πράγματα, σε πλεονεκτική θέση βρίσκεται ο συνεταιρισμός των εργαζομένων, που εκτός των άλλων επέλεξε και επέβαλε στην ΕΤΒΑ και την πολιτική ηγεσία του υπουργείου Ανάπτυξης, το σημερινό διευθύνοντα σύμβουλο της επιχείρησης, Σωτήρη Εμμανουήλ.
