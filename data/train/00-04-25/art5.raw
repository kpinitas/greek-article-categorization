«Αγοράστε αυτόν το δίσκο. Τα λεφτά σας θα πιάσουν τόπο», προέτρεψε ο Γιώργος Νταλάρας στη χθεσινή παρουσίαση του cd single των Apurimac «Χωρίς σύνορα», με τέσσερα τραγούδια για τον Τσε Γκεβάρα. Ο ίδιος μαζί με τον Αλ ντι Μέολα συμμετέχει με το «Hasta Siempre» στα ισπανικά, ενώ το ίδιο τραγούδι με ελληνικούς στίχους της Δέσποινας Φορτσερά ερμηνεύουν μαζί με το συγκρότημα οι Βασίλης Παπακωνσταντίνου, Λαυρέντης Μαχαιρίτσας, Διονύσης Τσακνής, Αλκίνοος Ιωαννίδης, Μιλτιάδης Πασχαλίδης και Χρήστος Θηβαίος. 
 Τα καθαρά έσοδα από τις πωλήσεις του θα ενισχύσουν τις αποστολές των «Γιατρών Χωρίς Σύνορα» Ελλάδας στις χώρες Μοζαμβίκη, Σερβία, Παλαιστίνη, Γεωργία, Αρμενία, αλλά και εντός της χώρας μας, όπως εξήγησε ο πρόεδρός της οργάνωσης Οδυσσέας Βουδούρης.
 «Η ιδέα του δίσκου ξεκίνησε από ένα γραφείο», είπε ο παραγωγός του για λογαριασμό της ετικέτας «Μεσόγειος» (ΕΜΙ), Αγγελος Σφακιανάκης. «Απέκτησε, όμως, φωνή, αίσθημα και πρόσωπο», συνέχισε, «στο πνεύμα αλληλεγγύης και συμπαράστασης των μεγάλων συναυλιών που οργανώθηκαν για τον Οτσαλάν και τη Γιουγκοσλαβία». Εξηγώντας στη συνέχεια το γιατί επελέγη ο Τσε Γκεβάρα ως θεματικός άξονας για τα τραγούδια του cd, θύμισε πως ο μυθικός επαναστάτης ήταν γιατρός (ο κ. Βουδούρης πρόσθεσε πως η πρώτη του αποστολή ήταν σε έναν καταυλυσμό με λεπρούς στη Βολιβία) και «τύπος χωρίς σύνορα».
 Για το όνειρο του συγκροτήματός τους να ηχογραφήσουν τραγούδια για τον Τσε Γκεβάρα, δίνοντας τα έσοδα σε συνανθρώπους που αγωνίζονται για το κοινό καλό μίλησαν οι Apurimac, Daniel και Κωστής ευχαριστώντας παράλληλα όλους τους καλλιτέχνες που τους βοήθησαν. «Ευχαριστώ για την εμπειρία», ανταπέδωσε ο Γιώργος Νταλάρας που με τη συναίνεση του Αλ ντι Μέολα παραχώρησε το «Ηαsta Siempre», το οποίο είχαν ήδη ηχογραφήσει στην Αμερική για την παγμόσμια έκδοση της συλλογής «Τα χρώματα του χρόνου». 
 Το «καλό αισθητικό αποτέλεσμα» της δουλειάς υπογράμμισε ο Βασίλης Παπακωνσταντίνου, που συμμετέχει στο δίσκο και με τον «Ελληνα Τσε», όπως ελέχθη το τραγούδι «Τσε» του Μάνου Λοΐζου. «Είναι μια τρυφερή προσέγγιση από τον Μάνο αυτή», συνέχισε, «και θεώρησα πως δεν θα έπρεπε να λείπει από μια καταπληκτική δουλειά με σεβασμό κι αγάπη για τον Τσε».
 Ως μαρκετίερ επέλεξε να μιλήσει ο Διονύσης Τσακνής, θεωρώντας αυτονόητους τους λόγους της συμμετοχής του: «Bοηθήστε αυτόν το δίσκο να φτάσει σε όλα τα σπίτια».
 «Με το μύθο Τσε Γκεβάρα συγγενεύουμε ως στάση ζωής», τόνισε ο κ. Βουδούρης υπενθυμίζοντάς μας πως φέτος συμπληρώνονται τα δέκα χρόνια δράσης του ελληνικού τμήματος της οργάνωσης «Γιατροί Xωρίς Σύνορα» (επέτειο που σκοπεύουν να γιορτάσουν με καλλιτεχνικές εκδηλώσεις). Δεν παρέλειψε, τέλος, να τονίσει πως οι ιδιωτικές εισφορές, αφού οικονομικά η οργάνωση δεν βασίζεται σε θεσμικούς πόρους, αποτελούν «εγγύηση ανεξαρτησίας».
