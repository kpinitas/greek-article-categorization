Tαξίδεψε μέχρι το Τορίνο για να συμμετάσχει στην πρώτη Μπιενάλε Νέων Καλλιτεχνών που εγκαινίασε η «πόλη των αυτοκινητοβιομηχανιών», δίνοντας μια καλλιτεχνική νότα στη ζωή της. Είναι 32 ετών και συντροφιά με το φωτογραφικό φακό του κάνει τέχνη. Το εικοσιτετράωρο του Βασίλη Σαρίογλου χωράει την τρέλα του καλλιτέχνη, την υπευθυνότητα του επαγγελματία φωτογράφου και την καθημερινή αλλά ενδιαφέρουσα ρουτίνα του δασκάλου των Καλλιτεχνικών. 
 Ενα ταξίδι είναι πάντα ευπρόσδεκτο. Ειδικά όταν ο προορισμός υπόσχεται τη συνάντηση με 500 νέους καλλιτέχνες και μια πληθώρα εκθέσεων από σύγχρονο ντιζάιν και βίντεο άρτ μέχρι μόδα και γαστρονομία. Αυτός άλλωστε ήταν και ο σκοπός της νεογέννητης διοργάνωσης που λειτουργεί ανεξάρτητα από τη γνωστή και 
κινητή Μπιενάλε Νέων Καλλιτεχνών, που πέρσι έγινε στη Ρώμη. 
 Ενα ταξίδι όμως συχνά αποδεικνύεται απογοητευτικό. Ο Βασίλης Σαρίογλου, που ήταν έναν από τους εννέα Ελληνες καλλιτέχνες που συμμετείχαν στη διοργάνωση, παρουσίασε μια σειρά φωτογραφιών με τον τίτλο «Flatten/rings». Επιστρέφοντας, στις αποσκευές του δεν κουβαλούσε μόνο εικόνες από έργα, ανθρώπους και τοπία, αλλά και αρκετές δόσεις απογοήτευσης.
 Εχοντας στο ενεργητικό του πολλές ατομικές αλλά και ομαδικές εκθέσεις στην Αθήνα, τη Θεσσαλονίκη, το Λος Αντζελες, την Ιντιάνα, τη Γαλλία και την Πορτογαλία, δεν ήταν η πρώτη φορά που η δουλειά του περνούσε τα σύνορα. Ηταν σίγουρα όμως η πρώτη φορά που το πέρασμα των συνόρων είχε τόσα προβλήματα. Το σχολείο στο οποίο εργάζεται δεν του αναγνώριζε την άδεια που θα του επέτρεπε το ταξίδι στο Τορίνο. Ενα γραφειοκρατικό πινγκ πονγκ τον έστελνε από γραφείο σε γραφείο του υπουργείου Παιδείας. Την λύση έδωσε ένας υπάλληλος του υπουργείου Πολιτισμού που τον ενημέρωσε για μια διάταξη που τον απάλλασσε από οποιοδήποτε κώλυμα. «Θύμωσα ακόμη περισσότερο όταν έφτασα στην Μπιενάλε και είδα πως μεταξύ των φορέων που αναφέρονταν ως υποστηρικτές της διοργάνωσης ήταν και το υπουργείο Παιδείας. Η απορία μου είναι, σε τι στήριξε την Μπιενάλε; ». 
 Τέλος καλό όμως, όλα καλά. Ο Βασίλης Σαρίογλου έφτασε στο Τορίνο, έμεινε εκεί καθ' όλη τη διάρκεια της διοργάνωσης και επειδή καμιά φορά η καλογερική αποδεικνύεται εκτός από βαριά και ακριβή το ταξίδι αυτό τού στοίχισε γύρω στο ένα εκατομμύριο. Μετά την επιστροφή του τον συναντήσαμε και είχε αρκετά να μας 
 Η πόλη: «Το Τορίνο είναι λίγο περίεργο, γιατί είναι μια μεγάλη αυτοκινητοβιομηχανία. Σε σχέση με το Μιλάνο είναι υποτονική πολιτιστικά. Αν κάνεις μια βόλτα στις δύο πόλεις, καταλαβαίνεις τη διαφορά. Στο Μιλάνο, άνθρωποι κυκλοφορούν στους δρόμους, συμμετέχουν στα γεγονότα, ενώ το Τορίνο είναι μια κλειστή κοινωνία, όπου οι κάτοικοι δεν κυκλοφορούν τόσο πολύ και δεν 
πηγαίνουν σε καλλιτεχνικές εκδηλώσεις. Σίγουρα δεν βοήθησε και το δυσάρεστο περιστατικό που σημάδεψε τη διοργάνωση και δημιούργησε αρνητικά σχόλια. Ηταν η 
προβολή ενός έργου βίντεο αρτ στο οποίο κάποιος κακοποιούσε μια γάτα. Αυτό προβλήθηκε από τα Mέσα, έγιναν διαμαρτυρίες και προκάλεσε αρνητικά σχόλια». 
 Τα έργα: «Ηλπιζα να δω περισσότερη εικαστική φωτογραφία, που είναι και αυτό με 
το οποίο ασχολούμαι, για να δω τι συμβαίνει στην Ευρώπη. Βέβαια αυτό το είδος της φωτογραφίας έχει μείνει λίγο πίσω εξαιτίας ενός κινήματος νεορεαλισμού που 
επικρατεί τα τελευταία χρόνια. Υπήρχαν πολύ καλές δουλειές σε όλες τις τέχνες και η παραγωγή των διάφορων ευρωπαϊκών χωρών βρισκόταν στο ίδιο περίπου επίπεδο. Η Κίνα, που ήταν και η τιμώμενη χώρα χάρη στις πολιτισμικές και οικονομικές της αλλαγές, παρουσίασε πολλές καλές δουλειές. Υπήρχε μια ιδιαίτερη βαρύτητα στη βίντεο αρτ και ταυτόχρονα ένας αποκλεισμός των εικαστικών. Δεν υπήρχε ούτε ένα τελάρο στις εκθέσεις». 
 To σύγχρονο ντιζάιν: «Τα περισσότερα αντικείμενα θύμιζαν εγκαταστάσεις. Ενα εξαιρετικό κομμάτι ήταν κάποιων Πορτογάλων που είχαν στήσει ένα ολόκληρο σπίτι 
στην εξωτερική επιφάνεια ενός κυλίνδρου, που γύριζε μέσα σε ένα μεγαλύτερο κύλινδρο. Αν βημάτιζες μέσα σε αυτή την κατασκευή περίπου όπως κάνει ένα χάμστερ βρισκόσουν σε διαφορετικά μέρη του σπιτιού, έχοντας τα υπόλοιπα πάνω από το κεφάλι σου. Ηταν πολύ εντυπωσιακό».
 H ατμόσφαιρα: «Οι χώροι των εκθέσεων ήταν πολύ μακριά από τη λογική των γκαλερί και των clean cut χώρων. Ενας από αυτούς, η Καβαλερίτσα, τον προηγούμενο αιώνα χρησιμοποιούνταν σαν στάβλος και αργότερα ο στρατός τον χρησιμοποίησε σαν πάρκινγκ και σαν αποθήκη. Ηταν ενδιαφέρον γιατί δεν σε έβαζε 
καθόλου στη μουσειακή λογική των καθαρών και απόλυτα προσεγμένων χώρων». 
 Πάρτι, γνωριμίες, κους κους: «Αυτό ήταν κάτι που θα μπορούσαν να προσέξουν περισσότερο οι διοργανωτές. Οι καλλιτέχνες και τα έργα τους βρίσκονταν στον ίδιο χώρο, αλλά οι ίδιοι δεν μπορούσαν να έρθουν σε επαφή».
 Πρόβλημα: «Οι υπεύθυνοι ασφαλείας του χώρου όπου θα εξέθετα τα έργα αρνούνταν να τα βάλουν στους τοίχους, γιατί είχαν λαμπτήρες νέον. Πίστευαν ότι ήταν επικίνδυνα για το κοινό και θα μπορούσαν να προκαλέσουν ηλεκτροπληξία. Ετσι η δουλειά μου παρουσιάστηκε χωρίς το νέον, που φυσικά ήταν κομμάτι του έργου. Δεν είναι δυνατόν να αναγκάζεις τον καλλιτέχνη να αφαιρέσει κάτι από το έργο του για να το εκθέσεις. Η καλλιτεχνική ζώνη βασανίζεται από την ύπαρξη διάφορων άσχετων που δεν έχουν διάθεση, πείρα και προπαντώς ευαισθησία να ασχοληθούν με τα προβλήματα και να τους δώσουν λύση». 
