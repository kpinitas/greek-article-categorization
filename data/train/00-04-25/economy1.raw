 Με σκοπό την καλύτερη και ταχύτερη εξυπηρέτηση του πολίτη, και μάλιστα χωρίς καν να χρειαστεί να επισκεφθεί την Eφορία, εξετάζεται η χρήση των σύγχρονων μέσων επικοινωνίας (Internet και τηλεφωνικά) το αργότερο μέχρι το τέλος του έτους.
 Επιδίωξη είναι, όπως σημείωνε κορυφαίος παράγοντας του υπουργείου Οικονομικών, 
να εξυπηρετούνται οι πολίτες χωρίς να περνούν ατέλειωτες ώρες στις ουρές της Eφορίας. Και για την ανταπόκριση του κόσμου στο νέο καθεστώς θα δοθούν κίνητρα, με το φορολογικό νομοσχέδιο που θα κατατεθεί στη Βουλή το φθινόπωρο, όπως: 
 * Η αύξηση της έκπτωσης φόρου, χωρίς να αποκλείεται ακόμη και ο διπλασιασμός (σ.σ. σήμερα είναι 2, 5% για όσους εξοφλούν εφάπαξ το σχετικό ποσόν) για τους φορολογουμένους που θα υποβάλλουν ηλεκτρονικά τη δήλωσή τους.
 * Η έκπτωση των δαπανών για αγορά και εγκατάσταση ηλεκτρονικού υπολογιστή, καθώς και της δαπάνης σύνδεσης στο Διαδίκτυο. Μέτρο, το οποίο περιλαμβάνεται στις προγραμματικές δηλώσεις της κυβέρνησης.
 Η «κατ' οίκον» εξυπηρέτηση, και συγκεκριμένα μέσω του Διαδικτύου, θα αφορά τόσο το αποδεικτικό φορολογικής ενημερότητας (σ.σ. σήμερα χορηγείται τηλεφωνικά, αλλά επιδιώκεται η συντόμευση του χρόνου αποστολής του στο φορολογούμενο) όσο και τις φορολογικές δηλώσεις, ενώ μεταγενέστερα θα επεκταθεί σε όλο το φάσμα των φορολογικών υπηρεσιών.
 Ως προς τις ετήσιες δηλώσεις φορολογίας εισοδήματος, των οποίων η ηλεκτρονική υποβολή δημιουργεί πρόβλημα με τα δικαιολογητικά, αρμόδιοι παράγοντες του υπουργείου σημείωναν στην «Ε» ότι αυτό μπορεί να ξεπεραστεί κυρίως με τέσσερις 
 1. Εντατικούς ελέγχους σε όλους τους φορολογουμένους, μεταξύ αυτών μισθωτοί και συνταξιούχοι. Θα αφορούν κυρίως το κομμάτι των δαπανών, για να αποδεικνύεται αν όντως πραγματοποιούν τις δαπάνες που δηλώνουν, ενώ παράλληλα οι φορολογούμενοι θα έχουν και υποχρέωση τήρησης των δικαιολογητικών τους.
 2. Διασταυρώσεις για δαπάνες, που μπορούν να ελεγχθούν, όπως των ενοικίων, που 
δηλώνονται τόσο από ιδιοκτήτες όσο και από ενοικιαστές.
 3. Κατάργηση υποβολής δικαιολογητικών, αλλά και κωδικών της δήλωσης, δευτερευούσης σημασίας.
 4. Χρήση scanner (σαρωτής εγγράφων) για τα εναπομείναντα δικαιολογητικά, ώστε να είναι περασμένα στον ηλεκτρονικό φάκελο του φορολογούμενου.
 Πρόθεση της πολιτικής ηγεσίας του υπουργείου είναι οι περίπου 4, 5 εκατ. φορολογούμενοι να έχουν τη δυνατότητα, από το σπίτι τους ή από τον υπολογιστή κάποιου συγγενή ή ακόμη και από λογιστικό γραφείο, να μπορούν να υποβάλλουν ηλεκτρονικά τη δήλωσή τους, αλλά και να εξυπηρετούνται ως προς το σύνολο των φορολογικών τους υποχρεώσεων.
 Σημειώνεται ότι σήμερα στην Ελλάδα οι χρήστες Internet υπολογίζονται σε περίπου 440.000 και σε περίπου 1, 2 εκατ. οι κάτοχοι ηλεκτρονικών υπολογιστών.
