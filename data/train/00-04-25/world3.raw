 Κλιμακώνεται η ένταση στην πολιτική σκηνή του Ιράν, όπου το υπουργείο Δικαιοσύνης απαγόρευσε την κυκλοφορία 12 εκ των 17 φιλομεταρρυθμιστικών εντύπων που εκδίδονται στη χώρα, ενώ φυλάκισαν και δύο δημοσιογράφους, αλλά οι 
μεταρρυθμιστές κρατούν χαμηλούς τόνους στην επίθεση των σκληροπυρηνικών, οι οποίοι χθες έκλεισαν τα σχολεία για να διοργανώσουν διαδηλώσεις εναντίον των μεταρρυθμιστών.
 Η επίθεση των σκληροπυρηνικών φαίνεται ότι είναι τμήμα γενικότερου σχεδίου τους να αποδυναμώσουν το μεταρρυθμιστή πρόεδρο Χαταμί και τις μεταρρυθμίσεις που προσπαθεί να επιβάλει. Οι σκληροπυρηνικοί ελέγχουν το υπουργείο Δικαιοσύνης, το στρατό και τα ραδιοτηλεοπτικά μέσα. «Ο αγώνας εξουσίας στο Ιράν μπαίνει σε σκληρό δρόμο», δήλωσε ο Σαΐντ Λεΐλαζ, αναλυτής και αρθρογράφος 
σε πολλές μεταρρυθμιστικές εφημερίδες. «Ο Τύπος ήταν το κύριο μέσο για να μιλά 
ο Χαταμί στο λαό και αν του το πάρουν, έχει σοβαρό πρόβλημα», δήλωσε ο Λεΐλαζ στο Ασοσιέιτεντ Πρες. Πάντως ο Χαταμί σε ομιλία του για την Ημέρα των Ενόπλων Δυνάμεων απέφυγε να σχολιάσει το κλείσιμο των εφημερίδων ή το μέλλον των μεταρρυθμίσεων.
 Συνολικά έκλεισαν οκτώ εφημερίδες και τέσσερα περιοδικά, επειδή δημοσίευσαν υλικό αντίθετο στις αρχές και επιταγές του Ισλάμ. Ολα τα θρησκευτικά σχολεία διατάχθηκαν να μείνουν κλειστά χθες σε όλη τη χώρα, σε ένδειξη διαμαρτυρίας για τη διάσκεψη που έγινε στο Λονδίνο με τη συμμετοχή μεταρρυθμιστών δημοσιογράφων. Η εντολή για το κλείσιμο των εντύπων δόθηκε το βράδυ της Κυριακής. Την ίδια μέρα συνελήφθη ο Λατίφ Σαφάρι, διευθυντής της απαγορευμένης 
εφημερίδας «Νασάτ». Οδηγήθηκε στη φυλακή Εβίν της Τεχεράνης, μία ημέρα μετά τη 
σύλληψη του Ακμπάρ Γκανί, που θεωρείται κορυφαίος ρεπόρτερ-ερευνητής της χώρας. Στις αρχές του μήνα το υπουργείο δικαιοσύνης επικύρωσε την καταδίκη του 
Μαχμούντ Σαμς, διευθυντή της εφημερίδας «Ασρ-ε-Αζαντεγκάν», σε 2, 5 χρόνια φυλακή για προσβολή «θρησκευτικών ιερών».
 Η μη κυκλοφορία των 8 εφημερίδων, εκ των οποίων η έγκυρη «Φατχκί» με κυκλοφορία 150 χιλιάδες φύλλα, αλλάζει το τοπίο της ενημέρωσης, όπου ο συντηρητικός Tύπος, που ώς τώρα ήταν σε πτώση, βρίσκεται τώρα ενισχυμένος. 
 «Το Ιράν σήμερα, περισσότερο από ποτέ, έχει ανάγκη ηρεμίας και αλληλεγγύης για 
να φτάσουμε στους στόχους μας. Σήμερα έχουμε ανάγκη ησυχίας, κυρίως την παραμονή της συγκρότητης της νέας Βουλής», δήλωσε ο μετριοπαθής πρόεδρος Χαταμί και τόνισε ότι με τη βοήθεια του Θεού θα λυθούν τα θεμελιώδη προβλήματα 
 Η αισιόδοξη και μετριοπαθής δήλωση έρχεται σε αντίθεση με τη σύγχυση που κυριαρχεί γύρω από τη σύγκληση της νέας Βουλής στις 28 Μαΐου. Ο πολιτειολόγος Ιραντί Ράχτι δήλωσε ότι ο μετριοπαθής Χαταμί παίζει το χαρτί της πολιτικής και 
της δημοκρατίας και θέλει το ίδιο να κάνουν και οι οπαδοί του, κυρίως οι νέοι. 
Οι μετριοπαθείς φοβούνται το ενδεχόμενο να επαναληφθούν οι διαδηλώσεις του 1999, όταν φοιτητές διαδήλωσαν στους δρόμους για το κλείσιμο μίας και μόνης φιλομεταρρυθμιστικής εφημερίδας. Ο επίσημος απολογισμός των συγκρούσεων τότε ήταν 3 νεκροί.
