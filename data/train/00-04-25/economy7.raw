Η υπεραξία της εργασίας δίνει τη θέση της στην υπεραξία της πληροφορίας. Ωστόσο μία αρχή παραμένει, όπως τουλάχιστον διαφαίνεται, σταθερή. Ο καπιταλισμός τρώει τα παιδιά του για άλλη μια φορά.
 Ο άνθρωπος που άνοιξε τις πύλες ενός νέου κόσμου. Τις πύλες, πάνω στις οποίες προσεύχεται το 95% του παραγωγικού δυναμικού του πλανήτη για να βρει δύναμη να 
προωθήσει τις αρχές του κέρδους και της γνώσης της πληροφορίας και της επικοινωνίας. Η σφραγίδα του νέου προτύπου ανθρώπου, ο διωγμένος από την κοιτίδα της εξασφαλισμένης δύναμης, το Harvard Universit y, επέστρεψε στο προσκήνιο της ιστορίας για να δώσει το ζωντανό παράδειγμα των δυνατοτήτων του νέου κόσμου και να χτίσει.
 Ο Μπιλ Γκέιτς δεν αντιμετωπίζεται ως ο άνθρωπος των επιχειρήσεων με τον οποίο συναλλάσσεται κανείς ισότιμα. Ο Μπιλ Γκέιτς προκαλεί συναισθήματα και τα συναισθήματα προκαλούνται από ψυχολογικούς παράγοντες, κυρίως ανωτερότητας-κατωτερότητας. Αρκεί να ρίξει κανείς μια ματιά στις ιστοσελίδες ή 
στα θριαμβευτικά πρόσωπα του δικαστικού σώματος που τον καταδίκασε και θα καταλάβει τι συμβαίνει.
 «Η απόδοση της νέας οικονομίας στηρίζεται στην τεχνολογία και οδηγείται από την καινοτομία και την επιχειρηματικότητα», δήλωσε ο Μπιλ Κλίντον σε συνέδριο στο Λευκό Οίκο. «Το τερέν είναι αχαρτογράφητο», πρόσθεσαν οι συνεργάτες του. «Ζούμε σε αληθινά συναρπαστικούς χρόνους αλλαγής και υπόσχεσης. Μέσα σε λίγα χρόνια η απότομη πρόοδος της τεχνολογίας μετέτρεψε τον τρόπο με τον οποίο εργαζόμαστε, επικοινωνούμε και ζούμε», έγραφε ο Γκέιτς το Μάρτιο. Δύο μήνες αργότερα εξέφραζε την έκπληξη και την απογοήτευσή του για το γεγονός ότι η κυβέρνηση διώκει την εταιρεία-πύργο της αμερικανικής οικονομίας.
 Χιλιάδες σελίδες έχουν γραφτεί για τη διαμάχη της Microsoft με την αμερικανική 
δικαιοσύνη. Aλλοι υποστηρίζουν ότι η εταιρεία πράγματι παραβίασε την αντιμονοπωλιακή νομοθεσία. Αν κοιτάξει κάποιος τα στοιχεία είναι πάρα πολύ πιθανό να πειστεί. Aλλοι ότι τα πλαίσια του ανταγωνισμού είναι σκληρά και ότι η εταιρεία απλώς έχει τα καλύτερα προϊόντα, πρώτον και δεύτερον, υπονοούν ότι στο κάτω κάτω μεγάλες δουλειές με το σταυρό στο χέρι ποτέ δεν έγιναν. Πολλαπλές αντικρουόμενες αλήθειες.
 Το μέγεθος των συζητήσεων αποκαλύπτει το κρυμμένο μυστικό. Tο διακύβευμα, όπως 
θα λέγαμε, είναι το εξής, σε αχαρτογράφητη περιοχή, γεμάτη νέες πρώτες ύλες καταστρέφεις τη βασική πυξίδα σου; Η αμερικανική δικαιοσύνη φαίνεται να αποφασίζει πως ναι.
