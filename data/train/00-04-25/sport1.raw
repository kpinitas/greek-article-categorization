 Επί εποχής Αλμπέρτο Μπιγκόν, ο Αλέξης Αλεξανδρής ήταν εκείνος που ήλθε από τον πάγκο για να προσφέρει βαθμούς και να κρατήσει τον Ολυμπιακό στην κορυφή. Με την έλευση του Γιάννη Ματζουράκη, τη σκυτάλη πήραν ο Λουτσιάνο και προχθές ο Σίνισα Γκόγκιτς για να διατηρήσουν την πειραϊκή ομάδα στην πρώτη θέση. Εμπνευση, τύχη ή ικανότητα; Την απάντηση έδωσε χθες ο προπονητής του Ολυμπιακού.
 «Τόσο ο Λουτσιάνο όσο και ο Γκόγκιτς είναι προικισμένοι ποδοσφαιριστές, έχουν αξία, ταλέντο και ήταν πάντα έτοιμοι να βοηθήσουν την ομάδα», δήλωσε χθες το απόγευμα ο «Ρουμάνος» τεχνικός, ο οποίος υποστήριξε ότι η διαφορά του Ολυμπιακού από τον Παναθηναϊκό στη μάχη για τον τίτλο είναι ότι οι «ερυθρόλευκοι» διαθέτουν «μεγαλύτερο αριθμό καλών ποδοσφαιριστών, που μπορούν ανά πάσα στιγμή να κάνουν τη διαφορά».
 Ο Σίνισα Γκόγκιτς απέφευγε ώς χθες το βράδυ να κάνει την παραμικρή δήλωση, ίσως πειραγμένος από το γεγονός ότι με τον Μπιγκόν δεν του δόθηκαν οι ευκαιρίες που θα ήθελε, αλλά στο στενό περιβάλλον του έλεγε ότι «πάντα είμαι έτοιμος να βοηθήσω τον Ολυμπιακό, και στην Καλαμάτα έκανα καλά τη δουλειά μου. Και θα την κάνω πάλι, όταν μου δοθεί η ευκαιρία». 
 Ο Ματζουράκης, πάντως, μαζί με τα συγχαρητήρια που μοίρασε χθες στου Ρέντη, επισήμανε ότι «χρειάζεται να διατηρήσουμε τη σοβαρότητα, το πάθος και την ψυχραιμία και στα υπόλοιπα πέντε παιχνίδια», για τα οποία ζήτησε «πέντε νίκες και δεν μας ενδιαφέρει τι θα κάνει ο Παναθηναϊκός». Ο «ερυθρόλευκος» τεχνικός τόνισε ότι τα «επόμενα πέντε παιχνίδια θα είναι ακόμη πιο δύσκολα», ενώ τους ανακοίνωσε το εβδομαδιαίο πρόγραμμα που περιλαμβάνει τρεις μέρες άδεια (από Μεγάλη Παρασκευή έως τη Δευτέρα). 
 Οριστικοποιήθηκε χθες το πρωί το φιλικό παιχνίδι του Ολυμπιακού με το Αιγάλεω, αύριο στις 6.00 το απόγευμα στου Ρέντη, το οποίο θα αποτελέσει το πρώτο τεστ για τον Τζιοβάνι, ώστε να διαπιστώσει ο Γιάννης Ματζουράκης σε τι κατάσταση (αγωνιστική και ψυχολογική) βρίσκεται ο Βραζιλιάνος και πότε θα επιστρέψει στις επίσημες υποχρεώσεις της πειραϊκής ομάδας. Ο Χούτος, που αποκλείστηκε από την αποστολή της Εθνικής Ελπίδων, καθώς ζήτησε άδεια από τον Γιάννη Κόλλια, λέγοντας ότι είναι κουρασμένος, έκανε χθες θεραπεία (έχει δικαίωμα συμμετοχής στο παιχνίδι με τον Ιωνικό), ενώ απουσίασαν από του Ρέντη οι διεθνείς με την ομάδα των Ανδρών (Ελευθερόπουλος, Αμανατίδης, Μαυρογενίδης, Πουρσανίδης, Νινιάδης), οι οποίοι βρίσκονται στο Δουβλίνο για το φιλικό με την Ιρλανδία. 
 *Ξεκίνησε στην ενδεκάδα της Γκάνα και αγωνίστηκε για περίπου 70 λεπτά ο Πίτερ Οφορίκουε στον αγώνα με την Τανζανία (3-2), που διεξήχθη στο πλαίσιο της προκριματικής φάσης του Μουντιάλ του 2002, και επιστρέφει αύριο το μεσημέρι στην Αθήνα. Ισως ο Ματζουράκης τον χρησιμοποιήσει για κάποιο διάστημα στο φιλικό με το Αιγάλεω.
