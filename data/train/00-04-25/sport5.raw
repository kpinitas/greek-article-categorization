Είχε τάξει να δώσει στην ομάδα του το μεγαλύτερο πριμ που μοιράστηκε ποτέ σε πρωταθλήτρια ομάδα της Ευρώπης. Και είχε υποσχεθεί παράλληλα να βάλει τον πήχυ πάνω από τα 500 εκατομμύρια δραχμές. Οσα δηλαδή προβλέπονταν, έστι κι αλλιώς, στα καλοκαιρινά συμβόλαια των παικτών...   
Τελικά, ο Παύλος Γιαννακόπουλος ξεπέρασε όλες τις προσδοκίες μας.
με δική του δήλωση στο δίκτυο Sportline, το πριμ όλων των παικτών και προπονητών του Παναθηναϊκού για τον άθλο τους στο 13ο φάιναλ φορ της Ευρωλίγκας φτάνει τα 980 εκατομμύρια δραχμές! Ούτε δραχμή παρακάτω. Και εννοείται ότι τα περισσότερα χρήματα πήγαν στα πλέον ηγεμονικά συμβόλαια της ομάδας (Μποντιρόγκα, Ρέμπρατσα, Κάτας, Ομπράντοβιτς κ.λπ.).
 «Χρειάστηκε να βάλω λίγο πιο βαθιά το χέρι στην τσέπη, άξιζε όμως τον κόπο», δήλωσε χθες το αφεντικό του «τριφυλλιού», που αμέσως μετά μας φανέρωσε και τα σχέδιά του για την επόμενη σεζόν: «Το πρώτο βήμα μου είναι να κρατήσω στην ομάδα όλους τους Ελληνες παίκτες της. Και μαζί τους Μποντιρόγκα, Ρέμπρατσα και 
Κάτας, που πρόσφεραν πολλά στην κατάκτηση του τίτλου».
 Με άλλα λόγια, δέκα παίκτες είναι οι σίγουροι για την περίοδο 2000-2001. Τους άλλους 4 φαίνεται ν' αναζητεί ο κ. Γιαννακόπουλος, σε συνεργασία βέβαια με τον 
Ζέλικο Ομπράντοβιτς: «Ο προπονητής θα αποφασίσει για τους υπόλοιπους. Αφού πρώτα κάνει την εισήγησή του για τους Μπερκ, Τζεντίλε, Κοχ και Ρότζερς».
 Οι τρεις τελευταίοι δεν φαίνεται να έχουν μέλλον. Αλλωστε, ο Παναθηναϊκός θέλει να κάνει 2-3 μεταγραφές που να ξεσηκώσουν το πλήθος. Παλιά του τέχνη κόσκινο, μην το ξεχνάμε.
 Για το δικό του μέλλον στον Παναθηναϊκό, ο κ. Γιαννακόπουλος είπε αυτό που περιμέναμε: «Yστερα από 30 χρόνια κοντά στην ομάδα έχω κουραστεί, και πέρασε από το μυαλό μου η σκέψη να αποχωρήσω. Αλλά το πάθος μου για τον Παναθηναϊκό δεν μ' αφήνει να το κάνω. Δεν θα ησυχάσω αν δεν τον δω και για τρίτη φορά πρωταθλητή Ευρώπης»! 
 * «Ποτέ δεν είπα ότι θέλω να φύγω από τον ΠΑΟΚ. Το μόνο που είπα ο κακομοίρης είναι ότι υπάρχουν κάποιες προϋποθέσεις που θα με κρατήσουν στην ομάδα», δήλωσε χθες ο Γιάννης Γιαννούλης στο Sportnews, αφού πρώτα διέψευσε τις φήμες ότι έχει ήδη «κλείσει» με τον Ολυμπιακό, τον αντίπαλο του ΠΑΟΚ στην ημιτελική φάση των ελληνικών πλέι οφ: «Αυτά είναι κακοήθειες».
 Ο διεθνής φόργουορντ ξεκαθάρισε ότι οι δικοί του όροι προς τον ΠΑΟΚ συνοψίζονται στον εξής έναν: «Να γίνει ομάδα που να πρωταγωνιστήσει σε Ελλάδα και Ευρώπη. Εχουμε πλέον ένα γήπεδο που μας ταιριάζει, έχουμε λαό που μας αγκαλιάζει, έχουμε και χρήμα. Το μόνο που απομένει είναι να φτιάξουμε και ομαδάρα! Αν το κατορθώσει αυτό ο ΠΑΟΚ, με τη βοήθεια του κ. Μπατατούδη, τότε θα έχω κι εγώ το κίνητρο που μου χρειάζεται για να συνεχίσω».
 Ο Γιαννούλης μίλησε και για τον Παναθηναϊκό: «Δεν το κρύβω ότι τον ζήλεψα όταν 
τον είδα στην κορυφή της Ευρώπης. Καιρός είναι να ξυπνήσουμε κι εμείς στον ΠΑΟΚ, ώστε μια μέρα να διεκδικήσουμε έναν ισάξιο τίτλο».
