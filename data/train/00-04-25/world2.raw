Προορισμό τη Σερβία είχε το φορτίο των όπλων που κατάσχεσαν οι άνδρες της Δύναμης Κοσσυφοπεδίου(KFOR), όπου χθες έγιναν επεισόδια μεταξύ των Σέρβων και ξένων στρατιωτών.
 Οι άνδρες της ΚFΟR σταματησαν το φορτηγό πριν από δέκα ημέρες, στο δρόμο μεταξύ Γκρατσάνιτσα και Γκνίλανε. Βρήκαν μέσα 77 αντιαρματικές νάρκες, περισσότερες από 1.000 σφαίρες, τρία τυφέκια, 40 χειροβομβίδες κι ένα μυδράλιο. «Οι οδηγοί του φορτηγού παραδέχτηκαν ότι το φορτίο είχε προορισμό την κοιλάδα του Πρέζεβο», όπου ζουν 70.000 Αλβανοί, δήλωσε ο εκπρόσωπος της ΚFΟR, λοχαγός Ράσελ Μπεργκ. Στην περιοχή Πρέζεβο, Μεντβέντια, Μπουγιάνοβατς δρα ο νεοσυσταθείς Απελευθερωτικός Στρατός (ΑΣΠΜΜ). Οι δύο οδηγοί είναι Αλβανοί και κρατούνται σε αμερικανικό στρατόπεδο, στο ανατολικό Κοσσυφοπέδιο. 
 Το Σάββατο, Αμερικανοί στρατιώτες είχαν βρει πέντε χειροβομβίδες, μία νάρκη κατά προσωπικού, τέσσερα τυφέκια, μία οβίδα όλμου, τρεις αντιαρματικές ρουκέτες και περίπου 700 σφαίρες, κάθε διαμετρήματος. Τα όπλα αυτά βρέθηκαν στο Μπούζοβιτς, στο ανατολικό Κοσσυφοπέδιο. Ο λοχαγός Μπεργκ δεν απέκλεισε το ενδεχόμενο να είχαν και αυτά τον ίδιο προορισμό. Είπε ακόμα ότι είναι σπάνιο να βρεθούν τόσο μεγάλα φορτία, γιατί συνήθως Σέρβοι και Αλβανοί τα κατανείμουν 
σε μικρότερες ποσότητες για να κάνουν τις αποστολές.
 Αλλος εκπρόσωπος, ο ταγματάρχης Φρανκ Μπενζαμίνσεν, δήλωσε ότι συνελήφθη ο πολιτικός ηγέτης των Σέρβων του Κοσσυφοπεδίου, Ολιβερ Ιβάνοβιτς, επειδή είχαν εκπνεύσει τα χαρτιά με τα οποία τον έχει εφοδιάσει η ΚFΟR για να κυκλοφορεί. Οπως είπε, οι στρατιώτες θέλησαν να του βγάλουν φωτογραφία και να του δώσουν νέα χαρτιά. Ωστόσο, η σύλληψή του προκάλεσε ένταση, καθώς περίπου 50 Σέρβοι συγκεντρώθηκαν στο σημείο ελέγχου, όπου σταμάτησαν το Σέρβο ηγέτη. Τα σερβικά μέσα ενημέρωσης μετέδωσαν ότι περίπου 200 άτομα συγκεντρώθηκαν και συνεπλάκησαν με Βέλγους στρατιώτες στο σημείο, γιατί ο Ιβάνοβιτς δεν ήθελε να συμμορφωθεί, με αποτέλεσμα να τραυματιστούν δύο στρατιώτες. Τότε ο επικεφαλής των στρατιωτών έριξε προειδοποιητική βολή στον αέρα. Η ένταση δεν κλιμακώθηκε.
