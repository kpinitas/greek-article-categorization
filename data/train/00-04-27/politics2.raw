 Από μια πρώτη ανάγνωση προκύπτει ότι ο Κώστας Καραμανλής «έκοψε» το βουλευτή και εξάδελφό του Μιχ. Λιάπη από την κρίσιμη θέση του γραμματέα πολιτικού σχεδιασμού του κόμματος, δημιουργώντας μια ρήξη μεταξύ τους.* Οι γνώστες των τεκταινομένων στη Ρηγίλλης θα διαπιστώσουν ακόμη πως η κίνηση αυτή αποτελεί μια νίκη του εκπροσώπου του κόμματος Αρη Σπηλιωτόπουλου με τον οποίο ο κ. Λιάπης είχε τις χειρότερες δυνατές σχέσεις.
 Αυτό είναι το βασικότερο συμπέρασμα των χθεσινών αποφάσεων Καραμανλή, με τις οποίες προσπαθεί να δημιουργήσει σκιώδη κυβέρνηση, εκτιμώντας ότι έτσι θα μπορεί να αντιπολιτευτεί με πιο αποτελεσματικό τρόπο την πραγματική κυβέρνηση.
 Οπως έλεγαν χθες από τη Ρηγίλλης, με το νέο σχήμα τομεαρχών καλύπτονται σχεδόν 
όλοι οι κυβερνητικοί τομείς, τους οποίους οι νέοι τομεάρχες ή «σκιώδεις» θα παρακολουθούν στενά και θα ελέγχουν. Βασικό στοιχείο των προσώπων αυτών είναι η ανανέωση, το νεαρό της ηλικίας και τα ονόματα-εκπλήξεις όπως αυτό του Ν. Κακλαμάνη.
 Οι σχέσεις Καραμανλή - Λιάπη, για τους γνωρίζοντες από παλιά τους δύο άνδρες, δεν ήταν ποτέ οι καλύτερες. Εντούτοις αυτό δεν είχε ποτέ εκδηλωθεί δημόσια, αν 
και οι παρικούντες στη Ρηγίλλης συχνά διαπίστωναν διαφωνίες των δύο ανδρών. Διαφωνίες οι οποίες εντάθηκαν με αφορμή την κόντρα που είχε ο κ. Λιάπης με τον 
εκπρόσωπο του κόμματος, τον οποίο δεν θεωρούσε και τον καταλληλότερο γι' αυτή τη θέση.
 Προεκλογικά ο κίνδυνος δημοσιοποίησης των διαφωνιών είχε «σκεπάσει» την κόντρα, η οποία όμως έγινε και πάλι έντονη μετά τις εκλογές. Ο Μ. Λιάπης όμως είχε διαφωνίες και με την τακτική που ακολουθήθηκε μετεκλογικά, όπως για παράδειγμα με την υπόθεση ελληνοποιήσεων, για την οποία εκτιμά ότι δεν μπορεί να την επικαλείται η Ν.Δ. για την εκλογική ήττα, αφού αλλού βρίσκονται οι αιτίες.
 Πριν από δύο ημέρες ο κ. Λιάπης συναντήθηκε με τον Κ. Καραμανλή και ο τελευταίος τού γνωστοποίησε την πρόθεσή του να ανανεώσει τα θεσμικά όργανα του 
κόμματος. Του είπε πως στη θέση του γραμματέα πολιτικού σχεδιασμού θα τοποθετήσει τον Β. Μεϊμαράκη και του πρότεινε όποιο τομέα επιθυμούσε να αναλάβει, ακόμη και αυτό του πρώτου τη τάξει «υπουργείου» των Εσωτερικών. Ο κ. 
Λιάπης το θεώρησε υποβάθμιση και αρνήθηκε οποιοδήποτε τομέα. Ετσι, χθες ο πρόεδρος της Ν.Δ. ανακοίνωσε τους νέους τομεάρχες, χωρίς ο κ. Λιάπης να πάρει κάποιο τομέα. Μάλιστα, στην ανακοίνωση του κ. Καραμανλή επιβεβαιώνεται ότι η θέση του εκπροσώπου του κόμματος ανήκει στον Α. Σπηλιωτόπουλο! 
 Ο κ. Λιάπης αναζητήθηκε χθες, αλλά βρίσκεται στο Παρίσι και δεν στάθηκε δυνατό 
να επικοινωνήσουμε μαζί του. Πάντως, κύκλοι του κ. Καραμανλή έλεγαν πως η μη παραμονή του στο πόστο του γραμματέα σχεδιασμού δεν σημαίνει πως δεν έκανε καλά τη δουλειά του. Το αντίθετο.
 Οι νέοι τομεάρχες που ορίστηκαν είναι 13 και κατά σειρά οι: Β. Πολύδωρας Eσωτερικών, Δημόσιας Διοίκησης και Aποκέντρωσης, Ντόρα Μπακογιάννη Eθνικής Aμυνας και Eξωτερικών, Γ. Αλογοσκούφης Eθνικής Οικονομίας και Οικονομικών, Γ. Βουλγαράκης Aνάπτυξης, Σ. Τσιτουρίδης ΠΕΧΩΔΕ, Γ. Καλός Παιδείας, Θ. Νάκος Aγροτικής Aνάπτυξης, Μαριέττα Γιαννάκου Aπασχόλησης και Kοινωνικών Aσφαλίσεων, 
Ν. Κακλαμάνης Yγείας και Πρόνοιας, Θ. Αναγνωστόπουλος Δικαιοσύνης και Δημόσιας 
Tάξης, Μ. Κεφαλογιάννης, Πολιτισμού και Ολυμπιακών Aγώνων, Γ. Παπαθανασίου Nαυτιλίας και Tουρισμού και Α. Παπαληγούρας, Mεταφορών και Eπικοινωνιών.
 Ως εκπλήξεις μπορεί να χαρακτηριστούν οι τοποθετήσεις του Ν. Κακλαμάνη, ο οποίος προέρχεται από την ΠΟΛ.ΑΝ, αλλά θεωρείται ιδιαίτερα ικανός, του Α. Παπαληγούρα, τον οποίο προ δυο ετών είχε διαγράψει ο κ. Καραμανλής (μαζί με τους Γ. Σουφλιά, Σ. Μάνο κ.ά.), αλλά και των φίλα προσκείμενων στον κ. Καραμανλή βουλευτών Θ. Νάκου, Γ. Καλού.
 Από το σχήμα απουσιάζουν οι λεγόμενοι «βαρόνοι» (Εβερτ, Βαρβιτσιώτης, Γ. Κεφαλογιάννης κ.ά.), αλλά έτσι κι αλλιώς απουσίαζαν και από το προηγούμενο σχήμα τομεαρχών. Aυτούς ο κ. Καραμανλής σκέφτεται να αξιοποιήσει μέσα από ένα πολιτικό συμβούλιο που ενδεχομένως να δημιουργήσει.
 Yπενθυμίζουμε ότι ο Π. Παυλόπουλος έχει οριστεί κοινοβουλευτικός εκπρόσωπος και ο Δ. Σιούφας έχει εκλεγεί γραμματέας της Kοιν. Ομάδας.
 Πάντως, στους πονοκέφαλους Καραμανλή τώρα δεν θα συμπεριλαμβάνεται μόνο ο Μ. Λιάπης, ο οποίος αναμένεται να αντιδράσει, αλλά και ο Γ. Καρατζαφέρης, για άλλους όμως λόγους. Ο βουλευτής και από το κανάλι του και από την εφημερίδα του εκφράζει επικριτικά σχόλια και ερωτήματα κατά πόσο η ηγεσία της Ρηγίλλης συνδέθηκε προεκλογικά με τα διαπλεκόμενα συμφέροντα και τους Αμερικανούς, αλλά 
και για το συνεχές «πιπίλισμα» του μεσαίου χώρου. Και όπως τονίζει, αυτά τα ερωτήματα, που κατά την εκτίμησή του κόστισαν τις εκλογές στη Ν.Δ., θα τα θέτει στην ηγεσία της Ρηγίλλης μέχρι το συνέδριο του Ιουνίου. Αν δεν απαντηθούν, τότε αφήνει να εννοηθεί πως θα αποχωρήσει από το κόμμα.
