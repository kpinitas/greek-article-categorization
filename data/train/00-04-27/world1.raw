Ο φαύλος κύκλος αίματος στο περιβάλλον του Σλόμπονταν Μιλόσεβιτς συνεχίστηκε χθες στη Γιουγκοσλαβία με τη δολοφονία του διευθυντή της κρατικής αεροπορικής εταιρείας, και το καθεστώς έσπευσε να την αποδώσει σε εχθρούς έξω από τη χώρα, 
ενώ η αντιπολίτευση καταγγέλλει την απίστευτη έλλειψη ασφάλειας σε ένα τόσο αστυνομοκρατούμενο καθεστώς.
 Ο φαύλος κύκλος αίματος στο περιβάλλον του Σλόμπονταν Μιλόσεβιτς συνεχίστηκε χθες στη Γιουγκοσλαβία με τη δολοφονία του διευθυντή της κρατικής αεροπορικής εταιρείας, και το καθεστώς έσπευσε να την αποδώσει σε εχθρούς έξω από τη χώρα, 
ενώ η αντιπολίτευση καταγγέλλει την απίστευτη έλλειψη ασφάλειας σε ένα τόσο αστυνομοκρατούμενο καθεστώς.* Ο Ζίκα Πέτροβιτς, μέλος του κυβερνώντος Σοσιαλιστικού Κόμματος, δεν ήταν ποτέ διάσημος για την κομματική του θέση, αλλά ήταν γνωστός ως φίλος της οικογένειας Μιλόσεβιτς. Ο ηλικίας 62 ετών επιχειρηματίας πυροβολήθηκε στο κεφάλι από αγνώστους χθες το πρωί. Εκανε βόλτα με το σκύλο του κοντά στο σπίτι 
του, όταν οι δολοφόνοι τον πυροβόλησαν από κοντά με όπλο αυτόματο που είχε σιγαστήρα. Αυτόπτες μάρτυρες ανέφεραν ότι άκουσαν υπόκωφους ήχους πυροβολισμών 
και είδαν δύο άτομα να τρέχουν. Ο τηλεοπτικός σταθμός «Πολίτικα TV», που πρόσκειται στην κυβέρνηση, μετέδωσε ότι ο Πετρόβιτς μάλλον δολοφονήθηκε με υποπολυβόλο Σκόρπιον, όπλο που συχνά χρησιμοποιείται στο Βελιγράδι για επιχειρήσεις τέτοιου τύπου. Η αστυνομία απέκλεισε την περιοχή και έκανε εξονυχιστικούς ελέγχους σε ανθρώπους και αυτοκίνητα, αλλά χωρίς αποτέλεσμα.
 «Χωρίς αμφιβολία, είναι τρομοκρατική ενέργεια εναντίον ενός υψηλά ιστάμενου επιχειρηματικού στελέχους της Γιουγκοσλαβίας», ανακοίνωσε η αστυνομία. Ο υπουργός Δικαιοσύνης της Γιουγκοσλαβίας κατηγόρησε ξένες δυνάμεις ότι είναι πίσω από τη δολοφονία. «Είναι το είδος της τρομοκρατίας που εισάγεται από το εξωτερικό», είπε ο Ντράγκολιουμπ Γιάνκοβιτς. Το νεοκομμουνιστικό κόμμα της συζύγου του Μιλόσεβιτς, Μίρκα Μάρκοβιτς, ανακοίνωσε ότι οι χώρες του ΝΑΤΟ που «δειλά βομβάρδισαν τη χώρα μας» σκότωσαν τον Πέτροβιτς.
 Ο υπουργός παρά τω πρωθυπουργώ Σλόμπονταν Γκέροβιτς δήλωσε ότι «τα χρήματα δεν 
ήταν κίνητρο... Tο όνομά του δεν ήταν συνδεδεμένο με καμία υπόθεση».
 «Είναι γελοίο ότι ποτέ δεν υπήρχαν τόσο πολλοί αστυνομικοί στη Σερβία και τόσο 
λίγη ασφάλεια», δήλωσε ο Νεμπόιζα Γκόβιτς, ηγέτης της Δημοκρατικής Αλλαγής, και ζήτησε την παραίτηση του υπουργού Eσωτερικών και των άλλων υπευθύνων για την ασφάλεια. Η δολοφονία του Πέτροβιτς είναι η πιο πρόσφατη του κύκλου βίας με στόχο γνωστές φυσιογνωμίες της γιουγκοσλαβικής πρωτεύουσας.
 Στην Αθήνα, ο κυβερνητικός εκπρόσωπος δήλωσε ότι η Ελλάδα «ανησυχεί» από την κατάσταση στη Γιουγκοσλαβία. Οπως είπε, «χρειάζεται δημοκρατική» προσέγγιση «στα γιουγκοσλαβικά προβλήματα» και τέτοιες ενέργειες «δεν έχουν θέση σε μια δημοκρατία».
