 Ηρκεσε μια δήλωση-«φούσκα» ενός τριτοκλασάτου στελέχους της γερμανικής Κεντρικής Τράπεζας, Μπούντενσμπανκ, ώστε να προκληθεί αναστάτωση στο ελληνικό Xρηματιστήριο και μάλιστα σε μια περίοδο κατά την οποία η Σοφοκλέους υποτίθεται ότι διεκδικεί μια ισότιμη θέση ανάμεσα στις «ώριμες» κεφαλαιαγορές της διεθνούς οικονομικής σκηνής.* Εδωσε δε μια πρώτης τάξεως ευκαιρία, σε όσους επιθυμούν την ποδηγέτηση της αγοράς, να κερδοσκοπήσουν, εντείνοντας τον πανικό με ακραίες σπερμολογίες, αλλά και μαζικές ρευστοποιήσεις, που οδήγησαν προσωρινά το Xρηματιστήριο σε απώλειες έως και 4, 5%.
 Η άποψη που εξέφρασε νωρίς το μεσημέρι από τη Γερμανία ο Χανς Ρέκερς, ex officio μέλος του διοικητικού συμβουλίου της Bundensbank, υποστηρίζοντας λίγο-πολύ ότι ότι η Ελλάδα δεν πληροί τις προϋποθέσεις για ένταξη στην ΟΝΕ, «άναψε φωτιές», που δεν περιορίστηκαν μόνο στο μέγαρο της οδού Σοφοκλέους, αλλά πήραν ευρύτερες, σχεδόν «πανευρωπαϊκές διαστάσεις».
 Ηταν περίπου 12.30 το μεσημέρι όταν από τα τερματικά τού πρακτορείου Reuters μεταδιδόταν η δήλωση του Χανς Ρέκερς, προέδρου της Κεντρικής Τράπεζας του κρατιδίου της Εσσης (και για το λόγο αυτό, μέλος του διοικητικού συμβουλίου της Μπούντενσμπανκ, χωρίς δικαίωμα ψήφου), ότι η Ελλάδα θα πρέπει να καθυστερήσει την είσοδό της στην ΟΝΕ για έναν χρόνο, επειδή δεν πληροί της προϋποθέσεις για ένταξη. Λίγο πριν, είχε προηγηθεί συζήτηση μεταξύ των μελών της διοίκησης της γερμανική κεντρικής Τράπεζας για την είσοδο της χώρας μας στην ΟΝΕ. 
 «Η Ελλάδα δεν πληροί σε σταθερή βάση τα κριτήρια που αφορούν τον προϋπολογισμό 
και τον πληθωρισμό», ισχυρίστηκε ο Ρέκερς, σημειώνοντας ότι «το εξωτερικό χρέος της Ελλάδας ανέρχεται στο 104% του Ακαθάριστου Εθνικού Προϊόντος, ποσοστό που υπερβαίνει κατά πολύ το απαιτούμενο μάξιμουμ του 60% που προβλέπει 
 Ο ίδιος υποστήριξε ότι «η πτώση του πληθωρισμού στο 2% επηρεάστηκε σημαντικά από περιστασιακά μέτρα και ήδη το Μάρτιο επανήλθε στο 2, 8%, εμφανίζοντας τάσεις ανόδου».
 «Κατά τη γνώμη μου, κατόπιν αυτού, θα ήταν σωστό να καθυστερήσει για έναν χρόνο η ένταξη της Ελλάδας στην ΟΝΕ», υπερθεμάτισε ο Χανς Ρέκερς, προκαλώντας ρίγη ανησυχίας σε όλη τη χρηματιστηριακή αγορά, που εκείνη την ώρα ταλανιζόταν 
από την είδηση των ποινικών διώξεων που είχαν ασκήσει οι εισαγγελικές αρχές για το θέμα με τις μετοχές «φούσκες».
 Πέρασαν περίπου 45 λεπτά, στη διάρκεια των οποίων ο γενικός δείκτης στο Xρηματιστήριο έφτασε να υποχωρεί έως και 4, 5% και τα τηλέφωνα στα τραπεζικά και τα οικονομικά υπουργεία δεν σταματούσαν να χτυπούν, μέχρις ότου να διευκρινιστεί ποιος είναι αυτός ο κ. Ρέκερς και αν αυτά που υποστηρίζει εκφράζουν συγκεκριμένες απόψεις της Ευρωπαϊκής Κεντρικής Τράπεζας και της ισχυρής Mπούντενσμπανκ.
 Κορυφαίοι παράγοντες του υπουργείου Εθνικής Οικονομίας ήλθαν σε άμεση τηλεφωνική επικοινωνία με το γερμανικό υπουργείο Οικονομικών και ζήτησαν να διασαφηνίσει πλήρως τη θέση της η Μπούντενσμπανκ. Λίγα λεπτά αργότερα, το πρακτορείο «Pόιτερς» μετέδιδε τις διορθωτικές δηλώσεις του Χανς Ρέκερς, σύμφωνα με τις οποίες οι απόψεις που εξέφρασε ήταν καθαρά προσωπικές, αφού τα μέλη της Μπούντενσμπανκ δεν κατέληξαν σε καμία συγκεκριμένη απόφαση για την εισήγηση που θα κάνουν σε σχέση με την αίτηση για την είσοδο της Ελλάδας στην ΟΝΕ.
 Η ίδια πληροφορία επιβεβαιωνόταν ταυτόχρονα και από πηγές του υπουργείου Εθνικής Οικονομίας, οι οποίες διευκρίνιζαν προς κάθε πλευρά ότι «στις 3 Μαΐου θα δημοσιοποιηθούν οι εκθέσεις της Ευρωπαϊκής Επιτροπής και της Ευρωπαϊκής Κεντρικής Τράπεζας για την ένταξη της Ελλάδας στην ΟΝΕ.
 Με βάση αυτές τις εκθέσεις, η Ελλάδα θα γίνει το 12ο μέλος της ΟΝΕ στις 19 Ιουνίου, κατά τη σύνοδο κορυφής στη Λισαβόνα. Η έκθεση της ΕΚΤ λαμβάνει υπόψη της τις θέσεις και τις εκτιμήσεις των 15 κεντρικών τραπεζών που μετέχουν στο Γενικό Συμβούλιο της Ευρωπαϊκής Κεντρικής Τράπεζας.
 Μεμονωμένες απόψεις μέλους του διοικητικού συμβουλίου μιας από τις 15 κεντρικές τράπεζες, είναι προσωπικές απόψεις και βρίσκονται έξω από τις διαδικασίες αξιολόγησης».
 Την ίδια στιγμή, κυβερνητικές πηγές έλεγαν ότι η άποψη που εξέφρασε ο συγκεκριμένος Γερμανός τραπεζίτης «δεν έχει βαρύτητα» κι εξέφραζαν την απορία τους για τη σκοπιμότητα της μετάδοσης της άποψής του, μη αποκλείοντας ακόμη και το ενδεχόμενο χρηματιστηριακών παιχνιδιών...
