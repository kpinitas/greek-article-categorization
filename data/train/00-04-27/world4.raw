Συνεχίστηκαν και χθες οι διαμαρτυρίες των φοιτητών στο Ιράν για το κλείσιμο των φιλομεταρρυθμιστικών εφημερίδων, ενώ το Δικαστήριο του Τύπου απηύθυνε προειδοποίηση προς τον αδελφό του Ιρανού προέδρου και διευθυντή φιλελεύθερης εφημερίδας, Μοχάμαντ Ρετζά Χατάμι.* Νέες κινητοποιήσεις πραγματοποίησαν χθες Ιρανοί φοιτητές στην Τεχεράνη και σε πέντε ακόμη πόλεις σε «ένδειξη διαμαρυρίας» για το κλείσιμο εννέα εφημερίδων και τεσσάρων περιοδικών μέσα σε μία εβδομάδα. Οι διαμαρτυρίες είχαν ειρηνικό χαρακτήρα και στόχος τους ήταν η υπεράσπιση της ελευθερίας του Τύπου, που πλήττεται από τους σκληροπυρηνικούς.
 Η ελεγχόμενη από τους σκληροπυρηνικούς ιρανική δικαιοσύνη επανήλθε χθες δριμύτερη, προειδοποιώντας τον αδερφό του προέδρου Χατάμι ότι θα επιβληθούν κυρώσεις στην εφημερίδα «Μοσαρεκάτ», την οποία διευθύνει, επειδή το περιεχόμενο, η σελιδοποίηση και οι τίτλοι άλλαξαν κατά «ουσιαστικό τρόπο», κάτι που είναι παράνομο. Μία ενδεχόμενη απαγόρευση της κυκλοφορίας της «Μοσαρεκάτ», θα κλιμάκωνε τη σύγκρουση μεταξύ μεταρρυθμιστών και συντηρητικών.
 Οι μεταρρυθμιστές, νικητές των εκλογών, που θέλουν να αποφύγουν με κάθε τρόπο το ενδεχόμενο νέων ταραχών, έχουν απευθύνει από τη Δευτέρα «έκκληση για ηρεμία» εν αναμονή της πρώτης συνεδρίασης της νέας Βουλής. Την ίδια έκκληση απηύθυνε χθες εκ νέου το Μέτωπο της 2ας Χορντάτ, που ενώνει όλους του οπαδούς του προέδρου Χατάμι, ζητώντας «από τους νέους και ιδίως από τους φοιτητές να αποφύγουν τις προκλήσεις, που μοναδικό στόχο έχουν τη δημιουργία έντασης στην κοινωνία». Το υπουργείο Εσωτερικών του Ιράν δήλωσε επισήμως χθες ότι οι επαναληπτικές εκλογές για 66 έδρες θα πραγματοποιηθούν στις 5 Μαΐου. Οι μεταρρυθμιστές κατέχουν ήδη 185 από τις 290 έδρες του Κοινοβουλίου. Οι σκληροπυρηνικοί έχουν ακυρώσει την εκλογή 9 βουλευτών, ενώ εκκρεμεί η επικύρωση των αποτελεσμάτων για 30 έδρες της Τεχεράνης, 29 από τις οποίες έχουν κερδίσει φιλομεταρρυθμιστές.
