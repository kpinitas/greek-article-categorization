 Μια ολόκληρη Ελλάδα περνά κάθε χρόνο από τους δύο σταθμούς υπεραστικών λεωφορείων ΚΤΕΛ της Αθήνας, στον Κηφισό και τη Λιοσίων. Πάνω από δέκα εκατομμύρια επιβάτες προσπαθούν να εξυπηρετηθούν μέσα σε εγκαταστάσεις που λειτουργούν εδώ και πολλές δεκαετίες σε περιορισμένο χώρο και χωρίς την απαραίτητη υποδομή. Τώρα σχεδιάζεται η κατασκευή νέου σταθμού στον Ελαιώνα με αυτοχρηματοδότηση και για το εγχείρημα έχουν ήδη εκδηλώσει ενδιαφέρον οι όμιλοι Κοπελούζου και Λάτση.* Με τα πράσινα λεωφορεία των ΚΤΕΛ φθάνουν και αναχωρούν καθημερινά από την Αθήνα 30.000 επιβάτες. Ο αριθμός αυξάνεται σε ημέρες όπως αυτές, πριν και μετά 
το Πάσχα, και όλοι αναγνωρίζουν ότι οι υπάρχουσες εγκαταστάσεις έχουν ξεπεράσει τα όριά τους. Η συνολική έκταση του σταθμού στον Κηφισό δεν ξεπερνά τα 19 στρέμματα, ενώ εκείνου στη Λιοσίων είναι 7, 5 στρέμματα. Μόλις τα τελευταία χρόνια έγιναν ρυθμίσεις για να δημιουργηθούν υποτυπώδεις χώροι στάθμευσης και καθαρισμού των λεωφορείων και ένα σχετικά μικρό πάρκινγκ για τους επισκέπτες.
 Λύση στο όλο πρόβλημα αναμένεται να δώσει η πρόταση του Οργανισμού Αθήνας για κατασκευή του νέου σταθμού ΚΤΕΛ στην περιοχή Αγιος Σάββας, στον Ελαιώνα. Στο σημείο έχει παραχωρηθεί έκταση 80 στρεμμάτων στην εταιρεία Αττικό Μετρό, προκειμένου να κατασκευαστεί επισκευαστική βάση των συρμών του υπογείου.
 Σύμφωνα με την πρόταση, η επισκευαστική βάση θα γίνει υπόγεια και πάνω της θα κατασκευαστεί ο νέος σταθμός των υπεραστικών λεωφορείων. Κάτω από το συγκεκριμένο σημείο θα περνά η γραμμή του Μετρό προς Αιγάλεω (από Πεντάγωνο), η οποία θα εξασφαλίζει πρόσβαση των επιβατών από όλη την Αθήνα στο νέο σταθμό.
 Η κατασκευή του σταθμού είναι και αίτημα των λεωφορειούχων ΚΤΕΛ. Οπως δηλώνει ο πρόεδρος της Ομοσπονδίας τους Σοφοκλής Φάτσιος, υπολογίζεται ότι η κίνηση θα 
αυξηθεί πάνω από 30% όταν υλοποιηθεί το έργο το 2003. Για να ξεκινήσει το έργο 
θα εκτελεστεί μελέτη παράλληλα με εκείνη της Αττικό Μετρό για τις δικές του εγκαταστάσεις.
 Ο σταθμός θα καλύπτει χώρο 45 στρεμμάτων σε δύο επίπεδα και η επένδυση για την 
κατασκευή του (7-9 δισ. δραχμές) είναι δυνατό να αποσβεστεί από την ενοικίαση των καταστημάτων που θα δημιουργηθούν. Το έργο προκαλεί το ενδιαφέρον επιχειρηματικών ομίλων που θέλουν να το κατασκευάσουν και να το εκμεταλλευτούν. Ο κ. Φάτσιος μάς επιβεβαίωσε το ενδιαφέρον που έχουν ήδη εκφράσει οι όμιλοι Λάτση και Κοπελούζου.
