 Πυρκαγιά ολόκληρη άναψε, στα καλά καθούμενα, η πρωτοβουλία του ΕΣΑΚΕ να εντάξει μελλοντικά μία κυπριακή ομάδα στο πρωτάθλημα μπάσκετ της Α1 κατηγορίας.* Στη Μεγαλόνησο οι εξαγγελίες του προέδρου του ΕΣΑΚΕ, Θόδωρου Καρατζά, έφεραν αναστάτωση και σύγχυση στον πολιτικό κόσμο. Ο Πρόεδρος της Δημοκρατίας της Κύπρου, Γλαύκος Κληρίδης, φοβάται ότι θα προχωρήσουν σε αντίστοιχη κίνηση και οι Τουρκοκύπριοι, οπότε θα αποτελέσει βήμα προς την κατεύθυνση της αυτοκατάργησης της Kυπριακής Δημοκρατίας! 
 Σύμφωνα με δημοσίευμα της εφημερίδας «Πολίτης», ο Γλ. Κληρίδης ετοιμάζεται να ζητήσει ακύρωση της απόφασης του ΕΣΑΚΕ, αν και ο πρόεδρος του ΔΗΣΥ Νίκος Αναστασιάδης πρεσβεύει την ακριβώς αντίθετη άποψη και ενημέρωσε σχετικά και τον ανώτατο άρχοντα: «Το θέμα δεν πρέπει να πολιτικοποιηθεί, αφορά αποκλειστικά το άθλημα της καλαθόσφαιρας».
 «Το θέμα έχει πολιτικές προεκτάσεις και χρειάζεται συνεννόηση με την κυπριακή κυβέρνηση, η οποία προς το παρόν το αγνοεί», δήλωσε χθες ο κυβερνητικός εκπρόσωπος Μιχάλης Παπαπέτρου. Η κυβέρνηση είναι επιφυλακτική, θεωρεί ορατό τον κίνδυνο να θεωρείται η Κύπρος ως μία επαρχία της Ελλάδας με αφορμή την «αθλητική ενοποίηση» και βέβαια δεν συμμερίζεται το επιχείρημα Αναστασιάδη, ότι...το ίδιο γίνεται στο ΝΒΑ με τις δύο ομάδες του Καναδά (Τορόντο, Βανκούβερ). 
 Αρνητική δηλώνει και η ηγεσία του ΑΚΕΛ, η οποία υπενθυμίζει την ατυχή ιδέα της 
συμμετοχής κυπριακών ομάδων ποδοσφαίρου στο Πρωτάθλημα της Α  Εθνικής της Ελλάδας στη διάρκεια της χουντικής επταετίας, μεταξύ 1967-74: «Στην περίοδο της στρατιωτικής δικτατορίας στην Ελλάδα, η συμμετοχή Κυπρίων αθλητών και κυπριακών ομάδων σε ελληνικά πρωταθλήματα έτυχε πολιτικής εκμετάλλευσης και μόνο ζημιά προκάλεσε. Οι συνθήκες είναι διαφορετικές τώρα, αλλά οι κίνδυνοι εξακολουθούν να υπάρχουν και επομένως τέτοιες κινήσεις είναι αχρείαστες», δήλωσε ο γ.γ. του Κομμουνιστικού Κόμματος Δημήτρης Χριστόφιας.
 Ακόμη ο βουλευτής τού ΚΙΣΟΣ (πρώην ΕΔΕΚ) Τάκης Χατζηδημητρίου, ο οποίος εκπροσωπεί την κυπριακή Βουλή στο Συμβούλιο της Ευρώπης, υπέδειξε ότι αυτή την 
περίοδο εκκρεμεί στο Ευρωπαϊκό Κοινοβούλιο ψήφισμα υπέρ της συμμετοχής τουρκοκυπριακών ομάδων σε διεθνείς διοργανώσεις. «Το δικό μας επιχείρημα είναι 
ότι μπορούν να εκπροσωπούν την Κυπριακή Δημοκρατία. Δεν πρέπει να δημιουργούμε 
εντυπώσεις ότι λειτουργούμε σαν επαρχία της Ελλάδας», είπε.
 Φωτιά έχει ανάψει όμως στο ελληνικό μπάσκετ και η σύγκρουση των σωματείων για τα τηλεοπτικά δικαιώματα της νέας περιόδου. 
 «Η κίνηση των τεσσάρων διαλύει τον ΕΣΑΚΕ αλλά και το ίδιο το πρωτάθλημα», προειδοποίησε χθες ο πρόεδρος του Πανιωνίου, Σάκης Γερασιμίδης. Δεν είναι βέβαια «κίνηση» η απόφαση των Ολυμπιακού, ΑΕΚ, ΠΑΟΚ και Παναθηναϊκού να διαπραγματευτούν ξεχωριστά τα τηλεοπτικά τους δικαιώματα, αλλά νόμιμο δικαίωμα. Εστω κι έτσι, οι μεσαίοι και οι μικροί της Α1 τη θεωρούν «ανφέρ». Και απειλούν να βάλουν στο πρωτάθλημα μπουρλότο.
 «Θα βγάλουμε την πρίζα μόνοι μας, θα αποχωρήσουμε αν χρειαστεί», ξεσπάθωσε ο Γερασιμίδης. Και εξήγησε ότι «ο Πανιώνιος ενδιαφέρεται συνολικά για το πρωτάθλημα, όχι μόνο για το δικό του συμφέρον». Ανάλογες δηλώσεις έκαναν και τα αφεντικά όλων σχεδόν των υπόλοιπων ομάδων: Ηράκλειο, Νήαρ Ηστ, Δάφνη, Μαρούσι. Εις ώτα μη ακουόντων, όμως.
