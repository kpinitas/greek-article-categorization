 Συμμάχους στην ακροδεξιά βρήκε το Βατικανό στην αντιπαράθεσή τους με τους διοργανωτές του φεστιβάλ ομοφυλοφίλων 2000, το οποίο ξεκίνησε το περασμένο Σάββατο στη Ρώμη και θα κορυφωθεί με τη μεγάλη παρέλαση της 8ης Ιουλίου. Η Ρωμαιοκαθολική Εκκλησία ήταν από την πρώτη στιγμή κατά της πραγματοποίησης των 
εκδηλώσεων στη Ρώμη, όπου φέτος γιορτάζονται τα 2000 χρόνια από τη γέννηση του 
Χριστού. Για άλλους λόγους, οι ακροδεξιοί έχουν αρχίσει ήδη τις κινητοποιήσεις, καλώντας μάλιστα τις αρχές να ρίξουν τους ομοφυλόφιλους «στο λάκο με τα λιοντάρια».
 Οι δυνάμεις ασφαλείας στην ιταλική πρωτεύουσα εξακολουθούν να διαπραγματεύονται το χάρτη πορείας που θα ακολουθήσει η μεγάλη παρέλαση το ερχόμενο Σάββατο. Οι ομοφυλόφιλοι θέλουν να βαδίσουν περιμετρικά του Κολοσσαίου, ακροδεξιές οργανώσεις όμως έχουν απειλήσει ότι θα συγκρουστούν ευθέως μαζί τους αν το πράξουν. Προχθές, περίπου 700 μέλη της οργάνωσης Φόρτσα 
Νουόβα, έκαναν διαδήλωση στο κέντρο της Ρώμης, κραδαίνοντας σημαίες με αγκυλωτούς σταυρούς και φωνάζοντας συνθήματα όπως: «H Ιταλία χρειάζεται παιδιά, όχι ομοφυλόφιλους», «κάτω η κουλτούρα των γκέι, ζήτω οι παραδοσιακές οικογενειακές αξίες» και «οι γκέι στο Κολοσσαίο και τα λιοντάρια μέσα».
 Κοινή συγκέντρωση έκαναν, εν τω μεταξύ, το βράδυ του Σαββάτου, οργανώσεις καθολικών με την υποστήριξη του νεοφασιστικού κόμματος Εθνικής Συμμαχίας. Μέλη 
του διακήρυτταν τις τελευταίες ημέρες ότι θα πρέπει «να ξεπλυθεί η ντροπή» από 
 Οι διοργανωτές του «Γκέι Πράιντ 2000» υπολογίζουν ότι στις εκδηλώσεις θα λάβουν μέρος ίσως και 300.000 ομοφυλόφιλοι από όλον τον κόσμο. Σε συζήτηση που 
έγινε προχθές, με πρωτοβουλία της Διεθνούς Αμνηστείας, οι ομοφυλόφιλοι απηύθηναν έκκληση να γίνουν σεβαστά τα δικαιώματά τους και χαρακτήρισαν την ατμόσφαιρα στη Ρώμη «εχθρική».
 Ο εκπρόσωπος του Πάπα, πατέρας Ζορζ Κοτιέ, καταδίκασε εκ νέου χθες την ομοφυλοφιλία και επέκρινε τις εκδηλώσεις του φεστιβάλ. Υπενθύμισε δε ότι η Kαθολική Eκκλησία «ξεχωρίζει τις ομοφυλοφιλικές τάσεις κάποιου, για τις οποίες 
δεν είναι υπεύθυνος, από τις ομοφυλοφιλικές πράξεις». Κατόπιν εντολής του Βατικανού, ο Γάλλος επίσκοπος Ζακ Γκαγιό αναγκάστηκε να αποσύρει τη συμμετοχή του σε συζήτηση που γίνεται σήμερα, με θέμα «θρησκεία και ομοφυλοφιλία». Δήλωσε όμως χθες, φανερά ενοχλημένος, ότι η Eκκλησία «θα πρέπει να είναι παρούσα όπου υπάρχει ανάγκη και οι ομοφυλόφιλοι έχουν υποφέρει αναρίθμητες διακρίσεις. Αν η Eκκλησία δεν απελευθερώνει τους ανθρώπους από την καταπίεση, τότε ποιο σκοπό υπηρετεί; » Ο Ολλανδός ευρωβουλευτής Λούζεβις φαν ντερ Λάαν διαπίστωσε, τέλος, με λύπη ότι «το Βατικανό έχασε μια ευκαιρία να προωθήσει την ανοχή».
 Οι εκδηλώσεις του φεστιβάλ προκάλεσαν θερμή αντιπαράθεση και εντός της πολιτικής σκηνής της Ιταλίας, ενώ πολλοί επώνυμοι, όπως ο Εγκον Φίρστενμπεργκ, 
μέλος της οικογένειας Ανιέλι, πατέρας δύο παιδιών, δημοσιοποίησε ότι είναι αμφιφυλόφιλος.
