Τον άγνωστο ηγέτη της Ρωσίας, το μικρόσωμο Βλαντίμιρ Πούτιν, ο οποίος κρατά στα χέρια του την πορεία της μεγάλης αυτής χώρας στο νέο αιώνα, αποκαλύπτει το βιβλίο  «Σε πρώτο πρόσωπο - Διάλογοι με τον Βλαντίμιρ Πούτιν» που κυκλοφορεί και στην ελληνική αγορά βιβλίου από τις εκδόσεις «Νέα Σύνορα- Α. Α. Λιβάνη», με τη χορηγία της «Προμηθέας Gas A.E.».
Τον άγνωστο ηγέτη της Ρωσίας, το μικρόσωμο Βλαντίμιρ Πούτιν, ο οποίος κρατά στα χέρια του την πορεία της μεγάλης αυτής χώρας στο νέο αιώνα, αποκαλύπτει το 
βιβλίο «Σε πρώτο πρόσωπο - Διάλογοι με τον Βλαντίμιρ Πούτιν» που κυκλοφορεί και στην ελληνική αγορά βιβλίου από τις εκδόσεις «Νέα Σύνορα- Α. Α. Λιβάνη», με τη χορηγία της «Προμηθέας Gas A.E.». Τη μετάφραση από τα ρωσικά έκαναν οι Δημήτρης Πατέλης και Παναγιώτα Ματέρη και τον πρόλογο της ελληνικής έκδοσης έγραψε ο Δημήτρης Χρ. Κοπελούζος.
 «Ποιος είναι αυτός ο κύριος Πούτιν; » ρώτησε δεκάδες Ρώσους πολιτικούς και επιχειρηματίες τον περασμένο Ιανουάριο στο διεθνές φόρουμ του Νταβός η Αμερικανίδα δημοσιογράφος Τρούντι Ρούμπιν. Το ερώτημα θα παρέμενε για πολύ χρόνο αναπάντητο, αν τρεις Ρώσοι, οι Ναταλία Γκεβορκιάν, Ναταλία Τιμάνοβα και Αντρέι Κολέσνικοφ δεν αποφάσιζαν να «ανακρίνουν» τον ίδιο τον Πούτιν και να κυκλοφορήσουν ένα βιβλίο με το προϊόν των συνεντεύξεων που πήραν.
 Συζήτησαν με το νέο ισχυρό άνδρα της Ρωσίας έξι φορές και η καθεμιά συζήτηση κράτησε αρκετές ώρες. Οι τρεις ήταν οργανωμένοι και προσπάθησαν, επιτυχώς, να καλύψουν όλη τη ζωή του Βλαντίμιρ Πούτιν, ο οποίος δεν απέφυγε σχεδόν καμία ερώτηση (σε ελάχιστες αρνήθηκε να απαντήσει χαρακτηρίζοντάς τες «πολύ προσωπικές»), αν και συνήθως σκεπτόταν αρκετά πριν δώσει την απάντησή του. 
 Πώς περιγράφει τη ζωή του ο ίδιος ο Πούτιν; Αναφέρεται στα σημαντικά σημεία της σε δέκα γραμμές και στις λεπτομέρειές της στις υπόλοιπες 290 σελίδες του βιβλίου. Λέει, χαρακτηριστικά: «Πράγματι, η ζωή μου είναι πολύ απλή, χειροπιαστή κι ολοφάνερη. Μόλις αποφοίτησα από το σχολείο, πέρασα στο πανεπιστήμιο. Αποφοίτησα από το πανεπιστήμιο και πέρασα στην KGB. Μόλις αποφοίτησα από εκεί, πήγα και πάλι στο πανεπιστήμιο. Από εκεί πήγα στον Σαμπτσάκ (σ.σ.: τέως δήμαρχος Πετρούπολης, από τους πρωτεργάτες της περεστρόικα). Από τον Σαμπτσάκ στη Μόσχα, στη διεύθυνση υποθέσεων. Μετά, στη διοίκηση του προέδρου. Από εκεί, στην Ομοσπονδιακή Υπηρεσία Ασφάλειας. Μετά, με διόρισαν πρωθυπουργό. Τώρα, εκτελώ χρέη προέδρου. Αυτό ήταν όλο! ». «Ναι, αντιτείνουν οι τρεις ερωτώντες, αλλά υπήρχαν και λεπτομέρειες». «Ναι, υπήρχαν...», απαντά ο Πούτιν κι αρχίζουν οι συζητήσεις που παρουσιάζονται στο βιβλίο χωρίς καμία άλλη παρέμβαση, πλην των διαλόγων, όπως αυτούσια καταγράφτηκαν.
 «... Ο παππούς μου γεννήθηκε στην Πετρούπολη κι εργαζόταν ως μάγειρας. Ηταν η πιο απλή οικογένεια ενός μάγειρα. Κατά τα φαινόμενα, όμως, μεγείρευε καλά, γιατί μετά τον A' Παγκόσμιο Πόλεμο τον κάλεσαν να εργαστεί στο Γκόρκι, στα περίχωρα της Μόσχας, όπου ζούσε ο Λένιν και όλη η οικογένεια των Ουλιάνοφ. Μετά το θάνατο του Λένιν, ο παππούς μου πήρε μετάθεση σε μια από τις ντάστες του Στάλιν, όπου κι εργάστηκε επί μακρόν... Για κάποιους λόγους δεν υπέστη διώξεις. Βλέπετε, είναι λίγοι εκείνοι που επέζησαν από όσους βρίσκονταν διαρκώς δίπλα στον Στάλιν. Ο παππούς μου επέζησε...
 [...] Στο σχολείο, δεν επιδίωκα να δίνω εντολές. Σημαντικότερο ήταν να διατηρώ 
την ανεξαρτησία μου [...] ο ρόλος που έπαιζα τότε, έμοιαζε μάλλον με αυτόν της 
δικαστικής κι όχι της εκτελεστικής εξουσίας. Οσο τα κατάφερνα, μου άρεσε [...] 
ήμουν ταραχοποιός, όχι πιονέρος... ήμουν πράγματι ένα αλάνι...
 [...] στο πανεπιστήμιο, είχα καλές σπουδές. Δεν ασχολιόμουν με κοινωνική εργασία, δεν ήμουν διεκπεραιωτής της Κομσομόλ [...] Είχα εκπληρώσει τα προβλεπόμενα για τον τίτλο του διακεκριμένου αθλητή του σάμπο, μετά δύο χρόνια 
 [...] ερωτικές ιστορίες; Tίποτε το σοβαρό. Εκτός από μια ιστορία. Εγώ έλαβα την απόφαση να χωρίσουμε. Είχαμε ήδη κάνει αίτηση γάμου. Ολα ήταν έτοιμα. Οι γονείς και των δύο είχαν αγοράσει τα πάντα: βέρες, κοστούμι, νυφικό... Ηταν μια από τις δύσκολες αποφάσεις της ζωής μου. Ηταν πολύ σκληρό. Φαινόμουν σαν τον τελευταίο αλήτη. Αποφάσισα, όμως, ότι, παρ' όλα αυτά, καλύτερα θα ήταν τότε, παρά να βασανίζεται μετά κι εκείνη κι εγώ...
 [...] η κατασκοπία ήταν ανέκαθεν η πλέον κριτικά διακείμενη δομή στην Κα Γκε Μπε. Επιδρούσε και το γεγονός ότι τα στελέχη της ζούσαν χρόνια ολόκληρα στο εξωτερικό. Τρία χρόνια σε κεφαλαιοκρατική χώρα, είτε τέσσερα-πέντε στο λεγόμενο σοσιαλιστικό στρατόπεδο, μετά εννέα μήνες μετεκπαίδευση στη Μόσχα και 
πάλι στο εξωτερικό... Η δουλειά μου ήταν στην κατεύθυνση της πολιτικής κατασκοπίας. Συγκέντρωση πληροφοριών για πολιτικούς παράγοντες, για τα σχέδια του δυνητικού αντιπάλου... στρατολόγηση πληροφοριακών πηγών, συγκέντρωση, επεξεργασία κι αποστολή πληροφοριών στο κέντρο για πολιτικά κόμματα, εσωκομματικές τάσεις, ηγέτες, σημερινούς και δυνητικά αυριανούς...
 [...] (αργότερα) αρνήθηκα να εργαστώ στον κεντρικό μηχανισμό της Κα Γκε Μπε στη Μόσχα. Είχα τέτοιες προτάσεις. Αντιλαμβανόμουν, πλέον, ότι το σύστημα αυτό 
δεν είχε μέλλον. Η ίδια η χώρα δεν είχε μέλλον. Και να κάθεται κανείς στο εσωτερικό του συστήματος εν αναμονή της διάλυσής του ήταν πολύ βαρύ [...] Αποδείχτηκε ότι κανένας δεν χρειαζόταν ό,τι κάναμε. Μήπως δεν είχαμε προειδοποιήσει τι θα συμβεί; Μήπως δεν κάναμε συστάσεις για το πώς πρέπει να δράσουμε; Καμία απόκριση. Τίνος αρέσει να εργάζεται στο βρόντο, η δουλειά του να προορίζεται για το καλάθι των αχρήστων; Να χάνεις χρόνια ολόκληρα της ζωής σου, γιατί; Απλώς για να εισπράττεις κάποιο μισθό; ... Ο Ανατόλι Σαμπτσάκ ήταν 
ένας άνθρωπος συναισθηματικός. Του άρεσε πάντα να είναι στο επίκεντρο της προσοχής, να μιλούν πάντα γι' αυτόν. Και μάλιστα μου φαινόταν ότι εν μέρει του 
ήταν αδιάφορο αν τον έβριζαν ή τον επαινούσαν...
 [...] Μια μέρα μού τηλεφώνησε ο Λιόσα Κουντρίν. "Ελα", μου λέει, "και θα δούμε 
τι μπορούμε να κάνουμε. Κατάργησαν ένα αξίωμα, αλλά δεν τα κατάργησαν όλα". Ηλθα αεροπορικώς. Συναντήθηκα με τον Κουντρίν, εκείνος μίλησε με τον Τσουμπάις 
κι ο τελευταίος, πριν φύγει με άδεια, μου πρότεινε να τεθώ επικεφαλής της διεύθυνσης δημοσίων σχέσεων. Αυτή η δουλειά δεν μου άρεσε και τόσο. Τι να έκανα, όμως; Δημόσιες σχέσεις· δημόσιες σχέσεις. Παρ' όλα αυτά, ήταν διοίκηση του προέδρου...
 [...] Mε καταπιέζει έντονα συναισθηματικά η ανεπάρκεια επικοινωνίας με τους φίλους, γιατί έχω πολύ καλούς φίλους και στην πραγματικότητα είναι μέρος της ζωής μας, είναι μέρος του ίδιου του εαυτού μας. Τα πρώτα χρόνια μου έλειπαν φοβερά οι φίλοι. Απλώς, χωρίς αυτούς, νιώθεις κενό και μοναξιά...
 [...] Eπ' ουδενί δεν προτίθεμαι να επιβάλω πολιτική καθ' υπαγόρευση. Δεν ασκούμε βία εναντίον του λαού, αλλά εναντίον των συμμοριτών. Αυτοί είναι που προσπαθούσαν να υπαγορεύουν στους Τσετσένους πώς να ζουν, ακόμα και πώς να προσεύχονται στον Αλάχ. Θα αποκαταστήσουμε την τάξη... Μήπως έχετε να προτείνετε άλλες εκδοχές; Να φύγουμε και πάλι; (από την Τσετσενία). Αυτό δεν θα ήταν έγκλημα; ...
 Οταν άρχισα, πλέον, να εργάζομαι ως εκτελών χρέη προέδρου, αισθάνθηκα ικανοποίηση. Ισως αυτή είναι η κατάλληλη λέξη, επειδή μπορείς να λαμβάνεις αποφάσεις αυτοτελώς, κατά συνείδηση, επειδή είσαι στο ύπατο αξίωμα κι επομένως 
πολλά εξαρτώνται από σένα. Και την ευθύνη επίσης εσύ την έχεις. Ναι. Αυτή είναι η ευχάριστη πλευρά της ευθύνης. Εχω μερικούς δικούς μου κανόνες. Ο ένας από αυτούς είναι να μη μετανιώνω ποτέ για τίποτε. Σταδιακά, κατέληξα στο συμπέρασμα ότι αυτό είναι πολύ σωστό. Μόλις αρχίζεις να μετανιώνεις, γυρίζεις πίσω κι αρχίζεις να σβήνεις. Πρέπει πάντα να σκέπτεσαι το μέλλον, πάντα να βλέπεις μπροστά. Πρέπει, φυσικά, να αναλύεις το παρελθόν, μια και κάπου στο παρελθόν μπορεί να έγιναν και λάθη. Ομως πρέπει να το αναλύεις μόνο για να παρέμβεις διορθωτικά στην πορεία που ακολουθείς στη ζωή...»
