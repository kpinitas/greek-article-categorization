 πλέον δυσμενής επίπτωση των διευρυμένων οικονομικών ανισοτήτων ίσως να είναι το γεγονός ότι δεν γίνεται άριστη εκμετάλλευση του ανθρώπινου κεφαλαίου από την κοινωνία. 
 Ετσι, οι λιγότερο εύποροι είναι καταδικασμένοι να σπουδάζουν σε υποβαθμισμένα δημόσια σχολεία σε αντίθεση με τους εύπορους, οι οποίοι μπορούν να στέλνουν τους γόνους τους στα καλύτερα ιδιωτικά σχολεία.
 Μέχρι προσφάτως, τουλάχιστον, οι προτεινόμενες λύσεις περιστρέφονταν γύρω από έναν κοινό άξονα: την προσπάθεια βελτίωσης της ποιότητας των δημόσιων σχολείων 
μέσω της αύξησης των κρατικών δαπανών για την παιδεία. Ομως η λύση αυτή, για πολλούς και διάφορους λόγους που σχετίζονται με τα ευρύτερα προβλήματα του δημόσιου τομέα, δεν φαίνεται να ευδοκιμεί. Γι' αυτό, τον τελευταίο καιρό αρχίζει να δοκιμάζεται σε παγκόσμιο επίπεπδο μια άλλη προσέγγιση. Είναι η λύση 
της χρηματοδότησης των λιγότερο εύπορων μαθητών από το κράτος έτσι ώστε να μπορούν να πηγαίνουν σε ιδιωτικό σχολείο της αρεσκείας τους.
 Η νέα αυτή πρόταση, γνωστή ως «voucher-s ystems» (συστήματα κουπονιών παιδείας) 
εφαρμόζεται σε μεγαλύτερη ή μικρότερη κλίμακα σε διάφορες πολιτείες των ΗΠΑ, στη Σουηδία, στη Νέα Ζηλανδία και αλλού.
 Στην Ελλάδα, ένας από τους θερμότερους θιασώτες του νέου συστήματος είναι ο βουλευτής των Φιλελευθέρων Γιώργος Ψαχαρόπουλος. Το σημερινό σύστημα, υποστηρίζει, είναι τρομερά άδικο: 
 «Πράγματι, μόνο ο πλούσιος μπορεί σήμερα να στείλει τα παιδιά του σε ένα υψηλής ποιότητας λύκειο των βορείων προαστίων, ενώ o φτωχός αναγκάζεται να τα στέλνει στο δημόσιο λύκειο της γειτονιάς που πέρα από την αμφίβολης ποιότητας παιδεία που προσφέρει, θα είναι επίσης κλειστό ένα μεγάλο χρονικό διάστημα λόγω καταλήψεων».
 Επιπλέον το σύστημα ακολουθεί μια τελείως διεστραμμένη λογική: Αντί να παρέχει 
φορολογικές απαλλαγές σε εκείνους που δεν κάνουν χρήση της δημόσιας παιδείας, στην ουσία τους... τιμωρεί: 
 «Αυτοί που στέλνουν τα παιδιά τους σε ιδιωτικό σχολείο πληρώνουν δύο φορές: μία φορά για φόρους και υπηρεσίες που δεν χρησιμοποιούν (δημόσια σχολεία) και άλλη μία για δίδακτρα στα ιδιωτικά σχολεία, χωρίς αυτά τα τελευταία να εκπίπτουν από το φορολογητέο εισόδημα».
 Ζητήσαμε από το συνομιλιτή μας να μας πει γιατί κατά την άποψή του η λύση της βελτίωσης των δημόσιων σχολείων μέσω της αύξησης της κρατικής χρηματοδότησης δεν φαίνεται να αποδίδει.
 «Υπάρχουν δύο λόγοι. Ο ένας είναι η απουσία ανταγωνισμού μεταξύ των διαφόρων δημόσιων σχολείων. Αυτό αφαιρεί οποιοδήποτε κίνητρο για τη βελτίωση των προσφερομένων υπηρεσιών. Ο δεύτερος λόγος αφορά το γεγονός ότι τα δημόσια σχολεία είναι στην κατοχή («captives») των διαφόρων συντεχνιών -γραφειοκράτες του υπουργείου Παιδείας, καθηγητές- που λειτουργούν με κίνητρα μεγιστοποίησης των συμφερόντων τους και όχι, φυσικά, των μαθητών».
 Ακρογωνιαίος λίθος της νέας φιλοσοφίας είναι ο διαχωρισμός της παραγωγής εκπαιδευτικών υπηρεσιών από τη χρηματοδότησή τους.
 «Η παραγωγή των εκπαιδευτικών υπηρεσιών θα πρέπει να γίνεται πλέον από ιδιώτες 
για τους γνωστούς λόγους. Ομως από την άλλη πλευρά το κράτος, αναλαμβάνει τη μερική ή ολική χρηματοδότηση εκείνων οι οποίοι δεν μπορούν να ανταποκριθούν στα έξοδα».
 Στο σύστημα αυτό η κάθε οικογένεια παίρνει ένα κουπόνι από το κράτος, π.χ. αξίας 500.000 δρχ., που μπορεί να εξαργυρωθεί μόνο για την παροχή εκπαιδευτικών υπηρεσιών. Μία οικογένεια που πήρε τέτοιο κουπόνι για το παιδί της, μπορεί να το χρησιμοποιήσει για να πληρώσει ένα σημαντικό μέρος των διδάκτρων ενός ιδιωτικού λυκείου στο βαθμό που κρίνει ότι είναι καλύτερο από το δημόσιο λύκειο της γειτονιάς. 
 Εκτός από τη δυνατότητα επιλογής εκ μέρους των μαθητών, η αρχή της μεθόδου του 
κουπονιού εισάγει επιπλέον το στοιχείο του ανταγωνισμού μεταξύ εκπαιδευτικών ιδρυμάτων, ώστε να ανθίζουν τα καλύτερα και να κλείνουν τα χειρότερα. 
 Ρωτήσαμε το συνομιλιτή μας αν θεωρεί τη λύση των κουπονιών παιδείας «αριστερή» 
 «Νομίζω ότι περιέχει στοιχεία και των δύο φιλοσοφιών. Είναι "δεξιά" στο βαθμό στον οποίο θέτει σε πρώτη μοίρα την ατομική επιλογή των χρηστών εκπαιδευτικών υπηρεσιών. Από την άλλη πλευρά είναι "αριστερή" στο βαθμό που το σύστημα των κουπονιών διατηρεί πλήρως (αν δεν ενισχύει...) τον αναδιανεμητικό ρόλο του κράτους. Το κράτος μπορεί να τα δίνει κατά προτίμηση, ή και αποκλειστικά, σε μαθητές των οποίων το οικογενειακό εισόδημα βρίσκεται κάτω από ένα όριο. Κατά τη γνώμη του νομπελίστα καθηγητή Gar yBecker, η χρηματοδότηση της εκπαίδευσης με κουπόνια είναι η μόνη ελπίδα για τα παιδιά φτωχών οικογενειών να εγγραφούν σε ιδρύματα υψηλής ποιότητας». 
 Μια άλλη λύση που δοκιμάζεται με επιτυχία στις ΗΠΑ είναι η μίσθωση σχολείων. Και αυτή η μέθοδος, γνωστή ως charter schools, βασίζεται στο διαχωρισμό της χρηματοδότησης της εκπαίδευσης από την παραγωγή εκπαιδευτικών υπηρεσιών. Ενα μισθωμένο σχολείο μπορεί να ιδρυθεί από ιδιώτες και να λειτουργεί, π.χ., σαν λύκειο. Το κράτος αναλαμβάνει να πληρώνει στο διευθυντή του λυκείου αυτού ένα ποσό ανάλογο με τον αριθμό των μαθητών που εγγράφονται σ' αυτό. 
 Η μόνη υποχρέωση του λυκείου απέναντι στο κράτος είναι να παραδίδει αποτελέσματα, π.χ. υψηλή επίδοση μαθητών σε πανελλαδικές ή άλλου είδους εξετάσεις. Το πώς θα επιτευχθεί αυτό, είναι θέμα του διευθυντή του σχολείου και όχι του υπουργείου Παιδείας. Το σχολείο μπορεί να προσλαμβάνει όποιον θέλει να διδάξει στο σχολείο και να τον πληρώνει όσο θέλει. Ο διευθυντής διαλέγει τα βιβλία που θα χρησιμοποιήσει. Και μπορεί εύκολα να απολύσει ένα δάσκαλο που κατά τη γνώμη του δεν αποδίδει στο έργο του.
 Δεδομένου ότι οποιοσδήποτε μπορεί να ανοίξει τέτοιου είδους σχολείο, και ότι τα έσοδα του σχολείου εξαρτώνται από τον αριθμό των μαθητών που εγγράφονται σε 
αυτό, το σύστημα έχει όλα τα πλεονεκτήματα του ανταγωνισμού. Μόνο τα καλύτερα θα επιβιώσουν και τα κακά θα κλείσουν.
 Και τα δύο συστήματα που περιγράφηκαν πιο πάνω βασίζονται στην αρχή της «χρηματοδότησης σύμφωνα με τη ζήτηση» (demand-side financing). 
 «Στην Ελλάδα, δυστυχώς -τονίζει ο κ. Ψαχαρόπουλος -κάνουμε ακριβώς το αντίθετο, δηλ. χρηματοδοτούμε με έσοδα από φορολογία μια προσφορά εκπαιδευτικών υπηρεσιών αμφιβόλου ποιότητας, χωρίς κανένα στοιχείο αξιολόγησης 
και ανταγωνισμού. Επιπλέον, το σύστημα έχει τα αντίθετα διανεμητικά αποτελέσματα από εκείνα που σκόπευε ο νομοθέτης. Είναι γνωστό ότι η δωρεάν παιδεία ευνοεί κυρίως του πλουσίους και δεν επιτρέπει επιλογή για τα παιδιά των φτωχών». 
 Φυσικά, το ερώτημα το οποίο προβάλλει είναι αν αυτά τα νέα συστήματα δεν έχουν 
αποτέλεσμα την περαιτέρω υποβάθμιση της δημόσιας εκπαίδευσης στο βαθμό που πιθανώς να οδηγήσουν στη μαζική έξοδο των μαθητών απ' αυτά. Ο συνομιλιτής μας δέχεται την ύπαρξη αυτής της εκδοχής, η οποία όμως δεν τον τρομάζει: 
 «Ασφαλώς και μερικά δημόσια ιδρύματα θα κλείσουν. Ομως άλλα, και καλύτερα, ιδρύματα θα πάρουν τη θέση τους. Το ζητούμενο δεν είναι η διατήρηση της ίδιας ισοπεδωμένης χαμηλής ποιότητας δημόσιας εκπαίδευσης. Το ζητούμενο είναι η αναβάθμιση της ποιότητας της εκπαίδευσης που παίρνουν οι Ελληνες, άσχετα αν αυτή παράγεται από δημόσια, ιδιωτικά ή ξένα ιδρύματα. Ομως, πάνω απ' όλα, το ζητούμενο είναι η πρόσβαση των οικονομικά ασθενέστερων τάξεων σε ό,τι καλύτερο 
έχει να προσφέρει η παιδεία μας. Κάτι που ασφαλώς δεν γίνεται σήμερα».
 Αν ο σημερινός υπουργός Παιδείας ζητούσε από το συνομιλητή μας μία και μόνο συμβουλή ποια θα ήταν αυτή; 
 «Να παύσει να ασχολείται με τα τετριμμένα (όπως ο διαχωρισμός διδακτέας και εξεταστέας ύλης ή τις ημερομηνίες των εξετάσεων), και να επιτρέψει στο στοιχείο του ανταγωνισμού να υλοποιήσει αυτόματα και χωρίς κανένα νέο ειδικό νόμο τη δική του "μεταρρύθμιση". Το μόνο μέτρο που θα έπρεπε να πάρει, θα ήταν 
να δώσει τα ίδια χρήματα που δαπανάει τώρα για την παιδεία στα χέρια των μαθητών και τωv οικογένειών τους. Δεν είναι απλό; ». 
 «Ο Στέφανος με έπεισε να ασχοληθώ με την πολιτική», μας λέει ο νέος βουλευτής του 
Κόμματος των Φιλελευθέρων, Γιώργος Ψαχαρόπουλος. «Τον γνώρισα σε διάφορα συνέδρια και πολύ γρήγορα διαπιστώσαμε ότι συμφωνούσαμε σε όλα».
 Αν για πολλούς Ελληνες η κατάκτηση ενός βουλευτικού θώκου αποτελεί το αποκορύφωμα της σταδιοδρομίας τους, στην περίπτωση του Γιώργου Ψαχαρόπουλου θα 
πρέπει να αποτελεί απλώς μια ακόμη εμπειρία -και μάλλον όχι την πιο νοηματικά διεγερτική- μιας καριέρας που τον έφερε σε επαφή με τα πραγματικά κέντρα της εξουσίας: όντας καθηγητής στο LSE, υπήρξε παράλληλα σύμβουλος όλων των διεθνών 
οργανισμών που ασχολούνται με θέματα εκπαίδευσης και απασχόλησης, καθώς και των υπουργείων Παιδείας και εργασίας πολλών χωρών.
 Το 1981 πήγε στην Παγκόσμια Τράπεζα στην Ουάσιγκτον, αρχικά ως υπεύθυνος για την εκπαιδευτική έρευνα και αργότερα ως ανώτερος σύμβουλος σε θέματα ανθρωπίνων πόρων. Πολυγραφώτατος, έχει δημοσιεύσει πάνω από 20 βιβλία και 300 άρθρα σε διεθνή περιοδικά και εγκυκλοπαίδειες.
 Αυτό που εντυπωσιάζει το συνομιλιτή μας με το Kοινοβούλιο είναι ο χρόνος που δαπανούν οι βουλευτές στις ομιλίες τους: «Είναι πράγματι εντυπωσιακό ότι μπορούν να μιλούν για τόση πολλή ώρα, 20 ή 40 λεπτά. Προσωπικά πιστεύω ότι αν έχεις κάτι να πεις, το λες σε πέντε λεπτά. Οταν όμως μακρηγορείς, τότε μάλλλον 
