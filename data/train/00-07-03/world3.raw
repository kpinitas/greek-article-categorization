ΠΑΡΙΣΙ Η Γαλλία διένυε τις πρώτες μόλις ώρες στο τιμόνι της προεδρίας της Ε.Ε., όταν ο πρωθυπουργός της Λιονέλ Ζοσπέν τοποθετήθηκε επί των πρόσφατων προτάσεων του προέδρου Σιράκ, κατηγορώντας τον στην ουσία για αδικαιολόγητη βιασύνη. Η Γαλλία ανέλαβε το περασμένο Σάββατο την προεδρία στην Ευρωπαϊκή Ενωση στέλνοντας μάλλον συγκεχυμένα μηνύματα και ορισμένοι προσβλέπουν σε δύο κρίσιμες εμφανίσεις του Ζακ Σιράκ σήμερα και αύριο ελπίζοντας να ξεκαθαρίσει κάπως η εικόνα.
 Την ομιλία του Γάλλου προέδρου ενώπιον του γερμανικού κοινοβουλίου -την περασμένη εβδομάδα- ακολούθησε δήλωση του αρμόδιου για τις ευρωπαϊκές υποθέσεις υπουργού της Γαλλίας Πιερ Μοσκοβισί, ότι οι απόψεις Σιράκ δεν εκφράζουν τις «γαλλικές αρχές». Λίγες ώρες αργότερα και ενώ το γραφείο του Σιράκ είχε διευκρινίσει πως ο πρόεδρος μιλά «επισήμως», ο πρωθυπουργός Ζοσπέν υπαινισσόταν, απευθυνόμενος σε συγκέντρωση Ευρωπαίων σοσιαλιστών, ότι ο Σιράκ βιάστηκε να προσεγγίσει ορισμένα θέματα. «Δεν επιθυμώ να ξεκινήσω βιαστικά μια 
συζήτηση για το τι θα είναι η Ευρώπη ύστερα από μερικά χρόνια. Οταν έρθει η στιγμή, θα λάβω μέρος στη συζήτηση. Για την ώρα, συγκεντρώνομαι στο θέμα της προεδρίας στην Ε.Ε.», εξήγησε ο Ζοσπέν. Επί της ουσίας δε, επανέλαβε τη θέση του υπέρ της διατήρησης της ταυτότητας των εθνών μέσα σε μια ομοσπονδιακή Ευρώπη.
 Στον τομέα εξωτερικής πολιτικής της Ε.Ε. κατά τη διάρκεια της γαλλικής προεδρίας, τον κυρίαρχο ρόλο έχει ο πρόεδρος Σιράκ. Ο Ζοσπέν όμως άφησε σαφώς να εννοηθεί ότι δεν θα μείνει και ο ίδιος εκτός. Το ερώτημα τώρα είναι: θα θελήσει ο Σιράκ να διατηρήσει σε πρώτο πλάνο τη συζήτηση περί το μέλλον της Ευρώπης ή θα δώσει βάρος -όπως άλλωστε προσδοκούν και οι εταίροι του- στη σκληρή δουλειά που απαιτείται για τη μεταρρύθμιση των θεσμών εν όψει της διεύρυνσης; την πρώτη απάντηση θα έχουμε ίσως και σήμερα, οπότε συναντάται με την Ευρωπαϊκή Επιτροπή υπό τον Ρομάνο Πρόντι. Αύριο θα εκφωνήσει ομιλία ενώπιον του Ευρωκοινοβουλίου. Η πρόεδρος του σώματος Νικόλ Φοντέν, κεντρώα και 
από τον πολιτικό χώρο του Σιράκ, τον στήριξε ξεκάθαρα προχθές, δηλώνοντας ότι εξέφρασε «την άποψη όλης της Γαλλίας».
 Δημοσκόπηση που δημοσιοποιήθηκε χθες δείχνει ότι 68% των Γάλλων διάκεινται θετικά απέναντι στη δημιουργία ευρωπαϊκού συντάγματος (ήταν και πρόταση του Σιράκ) και 54% τάσσονται υπέρ της εκλογής προέδρου της Ευρώπης.
 Εν τω μεταξύ, ο Γάλλος υπουργός Aμυνας Αλέν Ρισάρ έλαβε προχθές μέρος σε σεμινάριο 450 εμπειρογνωμώνων σε θέματα άμυνας από όλη την Ε.Ε., όπου τάχθηκε υπέρ της επίλυσης του προβλήματος οικονομικής συνεισφοράς των κρατών-μελών στην ευρωπαϊκή στρατιωτική δύναμη με «ρεαλιστικό και συμφιλιωτικό τρόπο». Τόνισε δε ότι οι «15» έχουν τώρα τη δυνατότητα να ενεργήσουν «ώστε να δώσουν στην Ευρώπη τον αμυντικό πυλώνα που της έλειψε τις τελευταίες δεκαετίες».
 Τις προσδοκίες τους για την «επανισορρόπηση» της ευρωπαϊκής οικονομικής πολιτικής και της κοινωνικής πολιτικής εξέφρασαν στον Σιράκ προχθές και οι αντιπρόσωποι της Ευρωπαϊκής Συνομοσπονδίας Συνδικάτων.
