 «Eχει γίνει μνημείο. Τα μνημεία έχουν βάθρο. Το βάθρο του είμαι εγώ». Ο, τι λέει γελώντας η Φράνκα Ράμε για να περιγράψει τη σχέση της με τον εδώ και 46 χρόνια σύζυγό της Ντάριο Φο εμπεριέχει την υπερβολή, αλλά, όπως κάθε αστείο, έχει έναν πυρήνα αλήθειας.
* Η συζήτηση (σε ένα διάλειμμα των προς τιμήν τους εκδηλώσεων του Ευρωπαϊκού Πολιτιστικού Κέντρου Δελφών) με το διάσημο αντι-συμβατικό ζεύγος των Ιταλών καλλιτεχνών άλλωστε αυτό αποδεικνύει: εκείνος, ο Νομπελίστας (1997), ο πιο αντιπροσωπευτικός δραματουργός του πολιτικού θεάτρου του 20ού αιώνα, ο αεικίνητος ηθοποιός ενός «θεάτρου χειρονομιών», προσφέρει τον λόγο και τη βαρύτητα του ονόματός του. Εκείνη, επίσης ηθοποιός, πιστή σύντροφος, φεμινίστρια μέχρι το κόκκαλο, μια γυναίκα που πλήρωσε ακριβά τους αγώνες για τις ιδέες της, προσφέρει πολλή δουλειά.
 Οι δυο τους Φο-Ράμε, όπως τους ξέρουν στην Ιταλία, είναι εδώ και πολλά χρόνια ένα αχτύπητο δίδυμο, όχι μόνο πάνω στη σκηνή. Γι' αυτό ακόμα κι αν η προσωπική 
τους ζωή πέρασε σκαμπανεβάσματα, όπως είναι γνωστό τοις πάσι στη χώρα τους, ο ένας σχεδόν προϋποθέτει τον άλλο. «Δεν είναι τυχαίο ότι στο σκεπτικό της Ακαδημίας το όνομά μου αναφερόταν δύο φορές», επιμένει η Ράμε δικαιολογώντας γιατί εκνευρίστηκε τόσο «με την ομιλία εκείνης της καθηγήτριας στο αφιέρωμα του Ευρωπαϊκού Πολιτιστικού Κέντρου Δελφών, η οποία δεν με ανέφερε ούτε μία φορά». Εχει δίκιο αφού, όπως λένε «πίσω από κάθε μεγάλο άνδρα υπάρχει μία γυναίκα». «Πίσω; » καγχάζει η Ράμε. «Πείτε μπροστά καλύτερα. Μπροστά...».
 Για του λόγου το αληθές, η Ράμε διηγείται πώς μόνη της κατόρθωσε να σπάσει το προεδρικό πρωτόκολλο και να εξασφαλίσει ένα μη προγραμματισμένο ραντεβού με τον Κάρλο Ατζέλιο Τσάμπι. Ηταν μόλις τον περασμένο Δεκέμβριο, όταν Φο και Ράμε 
ξεκίνησαν σε όλη την Ιταλία μία πορεία μνήμης για τα θύματα των τρομοκρατικών επιθέσεων. Ζητώντας γι' αυτό τη συνδρομή του προέδρου της Δημοκρατίας, η ίδια η Ράμε τηλεφώνησε στον γραμματέα του, πληροφορώντας τον πως «αύριο θα βρισκόμαστε με τον κ. Φο εκεί για να δούμε τον πρόεδρο». Στην άρνηση του γραμματέα να επικυρώσει μη προγραμματισμένο ραντεβού, η Ράμε αντέδρασε ψύχραιμα. Φρόντισε όμως αμέσως μετά να διαρρεύσει σε όλα τα έντυπα και ηλεκτρονικά μέσα την είδηση ότι ο «πρόεδρος αρνείται να δεχτεί τους Φο-Ράμε». Την επόμενη ημέρα ο ίδιος ο γραμματέας του Τσάμπι τηλεφώνησε στη Ράμε για να την πληροφορήσει πως «ο πρόεδρος σάς περιμένει...».
 Το χαριτωμένο περιστατικό φανερώνει το πείσμα μιας γυναίκας που δεν κάνει ποτέ 
πίσω. Το πείσμα δύο ανθρώπων που δεν τό 'βαλαν κάτω ποτέ. Και για τους δύο το θέατρο και η πολιτική συνείδηση είναι απολύτως ταυτισμένα. Το ένα συμπληρώνει και υποβοηθά το άλλο. Γι' αυτό η πολιτική και κοινωνική πραγματικότητα γινόταν 
συνήθως καυστικό κείμενο με την πέννα του Φο. Γι' αυτό ό,τι εισέπραξε ο ίδιος για το έργο του, έγινε αυτομάτως κοινωνικό και πολιτικό έργο. Υπάρχει μεγαλύτερη απόδειξη από το ότι Φο και Ράμε διέθεσαν όλα τα χρήματα του Νόμπελ (270 εκ. δρχ.) ως μαγιά για τη δημιουργία ενός δικτύου προσφοράς βοήθειας σε άτομα με ειδικές ανάγκες, δημιουργώντας με αυτή τους την κίνηση ένα κύμα συμπαράστασης από διάφορους φορείς; 
 «Λογικά, η προσφορά πρέπει να γίνεται σιωπηρά», αναγνωρίζει η Ράμε. Και οι δυο 
τους ξέρουν ωστόσο πως υπάρχουν φορές που πρέπει να μιλάς και άλλες που πρέπει 
 Και να για ποια πράγματα μιλούν ή φωνάζουν σήμερα οι δυο τους: 
 * Για το Νόμπελ: «Εάν μου το έδωσαν για να μην ξαναμιλήσω, έκαναν μεγάλο λάθος. Γιατί από τότε που το πήρα με έχει πιάσει ακόμα μεγαλύτερη λογοδιάρροια 
κι εμένα, αλλά και τη Φράνκα. Το Νόμπελ ήταν για μένα σαν.. τούρμπο αυτοκίνητο. Τώρα η δουλειά μας έχει ακόμα μεγαλύτερη ταχύτητα και πάθος για τα 
 * Για τον αγώνα των δυο τους: «Πολλές φορές κάναμε πράγματα έξω από τις δυνατότητες του ανθρώπινου νου. Μας παρακινούν όλα αυτά που συμβαίνουν, από τα 
γενετικά μεταλλαγμένα τρόφιμα μέχρι τους νεκρούς από τα αυτοκινητικά, από τη ρύπανση στις πόλεις, μέχρι το γεγονός ότι βάσει στατιστικών ερευνών οι κόρες ενός υπαλλήλου βενζινάδικου έχουν πολύ μεγάλο κίνδυνο να πεθάνουν από καρκίνο στις ωοθήκες. Βρισκόμαστε στο χείλος της καταστροφής. Και όπως έλεγε ο Μπρεχτ, 
τη στιγμή της τραγωδίας, δεν μπορείς να μιλάς για τριαντάφυλλα».
 * Για τον ακήρυχτο πόλεμο: «Καλώς να ξανάρθει το θέμα της ειρήνης σήμερα, που, 
ενώ συνεχίζουμε να βρισκόμαστε σε εμπόλεμη περίοδο, προσπαθούν να μας κάνουν να πιστέψουμε ότι πόλεμος δεν υπάρχει. Υπάρχουν εκατομμύρια λαού που πολεμούν για να επιβιώσουν εναντίον αόρατων εχθρών, της παγκοσμιοποίησης, της εμπορευματοποίησης, των συμφερόντων. Δεν είναι δυνατόν σήμερα άνθρωποι να πεθαίνουν γιατί δεν έχουν ασπιρίνη. Δεν είναι δυνατόν οι πλούσιοι λαοί να εκμεταλλεύονται ανήλικα παιδιά που δουλεύουν ώρες για μία λιρέτα. Δεν είναι δυνατόν κάθε χρόνο να έχουμε εκατομμύρια θύματα από τις νάρκες. Αυτά κατά τη γνώμη σας δεν λέγονται πόλεμος; ».
 * Για τη σιωπή των διανοουμένων: «Είναι απίστευτη».
 * Για τον κοινωνικό ρόλο ενός καλλιτέχνη: «Δεν φτάνει να κάνεις μόνο τον ηθοποιό ή τον αρτίστα. Πρέπει να πολεμήσεις: να εισβάλεις σε εργοστάσια, να κινητοποιήσεις την εργατική τάξη».
 * Για τους κινδύνους που αντιμετώπισαν: «Συχνά μας έβαλαν βόμβα στο σπίτι που μέναμε ή φωτιά στα θέατρα που δίναμε παραστάσεις. Κι ακόμη συχνότερα μπήκαμε στη φυλακή, αφού πρώτα η αστυνομία μας είχε σαπίσει στο ξύλο».
 * Για το πώς αισθάνεται: «Κάπως σαν τον Μπρεχτ, που κάποια στιγμή αντιλήφθηκε ότι ο αγώνας του ήταν μάταιος κι ότι απλώς τον είχε βοηθήσει να φτιάξει ένα μεγάλο όνομα και να αφήσει περιουσία στα παιδιά του. Κι έτσι, πέθανε μαζί με τις ουτοπικές του ιδέες...».
 * Για τον Πάπα: «Εχει κι αυτός τα προβληματάκια του. Για παράδειγμα, τα προφυλακτικά, που αν το σκεφτείς δεν είναι τίποτε παραπάνω από ένα κομμάτι λάστιχου. Εχει κόλλημα και με τις εκτρώσεις. Αλλά ο σημερινός Πάπας έχει πει πράγματα που κανείς άλλος Πάπας δεν είχε τολμήσει να πει...».
 * Για την Εκκλησία και τον Ντάριο: «Προσοχή! Ο Ντάριο δεν είναι ο αιρετικός που πολλοί λένε. Είναι απλώς κατά της εμπορευματοποίησης της θρησκείας. Αυτό τον καιρό μάλιστα ετοιμάζουμε μία διασκευή του "Μιστέρο Μπούφο". Ξαναδιαβάζοντάς το στην παλιά του εκδοχή, αντιλήφθηκα τη βαθύτατη θρησκευτικότητα αυτού του έργου».
 * Για τη μοίρα της γυναίκας: «Ο κόσμος μας δεν θα αλλάξει. Ο άνδρας σου θα σε παρατήσει επειδή γίνεσαι γριά και θα στραφεί προς τις νεότερες γυναίκες. Ετσι ήταν, έτσι θα είναι πάντα».
 * Για το αν ο συγκλονιστικός της μονόλογος με ηρωίδα ένα θύμα βιασμού είναι ουσιαστικά η προσωπική της ιστορία (το '74 είχε απαχθεί, βασανιστεί και βιαστεί από φασίστες): «Εγώ δεν ομολόγησα ποτέ ότι αυτή είναι η προσωπική μου εμπειρία. Ελεγα πάντα πως είναι μία ιστορία που διάβασα σε μία εφημερίδα. Δεν μου ήταν καθόλου εύκολο να το κάνω αυτό. Δεν το προσπάθησα. Μου ήρθε ξαφνικά μια μέρα και, έτσι, χωρίς να προειδοποιήσω κανέναν, κάθησα σε μία καρέκλα και άρχισα να παίζω ό,τι είχα ζήσει. Εκτοτε, κάθε φορά που το ερμηνεύω, συγκινούμαι και αηδιάζω. Αλλά το κάνω γιατί έτσι βοηθάω γυναίκες που είχαν παρόμοια εμπειρία...».
