διεξαγόταν η δίκη του συνδικαλιστή Ζοζέ Μποβέ, αποτελεί για τους διοργανωτές της καμπή στο δρόμο προς τη δημιουργία μιας «Παγκόσμιας Οργάνωσης Πολιτών» στον αντίποδα της Παγκόσμιας Οργάνωσης Εμπορίου (ΠΟΕ).
Η επιτυχία της μεγάλης διαδήλωσης την Παρασκευή και το Σάββατο στο Μιγιό, όπου 
διεξαγόταν η δίκη του συνδικαλιστή Ζοζέ Μποβέ, αποτελεί για τους διοργανωτές της καμπή στο δρόμο προς τη δημιουργία μιας «Παγκόσμιας Οργάνωσης Πολιτών» στον αντίποδα της Παγκόσμιας Οργάνωσης Εμπορίου (ΠΟΕ).
 Η μικρή γαλλική πόλη των περίπου 20 χιλιάδων κατοίκων έγινε για δύο μέρες το τρίτο προπύργιο του αγώνα κατά της παγκοσμιοποίησης μετά το Σιάτλ και την Ουάσιγκτον. 40 έως 50 χιλιάδες κατά τις αρχές, 50 έως 100 χιλιάδες κατά τους διοργανωτές, οι διαδηλωτές υποδέχτηκαν με ενθουσιασμό την αναγγελία του Φρανσουά Ντιφούρ, συνιδρυτή της Αγροτικής Συνομοσπονδίας και στενού φίλου του Ζοζέ Μποβέ, για τη δημιουργία της Παγκόσμιας Οργάνωσης Πολιτών. Αν και το πλήθος που κατέκλυσε το Μιγιό αποτελούνταν κυρίως από Γάλλους, δεν έλειπε η διεθνής εκπροσώπηση, αφού παρόντες ήταν πολλοί πρωταγωνιστές του κινήματος κατά της παγκοσμιοποίησης καθώς και εκπρόσωποι αγροτικών οργανώσεων από όλο τον κόσμο. Μεταξύ αυτών η Ινδή οικολόγος Βαντάνα Σίβα, ο πρώην υπουργός Γεωργίας της Πολωνίας, Πιότρ Νταμπρόφσκι και ο πρώην διαπραγματευτής της Ε.Ε. στον Παγκόσμιο Οργανισμό Εμπορίου, Πολ Τραν Βαν Τιν.
 Το μέγεθος της κινητοποίησης δεν φαίνεται, ωστόσο, να εντυπωσίασε τον εισαγγελέα στη δίκη του Μποβέ, ο οποίος ζήτησε να επιβληθεί ποινή κάθειρξης 10 
μηνών, εκ των οποίων 9 με αναστολή, στο δυναμικό κτηνοτρόφο. Ποινές κάθειρξης με αναστολή κάτω των τριών μηνών εισηγήθηκε και για τους υπόλοιπους 9 συνδικαλιστές που κατηγορούνται για φθορές σε εστιατόριο της αλυσίδας Μακντόναλντς, που θεωρείται σύμβολο του «κακού φαγητού» και της παγκοσμιοποίησης. Ο Μποβέ που είχε ήδη φυλακιστεί για τρεις εβδομάδες την εποχή που συνέβησαν τα γεγονότα (Αύγουστο του '99) και ζητούσε την απελευθέρωσή του, θα πρέπει να περιμένει έως τις 13 Σεπτεμβρίου για την έκδοση 
της δικαστικής απόφασης. Ο ίδιος χαρακτήρισε την εισαγγελική εισήγηση «απαράδεκτη» και δήλωσε ότι εάν η απόφαση δεν είναι ευνοϊκή, θα προχωρήσει σε έφεση τονίζοντας: «Είναι απαραίτητο να συσταθεί ένα διεθνές δικαστήριο εμπορίου, ένα όργανο όπου τα ανθρώπινα όπως και τα οικονομικά, κοινωνικά και πολιτιστικά δικαιώματα θα είναι ανώτερα των νόμων της αγοράς».
