 «Πυρ ομαδόν» εναντίον του Κώστα Λαλιώτη άνοιξαν βουλευτές του ΠΑΣΟΚ, από τη Βόρεια Ελλάδα, που τον εγκαλούν ως υπεύθυνο για τις καθυστερήσεις στην κατασκευή της Εγνατίας οδού και την προώθηση ορισμένων έργων στο κέντρο σε βάρος άλλων στην περιφέρεια.
 Στο στόχαστρο των βουλευτών βρέθηκαν ο Γιάννος Παπαντωνίου, ο Γιώργος Ανωμερίτης και άλλα στελέχη της κυβέρνησης, αλλά το κλίμα ήταν ιδιαίτερα βαρύ για τον υπουργό ΠΕΧΩΔΕ στη διευρυμένη συνεδρίαση του Κοινοβουλευτικού Τομέα Εργασίας (ΚΤΕ) Εξωτερικών και Αμυνας -του ΠΑΣΟΚ για τη Μακεδονία και τη Θράκη- 
που έγινε στο Κυβερνείο παρουσία των υπουργών Ακη Τσοχατζόπουλου και Γιώργου Πασχαλίδη, με τη συμμετοχή 19 βουλευτών, ενός ευρωβουλευτή, τριών περιφερειαρχών και πολλών στελεχών.
 Η Εγνατία οδός δεν θα είναι έτοιμη ούτε το 2004, εξέφρασε την αγωνία του ο βουλευτής Νίκος Γκεσούλης, ο Κώστας Τσίμας προσδιόρισε το 2010 ως χρονολογία ολοκλήρωσής της, ο Σωτήρης Στολίδης παρατήρησε ότι ταξίδεψε Ξάνθη-Θεσσαλονίκη και δεν είδε πουθενά την Εγνατία, ενώ ο Νίκος Ζαμπουνίδης πρόσθεσε με εμφανή απαισιοδοξία ότι δεν είναι σίγουρος αν θα ολοκληρωθεί ποτέ το έργο. Ο Κ. Λαλιώτης «σπρώχνει» όπου θέλει εκείνος τα κονδύλια, κατήγγειλαν. Ο Ν. Γκεσούλης επέκρινε και την ανώνυμη εταιρεία «Εγνατία Οδός» διότι αναλαμβάνει και άλλα έργα (γέφυρα Ποτίδαιας στη Χαλκιδική, ανισόπεδοι κόμβοι περιφερειακής 
στη Θεσσαλονίκη κ.λπ.), ενώ δεν είναι σε θέση να ανταποκριθεί στις υποχρεώσεις 
για την Εγνατία οδό. Ο βουλευτής προειδοποίησε ότι είναι έτοιμος να καταθέσει και ερωτήσεις στη Βουλή και η έντονη αυτή κριτική ασκείται τη στιγμή που οι πληροφορίες λένε πως η ηγεσία του ΥΠΕΧΩΔΕ προωθεί αλλαγές στο διοικητικό συμβούλιο της εταιρείας «Εγνατία Οδός» που έχουν στόχο τη συγκέντρωση αρμοδιοτήτων από τη διοίκηση στα χέρια του διευθύνοντος συμβούλου Σέργιου Λαμπρόπουλου. Δύο μέλη (Ανδρέας Μπούμης, Θεόδωρος Γιαννακόπουλος) εξωθήθηκαν σε παραιτήσεις ενώ συγκροτείται τριμελής Εκτελεστική Επιτροπή με αυξημένες αρμοδιότητες. Yπ' αυτές τις συνθήκες δεν αποκλείονται κι άλλες παραιτήσεις από 
 Ο Χάρης Καστανίδης επιτέθηκε με δριμύτητα εναντίον του πρώην υπουργού Μεταφορών Τάσου Μαντέλη για το θέμα της Ολυμπιακής Αεροπορίας. «Αφού τη δυσφημήσαμε, την Ολυμπιακή Αεροπορία, τη δώσαμε και στους Αγγλους κι αφού τη σφάξαμε, τη δυσφημούμε περαιτέρω», είπε χαρακτηριστικά. Για τα έργα στο αεροδρόμιο «Μακεδονία», παρατήρησε ότι έχουν σταματήσει στο Σεπτέμβριο του 1997, τότε που αναγκάστηκε ο ίδιος σε παραίτηση από υπουργός Μεταφορών. Ο Κ. Τσίμας επισήμανε ότι μικρότερες πόλεις στην Ιορδανία και τη Συρία έχουν καλύτερα αεροδρόμια από αυτό της Θεσσαλονίκης και πως οι κυβερνήσεις του ΠΑΣΟΚ 
δεν έκαναν όσα είχαν υποσχεθεί για τις υποδομές της πόλης, ώστε να παίξει μητροπολιτικό ρόλο στα Βαλκάνια.
 Εκφράστηκε δυσαρέσκεια για τον υπουργό Εθνικής Οικονομίας Γ. Παπαντωνίου για τη μέχρι τώρα οικονομική πολιτική στα Βαλκάνια και διατυπώθηκε η πρόταση να υπάρξει αποκέντρωση και προώθησή της από το υπουργείο Μακεδονίας-Θράκης σε συνεργασία με τις τρεις Περιφέρειες.
 Ο Γιώργος Λιάνης αναρωτήθηκε πώς είναι δυνατό τα ελληνοσκοπιανά σύνορα να είναι περισσότερο φραγμένα σήμερα απ' ό,τι στην εποχή του εμπάργκο και να μην μπορεί να γίνει πράξη η ζώνη ελεύθερων συναλλαγών για την οποία είχαν μιλήσει στη συνάντηση των Πρεσπών οι πρωθυπουργοί της Ελλάδας, της Αλβανίας και της FYRΟM.
 Διαφορετικές απόψεις εκφράστηκαν και για το ζήτημα της πληθυσμιακής αύξησης της Θεσσαλονίκης. Ο Στέλιος Παπαθεμελής είπε ότι υιοθετούνται αμερικανικά σενάρια για αύξηση του πληθυσμού σε 3, 5 εκατομμύρια κατοίκους, ο Γ. Πασχαλίδης 
απάντησε ότι δεν έχει μιλήσει για τέτοια νούμερα αλλά έχει επισημάνει πιθανή αύξηση του πληθυσμού, λόγω συγκέντρωσης δραστηριοτήτων, γι' αυτό πρέπει ν' αποκτήσει η πόλη μεγαλύτερη «φέρουσα ικανότητα» φιλοξενίας των κατοίκων. Ο Γιάννης Μαγκριώτης ζήτησε η κυβέρνηση να τερματίσει, με επίσημο τρόπο, τα σενάρια περί πληθυσμιακής έκρηξης. Το λόγο πήραν και οι Μ. Γικόνογλου, Λ. Τζιόλας, ο Β. Γερανίδης και ο Γιώργος Κίρκος.
 Ο Α. Τσοχατζόπουλος είπε ότι οι βουλευτές που μετείχαν στη συνεδρίαση πήραν στα σοβαρά την πρωτοβουλία και συζήτησαν για την ανάπτυξη της Β. Ελλάδας.
 Ο Γ. Πασχαλίδης παρουσίασε τους βασικούς άξονες του προγράμματος ανάπτυξης της 
περιοχής. Χαρακτήρισε «πολιτικό ατόπημα» την πρόταση για κατάργηση του υπουργείου Μακεδονίας-Θράκης και είπε πως είναι αναγκαίος ο πολιτικός και συντονιστικός ρόλος του. Το υπουργείο θέλει άλλον οργανισμό και πόρους και γι' 
αυτό θα ζητήσει τη βοήθεια των βουλευτών. Ο Λάζαρος Αγγέλου (μέλος της Κ.Ε. του ΠΑΣΟΚ) πρότεινε τη μετεξέλιξή του και τη μετονομασία σε υπουργείο Ηπείρου Μακεδονίας Θράκης (ΥHΜΑΘ).
