Ανοιχτό για μια ακόμη φορά το ενδεχόμενο νέας αύξησης της παραγωγής, αν χρειαστεί, άφησε η Σαουδική Αραβία. Οι διεθνείς τιμές του πετρελαίου παραμένουν σε πολύ υψηλά επίπεδα, παρά την πρόσφατη αύξηση της παραγωγής από τον ΟΠΕΚ κατά 708.000 βαρέλια την ημέρα. Απόφαση που δεν ικανοποίησε την αγορά.
 Την Παρασκευή η τιμή του μπρεντ έκλεισε στο Λονδίνο στα 30, 57 δολ. το βαρέλι. Με δηλώσεις του χθες, Σαουδάραβας αξιωματούχος, που θέλησε να διατηρήσει την ανωνυμία του, τόνισε ότι η Σαουδική Αραβία προσπαθεί να πείσει τους εταίρους της στον ΟΠΕΚ να αυξήσουν κι άλλο την παραγωγή τις επόμενες εβδομάδες, με σκοπό οι τιμές να πέσουν από τα 30 δολ. στα 25 δολ. το βαρέλι.
  Σε ανάλογες δηλώσεις προέβη την Παρασκευή στο τηλεοπτικό δίκτυο CNN και ο γενικός γραμματέας του ΟΠΕΚ Ριλγουάνου Λούκμαν. Ο Λούκμαν υποστήριξε ότι πρέπει να δοθεί πίστωση χρόνου να απορροφηθεί η νέα ποσότητα πετρελαίου, η οποία, όπως είπε, θα έχει θετική επίπτωση στις τιμές. Αλλά αν κάτι τέτοιο δεν συμβεί, ο οργανισμός «θα υποχρεωθεί να αυξήσει (την παραγωγή) », υποστήριξε ο Λούκμαν.
 Ο ΟΠΕΚ και ιδίως η Σαουδική Αραβία, που είναι η μεγαλύτερη πετρελαιοπαραγωγός χώρα του καρτέλ, φοβάται, μήπως μια παρατεταμένη άνοδος αποβεί μπούμερανγκ.
 Η οικονομία της Σαουδικής Αραβίας εξαρτάται κατά 70% από το πετρέλαιο. Μια παρατεταμένη άνοδος ενδέχεται να έχει αντίστροφα από τα επιδιωκόμενα αποτελέσματα, αφού απειλεί να περιορίσει την κατανάλωση «μαύρου χρυσού» και να 
προσφέρει πρόσθετα κίνητρα για την ανάπτυξη εναλλακτικών μορφών ενέργειας.
 Επιπλέον μπορεί να προκαλέσει ύφεση στις οικονομίες της Δύσης, στις οποίες επενδύεται σημαντικό μέρος των πετροδολαρίων των σεΐχηδων.
