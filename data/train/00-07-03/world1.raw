 Πέντε χρόνια αφότου αποφάσισαν να λάβουν δραστικά μέτρα για την αντιμετώπιση της φτώχειας στον κόσμο, οι εκπρόσωποι των κυβερνήσεων μελών των Ηνωμένων Εθνών, που συναντήθηκαν στη Γενεύη, συμφώνησαν το Σάββατο να, ρίξουν βάρος σε νέες προσπάθειες, αν και λίγοι προσφέρθηκαν να δεσμευτούν. Είναι χαρακτηριστικό το γεγονός ότι από το 1995, που έγινε η πρώτη Διάσκεψη, ο αριθμός των ανθρώπων που ζουν σε συνθήκες απόλυτης φτώχειας -με εισόδημα λιγότερο από ένα δολάριο την ημέρα- αυξήθηκε κατά 300 εκατομμύρια φτάνοντας το 
1, 2 δισεκατομμύριο. Ο στόχος είναι να μειωθεί στο μισό έως το 2015.
 «Αποφασισμένοι να δώσουν νέα ώθηση στις συλλογικές μας προσπάθειες για βελτίωση της κατάστασης των ανθρώπων» οι συμμετέχοντες στην έκτακτη σύνοδο της 
Γενικής Συνέλευσης του ΟΗΕ επανέλαβαν τις εκκλήσεις που είχαν απευθύνει και το 
1995 και οι περισσότερες από τις οποίες έχουν στο μεγαλύτερο μέρος τους αγνοηθεί.
 Η τελική απόφαση με τους στόχους επισημαίνει τη σπουδαιότητα της απαλλαγής από 
το εξωτερικό χρέος, καθώς και τη σημασία της εισδοχής τους στα συστήματα της παγκόσμιας αγοράς και της παροχής βοήθειας στις αναπτυσσόμενες χώρες, αν και παραδέχεται ότι «δεν υπάρχει ένα μοναδικό παγκόσμιο μονοπάτι για την επίτευξη της κοινωνικής ανάπτυξης».
 Στην ίδια αυτή απόφαση αναφέρεται ότι θα κοστίσει περίπου 8 δισεκατομμύρια δολάρια το χρόνο για να επιτευχθεί εκπαίδευση για όλους και ότι είναι «ουσιώδεις» οι δεσμεύσεις για νέα υποδομή. Ωστόσο, τουλάχιστον η συγκεκριμένη απόφαση δεν δεσμεύει τα κράτη που την έλαβαν σε τίποτα. Η τραγική επιδείνωση της κατάστασης μέσα στην τελευταία πενταετία είναι ενδεικτική για το ότι και η 
απόφαση της προηγούμενης Διάσκεψης, που είχε γίνει στην Κοπεγχάγη, δεν έγινε σεβαστή και δεν έφερε αποτέλεσμα.
 Τώρα, το χρονικό όριο του 2015 για να μειωθεί στο μισό το 1, 2 δισεκατομμύριο των ανθρώπων που ζουν σε συνθήκες απόλυτης φτώχειας εκτιμάται ως πρόκληση ιδιαίτερα από ομάδες ακτιβιστών που θεωρούν ότι «καταδικάζει εκατοντάδες εκατομμύρια ανθρώπων, κυρίως γυναίκες, να εξακολουθήσουν να ζουν σε ελεεινές συνθήκες για ακόμη μία γενιά».
 Η Συμφωνία της Κοπεγχάγης καλούσε τις αναπτυγμένες χώρες να δωρίσουν τουλάχιστον το 0, 7% του ΑΕΠ τους για βοήθεια, αλλά μόνο τέσσερις χώρες -η Δανία, η Σουηδία, η Νορβηγία και η Ολλανδία- αγγίζουν αυτό το στόχο.
 Ορισμένες χώρες έθεσαν στόχο να βελτιώσουν κατά 50% το μορφωτικό επίπεδο των ενηλίκων τους έως το 2015 και να διασφαλίσουν την εγγραφή όλων των μικρών παιδιών στην πρώτη βαθμίδα της εκπαίδευσης μέχρι την ίδια ημερομηνία.
 Στη Διάσκεψη της Γενεύης πήραν μέρος 19 αρχηγοί κρατών και κυβερνήσεων, πολύ λιγότεροι από τους 117 που συμμετείχαν στην καθεαυτή Διάσκεψη για τη Φτώχεια.
