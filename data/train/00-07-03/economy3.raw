 Εν μέσω αναμενόμενου θερμοκρασιακού καύσωνα, η Σοφοκλέους καλείται αυτή την εβδομάδα να μην προσφέρει άλλη μια... ψυχρολουσία στους επενδυτές της.
 Eτσι, άλλωστε, θα αποδείξει ότι δικαίως κρατήθηκε το οχυρό των 4.000 μονάδων, παρά τις επανειλημμένες επιθέσεις που έχει δεχθεί. Ο Ιούλιος, πάντως, ξεκινά για το ελληνικό χρηματιστήριο με την πληθώρα των επενδυτών να συνωθείται για την αγορά ακτοπλοϊκών εισιτηρίων και όχι για την απόκτηση μετοχών, παρ' ότι οι 
περισσότερες εκ των οποίων έχουν απωλέσει έως και 75% της αξίας τους από τις αρχές του έτους.
 Οι μόνοι που αγοράζουν μετοχικές αξίες αυτό το διάστημα φαίνεται να είναι ακριβώς αυτοί που τις πωλούν -ήτοι θεσμικοί επενδυτές και κάποια ισχυρά ιδιωτικά χαρτοφυλάκια- στο πλαίσιο ενός εκτεταμένου «traiding» που όταν δεν αποφέρει κέρδη σ' αυτούς που το εξασκούν, βοηθά στο να περιορίζονται ή τουλάχιστον να «καλωπίζονται» οι απώλειες λ.χ. για τις εταιρείες Αμοιβαίων Μετοχικών Κεφαλαίων.
 Την ώρα, όμως, που τα ενδοσυνεδριακά παιχνίδια δείχνουν να αναλώνουν σχεδόν ολόκληρη τη δραστηριότητα των μεγάλων χαρτοφυλακίων της αγοράς, μηδέ εξαιρουμένων και αυτών που δίνουν εντολές εκ του εξωτερικού, αρκετοί θεσμικοί φροντίζουν να «χτίζουν» συστηματικά θέσεις, τοποθετούμενοι κατά βάση σε φθηνές 
μετοχές με ποιοτικά χαρακτηριστικά και προοπτικές ανόδου, όταν βελτιωθεί το κλίμα.
 Αν και επί του παρόντος δεν προβάλλει στον ορίζοντα κάποια σημαντική εξέλιξη που να δημιουργεί προϋποθέσεις για ουσιαστική βελτίωση του κλίματος στην αγορά, ωστόσο αρκετοί παράγοντες της αγοράς αντιμετωπίζουν πιο αισιόδοξα το άμεσο μέλλον της Σοφοκλέους, θεωρώντας ότι ο κύκλος της μακράς διόρθωσης κλείνει στα επίπεδα των 4.000 μονάδων και υποστηρίζουν ότι κάθε οπισθοχώρηση απ' αυτά τα επίπεδα θα είναι αδικαιολόγητη, κατευθυνόμενη και δίχως διάρκεια.
 Τις εκτιμήσεις αυτές φαίνεται να συμμερίζονται κάποιοι μεγαλοεπενδυτές, οι οποίοι δραστηριοποιούνται στο Χρηματιστήριο Παραγώγων και έχουν ήδη συνάψει Συμβόλαια Μελλοντικής Εκπλήρωσης (ΣΜΕ) προεξοφλώντας άνοδο 10% έως 15% για τις 
 Η σημαντικότερη «πληγή» της Σοφοκλέους στην παρούσα περίοδο είναι η συρρίκνωση 
του τζίρου συναλλαγών, σε επίπεδα αρκετά χαμηλότερα πολλές φορές και των 100 δισ. δρχ., φαινόμενο το οποίο, σύμφωνα με έμπειρους χρηματιστές, δευκολύνει τη 
χειραγώγηση της αγοράς απ' όσους επιδιώκουν να δημιουργήσουν ακόμη ελκυστικότερες τιμές. Τα χρήματα που δεν επενδύονται αυτή την περίοδο στη Σοφοκλέους βρίσκονται σε μεγάλο βαθμό τοποθετημένα σε Repos τα οποία προσφέρουν ακόμη δελεαστικό επιτόκιο (περίπου 9%), και βέβαια ένα ασφαλές καταφύγιο για τους κατόχους τους, έως ότου οι κεφαλαιούχοι πεισθούν ότι η Σοφοκλέους μπορεί να προσφέρει και πάλι ανταγωνιστικότερες αποδόσεις, με μικρότερο ρίσκο.
 Η διαδικασία αυτή, φυσικά, μπορεί να απαιτήσει χρόνο καθώς μια σειρά βαρυσήμαντων εξελίξεων που θα μπορούσαν να καταστήσουν τη Σοφοκλέους πόλο έλξης νέων κεφαλαίων φαίνεται να υποκύπτουν και αυτά στη... θερινή ραστώνη και 
να μετατίθενται για τις πρώτες δροσιές του φθινοπώρου. Εκτός από το «πακέτο» των τελευταίων ιδιωτικοποιήσεων που είναι ήδη δεδομένο ότι οδεύουν για το τέλος του χρόνου ή τις αρχές του επόμενου, για αργότερα φαίνεται να μετατίθεται και το δεύτερο και σημαντικότερο «κύμα» μέτρων της Επιτροπής κεφαλαιαγοράς και του ΧΑΑ για τον εκσυγχρονισμό των συναλλαγών και της σύγκλισης λειτουργίας του Xρηματιστηρίου με τα αντίστοιχα ευρωπαϊκά πρότυπα, μαζί φυσικά με την τόνωση της ρευστότητας μέσω του δανεισμού των τίτλων.
