Σαράντα εκατομμύρια πρόστιμο, το μεγαλύτερο που επιβλήθηκε σε ομάδα σ' όλο το EURΟ 2000 και αποκλεισμός τριών ποδοσφαιριστών από τις διοργανώσεις της UEFA επί (αθροιστικά) 23 μήνες ήταν ο λογαριασμός που πήρε χθες το μεσημέρι στο Ρότερνταμ απ' την Πειθαρχική Επιτροπή η πορτογαλική ομοσπονδία για τα γεγονότα 
στο δραματικό φινάλε του ημιτελικού με τη Γαλλία, την περασμένη Τετάρτη στις Βρυξέλλες.
 Θα πληρώσουν, λοιπόν, για την ακρίβεια 175.000 ελβετικά φράγκα, ο Αμπέλ Σαβιέρ 
θα κάνει εννέα μήνες ν' αγωνιστεί σε ματς για οποιαδήποτε διοργάνωση της UEFA, 
ο Νούνο Γκόμες οκτώ μήνες κι ο Πάουλο Μπέντο έξι. Το κατηγορητήριο ήταν συντριπτικό και δεν άφηνε το παραμικρό περιθώριο στην επιείκεια. Στις επίσημες 
αναφορές διάβαζε κανείς για μώλωπες και γδαρσίματα της διαιτητικής τετράδας από σπρωξιές και προπηλακισμούς των παικτών, επίσης για βρισιές, τραβήγματα των ρούχων και μια φτυσιά στο πρόσωπο του βοηθού που υπέδειξε το επίμαχο πέναλτι.
 Ο Νούνο Γκόμες αποβλήθηκε επειδή «έσπρωξε βιαίως τον διαιτητή στο στήθος» κι αργότερα πέταξε προς τον βοηθό τη φανέλα του, ο Αμπέλ Σαβιέρ τιμωρήθηκε επειδή 
γράπωσε τον ρέφερι από το χέρι κι ο Πάουλο Μπέντο επειδή πήγε να του αρπάξει την κόκκινη κάρτα. Ανεπίσημες πληροφορίες λένε τα ακόμη χειρότερα. Οτι, στο τούνελ προς τα αποδυτήρια του «Βασιλιάς Μποντουέν», υπήρξε ομαδική επίθεση των 
Πορτογάλων ποδοσφαιριστών κι ο διαιτητής με τους βοηθούς και τον τέταρτο κλειδώθηκαν μέσα στο καμαρίνι τους για να γλιτώσουν. Επί πολλήν ώρα, δε, άκουγαν τους απέξω να βροντάνε και να κλωτσάνε την πόρτα! 
 Το καταπληκτικό είναι ότι στο Λουξεμβούργο προχθές, έξω από το ξενοδοχείο όπου 
έγινε το συνέδριο της UEFA, οι Πορτογάλοι είχαν μαζέψει καμιά σαρανταριά κλακαδόρους που φώναζαν «κάτω τα χέρια από την Πορτογαλία», ο δε πρόεδρος της ομοσπονδίας Μανταΐλ τούς απηύθυνε, χαμογελαστός, όταν προσήλθε, χαιρετισμό. Κι 
ήθελε, αμέσως μετά, να κερδίσει την εκλογή και να γίνει νέο μέλος της Εκτελεστικής Επιτροπής! Τον συμβούλευσαν αρμοδίως ν' αποσύρει την υποψηφιότητά 
του μια ώρα αρχύτερα, για να μη διασυρθεί με τον αριθμό των ψήφων που θα συγκέντρωνε. Το έπραξε, όπως και ο Ουαλλός Σάνκλιν, με βαριά καρδιά. Φεύγοντας 
φώναζε «εμείς το 2004 θα κάνουμε πολύ πολύ καλύτερο τουρνουά στην Πορτογαλία». 
