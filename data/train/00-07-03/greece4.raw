 Δύο χρόνια φυγοδικεί ο Περίανδρος (Αντώνης) Ανδρουτσόπουλος, υπαρχηγός της ναζιστικής οργάνωσης ΧΡΥΣΗ ΑΥΓΗ, κατηγορούμενος για τη δολοφονική επίθεση εναντίον αριστερών φοιτητών έξω από τα δικαστήρια της οδού Ευελπίδων, και οι δικοί του φαίνεται να ξεθαρρεύουν.
 Τις τελευταίες εβδομάδες πυκνώνουν οι εκφοβιστικές τους επιθέσεις (βανδαλισμοί 
και ξυλοδαρμοί) κατά μελών του ΣΕΚ (Σοσιαλιστικό Εργατικό Κόμμα) που προπαγανδίζουν το αυριανό αντιρατσιστικό συλλαλητήριο. Από χθες, οι διωκτικές αρχές και ο εισαγγελέας έχουν στα χέρια τους φωτογραφίες των συγκεκριμένων νεοναζί και όλα δείχνουν ότι επίκειται η σύλληψη και η εξάρθρωση της τρομοκρατικής συμμορίας.
 Στις φωτογραφίες που δημοσιεύουμε διακρίνεται καθαρά ένας από τους αυτουργούς τεσσάρων τουλάχιστον από τις πρόσφατες επιθέσεις: Το βράδυ της Παρασκευής 16/6, στην πλατεία Κυψέλης, ήταν ανάμεσα στα δέκα άτομα που απειλούσαν τα μέλη 
του ΣΕΚ φωνάζοντας «κομμούνια θα πεθάνετε. Η Κυψέλη είναι δικιά μας». Το μεσημέρι του Σαββάτου 17 Ιουνίου στην πλατεία Ομονοίας είχε βιαιοπραγήσει κατά 
μελών του ΣΕΚ που μοίραζαν αντιρατσιστικά φυλλάδια. Αμέσως μετά, μαζί με άλλους 7 ή 8 ομοϊδεάτες του, είχε πρωταγωνιστήσει στους βανδαλισμούς κατά του Μαρξιστικού Βιβλιοπωλείου στην οδό Αναξαγόρα, απειλώντας μάλιστα με το στιλέτο 
του τον υπεύθυνο του βιβλιοπωλείου Κώστα Πίττα και τον Μανόλη Ρασσιά. Την περασμένη Παρασκευή (30/6) ο ίδιος τραμπούκος πρωτοστάτησε σε νέο βίαιο επεισόδιο στην πλατεία Κυψέλης με θύμα το δημοσιογράφο της Εργατικής Αλληλεγγύης Γιώργο Πίττα, ο οποίος μαζί με δύο κοπέλες προπαγάνδιζαν την αυριανή αντιρατσιστική εκδήλωση. Σύμφωνα με τις μαρτυρίες των θυμάτων της τελευταίας επίθεσης, ο εικονιζόμενος νεαρός ναζί επιβαίνει σε μοτοσικλέτα μάρκας Γιαμάχα και οι περισσότεροι από τους τραμπούκους της συμμορίας του πρέπει να εξορμούν από τα γραφεία της ΧΡΥΣΗΣ ΑΥΓΗΣ της οδού Πύθωνος στην περιοχή της πλατείας Κυψέλης.
