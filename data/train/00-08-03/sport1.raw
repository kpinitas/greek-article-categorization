 Ο Αγγελος Αναστασιάδης ήταν ξεκάθαρος: «Το έχω ξαναπεί και το λέω και τώρα που ξέρουμε την αντίπαλό μας στα προκριματικά του Champions League. Τα πάντα εξαρτώνται από εμάς. Αν εμείς είμαστε αυτοί που πρέπει, τότε δεν έχουμε να φοβηθούμε τίποτα και θα περάσουμε».
 Λίγα λεπτά μετά τη λήξη του νικηφόρου αγώνα στην πρεμιέρα του Κυπέλλου Ελλάδας με αντίπαλο τον Εθνικό (3-0 σε ρυθμό ρελαντί και δίχως καλή απόδοση), ο προπονητής του Παναθηναϊκού δεν απέφυγε να πει τη γνώμη του για τις επικείμενες αναμετρήσεις της ομάδας του με την Πολόνια Βαρσοβίας (9 και 23 Αυγούστου) στην τρίτη προκριματική φάση του Champions League.
 Ο Αναστασιάδης, ωστόσο, δεν παραγνώρισε το γεγονός ότι «στο ποδόσφαιρο υπάρχει πάντα ένα αλλά, όμως δεν θέλω ούτε να το σκέφτομαι ούτε πιστεύω ότι θα μας επηρεάσει. Η Πολόνια έχει ένα ατού, προτέρημα, σε σχέση με μας. Είναι πιο έτοιμη. Εχει δώσει ήδη 4-5 επίσημα ματς κι αυτό είναι κάτι που καλούμαστε να ξεπεράσουμε. Και πιστεύω ότι θα το ξεπεράσουμε».
 Πάντως, ο προπονητής των «πρασίνων» απέφυγε να μπει σε λεπτομέρειες σε ό,τι αφορά τη δυναμικότητα της πολωνικής ομάδας. «Την ξέρουμε, αλλά ό,τι γνωρίζουμε θα συζητηθεί και θα μείνει μεταξύ μας. Δεν μπορώ να σας πω περισσότερα».
 Βέβαια, ο Αναστασιάδης περιμένει πρώτα και το... ραπόρτο του Στράτου Αποστολάκη, ο οποίος χθες το βράδυ ήταν στο Πλοσκ (110 χιλιόμετρα από τη Βαρσοβία) και είδε από κοντά το 3-1 της Πολόνια επί της Ντιναμό Βουκουρεστίου.
 Αυτό που μοιάζει βέβαιο είναι ότι ο βοηθός του Αναστασιάδη θα του επισημάνει την τρομερή ικανότητα στην κόντρα τού Νιγηριανού στην καταγωγή αλλά με πολωνική υπηκοότητα επιθετικού Ολιζαντέμπε, που πέτυχε τα δύο από τα τρία γκολ των Πολωνών στο επτάλεπτο-φωτιά (60'-66') όταν ήρθαν τα πάνω-κάτω. Οι Ρουμάνοι είχαν προηγηθεί με τον Τάμες στο 43', αλλά στο 60' και 62' ο Ολιζαντέμπε και στο 66' ο Γκολαζιέφσκι έδωσαν τη νίκη-πρόκριση στην Πολόνια. Την προσοσχή του Αποστολάκη πρέπει να τράβηξε και ο άλλος Νιγηριανός της Πολόνια, ο Εντβούνου.
 Οσον αφορά το χθεσινό ματς Κυπέλλου, το σημαντικό για τον Αναστασιάδη πρέπει να ήταν η επανεμφάνιση, έπειτα από οκτώ μήνες, του Καρλ Χάιντς Πφλίπσεν. Ο Γερμανός έπαιξε για 32 λεπτά στο β' ημίχρονο και φάνηκε ότι τουλάχιστον τα πόδια του είναι και πάλι γερά. Αυτό που πρέπει να ξεπεράσει, πλέον, είναι ο φόβος που δικαιολογημένα (και κατά τον Αναστασιάδη) έχει μετά την αποχή του από τα γήπεδα.
 «Χαίρομαι που επέστρεψα ύστερα από 8 μήνες. Μου λείπει η αίσθηση του χώρου και της συνεργασίας με τους συμπαίκτες μου, αλλά αυτό είναι φυσιολογικό. Μέχρι τη ρεβάνς με την Πολόνια θα μεσολαβήσουν παιχνίδια και προπονήσεις και πιστεύω ότι θα είμαι έτοιμος έως τότε», είπε ο Γερμανός. «Ελπίζω να το ξεπεράσει γρήγορα το πρόβλημα με το φόβο, γιατί είναι πολύ καλός παίκτης και θα μας βοηθήσει», ήταν το σχόλιο του Αναστασιάδη.
 Σκόρερ του Παναθηναϊκού, που δεν έπαιξε καλά παρά μόνο κατά διαστήματα στο β' μέρος κι αυτό όταν μπήκαν τα λεγόμενα μεγάλα ονόματα, ήταν ο Σιπνιέφσκι (19') και ο Σίγκουρντσον (35' και 64').
