 Οι διαστρεβλωμένες διαρροές χαλούν το καλό κλίμα του ΠΑΟΚ στην Αυστρία κι εκνευρίζουν τον Ντούσαν Μπάγεβιτς. Μάζεψε χθες τους παίκτες και τους διαμήνυσε ότι σε...μια οικογένεια πρέπει να υπάρχει αλληλεκτίμηση και αμοιβαίος σεβασμός, κι ακόμη ότι είναι απαραίτητα τα στεγανά. Είπε ακόμη, ότι αν αυτό δεν γίνει κατανοητό δεν υπάρχει λόγος συνύπαρξης.
 Μέσα σ' αυτό το κλίμα, που προέκυψε απρόοπτα και έπειτα από δημοσιεύματα στις παραθλητικές στήλες αθλητικής εφημερίδας της Θεσσαλονίκης, ο ΠΑΟΚ ολοκληρώνει το πρωί την προετοιμασία του και την παραμονή του στην Aυστρία και στις 4.30 το απόγευμα γυρίζει στη Θεσσαλονίκη για να μπει στη μάχη του Kυπέλλου. Πρώτος αντίπαλος, ο Ατρόμητος την προσεχή Δευτέρα στο γήπεδο της Καλαμαριάς με τα 6.000 εισιτήρια που σφραγίστηκαν να 'χουν καπαρωθεί από τους φιλάθλους.
 Σ' ό,τι έχει να κάνει με την Τούμπα: άρχισε χθες η επίστρωση του νέου χλοοτάπητα ολλανδικής προέλευσης, που θα ολοκληρωθεί έως το τέλος της εβδομάδας. Προηγήθηκε η τοποθέτηση νέων καθισμάτων, τα οποία μείωσαν τη χωρητικότητα της Τούμπας στις 30.000 θέσεις, αλλά δημιούργησαν συνθήκες άνεσης για τους φιλάθλους. Ο αγωνιστικός χώρος δεν θα δοθεί προς χρήση σε επίσημους αγώνες πριν από το πρώτο δεκαπενθήμερο του Σεπτεμβρίου. Ο αγώνας Kυπέλλου με την Παναχαϊκή, πιθανότατα, θα δοθεί στο γήπεδο της Καλαμαριάς. Το κόστος «τοποθέτησης» του νέου χλοοτάπητα είναι 120 εκ. δραχμές -ποσόν που θα καλυφθεί από τη διοργανώτρια αρχή του επαγγελματικού ποδοσφαίρου.
 Την ενδεκάδα Kυπέλλου προβάρει στη Μίκρα ο Γιάννης Κυράστας. Δεν θα είναι ό,τι καλύτερο διαθέτει τώρα ο Ηρακλής, με δεδομένο ότι ο Γερμανός Νιστρόι αρχίζει σήμερα προπονήσεις, ο Ισπανός Αλφόρο έχει άδεια ώς το τέλος της εβδομάδας και ο Ντεμπά εξακολουθεί να είναι πρόβλημα για την ομάδα της Θεσσαλονίκης.
 Με το δεδομένο της απόκτησης 11 νέων ποδοσφαιριστών και της ανανέωσης 7 συμβολαίων ο Ηρακλής κυκλοφόρησε για τον αγώνα με τον Πιερικό, που θα γίνει το Σάββατο στις 8.30 το βράδυ στο γήπεδο της Καλαμαριάς, 6.000 εισιτήρια. Οι τιμές τους: 5.000, 3.000 και 2.000 δραχμές.
 Το εργομετρικό κέντρο είναι το πρώτο μιας σειράς έργων που θα γίνουν στο αθλητικό κέντρο της Μίκρας κι ανήκει στην εταιρεία κοινών συμφερόντων ερασιτέχνη και ΠΑΕ, που συνεστήθη προς αυτήν την κατεύθυνση. Ακολουθούν δύο γήπεδα ποδοσφαίρου, ένα κλειστό γήπεδο, μια ξενοδοχειακή μονάδα. Εργα όμως γίνονται και θα γίνουν και στο Καυτανζόγλειο, το οποίο εξακολουθεί να χρησιμοποιεί ως έδρα του ο Ηρακλής. Μπήκαν τα καθίσματα. Αρχίζει η τοποθέτηση του σκεπάστρου και θ' αφορά τις κερκίδες στις θύρες 3, 4, 5 και 6 και θα αρχίσει και η...κατασκευή του νέου χλοοτάπητα, για να μπορεί να δεχθεί ευρωπαϊκές διοργανώσεις.
