 «Η δύναμη του Ολυμπιακού φέτος θα είναι η μεσαία γραμμή», έλεγαν οι ποδοσφαιριστές της πειραϊκής ομάδας, στο πούλμαν, κατά την επιστροφή της αποστολής από το Γκάρμις, μετά τον φιλικό αγώνα με την Φιορεντίνα και ένας εκπρόσωπός της μίλησε χθες στην «Ε». «Το θέμα είναι να πάμε καλά στην Ευρώπη και όχι ποιοι ποδοσφαιριστές θα ξεχωρίζουν σε κάθε παιχνίδι», υποστήριξε ο Ζε Ελίας (με τη βοήθεια του Λουτσιάνο), ο οποίος δείχνει όχι μόνο να μην αντιμετωπίζει πρόβλημα προσαρμογής, αλλά είναι και από τους ξένους του Ολυμπιακού που έχουν ξεχωρίσει ώς σήμερα στην προετοιμασία.
 «Ο Ολυμπιακός διαθέτει πολύ καλούς ποδοσφαιριστές στα χαφ, περισσότεροι από τους οποίους θα μπορούσαν να αγωνιστούν σε μεγάλες ευρωπαϊκές ομάδες», είπε ο 24χρονος μεσοαμυντικός, που ανέφερε τις εντυπώσεις του από τα δύο πρώτα φιλικά παιχνίδια του Ολυμπιακού. «Η ομάδα είναι πολύ κουρασμένη και χρειάζεται κάποιος χρόνος για να φτάσουμε στο σημείο που θέλουμε. Με τη Φιορεντίνα πήγαμε καλά και νομίζω ότι παιχνίδι με παιχνίδι θα βελτιωνόμαστε και θα δείξουμε τις πραγματικές μας ικανότητες όταν ξεκινήσει το πρωτάθλημα. Σκοπός τώρα είναι, η ομάδα να πάει καλά σε όλες τις γραμμές και οι παίκτες να μάθουν ο ένας το παιχνίδι του άλλου».
 Ο Ουρουγουανός σέντερ φορ του Ολυμπιακού Γκαμπριέλ Αλβεζ υποστήριξε: «Οσοι κερδίζουν στους φιλικούς αγώνες δεν πηγαίνουν απαραίτητα καλά και στους επίσημους αγώνες. Ο Ολυμπιακός θα είναι καλύτερος από πέρυσι και θα είναι πάλι φαβορί για τον τίτλο». 
 Η κούραση, όμως, και τα όποια μικροπροβλήματα τραυματισμών των ποδοσφαιριστών (τράβηγμα στο δικέφαλο ή προσαγωγούς) είναι φυσιολογικά αυτή την περίοδο και ο γυμναστής του Ολυμπιακού Γκεόργκι Πομάσκι δείχνει ιδιαίτερα ικανοποιημένος από την προσπάθεια που καταβάλλουν στις προπονήσεις. «Είμαι ενθουσιασμένος από τον επαγγελματισμό των παικτών. Πίστευα ότι μόνο οι αθλητές του στίβου θα μπορούσαν να αντέξουν κάτω από τέτοια πίεση, αλλά υπάρχουν ποδοσφαιριστές που με έχουν εντυπωσιάσει. Ο Ολυμπιακός θα είναι έτοιμος από πλευράς φυσικής κατάστασης σε ένα μήνα περίπου». 
 Ο Ζε Ελίας δεν προπονήθηκε χθες με την υπόλοιπη ομάδα, καθώς έχει φλεγμονή στην κνήμη, και ακολούθησε θεραπεία, όπως και ο Χούτος ο οποίος έχει κάκωση έξω μηνίσκου.
 *Επειτα από συνεννοήσεις του Ολυμπιακού με την Ουλμ, το φιλικό παιχνίδι μετατέθηκε για αύριο στις 2 το μεσημέρι, στο γήπεδο της τοπικής ομάδας (αρχικά το ματς είχε προγραμματιστεί για σήμερα το βράδυ). Την αλλαγή ζήτησε ο Ολυμπιακός, ώστε να μην ταλαιπωρηθεί η αποστολή μία μέρα πριν από την επιστροφή της στην Ελλάδα (το Ουλμ είναι 170 χιλιόμετρα μακριά από το Τέγκερνζε). Τώρα οι «ερυθρόλευκοι» θα παίξουν στο Ουλμ και μετά τον αγώνα θα μεταβούν στο αεροδρόμιο του Μονάχου για να επιστρέψουν στην Αθήνα. 
 *Αλλαγή στον αντίπαλο του Ολυμπιακού για το φιλικό αγώνα στο ΟΑΚΑ στις 9 Αυγούστου πραγματοποιήθηκε χθες. Η πειραϊκή ομάδα θα αγωνιστεί τελικά με τη Βίτεσε (μετέχει στο Kύπελλο UEFA) και όχι με την Αϊτχόβεν. Ωρα έναρξης, 8.30 μ.μ.
