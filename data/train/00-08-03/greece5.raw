Με τον προκάτοχό του, Γεράσιμο Αρσένη, θα συζητήσει σήμερα τις επικείμενες αλλαγές, που σχεδιάζει να επιφέρει στην εκπαιδευτική μεταρρύθμιση, ο υπουργός Παιδείας Π. Ευθυμίου.
 Το ραντεβού ανάμεσα στον πρώην και τον νυν υπουργό Παιδείας κλείστηκε μετά τις
ανακοινώσεις της ΟΛΜΕ για τα υψηλά ποσοστά αποτυχίας των μαθητών της Β' Λυκείου και την πρόθεση του κ. Ευθυμίου να επαναφέρει για μία ακόμη χρονιά το θεσμό των μετεξεταστέων, που έχει καταργήσει ο Γ. Αρσένης.
 Σύμφωνα με πληροφορίες, ο πρώην υπουργός Παιδείας ενοχλήθηκε από τις επικείμενες αλλαγές του διαδόχου του που είδαν το φως της δημοσιότητας τις προηγούμενες ημέρες και θα ζητήσει από τον κ. Ευθυμίου να τον διαβεβαιώσει ότι
δεν θα αλλάξει τίποτα στο εξεταστικό σύστημα, που προβλέπει πανελλαδικές εξετάσεις στη Β' και στη Γ' λυκείου.
 Σήμερα, ο κ. Ευθυμίου αναμένεται να ανακοινώσει ότι θα δώσει για τελευταία φορά, φέτος, μια δεύτερη ευκαιρία στους μαθητές της Β' λυκείου, που δεν κατάφεραν να προαχθούν στην επόμενη τάξη. Θα προωθήσει, δηλαδή, νομοθετική ρύθμιση, ώστε στις αρχές Σεπτεμβρίου να διεξαχθούν σε πανελλαδικό επίπεδο επαναληπτικές εξετάσεις.
 Το μέτρο των μετεξεταστέων θα ισχύσει μόνο για φέτος και μόνο για τους μαθητές
της Β' λυκείου, οι οποίοι είχαν μεγάλα ποσοστά αποτυχίας. Τα επίσημα στοιχεία με τις βαθμολογίες των μαθητών της Β' λυκείου δεν έχουν ανακοινωθεί από το υπουργείο Παιδείας, αλλά σύμφωνα με έρευνα της ΟΛΜΕ σε 46 νομούς της χώρας, οι
μαθητές που έμειναν στην ίδια τάξη υπολογίζονται σε 15.000, δηλ. ποσοστό 18, 3%.
 Τα στοιχεία αυτά με τις επιδόσεις των μαθητών της Β' λυκείου θα δοθούν στη δημοσιότητα στα τέλη Αυγούστου. Σήμερα, ο κ. Ευθυμίου θα ανακοινώσει στατιστικά στοιχεία με τις βαθμολογίες των μαθητών της Γ' λυκείου. Αυτοί οι μαθητές, για πρώτη φορά φέτος, θα εγγραφούν στα τμήματα των ΑΕΙ και των ΤΕΙ με
το νέο σύστημα πρόσβασης, που καθιέρωσε ο Γεράσιμος Αρσένης με το Νόμο 2525.
 Σύμφωνα με όλες τις εκτιμήσεις, οι μαθητές της Γ' Λυκείου, σε αντίθεση με τους
μαθητές της Β', τα πήγαν πολύ καλύτερα. Υψηλό ποσοστό της τάξης του 30% έχει πετύχει βαθμολογίες πάνω από 17, γεγονός που οδηγεί στο ασφαλές συμπέρασμα ότι
στις σχολές πρώτης ζήτησης θα εισαχθούν υποψήφιοι με βαθμολογία που θα αγγίζει
το άριστα. Οι υψηλότερες βάσεις εισαγωγής θα διαμορφωθούν στις Ιατρικές, τις Πολυτεχνικές και τις Οικονομικές σχολές των Πανεπιστημίων.
