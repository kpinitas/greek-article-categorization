 Ακόμη πιο κοντά στην επανεκλογή του βρέθηκε χθες ο πρόεδρος της Γιουγκοσλαβίας
με την ανακοίνωση του Μαυροβουνίου ότι θα απέχει από τις εκλογές, παρά τις σφοδρές εναντίον του διαδηλώσεις από φοιτητές και αντιπολίτευση.
 Μέλη της σερβικής αντιπολίτευσης συναντήθηκαν με την ηγεσία του Mαυροβουνίου, η οποία επανέλαβε τελικώς τη θέση της ότι θα απέχει από τις εκλογές που προκήρυξε ο Σλόμπονταν Μιλόσεβιτς. Ο πρωθυπουργός του Μαυροβουνίου είπε, μάλιστα, ότι οι Ηνωμένες Πολιτείες έχουν εγκρίνει τη στάση αυτή. Ο Φίλιπ Βουγιάνοβιτς έκανε τη δήλωση μία ημέρα μετά την περί του αντιθέτου έκκληση που
απηύθυνε η Aμερικανίδα υπουργός Εξωτερικών Mάντλεν Ολμπράιτ προς το φιλοδυτικό
πρόεδρο του Μαυροβουνίου Μίλο Τζουκάνοβιτς να σκεφτεί σοβαρά το θέμα του μποϊκοτάζ. «Στη Ρώμη είχαμε την ευκαιρία να εξηγήσουμε για ποιο λόγο το Μαυροβούνιο δεν μπορεί να λάβει μέρος στις εκλογές αυτές και έγινε αποδεκτό», δήλωσε ο Βουγιάνοβιτς στη διάρκεια συνέντευξης Τύπου στην πρωτεύουσα Ποτγκόριτσα. Δήλωσε όμως ότι υποσχέθηκε στη σερβική αντιπολίτευση επιμελητειακή υποστήριξη, αλλά δεν υπεισήλθε σε λεπτομέρειες. 
 Ο Μίοντραγφκ Βούκοβιτς, ανώτατος σύμβουλος του προέδρου του Μαυροβουνίου Μίλο Τζουκάνοβιτς, είπε πάντως ότι «την ερχόμενη περίοδο θα κάνουμε τα πάντα για να
βοηθήσουμε τη σερβική αντιπολίτευση να εκθρονίσει το δικτάτορα του Βελιγραδίου». Για να μην επανεκλεγεί πρόεδρος ο Μιλόσεβιτς θα πρέπει το Μαυροβούνιο και η σερβική αντιπολίτευση να συσπειρωθούν σε έναν κοινό υποψήφιο. Η απόφαση του Μαυροβουνίου συνάδει με τη στάση του μεγαλυτέρου κόμματος της αντιπολίτευσης στη Σερβία (Σερβικό Κίνημα Ανανέωσης) και φυσικά ανοίγει το δρόμο για την επανεκλογή του Μιλόσεβιτς. Στις βουλευτικές εκλογές που θα γίνουν την ίδια μέρα, αν το Μαυροβούνιο απέχει οι 50 έδρες του θα πάνε στο κυβερνών κόμμα του Μιλόσεβιτς. Το Μαυροβούνιο προφανώς θεωρεί ότι με την πολιτική αυτή εξυπηρετείται καλύτερα ο στόχος του να αποσχιστεί από τη Γιουγκοσλαβική Ομοσπονδία και να απαλλαγεί από την ασφυκτική αγκάλη του Μιλόσεβιτς. 
 Στο νότιο τμήμα της Σερβίας, Αλβανοί εθνικιστές άρχισαν την οχύρωση των θέσεών
τους, πολύ κοντά στα διοικητικά σύνορα με το Κοσσυφοπέδιο, που ελέγχουν Αμερικανοί στρατιώτες, ανέφερε εκπρόσωπος του ΝΑΤΟ. Απέναντί τους τοποθετήθηκε
η σερβική αστυνομία, μετακινούμενη από τις προηγούμενες θέσεις της. Οι δύο πλευρές ανταλλάσσουν πυρά όλμων και ελαφρών όπλων, ανέφερε ο εκπρόσωπος του ΝΑΤΟ.
