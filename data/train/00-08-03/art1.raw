Σκάνδαλο (αναπάντεχο ή εν μέρει προσδοκώμενο;) προβλέπεται να προκαλέσει η προσεχής δημοσίευση του ημερολογίου του Βρετανού θεατρικού κριτικού Κένεθ Τάιναν, στενού φίλου της ντίβας της μεγάλης οθόνης Μαρλέν Ντίτριχ, όπου φέρνει
στο φως της δημοσιότητας την ερωτική συνεύρεσή της με τον Τζον Φιτζέραλντ Κένεντι. Η αμερικανική κοινή γνώμη, ευάλωτη σε ό,τι έχει σχέση με τη μορφή τού
ίσως δημοφιλέστερου άνδρα στην πολιτική ιστορία της χώρας, αναμένεται να απασχοληθεί για μεγάλο χρονικό διάστημα με τις αποκαλύψεις του «Γαλάζιου αγγέλου», όπως αποκαλούνταν η Γερμανίδα ηθοποιός, τις οποίες ο φίλος, της Τάιναν, διασώζει με αρκετές και γαργαλιστικές λεπτομέρειες στις προσωπικές σημειώσεις του. 
 Στο ημερολόγιο επιβεβαιώνεται η συνεύρεση της θρυλικής ηθοποιού με τον Αμερικανό πρόεδρο στο Λευκό Οίκο το 1962, δίνοντας λαβή για κουτσομπολιά και ποικίλα σχόλια σχετικά με την υπερδραστήρια, αφειδώλευτη και κατά πώς φαίνεται
«εκλεκτική» ερωτική ζωή του, με κορυφαία βέβαια την πολυσυζητημένη σχέση του με το αξεπέραστο σεξ σύμβολο Μέριλιν Μονρόε. 
 Η «μοιραία γυναίκα» του γερμανικού και του χολιγουντιανού κινηματογράφου είχε συναντηθεί κάποιο απόγευμα με το δημοφιλή στο γυναικείο πληθυσμό Τζ. Φ. Κένεντι στην προεδρική κατοικία. Η οικειότητα της Μαρλέν Ντίτριχ με την οικογένεια Κένεντι είναι ήδη γνωστή, καθώς διατηρούσε μακροχρόνιες φιλικές σχέσεις με τον πατέρα του προέδρου Τζόζεφ Φ. Κένεντι, ενώ η κόρη της ήταν παιδική φίλη του Τζον Κένεντι και των αδελφών του, γι' αυτό και η παρουσία της
στο προεδρικό μέγαρο θεωρούνταν φυσιολογική. Στο ημερολόγιο του Τάιναν, ο οποίος απεβίωσε το 1979, δίνονται λεπτομερείς περιγραφές του συμβάντος. Μα ήταν δυνατό ο Τζον Κένεντι να παρασύρει ερωτικά τη Μαρλέν Ντίτριχ; λένε οι αμφισβητίες. Κι όμως, ο συγγραφέας υποστηρίζει πως πράγματι ο Αμερικανός πρόεδρος είχε προσκαλέσει την τότε 60χρονη ντίβα στο δωμάτιό του για να τη δελεάσει ερωτικά, έχοντας μάλιστα φροντίσει να βάλει στον πάγο και το αγαπημένο της γερμανικό κρασί. 
 Η Μαρλέν Ντίτριχ εκμυστηρεύτηκε στον Κένεθ Τάιναν ότι η συνάντησή τους ήταν σύντομη καθώς εκείνος όφειλε να παρευρεθεί σε κάποια συνάντηση λίγη ώρα αργότερα. «Δεν μας αφήνει πολύ χρόνο μπροστά μας», της είπε εκείνος. «Υποθέτω πως όχι», τόνισε η ντίβα προτού αφεθεί να την οδηγήσει μέσα στο προεδρικό δωμάτιο. Οταν μάλιστα ο Κένεντι ξεντυνόταν, ανέφερε χαρακτηριστικά, του είχε βγάλει τους επιδέσμους που κάλυπταν τα τραύματα από τη συμμετοχή του στις μάχες του Β' Παγκοσμίου Πολέμου. 
 Σύμφωνα με το ημερολόγιο, το ερωτικό σμίξιμο των Κένεντι-Ντίτριχ ήταν «πολύ γρήγορο και πολύ τρυφερό». Ο πρόεδρος αποκοιμήθηκε κατόπιν, για να τον ξυπνήσει ώστε να τη συνοδεύσει στην έξοδο του Λευκού Οίκου. Λίγο πριν από την αναχώρησή της ο ερωτύλος πρόεδρος τής έκανε την εξής ερώτηση: «Το έχεις κάνει και με τον πατέρα μου; », για να λάβει αρνητική απάντηση. 
 Πάντως, το προσωπικό ημερολόγιο του Κένεθ Τάιναν είχε μείνει στην αφάνεια μετά
το θάνατό του, αλλά πρόσφατα ήρθε στο φως και πρόκειται να δημοσιευτεί τις επόμενες ημέρες, σοκάροντας μεγάλο μέρος του κοινού που έχει ηρωοποιήσει το μακαρίτη Αμερικανό πρόεδρο. Το περιοδικό «Νιου Γιόρκερ» ανέλαβε την έκδοσή του, το οποίο θα δημοσιευτεί σε συνέχειες, αρχής γενομένης από την επόμενη εβδομάδα. Η προαναγγελία του γεγονότος έχει ήδη προκαλέσει μεγάλη αίσθηση στις
Ηνωμένες Πολιτείες και η αδημονία της κυκλοφορίας του αποκαλυπτικού ημερολογίου προβλέπεται, αν μη τι άλλο, να αυξήσει το τιράζ του γνωστού περιοδικού. 
