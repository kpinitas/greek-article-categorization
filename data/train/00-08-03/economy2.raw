Στην αντεπίθεση πέρασε χθες ο υπουργός Εθνικής Οικονομίας Γιάννος Παπαντωνίου,
σχετικά με τις κατηγορίες που προσάπτει η Νέα Δημοκρατία στην κυβέρνηση για το
ρόλο της ΔΕΚΑ και της Αγροτικής Τράπεζας κατά τη διάρκεια της προεκλογικής περιόδου.
 Σε δηλώσεις του, μετά τη συνάντηση που είχε στο Μέγαρο Μαξίμου με τον πρωθυπουργό, ο Γιάννος Παπαντωνίου κατηγόρησε την αξιωματική αντιπολίτευση ότι
επιχειρεί να ποινικοποιήσει τη δημόσια ζωή, κάτι που όπως είπε «δεν υπηρετεί τη δημοκρατία», ενώ εμφανίστηκε βέβαιος ότι οι καταγγελίες της Νέας Δημοκρατίας θα αποδειχθούν αβάσιμες.
 «Το ΠΑΣΟΚ και η κυβέρνηση δεν φοβούνται απολύτως τίποτα. Η δικαιοσύνη είναι ευπρόσδεκτη και καλούμε οποιονδήποτε έχει στοιχεία να τα καταθέσει στον εισαγγελέα. Εμείς τηρούμε απόλυτα αδιάβλητες διαδικασίες και μέχρι στιγμής έχει αποδειχθεί ότι καμία από τις καταγγελίες αυτές δεν έχει την παραμικρή βάση και είμαστε βέβαιοι ότι το ίδιο θα αποδειχθεί και στο μέλλον», δήλωσε ο υπουργός εθνικής Οικονομίας. 
 Σχολιάζοντας τις πρωτοβουλίες της Νέας Δημοκρατίας, ο κ. Παπαντωνίου τόνισε ότι «η προσπάθεια ποινικοποίησης της δημόσιας ζωής δεν υπηρετεί τη δημοκρατία.
Αναδεικνύει τα μεγάλα ιδεολογικά και πολιτικά αδιέξοδα της Ν.Δ., η οποία δεν έχει πολιτικό λόγο, πολιτικές θέσεις και ιδεολογία. Γι' αυτό καταφεύγει σε συνεχείς μηνυτήριες αναφορές. Είναι το μόνο αντιπολιτευτικό όπλο, το οποίο είναι σε θέση να χρησιμοποιήσει. Δυστυχώς για τη δημοκρατία μας».
 Με τα αντιπολιτευτικά ξίφη να διασταυρώνονται πάλι, και την κυβέρνηση να δείχνει «βιαστική» πλέον, ώστε να εφαρμόσει τα μέτρα εκσυγχρονισμού και διαφάνειας της χρηματιστηριακής αγοράς (σήμερα δίνεται ανεπισήμως το δεύτερο νομοσχέδιο προς μελέτη στους παράγοντες της αγοράς), η Σοφοκλέους συνεχίζει να
κινείται στο γνώριμο μοτίβο της ελλιπούς ρευστότητας και της αρνητικής ψυχολογίας. 
 Χθες, πάντως, παρά τη νέα πτώση κατά -0, 42% που έφερε το Γενικό Δείκτη στις 3.981, 61 μονάδες, βγήκαν...παγανιά οι «αστέρες» και οι traders της χρηματιστηριακής περιφέρειας και σάρωσαν τα limit up στον πίνακα των συναλλαγών, στέλοντας την Παράλληλη Αγορά σε κέρδη σχεδόν 4%.
 Πρωταγωνιστής της χθεσινής συνεδρίασης αναδείχθηκε, μακράν των υπολοίπων, ο επιχειρηματίας Φ. Βρυώνης, του οποίου όλες ανεξαιρέτως οι μετοχές που ελέγχει «κλείδωσαν», για λόγους όχι εύκολα κατανοητούς στο ευρύ επενδυτικό κοινό, στο ανώτατο επιτρεπόμενο όριο ανόδου.
 Πρώτη και καλύτερη η τεχνική εταιρεία ΓΕΝΕΡ, που ενισχύθηκε κατά 11, 99%, ακολούθησε η ΕΣΧΑ με 11, 98%, και ο κύκλος έκλεισε με την Ατέρμων, που κέρδισε ποσοστό 11, 88%. Αφορμή της εντυπωσιακής αυτής ανάκαμψης θα μπορούσε να υποθέσει κανείς ότι ήταν η ανακοίνωση της εξαγοράς της εταιρείας Silk Οil από τον Ομιλο Βρυώνη.
 Εξίσου εντυπωσιακή κίνηση στο ταμπλό κατέγραψε και η εταιρεία Επιφάνεια, η οποία ενισχύθηκε κατά 11, 83%, μετά τη διαρροή της πληροφορίας ότι η Marfin απέκτησε το 5% του μετοχικού της κεφαλαίου. Την ανοδική της κούρσα, που έχει ξεκινήσει ήδη από την προηγούμενη εβδομάδα, συνέχισε και η μετοχή της Κούμπας,
κλείνοντας με άνοδο κατά 11, 98%, ενώ χθες πραγματοποιήθηκε και το split του τίτλου.
 Τη μεγαλύτερη πτώση κατέγραψε ο τραπεζικός κλάδος (-0, 85%), ενώ εκτός από την Παράλληλη, με κέρδη έκλεισαν ακόμη ο κλάδος των Κατασκευών (+0, 88) και οριακά οι Διάφορες εταιρείες.
