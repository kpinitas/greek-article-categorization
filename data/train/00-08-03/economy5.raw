Οικονομικές ενισχύσεις μέχρι και 500.000 δρχ., παραγραφή ή αναστολή κατά περίπτωση οφειλών στεγαστικών δανείων προς τον ΟΕΚ, καθώς και ρύθμιση ασφαλιστικών εισφορών είναι ορισμένα από τα μέτρα αποκατάστασης των πυρόπληκτων περιοχών. Τα 9 μέτρα για την αποκατάσταση των πυροπαθών, τα οποία δεσμεύθηκε να υλοποιήσει άμεσα το υπουργείο Εργασίας και Κοινωνικών Ασφαλίσεων, αφορούν:  1. Οικονομική ενίσχυση 120.000 δρχ. σε κάθε συνταξιούχο, που επλήγη από την πυρκαγιά. 2. Οικονομική ενίσχυση 150.000 δρχ. σε κάθε μη επιδοτούμενο άνεργο, που μέχρι τις 8 Ιουλίου 2000 ήταν εγγεγραμμένος στις αρμόδιες υπηρεσίες του ΟΑΕΔ και επλήγη από πυρκαγιά. Σημειώνεται ότι για τους ανέργους, που είναι σε τακτική επιδότηση, το ποσόν θα καταβάλλεται μετά τη λήξη της επιδότησης. 3. Οικονομική ενίσχυση 200.000 δρχ. σε εργαζομένους, που κατέστησαν άνεργοι, λόγω διακοπής ή αναστολής των εργασιών της επιχείρησης, όπου απασχολούνταν. Αν και το σπίτι, όπου έμεναν, κριθεί ακατάλληλο λόγω πυρκαγιάς, το ποσό αυξάνεται στις 500.000 δρχ. 4. Ειδικά προγράμματα εξεύρεσης εργασίας και επαγγελματικής αποκατάστασης για όσους χάσουν τη δουλειά τους λόγω πυρκαγιάς. 5. Παραγραφή τυχόν οφειλών προς τον Οργανισμό Εργατικής Κατοικίας των δανειοδοτηθέντων, των οποίων η κατοικία καταστράφηκε. 6. Αναστολή για ένα χρόνο της πληρωμής δανείων για αγορά ή ανέγερση κατοικίας, πέραν αυτών που δικαιούνται από τις γενικές ρυθμίσεις, σε πυροπαθείς οικιστές του ΟΕΚ, με ιδιαίτερα ευνοϊκούς όρους. Για πολυτέκνους και άτομα με ειδικές ανάγκες, τα δάνεια είναι άτοκα, για έγγαμους με τρία παιδιά το επιτόκιο φθάνει το 1%, για έγγαμους με δύο παιδιά το 2%, με ένα παιδί το 3% και για έγγαμους χωρίς παιδιά ή άγαμους το 4%. 7. Χορήγηση άτοκων συμπληρωματικών δανείων μέχρι 4 εκατ. δρχ. για επισκευές, πέραν αυτών που δικαιούνται από τις γενικές ρυθμίσεις, σε πυροπαθείς οικιστές του ΟΕΚ. 8. Ρύθμιση οφειλόμενων ασφαλιστικών εισφορών προς το ΙΚΑ και τους λοιπούς ασφαλιστικούς οργανισμούς, βάσει του νόμου 2556/97. Αφορούν την κεφαλαιοποίηση εισφορών, πρόσθετων τελών και λοιπών προσαυξήσεων μέχρι 31.6.2000, αναστολή καταβολής των τρεχουσών ασφαλιστικών εισφορών για έξι μήνες από 1.7.2000, χωρίς τον υπολογισμό των πρόσθετων τελών και προσαυξήσεων, καθώς και εξόφληση των εισφορών αυτών σε ισόποσες δόσεις μέχρι και 24 μήνες μετά τη λήξη της αναστολής. 9. Ειδικό πρόγραμμα κοινωνικού τουρισμού, με ισχύ από τώρα έως το τέλος του έτους, που θα περιλαμβάνει αυξημένη κρατική συμμετοχή στη δαπάνη για σημαντικό αριθμό δικαιούχων. Eπιπλέον μέτρα  για τη Σάμο Σημειώνεται ότι, για τους πυροπαθείς της Σάμου, ανακοινώθηκαν επιπλέον μέτρα, κατά την προχθεσινή επίσκεψη του κυβερνητικού κλιμακίου, υπό την υπουργό Προεδρίας Βάσω Παπανδρέου, που αφορούν: επέκταση σε όλους τους κατοίκους του νησιού των ρυθμίσεων για εισφορές σε ασφαλιστικά ταμεία, εφαρμογή προγραμμάτων επιδότησης της απασχόλησης σε όλους τους ανέργους, ώστε να εργαστούν σε αντιπλημμυρικά και άλλα ειδικά έργα, καθώς και ειδικό πρόγραμμα κοινωνικού τουρισμού από την Εργατική Εστία, για την τόνωση της τουριστικής κίνησης στο νησί.
