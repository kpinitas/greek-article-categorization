 Με επίθεση εναντίον των τηλεοπτικών σταθμών, μετοχές των οποίων έχουν οι ολιγάρχες κλιμακώνει τον εναντίον τους αγώνα ο πρόεδρος της Ρωσίας και φυσικά προχωρεί στην εδραίωση της θέσης του, προκαλώντας φόβους για το μέλλον των ανεξάρτητων μέσων ενημέρωσης και ενδεχομένως της χώρας.
 Επικαλούμενος ανώτερους αξιωματούχους του Κρεμλίνου που δεν κατονομάζει, ο ρωσικός Τύπος έγραφε χθες ότι συνεχίζονται για δεύτερη μέρα οι διαπραγματεύσεις για να αναλάβει το κράτος τον έλεγχο του τηλεοπτικού σταθμού ΟRT (ήδη πρόσκειται στο Κρεμλίνο) και για να περάσουν οι μετοχές του ΝΤV στη γιγαντιαία κρατική εταιρεία «Γκαζπρόμ». Το ΝΤV είναι το μόνο κανάλι της αντιπολίτευσης που μεταδίδει σε εθνικό δίκτυο. Το 51% των μετοχών του ΟRΤ ανήκει στο κράτος. Το 8% ανήκει στο μεγαλοεπιχειρηματία Μπόρις Μπερεζόφσκι, ο οποίος όμως υποστηρίζει ότι ελέγχει εμμέσως όλες τις υπόλοιπες μετοχές. Το ΝΤV
ανήκει στη μεγάλη εταιρεία «Μέντια Μοστ» του Βλαντίμιρ Γκουσίνσκι.
 «Το Κρεμλίνο φιλοδοξεί να ελέγξει τα μέσα μετά τις σημαντικές πολιτικές του νίκες, όπως η περιφερειακή μεταρρύθμιση και ο εκφοβισμός των ολιγαρχών», σχολίασε ο πολιτολόγος Αντρέι Ριάμποφ. Ο συνάδελφός του Γιούρι Κοργκονιούκ, του ιδρύματος Ιντομ, δήλωσε ότι: «Αυτές οι πράξεις του Κρεμλίνου αντιπροσωπεύουν μια γενική τάση προς την "αποκατάσταση της τάξης"». Στο ίδιο μήκος κύματος, ο Μπόρις Τιμοτσένκο, του ιδρύματος «Γκλάσνοστ», για την προστασία της ελευθερίας του Τύπου κατηγόρησε την εξουσία ότι «θέλει να επιστρέψει στη σοβιετική εποχή, όπου παρουσιαζόταν μόνο μία άποψη».
 Η οικονομική εφημερίδα «Βεντομόστι» έγραψε ότι το κράτος δέχτηκε την πρόταση του Μπερεζόφσκι να πουλήσει τις μετοχές του έναντι των χρεών του ΟRT που ανέρχονται σε 150 εκατομμύρια δολάρια.
 Επιπλέον δείχνουν ανοιχτά οι αξιωματούχοι του Κρεμλίνου την πρόθεσή τους να πάρουν εμμέσως τον έλεγχο του ΝΤV, γράφει η εφημερίδα και υποστηρίζει ότι η συμφωνία επιτεύχθηκε την περασμένη εβδομάδα. Η «Μέντια Μοστ» διέψευσε τα πάντα. Αναλυτές εκτιμούν ότι ο έλεγχος των δύο τηλεοπτικών σταθμών είναι εξαιρετικά πολύπλοκη υπόθεση νομικώς και οι ανώνυμες δηλώσεις αξιωματούχων για
το θέμα έχουν στόχο τον εκφοβισμό των ολιγαρχών και τη δοκιμασία της κοινής γνώμης.
