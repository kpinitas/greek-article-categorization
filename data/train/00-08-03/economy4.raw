Σε συμφωνία για   τη σύναψη της πρώτης συλλογικής σύμβασης εργασίας στο δημόσιο  τομέα αναμένεται,  εκτός απροόπτου,  να καταλήξουν σήμερα κυβέρνηση και ΑΔΕΔΥ. Της AΣTEPΩΣ XPIΣTΟΔΟYΛIΔΟY Σύμφωνα με έγκυρες πληροφορίες, το οικονομικό σκέλος της σύμβασης θα προβλέπει τη χορήγηση αυξήσεων της τάξης του 2, 2% (αυξήσεις 4.000 -7.000 δρχ.) στα βασικά κλιμάκια των αποδοχών περίπου 250.000 δημόσιων υπαλλήλων. Επίσης, θα προβλέπεται η αύξηση κατά 50% του επιδόματος βαριάς και ανθυγιεινής εργασίας, το οποίο χορηγείται κυρίως σε εργαζομένους στα νοσοκομεία, στο υπουργείο Εθνικής Αμυνας κ.λπ. Η αύξηση, που θα χορηγηθεί στους συνταξιούχους δημόσιους υπαλλήλους ανέρχεται στο 3, 5%. Το σύνολο της δαπάνης για μισθοδοσία-συντάξεις υπολογίζεται ότι κυμαίνεται στα 85 δισ. δρχ., ενώ η δαπάνη για το επίδομα βαρέων και ανθυγιεινών υπολογίζεται σε 2 δισ. δρχ. Η κατάληξη της συμφωνίας αυτής γίνεται ύστερα από διαπραγματεύσεις περίπου δύο μηνών μεταξύ του προεδρείου της ΑΔΕΔΥ και του υφυπουργού Εσωτερικών Λεωνίδα Τζανή. Ο πρόεδρος της ΑΔΕΔΥ Σπ. Παπασπύρου υποστηρίζει ότι η οικονομική αυτή συμφωνία μπορεί να επέλθει εφόσον υπάρξουν από πλευράς κυβέρνησης σαφείς δεσμεύσεις σε θεσμικά θέματα, όπως είναι: η συγκρότηση ομάδας για το νέο μισθολόγιο των δημόσιων υπαλλήλων, που θα είναι υποχρεωμένη να παραδώσει το έργο της έως τις 31.12.2000, η αξιολόγηση εφαρμογής του κώδικα για τους δημόσιους υπαλλήλους και τέλος, η εφαρμογή της νομοθεσίας για την υγιεινή και την ασφάλεια στους χώρους δουλειάς. Ο πρόεδρος της ΑΔΕΔΥ υπενθυμίζει ότι παράλληλα με την αύξηση του 2, 2% πρέπει να υπολογιστεί και η αύξηση κατά μία ποσοστιαία μονάδα που χορηγείται σε όλους τους δημόσιους υπαλλήλους ως κίνητρο απόδοσης, χωρίς όμως να ενσωματώνεται στο βασικό μισθό. Υπενθυμίζεται ότι ένα από τα αγκάθια του διαλόγου μεταξύ κυβέρνησης και ΑΔΕΔΥ αποτελεί και η θέση της κυβέρνησης για λειτουργία των δημόσιων υπηρεσιών το απόγευμα, θέση που απορρίπτει η ΑΔΕΔΥ, εφόσον αυτή αφορά μερική απασχόληση και σπαστό ωράριο, ενώ η συνδικαλιστική πλευρά θα μπορούσε να εξετάσει το θέμα, υπό τον όρο ότι δεν θα προϋπέθετε μεταβολή του εργασιακού καθεστώτος. Για το ασφαλιστικό - συνταξιοδοτικό η ΑΔΕΔΥ προεξοφλεί ότι στο αίτημά της για κατάργηση των διαχωρισμών του νόμου 2084/92 και διαφοροποίηση του υπολογισμού τής σύνταξης, η κυβέρνηση στη σημερινή απάντησή της θα παραπέμψει το μεγάλο αυτό κοινωνικό θέμα στο διάλογο που θα ξεκινήσει αρχές του 2001 και θα αφορά στην αναμόρφωση του ασφαλιστικού συστήματος στη χώρα μας. Η σημερινή συνάντηση του υφυπουργού Λ. Τζανή με το προεδρείο της ΑΔΕΔΥ θα πραγματοποιηθεί το μεσημέρι και ύστερα από συνεδρίαση του γενικού συμβουλίου της οργάνωσης. Aντίθετες ΔAKE, Δ.E. και A.Π. Κατά τη διάρκεια της συνεδρίασης αυτής προβλέπεται ότι οι εκπρόσωποι των παρατάξεων ΔΑΚΕ, Δημοσιοϋπαλληλική Ενότητα και Αυτόνομη Παρέμβαση θα εκφράσουν αντίθεση για τη συμφωνία στο οικονομικό μέρος της σύμβασης, υποστηρίζοντας ότι το 2, 2% απέχει πολύ από το αρχικό αίτημα της ΑΔΕΔΥ για αυξήσεις της τάξης του 6%. Η ΠΑΣΚ/ΔΥ θα αντιτάξει την ανάγκη να ευοδωθούν οι πρώτες διαπραγματεύσεις, που πραγματοποιούνται με τους δημόσιους υπαλλήλους, ύστερα από πολύχρονους αγώνες της ΑΔΕΔΥ, θεωρώντας ότι θα είναι τεράστιο πλήγμα για το νέο θεσμό ένα ενδεχόμενο ναυάγιο της διαδικασίας του διαλόγου. Ετσι, η ΠΑΣΚ /ΔΥ, ακόμη και στην περίπτωση που δεν πειστούν να συναινέσουν για αυξήσεις, όπως προβλέπει η τελική πρόταση της κυβέρνησης (2, 2%), θα προχωρήσει στην υπογραφή της συμφωνίας από μόνη της. Σημειώνεται σχετικά ότι η ΠΑΣΚ εκπροσωπείται στο προεδρείο της ΑΔΕΔΥ, ενώ οι άλλες παρατάξεις παραμένουν εκτός οργάνου, διαφωνώντας με την τακτική της παράταξης, που πρόσκειται στο κυβερνών κόμμα. Τέλος, η κυβέρνηση θα παραδώσει στους εκπροσώπους της ΑΔΕΔΥ γραπτό κείμενο, με το οποίο θα απαντά αναλυτικά στα θεσμικά αιτήματα που υπέβαλε η συνδικαλιστική πλευρά.
