Κλιμακώνεται η εσωτερική πολιτική κρίση στο Ισραήλ, καθώς η κυβέρνηση του Εχούντ Μπάρακ δέχτηκε χθες ακόμη δύο αναμενόμενα αλλά ισχυρά χτυπήματα. Το κοινοβούλιο (Κνεσέτ) ενέκρινε σε πρώτη ανάγνωση το νομοσχέδιο για τη διεξαγωγή
πρόωρων εκλογών και ο υπουργός Εξωτερικών, Νταβίντ Λεβί, πραγματοποίησε τελικώς την απειλή του υποβάλλοντας την παραίτησή του.
 Και οι πέντε προτάσεις του νομοσχεδίου, που υποβλήθηκε από τη δεξιά αντιπολίτευση, Λικούντ, εγκρίθηκαν με πλειοψηφία 10 έως 13 ψήφων. Για να υπάρξει ωστόσο πρόωρη προσφυγή στις κάλπες οι προτάσεις πρέπει να συζητηθούν σε αρκετές ακόμη συνεδριάσεις και να εγκριθούν σε ακόμη δύο ψηφοφορίες, πράγμα
που θεωρείται απίθανο πριν από τον Οκτώβριο, οπότε θα λήξουν οι θερινές διακοπές της Κνεσέτ. Στο διάστημα αυτό ο Ε. Μπάρακ πρέπει να επισπεύσει την ειρηνευτική διαδικασία με τους Παλαιστινίους.
 Λίγο πριν από την ψηφοφορία στη Bουλή ο υπουργός Εξωτερικών, Νταβίντ Λεβί, ανακοίνωσε ότι είχε υποβάλει την παραίτησή του, η οποία θα άρχιζε να ισχύει εντός 48 ωρών. «Λόγω της κρισιμότητας της κατάστασης η πρωτοβουλία αυτή ήταν αναπόφευκτη», δήλωσε στους δημοσιογράφους ο Λεβί, ο οποίος καταγγέλλει τις «υποχωρήσεις» που φέρεται να έχει κάνει ο Μπάρακ στο Καμπ Ντέιβιντ, ιδίως σχετικά με το ευαίσθητο θέμα της Ιερουσαλήμ: «Είναι η πρώτη φορά που μια κυβέρνηση είναι διατεθειμένη να διαιρέσει την Ιερουσαλήμ, να παραιτηθεί όχι μόνο από τις αραβικές συνοικίες αλλά και από την καρδιά της αρχαίας πόλης».
 Με ψυχραιμία αντέδρασε σε γενικές γραμμές στις εξελίξεις ο Ε. Μπάρακ, ο οποίος
εξέφρασε τη λύπη του για την παραίτηση Λεβί σπεύδοντας, ωστόσο, να δηλώσει ότι
η κυβέρνηση θα συνεχίσει με όλες της τις δυνάμεις τις προσπάθειες για την επιτυχία της ειρηνευτικής διαδικασίας και για τη διεύρυνση της βάσης της. Οσον
αφορά τις πρόωρες εκλογές, ο Μπάρακ προσπάθησε να υποβιβάσει τη σημασία της χθεσινής ψηφοφορίας: «Οι εκλογές δεν είναι τόσο κοντά, όσο ίσως φαίνεται σήμερα, διότι η κυβέρνηση δεν έχει σε καμία περίπτωση εξαντλήσει το δυναμικό της και δεν είμαι σίγουρος ότι οι βουλευτές επιθυμούν να ξαναβρεθούν τόσο σύντομα ενώπιον των εκλογέων». «Ελπίζω οι βουλευτές να δείξουν μεγαλύτερη υπευθυνότητα στο μέλλον» δήλωσε στους δημοσιογράφους, αρνούμενος να αποκαλύψει
 Από την πλευρά τους οι Παλαιστίνιοι εκτιμούν ότι ο Μπάρακ πρέπει τώρα να κινηθεί γρήγορα και να μην καθυστερήσει την ειρηνευτική διαδικασία με τις προσπάθειές του για ανάκτηση της πλειοψηφίας. Ο Μπάρακ κατηγορεί με τη σειρά του τους Παλαιστινίους, σε μηνύματά του προς ξένους αρχηγούς κρατών, για «έλλειψη καλής πίστης» στο Καμπ Ντέιβιντ. Για τις συνομιλίες στο Καμπ Ντέιβιντ
ενημερώνει αυτές τις μέρες αρχηγούς ξένων κρατών και ο Παλαιστίνιος ηγέτης, Γιάσερ Αραφάτ, ο οποίος έχει επισκεφτεί μέχρι στιγμής τη Γαλλία, τη Σαουδική Αραβία, την Υεμένη, το Μαρόκο, την Τυνησία, την Αλγερία και χθες την Αίγυπτο.
