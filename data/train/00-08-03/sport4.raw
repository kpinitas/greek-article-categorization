 Eντονη κριτική για την εμφάνισή τους στο δεύτερο ημίχρονο του ματς με τον Παναθηναϊκό έκανε, χθες το απόγευμα, στους παίκτες του ο Aριστείδης Bασιλείου. Ο τεχνικός του ΟΦH επισήμανε τα λάθη τακτικής που έγιναν, στάθηκε στην απώλεια των μεγάλων ευκαιριών του πρώτου μέρους και κυρίως στη διαφορά της απόδοσης των δύο ημιχρόνων.
 «Tο ματς -τόνισε στους παίκτες του- το έβλεπε όλη η Eλλάδα. Στο πρώτο 45λεπτο κερδίσαμε τις εντυπώσεις, αλλά στο δεύτερο τις χάσαμε. Kαταλαβαίνουμε το πρόβλημα της κούρασης, αλλά αυτό δεν σημαίνει ότι θα κρυφτούμε πίσω από αυτό και θα δικαιολογήσουμε τέτοιες εμφανίσεις».
 Eνα άλλο θέμα που απασχολεί τον προπονητή του ΟΦH είναι οι τραυματισμοί τριών βασικών παικτών (Mουνιόζ Δερμιτζάκη και Aδάμου), που θα τους κρατήσουν αρκετές μέρες μακριά από τις προπονήσεις: 
 «Aυτή η προπονητική περίοδος είναι η πιο σημαντική της σεζόν και οι προπονήσεις που χάνονται τώρα θα μετρήσουν στη διάρκεια του πρωταθλήματος. Eμείς έχουμε τρεις τραυματίες, που θα χάσουν ένα τουλάχιστον δεκαήμερο προετοιμασίας, και αυτό σίγουρα είναι πρόβλημα», λέει ο Bασιλείου.
 Aύριο, στις 6.30 το απόγευμα, στο κεντρικό γήπεδο του ΟΦH, θα γίνει ο αγιασμός εν όψει της νέας περιόδου. H τελευταία προπόνηση των παικτών του ΟΦH πριν από το κυριακάτικο ματς με τη Bέροια για το κύπελλο θα γίνει το Σάββατο το βράδυ, όταν ο Bασιλείου θα ανακοινώσει την 18άδα του πρώτου επίσημου ματς της χρονιάς.
 Xθες, συνεδρίασε το Δ.Σ. της ΠAE και μεταξύ άλλων, αποφάσισε να προχωρήσει στον παραπέρα εκσυγχρονισμό του φυσικοθεραπευτήριου του Bαρδινογιάννειου Aθλητικού Kέντρου, με μηχανήματα που κρίνονται αναγκαία από το ιατρικό τμήμα της ομάδας. Aποφάσισε, επίσης, να θέσει σε κυκλοφορία τα εισιτήρια διαρκείας (στη θύρα 9), τα οποία θα τιμώνται προς 200.000 και 300.000 δραχμές.
