Κάθε φορά που πιάνει την Εθνική Νέων το...πατριωτικό της τής δίνει φτερά! Μετά το 
32 επί των Σκοπιανών, ήρθε η σειρά της Τουρκίας να παραδοθεί στους δικούς μας. Οχι αμαχητί, πάντως. Χρειάστηκαν δύο παρατάσεις μέχρι να γείρει η πλάστιγγα...
 Με το χθεσινό 98-94 (κανονικός αγώνας 74-74, πρώτη παράταση 85-85), η ελληνική ομάδα εξασφάλισε την τρίτη θέση και έδωσε ραντεβού με τη Σλοβενία στον αυριανό προημιτελικό. Οσο για τους Τούρκους, αυτοί βρέθηκαν στο χείλος του γκρεμού με τη χθεσινή ήττα. Μέχρι αργά το βράδυ, περίμεναν εναγωνίως το αποτέλεσμα του αγώνα Λιθουανίας - FYRΟM, υποστηρίζοντας ολόθερμα τους Λιθουανούς...
 Το «μεγάλο κόλπο» του αγώνα ήταν το ηρωικό γκολ-φάουλ του Περικλή Δορκοφίκη 7 δευτερόλεπτα πριν από το φινάλε της δεύτερης παράτασης, αυτό που διαμόρφωσε το τελικό σκορ. Θα μπορούσε να καθαρίσει το ματς στην κανονική του διάρκεια η ελληνική ομάδα, πάλι καλά όμως που δεν έχασε. Το 74-69 του 38ου λεπτού έγινε γρήγορα 74-73 και η ανατροπή θα είχε ολοκληρωθεί, αν δεν αστοχούσαν οι Τούρκοι σε μία ελεύθερη βολή στα 4''! 
 Ηταν από την αρχή δύσκολο το ματς. Η τουρκική ομάδα προηγήθηκε 41-34 στο ημίχρονο, αμέσως μετά όμως δέχθηκε σερί 0-7. Οποτε η Εθνική μας τροφοδοτούσε τους ψηλούς, έκανε θραύση: 27 πόντους έβαλε ο Λάζαρος Παπαδόπουλος, 22 ο Δορκοφίκης! Δεν χρειάστηκαν αυτή τη φορά πολλά τρίποντα, ούτε έφεραν την καταστροφή τα πολλά φάουλ των περιφερειακών (Παπαμακάριου, Διαμαντίδη, Νάνη, αλλά και του Φώτση). Ο Παπαδόπουλος έπαιξε 42 λεπτά, ο Δορκοφίκης 45, ο εξαιρετικός Πέττας 43. Τα χαμένα ριμπάουντ (33 έναντι 38) δεν στοίχισαν.
 Ο Οζκάν πέτυχε 29 πόντους για την Τουρκία και ο πολύς Πεκέρ μόλις 8.
 Την πρώτη θέση στον Ομιλο πήραν οι Γιουγκοσλάβοι, που κέρδισαν το Ισραήλ, με 68-64. Στο άλλο γκρουπ του Ευρωμπάσκετ, κορυφαία και αήττητη τερμάτισε η πρωταθλήτρια Κόσμου Ισπανία μετά το εύκολο 84-53 επί των Τσέχων. Αν η Εθνική μας έχανε από τους Τούρκους, κατευθείαν στα νύχια των Ισπανών θα έπεφτε στα προημιτελικά...
 * Τέσσερις φορές πρωταθλητής Ισπανίας στα καρφώματα είναι ο «Καισαριανιώτης» από χθες, Τσάντλερ Τόμπσον! Ο 30χρονος Αμερικανός φόργουορντ (1, 98 μ.) έπαιξε τα τελευταία 5 χρόνια στην Εστουντιάντες, με μέση συνεισφορά πέρυσι 11, 4 πόντους και 3 ριμπάουντ. Η Νήαρ Ηστ, o πρώτος ευρωπαϊκός του σταθμός εκτός Ισπανίας, του υποσχέθηκε 250.000 δολάρια.
 * Μέσα στις επόμενες δύο εβδομάδες θα έχει ξεκαθαρίσει το μέλλον του Ντράγκαν Τάρλατς στο Σικάγο. Το τελευταίο διήμερο, πάντως, οι Μπουλς δοκιμάζουν έναν άλλον ελεύθερο σέντερ, τον γνωστό μας από το Μουντομπάσκετ της Αθήνας Μπραντ Μίλερ. Και πήραν κι έναν καλό γκραντ, τον Ρον Μέρσερ. Η αγορά στο ΝΒΑ άνοιξε τις πόρτες της χθες και έπεσαν οι υπογραφές σύννεφο. Στη σημαντικότερη ώς τώρα μετεγγραφή, ο Εντι Τζόουνς μετακόμισε στο Μαϊάμι, στο πλαίσιο ανταλλαγής-μαμούθ 9 παικτών! Ανάμεσά τους και ο παλιόφιλος Πι Τζέι Μπράουν, ο οποίος θα παίξει του χρόνου στη Σάρλοτ. Ο Τιμ Ντάνκαν αποφάσισε να μείνει στο Σαν Αντόνιο (32, 6 εκατ. δολάρια για 3 χρόνια), χάνει όμως την Ολυμπιάδα, αφού δεν έχει συνέλθει από την εγχείρηση του περασμένου Μαΐου. Ειρήσθω εν παρόδω ότι οι Φίνιξ Σανς ετοιμάζουν διετές συμβόλαιο για τον Πορτορικανό σέντερ Ντανιέλ Σαντιάγο, αφού δεν ξέρουν τι τους ξημερώνει στην υπόθεση Τσακαλίδη...
