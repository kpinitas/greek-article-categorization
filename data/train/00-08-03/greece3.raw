Στον τρόπο σωστής ανάπτυξης, οργάνωσης και λειτουργίας των νοσοκομείων και Kέντρων Yγείας, με την ουσιαστική συμβολή των Πανεπιστημίων, αναφέρεται σήμερα, στο 3ο του άρθρο στην «E» ο καθηγητής και πρώην υπουργός Yγείας Δημήτρης Kρεμαστινός
 Το γενικό νοσοκομείο πρέπει να αποτελέσει το κέντρο επίλυσης των διαφόρων διαγνωστικών προβλημάτων και της εφαρμογής θεραπειών τα οποία δεν μπορούν να πραγματοποιηθούν από τον οικογενειακό γιατρό ή το κέντρο υγείας. 
 Τα σύγχρονα νοσοκομεία που θεμελιώθηκαν τη διετία '94-'96 και παραδίδονται σήμερα θα πρέπει να αποτελέσουν τη βάση συγκρότησης των υγειονομικών περιφερειών. Για τη δημιουργία των νοσοκομείων αυτών δαπανήθηκαν 260 δισ. από το πρόγραμμα Ντελόρ ΙΙ και θεωρούνται από τα πλέον σύγχρονα της Ευρώπης. 
 Για να γίνει όμως η ανάπτυξη των νοσοκομειακών συγκροτημάτων επ' ωφελία του συστήματος και κατά συνέπεια των ασθενών, θα πρέπει να συγκροτηθεί μόνιμο συμβούλιο εμπειρογνωμόνων με διοικητική και νοσοκομειακή πείρα που θα αποφασίσει τις συγχωνεύσεις μικρών νοσοκομείων ή υγειονομικών μονάδων ανά περιοχή, με παράλληλη ανάπτυξη ειδικών μονάδων και κέντρων, μέσα στα νοσοκομεία, τα οποία θα καλύπτουν τις ανάγκες της περιοχής. 
 Το μείζον όμως πρόβλημα δεν είναι τόσο η ανάπτυξη του συγκροτήματος όσο η ανάπτυξη εμπιστοσύνης του πληθυσμού προς τις μονάδες και τα νοσοκομεία που θα λειτουργήσουν στην περιφέρεια. Γι' αυτό, ιδιαίτερη σημασία πρέπει να δοθεί στην επιστημονική στελέχωση των γενικών νοσοκομείων. 
 Από τη μελέτη των υφιστάμενων αρχείων, αποδεδειγμένη αποκέντρωση της υγείας προς την περιφέρεια έγινε εκεί όπου επιτυχώς αναπτύχθηκαν πανεπιστημιακές μονάδες.
 Οι Ιατρικές Σχολές των Πανεπιστημίων Πατρών, Ιωαννίνων, Κρήτης, παρήγαγαν επιστημονική γνώση, ορατή διά γυμνού οφθαλμού από τις δημοσιεύσεις τους σε μεγάλα ιατρικά περιοδικά, ενώ παράλληλα συνέβαλαν ουσιαστικά στη μετεκπαίδευση
 Ετσι, παρά την ανυπαρξία οικογενειακού γιατρού και την πλημμελή λειτουργία του συστήματος υγείας, υπήρξαν οι μόνες περιοχές που επέτυχαν ουσιαστική αποκέντρωση της υγείας και συγκράτησαν τον πληθυσμό της περιοχής τους, ο οποίος επί αιώνες κατέφευγε προς την Αθήνα ή τη Θεσσαλονίκη, για την επίλυση όχι μόνο σοβαρών αλλά και μηδαμινών προβλημάτων της υγείας τους.
 Αντίθετα, το ίδιο φαινόμενο δεν έχει παρατηρηθεί σε περιοχές που ατελώς ή ουδόλως αναπτύχθηκαν πανεπιστημιακές μονάδες. Δεν αρκεί ένα υπερσύγχρονο νοσοκομείο, εφοδιασμένο με τελευταίου τύπου μηχανήματα, για να συμβάλει στην αποκέντρωση της υγείας. Χρειάζεται ουσιαστικό επιστημονικό έργο, με έρευνα και
 Απ' όλους τους επιστημονικούς κύκλους, σήμερα, αναγνωρίζεται ότι χωρίς έρευνα και παραγωγή νέας γνώσης δεν μπορεί να αναπτυχθεί κανένα ουσιαστικό μετεκπαιδευτικό πρόγραμμα. 
 Σήμερα, η μετεκπαίδευση και η έρευνα μέσα στα νοσοκομεία του ΕΣΥ, και ιδιαίτερα
στην περιφέρεια, υστερεί σημαντικά. Ετσι, θα πρέπει σοβαρά να ληφθεί υπόψη ότι
ο ρόλος των πανεπιστημίων και των πανεπιστημιακών πρέπει να είναι ουσιαστικός στο θέμα της μετεκπαίδευσης. 
 Από την πλευρά αυτή, το νομικό καθεστώς που διέπει την εκπαίδευση-μετεκπαίδευση των γιατρών και νοσηλευτών του ΕΣΥ πρέπει εναργέστερα
να φωτίσει και να καθορίσει τη συμβολή των πανεπιστημιακών καθηγητών στο όλο εγχείρημα. 
 Δεν είναι αρκετός ο τίτλος του καθηγητή για να επιφέρει αξιοπιστία στο σύστημα. Αποτελεί επιστημονικό δόγμα ότι τον καθηγητή δεν τον καταξιώνει η εκλογή ή ο τίτλος αυτός καθαυτός, αλλά η συνεχής επιστημονική του παρουσία, με
τις επιστημονικές δημοσιεύσεις του και την αποδοχή που αυτές έχουν διεθνώς. 
χώρα μας διαθέτει εκατοντάδες ανωτάτης παιδείας. Αλλά ακόμη αναζητεί και πρέπει να αναζητεί τους πραγματικούς καθηγητές. Ετσι, η πρόταση η οποία θα πρέπει να υιοθετηθεί από το υπουργείο Υγείας είναι η αποδοχή συμπεριφοράς προς
τα πανεπιστήμια ανάλογης της συμπεριφοράς την οποία έχουν σε ολόκληρη την Ευρωπαϊκή Ενωση. 
 Ετσι, με βάση τα διεθνώς κρατούντα, μπορούν να προσδιοριστούν τα καθήκοντα και
οι υποχρεώσεις των πανεπιστημιακών, στην προσπάθεια αναβάθμισης των υπηρεσιών υγείας, παράλληλα προς τα δικαιώματα και τις απολαβές, τα οποία θα πρέπει να έχουν για τη συμβολή τους αυτή. 
 Τα περιφερειακά νοσοκομεία του ΕΣΥ εάν δεν καταστούν επιστημονικά ισοδύναμα με
τα νοσοκομεία του κέντρου, είναι αδύνατον να συγκρατήσουν τον πληθυσμό στην περιφέρεια για την αντιμετώπιση των προβλημάτων της υγείας του. 
 Είναι αδύνατον, έστω και αν βελτιωθεί η ξενοδοχειακή κατάστασή τους και ο υλικοτεχνικός τους εξοπλισμός. Τα εξαγγελθέντα μέτρα από τον υπουργό Υγείας, όσον αφορά τις μεταβολές του διοικητικού και ελεγκτικού συστήματος στο νοσοκομείο, είναι ιδιαιτέρως ικανοποιητικά και ενθαρρυντικά, αρκεί να διασφαλιστεί, παράλληλα, η ευκαμψία της λειτουργικότητας του νοσοκομείου. 
 Εάν το νοσοκομείο δεν μπορεί να προμηθευτεί το σύγχρονο τεχνολογικό εξοπλισμό,
που έχει ανάγκη, ή να καλύψει τις ανάγκες του σε προσωπικό (ιατρικό, νοσηλευτικό, διοικητικό), εντός προθεσμίας, το ανώτερο σε ένα εξάμηνο, θα παραμείνει στη σημερινή κατάσταση. Θα είναι δηλαδή εξαρτημένο και προσδεδεμένο
στην ιδιωτική πρωτοβουλία, η οποία εξασφαλίζει γύρω από το νοσοκομείο δορυφορικά διαγνωστικά κέντρα, με σύγχρονο εξοπλισμό, όπου με το «αζημίωτο» επιλύονται τα διαγνωστικά προβλήματα του νοσοκομείου.
 Ετσι, τα νοσοκομεία μας, στην πράξη, καταδικάστηκαν σε μαρασμό. Γι' αυτό η επίλυση αυτού του προβλήματος θα έχει αποφασιστικά θετική συμβολή στην επιτυχία του ΕΣΥ. 
 Δεν θα πρέπει, επίσης, να παραληφθεί η συγκρότηση ειδικής υπηρεσίας ή η ανάθεση
με σύμβαση έργου σε εξειδικευμένη εταιρεία ή εταιρείες της φροντίδας για την ξενοδοχειακή υποδομή του νοσοκομείου (καθαριότητα, διατροφή, ξενοδοχειακός εξοπλισμός, συντήρηση). 
 Τέλος, η συναίνεση, την οποία οι πάντες ζητούν, πρέπει εμπράκτως να καταστεί ορατή. Δηλαδή, όλοι οι εργαζόμενοι στα νοσοκομεία, συμπεριλαμβανομένων φυσικά και των γιατρών, πρέπει να αναγνωρίζουν στο γενικό διευθυντή (μάνατζερ) τα ίδια δικαιώματα που έχουν οι αντίστοιχοι συνάδελφοί τους στα νοσοκομεία της Ευρωπαϊκής Ενωσης, όσον αφορά τη διοίκηση, μέχρι και της τελευταίας λεπτομέρειας.
 Αλλως, θα πρέπει να συνειδητοποιήσουν μετ' ου πολύ θα ακολουθήσουν την τύχη των προβληματικών ΔΕΚΟ, και τότε οι ευθύνες δεν θα είναι μόνο της κυβέρνησης. Το δε αποτέλεσμα θα είναι καταστροφικό για την υγεία του τόπου. 
 Το Κέντρο Υγείας πρέπει να αποτελέσει λειτουργικά, διοικητικά και επιστημονικά, αυτοδύναμη μονάδα, η οποία καλείται να επιλύσει τα διαγνωστικά και θεραπευτικά προβλήματα που δεν επιλύει ο οικογενειακός γιατρός. 
 Στην πραγματικότητα, θα πρέπει να λειτουργεί όπως το εξωτερικό ιατρείο ενός σύγχρονου, μεγάλου νοσοκομείου, αντιμετωπίζοντας ουσιαστικά όλα τα οξέα και χρόνια περιστατικά που δεν χρειάζονται νοσοκομειακή νοσηλεία. 
 Ετσι θα αποσυμφορηθεί το γενικό νοσοκομείο και θα μπορέσει καλύτερα να παίξει τον τριτοβάθμιο ρόλο του. 
 Επιστημονικά θα πρέπει να στελεχωθεί από γιατρούς όλων των ειδικοτήτων, εφοδιασμένους με υποδομή σύγχρονης τεχνολογίας. Οι γιατροί αυτοί θα πρέπει επιστημονικά να είναι διασυνδεμένοι με το νοσοκομείο της περιοχής, ούτως ώστε να μην αποκόπτονται από τις εξελίξεις της ειδικότητάς τους. 
 Η συνεχής μετεκπαίδευση των γιατρών των κέντρων υγείας στα νοσοκομεία, με τα οποία τα κέντρα θα είναι επιστημονικά διασυνδεδεμένα, αποτελεί βασική προϋπόθεση για την εύρυθμη και υψηλού επιπέδου λειτουργία τους. 
 Παράλληλα, το Κέντρο Υγείας θα πρέπει να είναι επιφορτισμένο να αναπτύξει προγράμματα προληπτικής ιατρικής για τους κατοίκους της περιοχής την οποία καλύπτει. Η γραμματειακή, παράλληλα με τη νοσηλευτική και παραϊατρική υποστήριξη, είναι ουσιώδους σημασίας. Θα πρέπει να είναι προσχεδιασμένη και ανάλογη με τους σκοπούς που καλείται να επιτελέσει το σύγχρονο Κέντρο Υγείας. 
 Η παρουσία, για παράδειγμα, ψυχολόγων και κοινωνικών λειτουργών είναι απαραίτητη για την εκπόνηση των κοινωνικών προγραμμάτων του Κέντρου Υγείας. 
 Από το σχέδιο μεταρρύθμισης που έδωσε στη δημοσιότητα ο υπουργός Υγείας φαίνεται ότι επιτυγχάνεται διοικητική αυτοτέλεια και ευκαμψία των κέντρων υγείας, όσον αφορά την αντιμετώπιση θεμάτων όπως η ανανέωση του υλικοτεχνικού εξοπλισμού και οι προσλήψεις του απαραίτητου προσωπικού, βάση του οργανισμού του. 
υλοποίηση αυτού του στόχου είναι αποφασιστικής σημασίας για την επιτυχή λειτουργία όχι μόνο των κέντρων υγείας, αλλά ολοκλήρου του συστήματος υγείας. 
