 Αλμα 50 σεντς σημείωσαν χθες οι διεθνείς τιμές του πετρελαίου ύστερα από την ανακοίνωση-έκπληξη του Αμερικανικού Πετρελαϊκού Ινστιτούτου για μεγάλη μείωση των αποθεμάτων στις ΗΠΑ.
 Η τιμή των συμβολαίων παράδοσης Σεπτεμβρίου του μπρεντ κυμαινόταν χθες το απόγευμα κατά 50 σεντς υψηλότερα σε σχέση με τα προχθεσινά επίπεδα, στα 27, 60 δολάρια το βαρέλι, ενώ ανάλογη άνοδο σημειώθηκε και στην αγορά της Νέας Υόρκης
 Aφορμή γι' αυτήν την άνοδο ήταν η έκθεση που έδωσε στη δημοσιότητα προχθές αργά το βράδυ το Αμερικανικό Πετρελαϊκό Ινστιτούτο -ΑΠΙ- και σύμφωνα με την οποία, τα αποθέματα αργού πετρελαίου στις ΗΠΑ μειώθηκαν κατά 9 εκατομμύρια βαρέλια στην εβδομάδα 21-28 Ιουλίου. Η έκθεση του ΑΠΙ προκάλεσε σοκ και μαζικές αγορές αφού μόλις την περασμένη εβδομάδα το Ινστιτούτο είχε ανακοινώσει μέτρια άνοδο.
 Η άμεση αντίδραση των αγορών στα στοιχεία του ΑΠΙ τροφοδοτήθηκε και από τις φήμες που κυκλοφορούν ότι η Σαουδική Αραβία σχεδιάζει να διακόψει την επιπλέον
προσφορά μαύρου χρυσού. Η μεγαλύτερη πετρελαιοπαραγωγός χώρα του κόσμου πριν από ένα περίπου μήνα ανακοίνωσε τα σχέδια της για μονομερή αύξηση της προσφοράς πετρελαίου κατά 500.000 βαρέλια ημερησίως προκειμένου να οδηγήσει τις τιμές -που είχαν ξεπεράσει τα 30 δολάρια- σε χαμηλότερα επίπεδα. Κατά τη διάρκεια του Ιουλίου το Ριάντ, αν και ποτέ δεν το παραδέχθηκε επίσημα, τροφοδότησε κυρίως τα αμερικανικά διυλιστήρια με ποσότητα 225.000 βαρελιών ημερησίως με στόχο να μειώσει την τιμή του βαρελιού του ΟΠΕΚ στα 25 δολάρια ανά βαρέλι. Καθώς η τιμή του καλαθιού προσέγγισε τα 25, 20 δολάρια την περασμένη Δευτέρα, κάποιοι παράγοντες των αγορών διεμήνυαν ότι η Σαουδική Αραβία ανέβαλλε τα σχέδια της για περαιτέρω αύξηση της παραγωγής τον Αύγουστο,
γεγονός που προκάλεσε άνοδο των τιμών κατά 23 σεντς προχθές. 
 Εν τω μεταξύ, ο πρόεδρος της Βενεζουέλας Ούγκο Τσάβες ξεκινά την Κυριακή περιοδεία στις χώρες του ΟΠΕΚ, με πρώτο σταθμό τη Σουδική Αραβία, με σκοπό την
προσωπική πρόσκληση των ηγετών των κρατών-μελών του καρτέλ στη σύνοδο κορυφής
το Σεπτέμβριο. Ο πρόεδρος της Βενεζουέλας υπεραμύνθηκε της πολιτικής του ΟΠΕΚ για περιορισμό της παραγωγής, τονίζοντας ότι οι τιμές του μαύρου χρυσού δεν είναι υψηλές αλλά δίκαιες. Στους στόχους του Τσάβες, είναι ακόμη η ενίσχυση του ειδικού βάρους των αναπτυσσομένων χωρών στην διεθνή σκηνή. «Δεν έχουμε άλλη επιλογή από ένωση των δυνάμεων μας» δήλωσε ο Τσάβες ο οποίος άφησε να εννοηθεί ότι ο ΟΠΕΚ θα μπορούσε να αποτελέσει το όχημα για την ενίσχυση του ρόλου των χωρών του Τρίτου Κόσμου.
