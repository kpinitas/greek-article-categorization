 Εδώ και τώρα να εφαρμοστεί η απόφαση της Αρχής Προστασίας Προσωπικών Δεδομένων ζητεί από την κυβέρνηση ο Στέφανος Μάνoς. «Εάν δεν το κάνει, θα έχουμε ένα ακόμη δείγμα εκσυγχρονιστικού σκοταδισμού», λέει σε συνέντευξή του στην «Ε», ο 
πρόεδρος των Φιλελευθέρων, από τους πιο ένθερμους υποστηρικτές της διαγραφής του θρησκεύματος από τα νέα δελτία ταυτοτήτων. 
 Μεσούσης της κρίσης που ξέσπασε στις σχέσεις Εκκλησίας-Κράτους για την αναγραφή ή μη του θρησκεύματος στις ταυτότητες και μετά τη γνωστοποίηση της απόφασης, ο Στέφανος Μάνος έκανε ένα τεστ. Πήγε στο υπουργείο Δημόσιας Tάξης για να εκδώσει δελτίο ταυτότητας. «Ιδού τι μου ζητά το υπουργείο», λέει αγανακτισμένος και μας επιδεικνύει τη βεβαίωση κατάθεσης δικαιολογητικών που περιλαμβάνει και τη γνωστοποίηση του θρησκεύματος.
 «Είναι απαράδεκτο μια χώρα, που κάθε τρεις και λίγο μιλάει για την Τουρκία και 
τα ανθρώπινα δικαιώματα, να δημιουργεί προϋποθέσεις και συνθήκες όπου αυτά τα δικαιώματα θίγονται».
 Ο Στ. Μάνoς εξηγεί γιατί «δεν απειλείται η πίστη και η Ορθοδοξία από το τι γράφεται σε ένα χαρτάκι», τονίζει ότι δεν μπορεί να μετατρέψουμε τους πολίτες σε δηλωσίες, επιτίθεται κατά των «πολιτευόμενων συνταγματολόγων», που με την ιδια πειθώ και ευκολία υποστηρίζουν πότε το μαύρο και πότε το άσπρο και χαρακτηρίζει μεσοβέζικη πολιτικάντικη λύση την προαιρετική αναγραφή.
 _ Πώς σχολιάζετε τη δήλωση του υπουργού Δικαιοσύνης ότι το θέμα δεν παγώνει, απλώς δεν λύνεται επί του παρόντος αλλά εντός εύλογου χρόνου. 
 _ Δεν έχω καταλάβει ακριβώς ποιες είναι οι θέσεις του κ. Σταθόπουλου διότι έχω 
την αίσθηση ότι μετά την πρώτη τοποθέτηση, για την οποία είπα ότι είναι στο σωστό δρόμο, διέκρινα μια τάση, κυβερνητική περισσότερο παρά του κ. Σταθόπουλου, να κλείσουν το θέμα, να το «κουκουλώσουν».
 Τα Μέσα Ενημέρωσης δημιούργησαν την εντύπωση ότι ανακατεύονται τώρα στο θέμα διάφοροι, όπως ο υπουργός Παιδείας, ο πρώην υπουργός Βαγγέλης Βενιζέλος, η κυρία Παπανδρέου, ο κ. Χρυσοχοΐδης, και όλων η πρόθεση φαίνεται να είναι το μπουρδούκλωμα, το κουκούλωμα, πράγμα το οποίο μού είναι εξαιρετικά αντιπαθές. Ελπίζω ο νέος υπουργός Δικαιοσύνης να εφαρμόσει εις το ακέραιον το νόμο και να 
δώσει κι ένα διπλό μάθημα στην κυβέρνηση του ΠAΣΟK, ότι οι νόμοι εφαρμόζονται. 
Τελεία και παύλα. Ούτε σε εύλογο χρόνο εφαρμόζονται. Εφαρμόζονται από τότε που 
ισχύουν. Και αυτή η καραμέλα του διαλόγου που έχει εφευρεθεί από το ΠAΣΟK γίνεται για να μην παίρνουν αποφάσεις. Και ο διάλογος για να γίνεται σωστός πρέπει και τα δύο μέρη που είναι στο διάλογο να έχουν άμεση σχέση με το αντικείμενο για το οποίο συζητούν. Δεν είμαι βέβαιος ότι έχει ρόλο, θεσμοθετημένο τουλάχιστον, η Eκκλησία στα ζητήματα του κοσμικού κράτους, όπως και το κράτος δεν έχει θέση στα ζητήματα της Eκκλησίας, τα οποία πρέπει να ρυθμίζονται απ' αυτήν.
 _ Οι αρμόδιοι υπουργοί είπαν ότι θα εκδοθούν ερμηνευτικές εγκύκλιοι σε εφαρμογή της απόφασης. Θεωρείτε ότι ακολουθούν τακτική αναβολής; 
 _ Θεωρώ ότι είναι ένας άκομψος τρόπος παρέλκυσης της υποχρέωσης της Πολιτείας και κατ' εξοχήν του υπουργού Δημόσιας Τάξης να εφαρμόσουν το νόμο, που κατά το 
Σύνταγμα περιλαμβάνεται και στον όρκο τον οποίον έχουν δώσει. Γιατί ζητούμε από τους πολίτες να εφαρμόζουν το νόμο αλλά επιτρέπουμε στα όργανα του κράτους 
να μην τον εφαρμόζουν ή να τον εφαρμόζουν σε εύλογο χρόνο και να διατηρούν το δικαίωμα να προσδιορίζουν οι ίδιοι τι είναι εύλογο; Αυτά είναι απαράδεκτα πράγματα.
 Είναι πολύ απλό να τελειώσουν τα πάντα μέσα σε δυο ημέρες. Πώς; Να στείλει ο κύριος υπουργός Δημόσιας Τάξης μια εγκύκλιο στα αστυνομικά τμήματα και να λέει 
ότι από αύριο το πρωί δεν θα ζητούμε για την έκδοση ταυτότητας το όνομα της συζύγου, το επάγγελμα και το θρήσκευμα. Το επιβάλλει η κοινή λογική και ο νόμος εδώ και τρία χρόνια, για την προστασία των προσωπικών δεδομένων. Το δελτίο ταυτότητας αποδεικνύει την ταυτότητά μας. Δεν προσδιορίζει τις επιλογές 
μας. Αλλωστε και οι επιλογές μας μπορεί να μεταβληθούν.
 Η ουσία της Δημοκρατίας είναι να προστατεύονται τα δικαιώματα των μειοψηφιών, κυρίως όταν είναι πολύ μικρές μειοψηφίες. Δηλαδή, αντιστρέφω το επιχείρημα διαφόρων που λένε: Πώς μπορείς να πηγαίνεις κόντρα στο 98% του ελληνικού λαού; 
Μα επειδή ακριβώς υπάρχει μια μικρή μειοφηψία, μικρότερη του 2%, γι' αυτό πρέπει να υπάρχει ειδική μέριμνα, έστω για έναν άνθρωπο».
 _ Αρα δεν συμφωνείτε και με τη θέση του αρχιεπισκόπου Χριστόδουλου για τη διενέργεια δημοψηφίσματος; 
 _ Καθόλου δεν συμφωνώ. Είναι φανερό ότι οι πολλοί έχουν προσδώσει σε ένα πάρα πολύ απλό θέμα συναισθηματικά στοιχεία προκειμένου να κερδίσουν δεν ξέρω κι εγώ τι... Δεν απειλείται το θρήσκευμα, η Ορθοδοξία, η πίστη, το φρόνημα απ' ό,τι γράφεται σ' ένα χαρτάκι. Δεν μπορούμε να μετατρέψουμε δηλαδή τους πολίτες 
σε δηλωσίες. Η ταυτότητα είναι ένα πρακτικό εργαλείο για να αποδείξει την ταυτότητά σου.
 _ Ορισμένες χώρες της Ευρωπαϊκής Ενωσης δεν έχουν καν ταυτότητες.
 _ Θα μπορούσε να υπάρξει συζήτηση έαν πρέπει ή όχι να υπάρχει ταυτότητα. Ενα από τα πολύ μεγάλα μειονεκτήματα της κατάργησής της είναι ότι δημιουργεί πρακτικά προβλήματα που θα πρέπει να επιλυθούν αλλιώς. Σε πολλές περιπτώσεις πρέπει να μπορείς να αποδείξεις ποιος είσαι. Από την άλλη μεριά, είναι ένα στοιχείο που επιτρέπει στην Πολιτεία και ενδεχομένως σε ασυνείδητους να φακελώνουν τους ανθρώπους, σε συνδυασμό και μ' άλλα στοιχεία, όπως ο ΦΠΑ, οι πιστωτικές κάρτες. Κι αυτή η διευκόλυνση του φακελώματος είναι το μειονέκτημα. 
Απ' τη μια έχουμε το πρακτικό όφελος και από την άλλη το μειονέκτημα του φακελώματος, και πρέπει κανείς να τα σταθμίσει αυτά. Η δική μου γνώμη είναι υπέρ της διατήρησης του δελτίου ταυτότητας με τα απολύτως απαραίτητα στοιχεία. 
Φωτογραφία, ονοματεπώνυμο και ενδεχομένως πού και πότε γεννήθηκε κανείς.
 _ Πώς κρίνετε την επιχειρηματολογία που προβάλλει η Εκκλησία; 
 _ Δεν αποκόμισα την εντύπωση ότι υπάρχουν ισχυρά επιχειρήματα από την πλευρά των ιεραρχών. Ενα από τα επιχειρήματά τους είναι ότι η Εκκλησία δεν βασανίζει τις μειονότητες. Βέβαια, δεν μου πέρασε ποτέ από το μυαλό ότι η Εκκλησία θα προχωρούσε σε βασανισμό των μειονοτήτων, παρ' ότι ότι τα έκανε και αυτά πριν από μερικές εκατοντάδες χρόνια. Τώρα φαίνεται ότι δεν τα κάνει. Παρά ταύτα, έχω παραδείγματα Ελλήνων καθολικών που αντιμετώπισαν σειρά προβλημάτων στη ζωή 
τους, όπως με το μάθημα των Θρησκευτικών στο σχολείο, τη μετέπειτα εξέλιξή τους στο Πανεπιστήμιο, το διορισμό τους ως δασκάλων. Μια χώρα που κάθε τρεις και λίγο μιλάει για την Τουρκία και τα ανθρώπινα δικαιώματα είναι απαράδεκτο να έχει συνθήκες και προϋποθέσεις όπου αυτά τα ανθρώπινα δικαιώματα θίγονται. Και θεωρώ επίσης μειωτικό να καταδικάζεται η Ελλάδα για παραβίαση ανθρωπίνων δικαιωμάτων στο Ευρωπαϊκό Δικαστήριο, όπως μειωτικό θεωρώ και το ψήφισμα του Ευρωπαϊκου Κοινοβουλίου κατά της Ελλάδας που εξεδόθη πριν από μερικά χρόνια διότι επέβαλε την αναγραφή του θρησκεύματος. Ολα αυτά πλήττουν την ορθοδοξία και την ελληνική Eκκλησία.
 _ Πού αποδίδετε το γεγονός ότι η Εκκλησία, αρχικά τουλάχιστον, πριμοδότησε την 
 _ Υπάρχει μια αόριστος ανησυχία ότι από την ώρα που θα ενδώσει η Εκκλησία σε κάτι το οποίο είναι και αυτονόητο -το εξέφρασε άλλωστε ο μητροπολίτης Ιωαννίνων που είπε ότι δεν είναι δουλειά της Εκκλησίας τα έγγραφα της Πολιτείας- θα ακολουθήσουν και άλλα πράγματα. Συνεπώς αυτό πρέπει να ξεκαθαρίσει κανείς, ότι δεν έχουν να φοβούνται τίποτε και ότι τα θέματα κρίνονται αυτοτελώς. Δεν ανοίξαμε θέμα σχέσεων κράτους-Εκκλησίας, ανοίξαμε ένα 
θέμα για το δελτίο ταυτότητας και τίποτε άλλο. Ξέρετε, οι φοβίες δεν έχουν πολλές φορές λογικό υπόβαθρο και καταλήγουν σε παράλυση. Είχαμε αυτό το πρόβλημα στο παρελθόν με την Τουρκία που, εξαιτίας της φοβίας ότι αν ανοίξουμε 
δουλειά με τους Τούρκους θα βρούμε τον μπελά μας, προτιμούσαμε να μη συζητούμε 
και τα πιο ασήμαντα πράγματα. Τώρα που ξεπεράσαμε αυτό το θέμα, ανακαλύπτουμε ότι συγκεκριμένα θέματα μπορούν να επιλυθούν, άλλα που είναι δύσκολα δεν επιλύονται. Αλλά αυτό δεν σημαίνει ότι επειδή τα δύσκολα δεν επιλύονται, δεν πρέπει να λυθούν και τα απλά. Κάπως έτσι βλέπω και το θέμα της ταυτότητας. Κατά την άποψή μου, άνευ άλλης συζήτησης θα έπρεπε σήμερα να ανακοινώσει ο κ. Χρυσοχοΐδης, όπως του επιβάλλει ο νόμος και ο όρκος που έδωσε, ότι εφαρμόζω το 
νόμο. Αν δεν το κάνει, τότε θα είναι ανοιχτός σε κριτική. Και θα έχουμε ένα ακόμη δείγμα, γιατί δεν είναι το πρώτο, αυτού του εκσυγχρονιστικού σκοταδισμού, αφού θέλει να είναι εκσυγχρονιστής ο κ. Σημίτης.
 _ Η Εκκλησία συμφωνεί με την προαιρετική αναγραφή του θρησκεύματος, θέση που φαίνεται να ενστερνίζεται και η Ν.Δ.
 _ Νομίζω ότι η προαιρετική αναγραφή είναι από τις μεσοβέζικες πολιτικάντικες λύσεις. Πρόσεξα ότι τώρα αρκετοί από τους συνταγματολόγους έχουν χωριστεί σε δύο κατηγορίες, εκείνους που πολιτεύονται και εκείνους που δεν πολιτεύονται. Οι πρώτοι, κατά καιρούς υποστηρίζουν οτιδήποτε τους συμφέρει με πολύ μεγάλη πειθώ. Και καμιά φορά με μεγάλη ευκολία υποστηρίζουν τα αντίθετα από αυτά που υποστήριξαν την προηγούμενη. Με την ίδια ικανότητα υποστηρίζουν και το μαύρο και το άσπρο. Αυτοί που δεν πολιτεύονται έχουν χαρακτηρίσει κατάφωρα αντισυνταγματική την προαιρετική αναγραφή. Είναι χειρότερη και από την υποχρεωτική που είναι μια καθαρή κουβέντα, κύριε πες μου το θρήσκευμα σου. Αλλά τι θα σημαίνει το προαιρετικό αν κάποιος δεν επιθυμεί να αναγραφεί το θρήσκευμά του; Για τα μάτια του αστυνομικού οργάνου, που έχει από το νόμο τη δυνατότητα να σου ζητήσει το δελτίο ταυτότητας, τι συμπέρασμα θα βγάλει; Οτι είσαι άθρησκος; Και σε ποια μειονότητα θα σε κατατάξει; Τι θα συμβεί για εκείνον που αρνείται να πει το θρήσκευμά του; Θα είναι αυτόματα ύποπτος; Δημιουργεί δηλαδή μια κατάσταση αφόρητη, ανεξαρτήτως των συνταγματικών παρατηρήσεων.
 Αναρωτιέμαι και πρακτικά πώς θα λειτουργήσει το προαιρετικό σύστημα και πού θα 
σταματήσει. Θα μπορώ να γράφω ότι είμαι ελαιοχρωματιστής ή σε ποιο κόμμα ανήκω; Αυτό δεν είναι σημαντικό στοιχείο για να μπορείς να κάνεις τη δουλειά σου; Θα υπήρχαν έτσι περίοδοι που εθελοντικά όλοι θα γίνονταν ΠΑΣΟΚτζήδες ή όλοι Νεοδημοκράτες.
 Φοβούμαι ότι θα καταλήξουμε στην ακινησία, γιατί έχουμε να κάνουμε με μια κυβέρνηση που θεωρεί υψηλή πολιτική το να μην κάνεις τίποτε. Δυστυχώς βλέπω ένα λαό που είναι αρκετά συμβιβασμένος με αυτή τη στασιμότητα και μετριότητα και τους ψηφίζει.
