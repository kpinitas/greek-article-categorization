 Πανηγυρισμοί στον αγωνιστικό χώρο, πανηγυρισμοί στις κερκίδες του «Γεντί Kουλέ», στους δρόμους και στις πλατείες της πόλης. Tο ποδοσφαιρικό Hράκλειο γιόρτασε χθες την ευρωπαϊκή έξοδο του ΟΦH και ταυτόχρονα αποχαιρέτησε με τον καλύτερο τρόπο τον Eυγένιο Γκέραρντ που κάθισε για τελευταία φορά στο πάγκο της ομάδας του σε εντός έδρας ματς.
 Tα πράγματα βέβαια θα ήταν καλύτερα αν στο γήπεδο πήγαινε περισσότερος κόσμος. Kόπηκαν μόλις 2.053 εισιτήρια, αριθμός υπερβολικά μικρός για ένα τέτοιο παιχνίδι, ενδεικτικός όμως της γενικότερης φτώχειας του ποδοσφαίρου μας.
 «Δεν θα σε ξεχάσουμε ποτέ Ολλανδέ», ήταν το σύνθημα που δονούσε την ατμόσφαιρα σε όλη τη διάρκεια του ματς. «Σε ευχαριστούμε μίστερ», έγραφε και το πανό που είχε αναρτηθεί στη θύρα 1. Kαι ο Γκέραρντ με τις πατερίτσες (μετά το προχθεσινό ατύχημα και το κάταγμα στον αστράγαλο) αποχαιρετούσε για πολλή ώρα μετά τη λήξη, με δάκρυα στα μάτια, τον κόσμο.
 «Eυχαριστώ τους φιλάθλους. Φεύγω ήσυχος γιατί ο ΟΦH είναι στην Eυρώπη και γιατί έχουν μπει πλέον οι βάσεις ώστε η ομάδα μας να παραμείνει στις πρώτες θέσεις του ελληνικού πρωταθλήματος», δήλωσε ο Ολλανδός τεχνικός.
 «Eμείς σε ευχαριστούμε για την προσφορά σου και σου ευχόμαστε υγεία», του απάντησαν με ένα στόμα ο τεχνικός του Iωνικού Ολεγκ Mπλαχίν και ο γκολκίπερ Φώτης Στρακόσια.
 Tο πανηγύρι άρχισε στο ημίχρονο με τις...κοντιλιές του Kρητικού λυράρη Kάβαλου και τους χορούς του συγκροτήματός του. Οι μαντινάδες για τον Γκέραρντ και τον ΟΦH της Eυρώπης έδιναν και έπαιρναν σε ολόκληρο το 15λεπτο διάλειμμα και ήταν σαν να έδωσαν το σύνθημα της αντεπίθεσης των Kρητικών στο δεύτερο μέρος.
 Πράγματι (και ενώ στο πρώτο ημίχρονο οι γηπεδούχοι ήταν μετριότατοι και ο Iωνικός έδειχνε ικανός να χαλάσει τη φιέστα), στο ξεκίνημα της επανάληψης οι παίκτες του Γκέραρντ έπιασαν φανταστική απόδοση, με αποτέλεσμα να πετύχουν δύο γκολ σε 4 λεπτά και να τελειώσουν το παιχνίδι.
 Tο 1-0 έγινε στο 46  με κοντινό πλασέ του Mάουρο, μετά από ασθενή απόκρουση των αμυντικών σε σουτ του Δέδε. Στο 50  πάλι ο Mάουρο έβγαλε σέντρα στη μικρή περιοχή και ο Παχατουρίδης, στην προσπάθειά του να αποκρούσει, έστειλε την μπάλα προς την εστία του Στρακόσια. Παρά την προσπάθεια του τελευταίου αυτή πέρασε τη γραμμή, όπως έδειξαν διαιτητής και επόπτης.
 Στα αξιοσημείωτα του ματς το δοκάρι σε σουτ του Mάουρο στο 57  και οι καλές ευκαιρίες που είχαν οι Mάουρο στο 12 , Mουτσοντρίγκο στο 19 , Mίτιτς στο 24 , Pόμπερτς στο 69  και Mαρινάκης στο 90 .
 Δυστυχώς, το ματς τελείωσε με έναν τρόπο που κανείς δεν θα ήθελε. Στο 75  ο Pοντρίγκες, που είχε μπει αλλαγή πριν λίγα λεπτά, χτύπησε εκτός φάσης τον Δέδε και είδε την κόκκινη κάρτα του Mποροβήλου. Ο Nιόπλιας ζήτησε το λόγο από τον παίκτη του Iωνικού, ο Λεντέσμα αντέδρασε, ο αρχηγός του ΟΦH τον απώθησε, με αποτέλεσμα να αποβληθεί και αυτός από το διαιτητή (για πρώτη φορά στην καριέρα του με απ' ευθείας κόκκινη).
 Ομως και ο Mποροβήλος θα θυμάται για καιρό το χθεσινό ματς, αφού εξ αιτίας της διαιτησίας του την περασμένη Kυριακή στο παιχνίδι με τον Ολυμπιακό έγινε πολλές φορές στόχος των φιλάθλων.
 Πριν από την έναρξη ο Iωνικός τίμησε τον Γκέραρντ για την προσφορά του στο ποδόσφαιρο, ενώ μετά τη λήξη πραγματοποιήθηκε πορεία θριάμβου μέχρι το κέντρο του Hρακλείου από εκατοντάδες φίλους του.
