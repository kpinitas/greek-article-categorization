 Ο όρος «εμπροσθοβαρής πολιτική» που εισήγαγε ο κ. Σημίτης, το στίγμα που έδωσε για το πώς βλέπει το συνασπισμό εξουσίας των δυνάμεων του δημοκρατικού σοσιαλισμού και της κεντροαριστεράς (προς την κατεύθυνση της κοινωνίας) και η περισσότερο εμφανής από κάθε άλλη φορά διαφορετική προσέγγιση του Ακη Τσοχατζόπουλου ως προς την επανίδρυση του ΠΑΣΟΚ, ήταν τα σημεία που ξεχώρισαν στη σύνοδο των γραμματειών των νομαρχιακών και τομεακών οργανώσεων του ΠΑΣΟΚ το Σάββατο.
 «Εμπροσθοβαρής» πρέπει να είναι η πολιτική της κυβέρνησης, που σημαίνει ότι η παραγωγική της δουλειά πρέπει να γίνει μέχρι τις δημοτικές εκλογές του 2002, είπε ο πρωθυπουργός Κώστας Σημίτης.
 Το ίδιο είπε και για το κόμμα, δηλαδή να προχωρήσει στην ανανέωσή του, μέχρι το συνέδριο της άνοιξης του 2002, χωρίς τη λογική της επετηρίδας και της δημοσιοϋπαλληλικής νοοτροπίας αλλά προς την κατεύθυνση της συνεχούς μεταρρύθμισης και της διαμόρφωσης ενός συνασπισμού εξουσίας των δυνάμεων του δημοκρατικού σοσιαλισμού, της κεντροαριστεράς, του εκσυγχρονισμού και της ευρωπαϊκής προοπτικής.
 Εκτός του όρου «εμπροσθοβαρής πολιτική», η ομιλία του επί της ουσίας του συνόψισε όσα είχε πει μία βδομάδα πριν στην Κεντρική Επιτροπή για τις κυβερνητικές και κομματικές προτεραιότητες και για τις απόψεις του σχετικά με την επιχειρούμενη ανανέωση του κόμματος.
 Εδωσε όμως ένα στίγμα για το πώς βλέπει το «συνασπισμό εξουσίας», αφού τόνισε την ανάγκη ένταξης στο ΠΑΣΟΚ των δυνάμεων εκείνων της κοινωνίας αλλά και της νεολαίας που ενδιαφέρονται για τα προβλήματα, αλλά νιώθουν απομονωμένες και απωθούνται από τις τοπικές και νομαρχιακές οργανώσεις.
 Ωστόσο το Σάββατο φάνηκε ίσως περισσότερο από κάθε άλλη φορά η διαφορετική προσέγγιση του Ακη Τσοχατζόπουλου στο θέμα της επανίδρυσης του ΠΑΣΟΚ, λέγοντας 
ουσιαστικά ότι η ανανέωση του ΠΑΣΟΚ και η επανίδρυση δεν πρέπει να οδηγήσει σε 
απαξίωση της κομματικής λαϊκής βάσης που έδωσε τη νίκη στις εκλογές και θέτοντας επί της ουσίας ως βασική προτεραιότητα και προϋπόθεση της ανανέωσης του ΠΑΣΟΚ την υλοποίηση των προεκλογικών του υποσχέσεων.
 Ο κ.Τσοχατζόπουλος είπε ότι το ΠΑΣΟΚ δεν ενδιαφέρεται να έρθουν σε αυτό κάποιοι που θα φέρουν και τις «διευθύνσεις φίλων τους» αλλά ενδιαφέρεται για ζωντανές κοινωνικές δυνάμεις που θα δουλέψουν και θα συνεργαστούν με τη βάση του. Είπε ότι υστερούν οι διαδικασίες που συμφωνήθηκαν για το περιεχόμενο της πολιτικής που πρέπει να ακολουθήσει το ΠΑΣΟΚ, γιατί σταματούν στη θεωρία και δεν προχωρούν στο πώς θα εφαρμοστούν, πώς θα μειωθεί η ανεργία, πώς θα επιτευχθεί η ανάπτυξη, πώς θα γίνει η περιφερειακή αποκέντρωση, πώς θα οργανωθεί ένα σύγχρονο κράτος. Aυτά είναι τα θέματα, είπε, που πρέπει συλλογικά το ΠΑΣΟΚ να επεξεργαστεί γιατί η ζωή ενός κόμματος συναρτάται και από την παραγωγή πολιτικών και από την υλοποίησή τους.
 1. Επιτέθηκε στη Ν.Δ. ότι ακολουθεί την πολιτική του «εχθρού και φίλου», συνεχίζοντας παρά την αποτυχία της τις καταγγελίες για σκάνδαλα, για έλλειμμα δημοκρατίας, για επηρεασμό της εκλογικής διαδικασίας, με «κουβέντες στον αέρα», χωρίς να παρουσιάζει ένα στοιχείο. Στη Ν.Δ., ο κ. Σημίτης απέδωσε και την ευθύνη ότι το σύστημα πάσχει, γιατί όπως είπε, δεν μαθαίνει από την αποτυχία της, δεν προσαρμόζεται, δεν έχει θετική παρουσία και πρόταση.
 2. Κατήγγειλε τα κόμματα της αντιπολίτευσης ότι συνεχίζουν «με αστείο τρόπο» ακόμα και σήμερα την προσπάθεια μηδενισμού και το μέτωπο αρνητικού πολιτικού λόγου.
 3. Είπε ότι σήμερα στην εποχή της «ηλεκτρονικής δημοκρατίας» ή της «κοινωνίας της πληροφορίας» το ερώτημα είναι πώς κατοχυρώνεται η δημοκρατία γιατί μέσω των ηλεκτρονικών μέσων μεταδίδεται μια είδηση σε μεγάλα τμήματα του πληθυσμού, 
 Μιλώντας για το θέμα αυτό υπεραμύνθηκε της Αρχής Προστασίας Προσωπικών Δεδομένων, που όπως είπε, στόχος της είναι να ελέγχει από ποια κέντρα και για ποιο λόγο καταγράφονται πληροφορίες για τους πολίτες. Ανέφερε μάλιστα ότι διάφορες διαφημιστικές εταιρείες, μαγαζιά, τράπεζες έχουν στοιχεία των πολιτών.
 4. Υποστήριξε ότι παρά την εκλογική νίκη, στο εκλογικό αποτέλεσμα υπήρξαν και αρνητικές συνέπειες λόγω προσωπικών στρατηγικών και αντιπαραθέσων, λόγω της αδράνειας της κομματικής βάσης, συμπτωμάτων αλαζονείας και αποστασιοποίησης από τα προβλήματα των πολιτών.
 Για το λόγο αυτό υπεραμύνθηκε της ανανέωσης του κόμματος, λέγοντας ότι τα ίδια 
πρόσωπα κουράζουν όπως και η πολιτική που εφαρμόζεται από τα ίδια πρόσωπα.
 «Αυτή την τετραετία πρέπει να αλλάξουμε, να αλλάζουμε συνεχώς γιατί ένα σοσιαλιστικό κόμμα είναι κόμμα συνεχούς μεταρρύθμισης», και τόνισε με έμφαση: «Κανένας δεν εκλέγεται ισόβια, δεν υπάρχει επετηρίδα, δεν υπάρχει δημοσιοϋπαληλλικη ιεραρχία ανάμεσά μας».
 Στην ίδια σύνοδο ο γραμματέας του ΠΑΣΟΚ Κώστας Σκανδαλίδης ανέπτυξε το σχέδιο της οργανωτικής ανασύνθεσης του ΠΑΣΟΚ στις αρχές του επόμενου χρόνου, διεθνή συνάντηση για το ρόλο και τη λειτουργία του ΠΑΣΟΚ. Μέχρι τότε: 
 - Θα ανοίξει διάλογος στο εσωτερικό του κόμματος.
 - Θα οργανωθεί από το Σεπτέμβριο ευρύτερος διάλογος στον προοδευτικό χώρο με τη συμμετοχή κινήσεων, ομίλων και όλων όσοι μπορούν να συμμετάσχουν σε αυτόν.
 - Θα ξεκινήσουν διεθνείς επαφές με σοσιαλιστικά κόμματα της Ευρώπης για την ανταλλαγή εμπειριών.
 - Στο μεταξύ χθες στην «Κ.Ε» ο Ακης Τσοχατζόπουλος: 
 - Χαρακτήρισε οξύμωρο να γίνεται λόγος για επανίδρυση μετά τη νίκη και διατύπωσε την υπόνοια ότι ίσως επιχειρείται διαμόρφωση για κάτι διαφορετικό από το ΠΑΣΟΚ.
 - Πρότεινε πολιτική σύγκλιση των κομμάτων, λέγοντας ότι η πολιτική του ΠΑΣΟΚ δεν πρέπει να είναι η συρρίκνωση των μικρών κομμάτων.
 - Πρότεινε αλλαγή του εκλογικού νόμου σε πιο αναλογική κατεύθυνση.
 - Εξέφρασε τη δυσαρέσκειά του γιατί το ΠΑΣΟΚ άφησε να μείνουν εκτός Βουλής ιστορικά στελέχη.
