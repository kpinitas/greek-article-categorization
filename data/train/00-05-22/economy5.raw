Την ίδια στιγμή ο Γάλλος υπουργός Εξωτερικών, Iμπέρ Βεντρίν, επισημαίνει την ύπαρξη «πολιτικού ελλείμματος», που επηρεάζει δυσμενώς το ευρώ, ενώ ο διοικητής της Τράπεζας της Γαλλίας, Ζαν Κλοντ Τρισέ, χαρακτηρίζει την κατακόρυφη πτώση του απλώς «ένα επεισόδιο».
Ο κ. Ντούιζενμπεργκ, με δηλώσεις του στη φινλανδική εφημερίδα, αν και εκτιμά ότι η πτώση του ευρώ δεν θα είναι μόνιμη, επισημαίνει τον κίνδυνο το νόμισμα να χάσει την αξιοπιστία του στα μάτια των Eυρωπαίων πολιτών, καθώς έχει υποτιμηθεί σημαντικά έναντι των κυριότερων άλλων νομισμάτων.
«Θα προσπαθήσω να πολεμήσω κάτι τέτοιο όσο μπορώ. Η αξιοπιστία... με κάνει να επιθυμώ την άνοδο της αξίας τού ευρώ νωρίτερα», τόνισε ο Ντούιζενμπεργκ, χωρίς ωστόσο να αποσαφηνίσει πώς θα επιτευχθεί κάτι τέτοιο.
Την Παρασκευή το ευρώ πλησίασε ξανά το αρνητικό ρεκόρ των 88,44 σεντς, στο οποίο είχει υποχωρήσει στις 4 του μηνός. Χάρη όμως στη μεγάλη πτώση της Γουόλ Στριτ (-1,40% ο Ντάου Τζόουνς, -4,19% ο Nasdaq), το ευρώ ανέκαμψε σημαντικά στα 89,88 σεντς. 
Η ανάκαμψη αυτή απέχει ωστόσο πολύ από το να θεωρηθεί αντιστροφή του αρνητικού κλίματος για το ευρωπαϊκό νόμισμα.
 Κατά τ' άλλα, ο πρόεδρος της ΕΚΤ επαναλαμβάνει ότι κύριος στόχος της τράπεζας είναι η σταθερότητα των τιμών στη ζώνη του ευρώ και η διατήρηση του πληθωρισμού κάτω του 2%. Τονίζει ακόμη ότι η ΕΚΤ δεν έχει θέσει όριο διακύμανσης στην ισοτιμία του ευρώ.
Σε άλλη συνέντευξή του το Σάββατο σε γερμανική εφημερίδα, ο κ. Ντούιζενμπεργκ τονίζει ότι: «Δεν περίμενα το ευρώ να κατρακυλήσει. Υπολόγιζα ένα επίπεδο στα 1,10 δολ., το μέσο όρο των προηγούμενων ετών (σ.σ. εννοεί την ισοτιμία του ECU). Βρίσκω πιο σημαντικό το ευρώ να παραμείνει σταθερό απ' ό,τι η ερώτηση σε ποιο επίπεδο κάτι τέτοιο θα συμβεί».
Δύσκολα θα μπορούσε να πει κάποιος ότι το ευρώ χαρακτηρίζεται από σταθερότητα, όταν μόνο μέσα στο 2000 οι απώλειές του έναντι του δολαρίου φτάνουν το 11%.
 Στα προβλήματα του ευρώ αναφέρθηκε σε ραδιοφωνική συνέντευξη και ο Γάλλος υπουργός Εξωτερικών, Iμπέρ Βεντρίν. 
Ο Γάλλος υπουργός τόνισε ότι το ευρώ πάσχει από έλλειψη «πολιτικού πιλότου». Υποστήριξε, όμως, ότι το δολάριο είχε επίσης αντιμετωπίσει στο παρελθόν δύσκολες εποχές, πριν επωφεληθεί από την ανάπτυξη διαρκείας της αμερικανικής οικονομίας.
«Το γεγονός ότι το ευρώ είναι σχετικά ασθενές δεν είναι απαραίτητα μειονέκτημα. Θυμάστε, το δολάριο πέρασε από μια μακρά περίοδο εξασθένησης πριν από τα 17 χρόνια συνεχούς ανάπτυξης... και πίσω τότε θεωρούσαν ότι ήταν εξαιρετικά γι' αυτούς», είπε ο Βεντρίν, ο οποίος σπανίως σχολιάζει τα νομισματικά.
Ο Γάλλος υπουργός Εξωτερικών επισήμανε ακόμη ότι η ζώνη του ευρώ δεν έχει την απαραίτητη συνοχή, που εξασφάλισαν στις ΗΠΑ οι δύο άνδρες που είναι υπεύθυνοι για τη νομισματική και οικονομική πολιτική: ο πρόεδρος της FED Αλαν Γκρίνσπαν και ο υπουργός Οικονομικών Λόρενς Σάμερς.
Η Γαλλία αναλαμβάνει από την 1η Ιουλίου την προεδρία της Ε.Ε. και προωθεί αναβάθμιση του συμβουλίου των υπουργών Οικονομικών των 11 σ' ένα είδος κυβέρνησης που θα συντονίζει την οικονομική πολιτική με την ΕΚΤ.
Δηλώσεις για το ευρώ έκανε και ο διοκητής της Τράπεζας της Γαλλίας Ζαν Κλοντ Τρισέ, ο οποίος χαρακτήρισε την πτώση του «ένα επεισόδιο» κι εξέφρασε την εκτίμηση ότι το νέο νόμισμα έχει όλες τις δυνατότητες να ενισχυθεί με βάση τα θεμελιώδη οικονομικά μεγέθη.
 Αισιόδοξος για το μέλλον του ευρώ εμφανίστηκε και ο πρόεδρος της Ευρωπαϊκής Επιτροπής, Ρομάνο Πρόντι.
