 Το γήπεδο του Μεσσηνιακού κατηφόρισε θεαματικά στο τελευταίο ημίωρο, τότε η ομάδα-πύραυλος (του δεύτερου γύρου του πρωταθλήματος) Καλαμάτα μετέτρεψε το 2-2 σε 5-2, ο δυστυχής Αρης δεν είχε την παραμικρή αντίσταση στον χείμαρρο και γλίτωσε από βαρύτερο σκορ, στις δε κερκίδες περίπου 5.000 ντόπιοι θεατές παραληρούσαν. Οι γηπεδούχοι, υποψήφιοι για τις περιπέτειες του υποβιβασμού ώς ένα σημείο της περιόδου, τώρα ήδη φιγουράρουν ένατοι στη βαθμολογία, ίσοι στους πόντους με τον όγδοο Πανιώνιο. Χώρια το αίμα που πήραν απ' τους Θεσσαλονικείς πίσω, για τη σκληρή ήττα του πρώτου γύρου (6-1) στου Χαριλάου.
 Η εικόνα της αναμέτρησης, ματς πληκτικό έως κάκιστο στο α' μέρος, δεν προδίκαζε τέτοιο χορταστικό φινάλε. Οι φιλοξενούμενοι έκαναν αισθητή την παρουσία τους στο τερέν μονάχα σε μία φάση (ανεκμετάλλευτη ευκαιρία Γκλούστσεβιτς στο 27') και δύο λεπτά αργότερα ο Καλατζής, ένα απ' τα πολλά μειράκια του φυτωρίου των νικητών, πέταξε την μπάλα στα δίχτυα για το 1-0. «Hμασταν πολύ κακοί, και δικαίως ηττηθήκαμε, στο πιο κρίσιμο παιχνίδι. Μας επηρέασαν, φαίνεται, οι φήμες και κατεβήκαμε χαλαροί», παραδέχτηκε ο εκ των υπηρεσιακών προπονητών του Αρη, παλαίμαχος σέντερ-μπακ, Γιάννης Μιχαλίτσιος.
 Ποιες φήμες; Οι συνήθεις της εποχής. Οτι η Καλαμάτα θα δώριζε, τάχα, το ματσάκι. Φήμες που φούντωσαν όταν ο τεχνικός των γηπεδούχων Βασίλης Γεωργόπουλος, προκειμένου να δώσει ευκαιρίες στα νέα παιδιά, στελέχωσε την ενδεκάδα αφήνοντας πέντε βασικούς παίκτες έξω. «Οποιος κι αν ήταν ο αντίπαλος εξήγησε αργότερα το ίδιο σχήμα θα επέλεγα. Και οφείλω να συγχαρώ όλη την ομάδα, όμως κυρίως τους μικρούς που απέδειξαν ότι διαθέτουμε και βάθος και μέλλον. Μπολιάστηκαν κι αυτοί με την καλή ψυχολογία που έχουμε όλοι απ' τη στιγμή που εξασφαλίσαμε την παραμονή».
 Το 2-0 στο ξεκίνημα του β' ημιχρόνου, προβολή-γκολ του Ολλανδού (απ' το Παραμαρίμπο του Σουρινάμ) Σίμονς στο 46', άναψε τον αγώνα. Κι εξέθεσε τον εκ Λακωνίας διεθνή ρέφερι Σπύρο Παπαδάκο, που έκτοτε θεώρησε καθήκον να πάρει την υπόθεση στα χέρια του και με συνεχόμενα σφυρίγματα κουβάλησε τους κιτρινόμαυρους μες στα καρέ των Πελοποννήσιων. Αποτέλεσμα; Δύο απευθείας φάουλ (52' Παπαδόπουλος, 62' Κυζερίδης), ισάριθμα τέρματα, ω του θαύματος 2-2. Ως εκεί, όμως.
 Ο Γεωργέας, που είχε μπει αλλαγή απ' το 60', έδωσε το σύνθημα της αντεπίθεσης, ο ρέφερι δεν μπορούσε να κάνει τίποτα πλέον, τα υπόλοιπα είναι η ιστορία του χορού των καταραμένων: 3-2 ο Κάππος στο 75', ευκαιρία ο Σάμπσον στο 76', ευκαιρία ο Μπόατεγκ στο 78', κεφαλιά-γκολ ο Σάμπσον (81', 4-2), σουτ-γκολ ο Μπόατεγκ (83', 5-2), διπλό δοκάρι στο 89' (πλασέ Σίμονς κι έπειτα λανθασμένη απόκρουση Κούτση), ευκαιρία Κάππου στο 90'.
 «Πάλι καλά που το σκορ δεν πήρε μεγαλύτερες διαστάσεις», ήταν το αφοπλιστικό σχόλιο του Μιχαλίτσιου. Τον Γεωργόπουλο δίπλα του, πιο πολύ για να γίνεται κουβέντα, οι δημοσιογράφοι τον ρώτησαν αν προσβλέπει στην εντελώς ακραία πιθανότητα να προλάβει η Καλαμάτα τα μπαράζ για το Κύπελλο UEFA. «Αν είναι να 'ρθει, θε' να 'ρθει! »
