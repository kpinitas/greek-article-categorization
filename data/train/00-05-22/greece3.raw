58.919 υποψήφιοι διαγωνίζονται από το Σάββατο για 22.031 θέσεις σε AEI - TEI. Στα Μαθηματικά, τη Βιολογία, τα Αρχαία Ελληνικά και την Ιστορία διαγωνίζονται σήμερα, δεύτερη ημέρα των Γενικών Εξετάσεων, οι υποψήφιοι των τεσσάρων δεσμών. Η πρεμιέρα των εξετάσεων το περασμένο Σάββατο κύλησε χωρίς προβλήματα. Οπως δήλωσε ο γενικός γραμματέας του υπουργείου Παιδείας Αθ. Τσουροπλής, η εκπομπή των θεμάτων ολοκληρώθηκε κανονικά, χωρίς να ζητηθούν διευκρινίσεις από τα εξεταστικά κέντρα, ενώ μικρή καθυστέρηση σημειώθηκε μόνον σε δύο, της Καλαμάτας και της Νάξου.
 Οσο για την αποχή των υποψηφίων, κινήθηκε στα φυσιολογικά επίπεδα των προηγούμενων χρόνων (περίπου στο 13%). Ο κ. Τσουροπλής υποστήριξε ότι το ΥΠΕΠΘ 
έχει πάρει όλα τα απαραίτητα μέτρα, ώστε η περίοδος των εξετάσεων (και των Γενικών και των Πανελλαδικών των δύο τελευταίων τάξεων του Λυκείου) να διεξαχθεί ήρεμα για όλους τους διαγωνιζόμενους.
 Οι υποψήφιοι των δύο πρώτων δεσμών διαγωνίστηκαν στη Χημεία (αρκετοί ήταν εκείνοι που δήλωσαν ότι δυσκολεύτηκαν), της τρίτης δέσμης στην Ιστορία (οι περισσότεροι τα βρήκαν εύκολα) και της τέταρτης δέσμης στην Πολιτική Οικονομία 
 Σύμφωνα με την Ενωση Ελλήνων Χημικών, τα θέματα της Χημείας «δεν είχαν λάθη ή ασάφειες ώστε να δυσχεράνουν τους μαθητές», ενώ «το περιεχόμενο και ο βαθμός δυσκολίας ήταν ικανοποιητικός».
 Στις Γενικές Εξετάσεις συμμετέχουν 58.919 υποψήφιοι που διαγωνίζονται για 22.031 θέσεις (διατίθενται επί πλέον 1.600 στους αποφοίτους των πρώην ΤΕΛ και ΕΠΛ). Αναλυτικά, στην 1η δέσμη έχουν δηλώσει συμμετοχή 17.303 υποψήφιοι, στη 2η 4.307, στην 3η 10.535 και στην 4η δέσμη 26.774 υποψήφιοι. Για τη διεξαγωγή των εξετάσεων χρησιμοποιούνται 227 εξεταστικά κέντρα και δέκα βαθμολογικά.
 Αύριο οι υποψήφιοι και των τεσσάρων δεσμών διαγωνίζονται στην Εκθεση.
