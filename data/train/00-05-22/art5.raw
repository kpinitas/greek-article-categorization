«Ησυχία...». Η λέξη αυτή είναι γραμμένη πάνω στον τάφο του Φρέντυ Γερμανού και 
μόλις τη βλέπεις σε επηρεάζει. Βάζεις το μυαλό σου να σκεφτεί, χωρίς να εκφράζεσαι με λόγια. Πράγμα κάπως δύσκολο χθες, γιατί οι συγγενείς, οι φίλοι και οι συνεργάτες που συγκεντρώθηκαν στο Α' Νεκροταφείο για το μνημόσυνο του ενός χρόνου από το θάνατο του πολυαγαπημένου Φρέντυ, δεν μπορούσαν να αφοσιωθούν με ηρεμία στη θύμησή του. Μια αναπάντεχη είδηση τους αναστάτωσε, τους προβλημάτισε και στιγμάτισε τη σεμνή και συγκινητική, κατά τ' άλλα, τελετή.
 Ο δήμαρχος Αθηναίων Δημήτρης Αβραμόπουλος αποφάσισε να εντοιχίσει μια μαρμάρινη πλακέτα έξω από το σπίτι του Φρέντυ επί της οδού Σόλωνος 39, το «δρόμο με τις φάμπρικες», όπως συνήθιζε να λέει ο ίδιος. «Εδώ έζησε και δημιούργησε ο Φρέντυ», θα έγραφε. Τέσσερις ιδιοκτήτες όμως της πολυκατοικίας δεν δέχονται να τοποθετηθεί, γιατί απλούστατα «έτσι θέλουν».
 Σύμφωνα με το νόμο, ως ιδιοκτήτες, έχουν αυτό το δικαίωμα. Αναστατωμένη η σύντροφος του Φρέντυ, Μαρία Ιωαννίδου, μας μίλησε χθες για το «πρωτοφανές» περιστατικό. «Είμαι βαθιά λυπημένη, όχι μόνο εξαιτίας της σημερινής τελετής, αλλά βαθιά λυπημένη από τους ανθρώπους και τη μιζέρια ορισμένων. Ο Φρέντυ είναι κομμάτι του πολιτισμού μας. Εδωσε και θα δώσει μέσα από τα γραπτά του πολλά ακόμη. Μείναμε 18 ολόκληρα χρόνια σ' αυτό το δρόμο. Ο Φρέντυ τον αγάπησε 
πολύ, πήγαινε στο προποτζίδικο και μάλωνε για τον Παναθηναϊκό, μιλούσε τη νύχτα με τις κοπέλες του δρόμου, έγραψε σε όλα σχεδόν τα βιβλία του για τη Σόλωνος...».
 Μόλις μαθεύτηκε το γεγονός αρκετοί φίλοι προθυμοποιήθηκαν να κάνουν τις απαραίτητες διαπραγματεύσεις. Οπως η διευθύντρια του γραφείου Τύπου και δημοσίων σχέσεων του καναλιού «Σταρ» Λόλα Νταϊφά, που μαζί με τον ηθοποιό Σπύρο Παπαδόπουλο θα επισκεφθούν σήμερα τις τέσσερις οικογένειες που αρνούνται, σε μια προσπάθεια να τους εξηγήσουν και να τους μεταπείσουν. 
 Μάλλον, λοιπόν, το θέμα θα λυθεί και στις 30 Μαΐου θα γίνει εφικτή η εντοίχιση 
της μαρμάρινη πλακέτας από το δήμαρχο Δημ. Αβραμόπουλο. 
 Αρκετός ήταν ωστόσο ο κόσμος που έφτασε χθες στο Α' Νεκροταφείο. Από τους πρώτους ήταν η Μαρία Ιωαννίδου, η κόρη του Φρέντυ, Ναταλία Γερμανού, με το σύζυγό της Πέτρο Ιμβριο, ο Κυρ και η Εύη Κυριακοπούλου, ο Αντώνης Σαμαράκης με 
τη σύζυγό του Ελένη, ο Σεραφείμ Φυντανίδης με τη σύζυγό του Βιργινία Βεντουράκη, ο Αλέκος Αλαβάνος με τη σύζυγό του Πατρίτσια, ο εκδότης του Φρέντυ, Θανάσης Καστανιώτης, ο Τίτος και η Ρένα Πατρικίου, ο Γιώργος και η Αγάπη Βαρδινογιάννη, η ηθοποιός Γκέλυ Μαυροπούλου, η Λόλα Νταϊφά, ο Σπύρος Παπαδόπουλος, η Νάντια Μουρούζη, ο Νάσος Αθανασίου, η Ρένα Θεολογίδου, ο Γιώργος Θεοδοσιάδης.
 «Ο, τι και να πεις για τον Φρέντυ είναι λίγο», μας είπε ο Αντώνης Σαμαράκης. Ηταν φίλος αληθινός, δημοσιογράφος σπουδαίος, συγγραφέας εξαίρετος, είχε μια ομορφιά εσωτερική και εξωτερική. Ηταν όλα αυτά και κάτι ακόμη, απροσδιόριστο, ξεχωριστό. Μας λείπει».
 «Ο Φρέντυ δεν αγαπούσε το μελό», υπενθύμισε ο Σεραφείμ Φυντανίδης. «Ακόμη και την αρρώστια του την αντιμετώπισε με γενναιότητα και προσωπική μάχη. Αν ήταν τώρα εδώ θα έλεγε ένα αστείο να ελαφρύνει την ατμόσφαιρα. Θα μας έλεγε τι ωραίος που είναι ο καιρός, γιατί δεν πάτε στη θάλασσα να κάνετε ένα μπάνιο. Δεν του άρεσαν ούτε οι λαμπρές γιορτές ούτε τα παχιά λόγια... Γεια σου, ρε Φρεντάκο», είπε στο τέλος και του έστειλε ένα φιλί στον αέρα...
 «Ο Φρέντυ δεν λείπει από κανέναν», τόνισε ο Θανάσης Καστανιώτης και αναφέρθηκε 
στο νέο βιβλίο του που θα κυκλοφορήσει σε λίγες μέρες, με τίτλο «Αντικείμενο» και θέμα τον άνθρωπο Νίκο Ζαχαριάδη.
