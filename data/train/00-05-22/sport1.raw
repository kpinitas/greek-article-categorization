 Διά χειρός....Καρτάλη ο Ολυμπιακός πέρασε νικηφόρα από την Ξάνθη (0-1) και στέφθηκε πρωταθλητής Ελλάδας για τέταρτη συνεχόμενη χρονιά. Η πειραϊκή ομάδα, αν και παρουσιάστηκε χωρίς διάθεση, νεύρο και συγκεκριμένη αγωνιστική τακτική, κατόρθωσε να πάρει τελικά τους τρεις βαθμούς και ελέω Ελευθερόπουλου, έφτασε δηλαδή τους 89 πόντους (έναντι 85 του ΠΑΟ), που έδωσε το δικαίωμα στους «ερυθρολεύκους» να πανηγυρίζουν από χθες βράδυ το 29ο πρωτάθλημα στην ιστορία τους.
 «Ηταν το πιο γλυκό πρωτάθλημα, γιατί περάσαμε πολλά όλη τη σεζόν και υπήρχε μεγαλύτερη αντίσταση απ' ό,τι τις περασμένες χρονιές», δήλωσε στο τέλος ο αρχηγός του Ολυμπιακού Ηλίας Πουρσανίδης, ενώ ο Γιάννης Μαντζουράκης είπε: «Τα παιδιά αξίζουν τον τίτλο γιατί προσπάθησαν πολύ αυτές τις 33 αγωνιστικές».
 Οι ποδοσφαιριστές του Ολυμπιακού, πάντως, παρουσιάστηκαν αγχωμένοι (μπροστά σε περίπου 2.000 οπαδούς τους), ίσως λόγω του γεγονότος ότι ήθελαν να τελειώσουν το πρωτάθλημα στην Ξάνθη, πρόσεξαν περισσότερο την άμυνά τους (κράτησαν το μηδέν για έκτο παιχνίδι), δημιούργησαν ελάχιστες ευκαιρίες, με κορυφαία το οριζόντιο δοκάρι του Αμανατίδη στο 35', ενώ οι υπόλοιπες ήταν μετά το 1-0. Σε σουτ του Καραπιάλη στο 78' που πέρασε άουτ, σε πλασέ του Πασσαλή που απομάκρυνε με τα πόδια ο Μπούτσεκ και σε νέο σουτ του Καραπιάλη στο 90', ο οποίος ντρίμπλαρε και τον γκολκίπερ της SKΟDA Ξάνθη, αλλά πρόλαβε και έδιωξε σε κόρνερ ο Ζαπρόπουλος.
 Ο Ολυμπιακός τελικά πήρε τη νίκη στο 48'. Ο Τζιοβάνι εκτέλεσε φάουλ, ο Λουτσιάνο πετάχθηκε στη μεγάλη περιοχή, στην πορεία της μπάλας, δεν τη βρήκε, αλλά τη χτύπησε με το χέρι ο Καρτάλης, που τη έστειλε στα δίχτυα του Μπούτσεκ. Οι Θρακιώτες έπεσαν πάνω στον Ποντίκη και ζήτησαν να δοθεί πέναλτι και να μην μετρήσει το γκολ, αλλά ο διαιτητής αρνήθηκε και κατευθύνθηκε στη σέντρα.
 Ο Μάκης Χάβος, όμως, στο τέλος έβαλε τα πράγματα στη θέση τους. «Ολοι αρχικά νομίσαμε ότι ο Λουτσιάνο χρησιμοποίησε το χέρι του, αλλά μας είπε ο Καρτάλης, όπως και στο διαιτητή, ότι αυτός έσπρωξε την μπάλα με το χέρι. Η ομάδα πάντως έπαιξε καλά και έχει μέλλον».
 Η SKΟDA Ξάνθη είναι αλήθεια ότι στάθηκε σαν ίσος προς ίσο απέναντι στον Ολυμπιακό, είχε την πρωτοβουλία των κινήσεων στο πρώτο ημίχρονο, δημιούργησε τις ευκαιρίες για να φτάσει πρώτη στο γκολ, ενώ στην επανάληψη διαμαρτυρήθηκε για δύο αμφισβητούμενες φάσεις και έφτασε πολύ κοντά στην ισοφάριση.
 Οι γηπεδούχοι «φώναξαν» στο 52', όταν ο Κυπαρίσσης έπεσε στην περιοχή δίπλα στον Ανατολάκη, ο οποίος πάντως ούτε που τον ακούμπησε, γεγονός που προκάλεσε και την αποβολή του προπονητή της SKΟDA Ξάνθης Νίκου Καραγεωργίου από τον πάγκο. Επίσης, στο 82' ο Κυπαρίσσης με γυριστό σουτ, στο ύψος που σηκώθηκε για κεφαλιά ο Πουρσανίδης, μέσα στη μικρή περιοχή, πέτυχε γκολ, το οποίο ακυρώθηκε από τον Ποντίκη ως επικίνδυνο παίξιμο και υπήρξαν νέες έντονες διαμαρτυρίες από τη θρακιώτικη ομάδα.
 «Αισθάνθηκα το πόδι του Θωμά στο πρόσωπό μου, ήταν σίγουρα φάουλ», τόνισε στο τέλος ο Πουρσανίδης.
 Στις καθυστερήσεις του αγώνα (94'), όμως, ο Ελευθερόπουλος κράτησε το μηδέν στην εστία του Ολυμπιακού, καθώς στο δυνατό σουτ του Ντιόπ πετάχθηκε στο δεξί του παραθυράκι και έδιωξε την μπάλα με υπερένταση σε κόρνερ.
 «Στο πρώτο ημίχρονο κάναμε το χειρότερό μας παιχνίδι από τη μέρα που είμαι στον Ολυμπιακό», είπε ο Γιάννης Μαντζουράκης και συμπλήρωσε: «Το αποτέλεσμα αδικεί τη SKΟDA Ξάνθη που έπαιξε πολύ καλά. Αυτή η ομάδα έχει προοπτικές».
 Ο Νίκος Καραγεωργίου υποστήριξε: «Ελπίζω ο Ολυμπιακός να καταφέρει περισσότερα πράγματα στο Champions League την προσεχή περίοδο και συγχαρητήρια για το πρωτάθλημα. Σήμερα δεν είχαμε τύχη. Διαφορετικά θα μπορούσαμε να έχουμε πάρει ακόμα και τη νίκη. Δεν θέλω να αναφερθώ στη διαιτησία».
 _ Πριν από την έναρξη του αγώνα οι ποδοσφαιριστές του Ολυμπιακού πέταξαν ανθοδέσμες στην εξέδρα που κάθονταν οι «ερυθρόλευκοι» οπαδοί, ενώ η διοίκηση της SKΟDA Ξάνθης τίμησε τους Καραπιάλη, Καραταΐδη για την προσφορά τους στο ελληνικό ποδόσφαιρο.
