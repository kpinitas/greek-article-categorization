 Ταυτόχρονα, η συμμετοχή της χώρας μας στη νομισματική ένωση αναγκάζει την προσαρμογή μίας σειράς τραπεζικών πρακτικών σε αυτά που ισχύουν στις άλλες χώρες της Ευρωπαϊκής Ενωσης. Ετσι, αναμένεται από τις αρχές του φθινοπώρου να καταργηθεί και το πλαφόν των 8 εκατ. δρχ. που υπάρχει σήμερα στις χορηγήσεις των καταναλωτικών δανείων. 
 Οσον αφορά τον τομέα του συναλλάγματος, οι συναλλαγές είναι πλήρως απελευθερωμένες από το Προεδρικό Διάταγμα του 1994, με το οποίο επετράπη η ελεύθερη κίνηση κεφαλαίων. Δηλαδή, οι Eλληνες πολίτες μπορούν να εξάγουν ελεύθερα συνάλλαγμα ή τραπεζογραμμάτια στις χώρες της Ε.Ε., χωρίς ποσοτικούς περιορισμούς. Ωστόσο, για ποσά τα οποία ξεπερνούν τα 10.000 ευρώ, ο συναλλασσόμενος είναι υποχρεωμένος να δηλώνει στην τράπεζα τον Αριθμό Φορολογικού Μητρώου, καθώς επίσης και βεβαίωση Φορολογικής Ενημερότητας, επί πλέον έχει την «τυπική υποχρέωση» να δηλώνει το σκοπό για τον οποίο επιθυμεί να μεταφέρει τα κεφάλαια στο εξωτερικό.
 Η αναγραφή του σκοπού για τον οποίο γίνεται η εξαγωγή του συναλλάγματος, όπως διευκρινίζεται από την Τράπεζα της Ελλάδος, γίνεται για λόγους στατιστικής καταγραφής της κίνησης των κεφαλαίων. Ωστόσο, σε ορισμένες περιπτώσεις η μεταφορά κεφαλαίων στο εξωτερικό «συνεπάγεται» και την καταβολή χαρτοσήμου. Ετσι, παρ' όλο που το πλαίσιο αυτό, που σε γενικές γραμμές διέπει την κίνηση κεφαλαίων στο εξωτερικό, το οποίο αναμορφώθηκε πριν από δύο χρόνια περίπου δεν 
θέτει κανέναν περιορισμό, η εμπλοκή φορολογικών στοιχείων δημιουργεί γραφειοκρατικά εμπόδια.
 Τα εμπόδια αυτά με την υιοθέτηση του ενιαίου νομίσματος θα πρέπει να αρθούν. Ετσι, σύμφωνα με πληροφορίες αναμένεται από την πλευρά του υπουργείου Οικονομικών να προχωρήσει σε κινήσεις προκειμένου να εναρμονίσει το καθεστώς που διέπει το συνάλλαγμα προς αυτό που διέπει τις κινήσεις δραχμικών κεφαλαίων. Αλλωστε, από την 1/1/2001 τα νομίσματα των άλλων χωρών της ζώνης του ευρώ, όπως άλλωστε και το ίδιο το ευρώ, δεν θα θεωρούνται συνάλλαγμα, καθώς η ισοτιμία τους θα είναι αμετάκλητα «κλειδωμένη» με τη δραχμή. Συνακόλουθα, οι όποιες φορολογικές υποχρεώσεις υπάρχουν σήμερα για τους Eλληνες πολίτες που επιθυμούν να στείλουν κεφάλαια σε άλλη χώρα της Ε.Ε, δεν θα πρέπει να διαφέρουν από τις υποχρεώσεις που έχει κάποιος ο οποίος επιθυμεί να μεταφέρει κεφάλαια... από την Αθήνα στη Θεσσαλονίκη.
 Εκτός από τις προσαρμογές που επίκεινται στο πλαίσιο λειτουργίας στον τομέα συναλλάγματος, ευρύτερες αλλαγές αναμένονται και σε ορισμένες «κανονιστικές διατάξεις» που διέπουν τις χορηγήσεις των εμπορικών τράπεζών. Ετσι, σύμφωνα με 
πληροφορίες, πιθανότατα από το τέλος του καλοκαιριού, αίρονται και οι τελευταίοι περιορισμοί που ισχύουν στην χορήγηση των καταναλωτικών δανείων. Σύμφωνα με το ισχύον θεσμικό πλαίσιο, η χορήγηση καταναλωτικού δανείου δεν μπορεί να υπερβαίνει τα 8 εκατ. δρχ. Ετσι, πιθανόν από το Σεπτέμβριο, το όριο αυτό καταργείται και η κάθε τράπεζα θα μπορεί να χορηγεί ελεύθερα καταναλωτικά 
δάνεια στους πελάτες, ανάλογα με τα κριτήρια πιστοδοτήσεων που έχει η ίδια θέσει για την ασφαλή επανείσπραξη των δανείων που χορηγεί. Ο ακριβής χρόνος που θα αρθεί ο συγκεκριμένος περιορισμός δεν έχει ακόμη προσδιοριστεί, καθώς θα εξαρτηθεί από την πορεία αποκλιμάκωσης του πληθωρισμού.
 Αλλωστε, από τις αρχές του δευτέρου εξαμήνου, αναμένεται να αρχίσει η ταχύτερη 
αποκλιμάκωση των επιτοκίων. Η εξέλιξη αυτή είναι εδεχόμενο, και ώς ένα βαθμό αναμενόμενο, να δημιουργήσει κάποιες πληθωριστικές πιέσεις στην οικονομία. Κατά συνέπεια δεν θα ήταν φρόνιμο οι πιέσεις αυτές να ενταθούν από μια «έκρηξη» των πιστώσεων προς την καταναλωτική πίστη. 
