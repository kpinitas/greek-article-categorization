 Αβέβαιη παραμένει η κατάσταση στα Φίτζι την πέμπτη ημέρα μετά την εκδήλωση του 
πραξικοπήματος με επικεφαλής τον επιχειρηματία Τζορτζ Σπάιτ, ο οποίος ανέλαβε προσωρινός πρωθυπουργός διορίζοντας τελικά προσωρινό πρόεδρο τον άνθρωπο που αρχικά προόριζε για πρωθυπουργό, τον Ράτου Τζόπε Σενιλόλι. Ο νόμιμος πρόεδρος Ράτου Μάρα δήλωσε χθες σε συνέντευξη Tύπου ότι ο Σπάιτ τον πίεσε να παραιτηθεί, απειλώντας ότι εάν δεν το πράξει οι ένοπλοι που εξακολουθούν να κρατούν ομήρους εντός του Kοινοβουλίου θα αρχίσουν να τους σκοτώνουν «έναν-έναν».
 Η απάντηση του πραξικοπηματία Σπάιτ στους ισχυρισμούς του Μάρα ήταν άμεση και οργισμένη. Ισχυρίστηκε ότι το πραξικόπημα είναι πολιτικό και όχι πράξη τρομοκρατίας, χαρακτηρίζοντας «παρανοϊκά και ανεύθυνα» όσα είπε ο Μάρα και κατέληξε: «Δίνω το λόγο μου σε ολόκληρο τον κόσμο...εγγυώμαι την ασφάλεια» των 
 Οι ένοπλοι που κατέλαβαν το Kοινοβούλιο απελευθέρωσαν περίπου 30 άτομα, υπουργούς και βουλευτές, αφού πρώτα τους υποχρέωσαν να υπογράψουν την παραίτησή τους. «Μας έδωσαν τελεσίγραφο: να διαλέξουμε ανάμεσα στο θάνατο και τη ζωή. Διαλέξαμε τη ζωή» είπε ο βουλευτής Τζον Αλι, ενώ ο υφυπουργός Tύπου Λεκ Ραμ Βεγιεσνί είπε ότι ο ίδιος ο Σπάιτ του έβαλε το πιστόλι στον κρόταφο για να τον αναγκάσει να υπογράψει την παραίτησή του.
Το Σάββατο το βράδυ έγινε γνωστό ότι την παραίτησή του υπέβαλε και ο νόμιμος πρωθυπουργός Μαχέντρα Τσοντρί, εξασφαλίζοντας την απελευθέρωσή του. Μέχρι χθες 
όμως δεν είχε αφεθεί ελεύθερος. Το βράδυ του Σαββάτου κατέρρευσε, πιθανόν από άγχος, ο γιατρός του Ερυθρού Σταυρού που τον επισκέφθηκε όμως είπε ότι δεν αντιμετωπίζει σοβαρό πρόβλημα. Τρεις δημοσιογράφοι που μπήκαν στο χώρο όπου κρατούνται οι όμηροι είπαν ότι ο Τσοντρί είχε ξυλοκοπηθεί από τους απαγωγείς του. Είναι άγνωστο πόσοι ακριβώς είναι οι όμηροι που παραμένουν στα χέρια των ενόπλων.
 Ο Σπάιτ επέτρεψε σε δημοσιογράφους να δουν τους κρατουμένους ώστε να προκαλέσει τον πρόεδρο Μάρα, ο οποίος ανέλαβε έκτακτες εξουσίες για να απαγορεύσει στους πραξικοπηματίες να δημοσιοποιήσουν τις θέσεις τους. Στη συνέντευξη που έδωσε, ο Μάρα είπε ότι δεν σκοπεύει να παραιτηθεί, ενώ σε άλλο σημείο αποκάλυψε ότι μέλη της μονάδας ειδικών δυνάμεων στήριξαν το πραξικόπημα. Αστυνομία και ένοπλες δυνάμεις ωστόσο διακήρυξαν χθες ότι παραμένουν πιστές στον πρόεδρο Μάρα. 
 Η ανοιχτή στήριξη προς τον πραξικοπηματία ήρθε από τους ηγέτες της εθνικιστικής αντιπολίτευσης, οι οποίοι προειδοποίησαν για το ενδεχόμενο «εμφυλίου πολέμου» αν ο Μάρα δεν παραιτηθεί. «Οι Ταουκέι (αυτόχθονες Μελανήσιοι) είναι έτοιμοι για τις μεγαλύτερες θυσίες προκειμένου να αναλάβουν τα ηνία της χώρας» αναφέρει το ανακοινωθέν της αντιπολίτευσης. Οι εθνικιστές είχαν στηρίξει και τα δύο προηγούμενα πραξικοπήματα (1987), με στόχο να συρρικνωθούν οι Ινδοί που αποτελούν μειοψηφία στα νησιά Φίτζι αλλά ελέγχουν την οικονομία και την πολιτική. 
