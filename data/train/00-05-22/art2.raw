 Μία ακόμη εξαιρετικά ενδιαφέρουσα ασιατική ταινία προστέθηκε στη διάρκεια του τελευταίου διημέρου στη λίστα των καλύτερων ταινιών του διαγωνιστικού τμήματος 
του φετινού 53ου Φεστιβάλ των Κανών. Πρόκειται για την ταινία «Ερωτική ατμόσφαιρα»του Κινέζου σκηνοθέτη Γοόνγκ Καρ-Γουάι, γνωστού μας στην Ελλάδα από 
τις ταινίες του «Happ yTogether» και «Chungking Express». Στο διαγωνιστικό πρόγραμμα είδαμε ακόμη την αμερικανική ταινία του Τζέιμς Γκρέι «The Yards» καθώς και τη σουηδική «Τραγούδια του δεύτερου πατώματος» του Ρόι Αντερσον.
 H ταινία του Καρ-Γουάι καταπιάνεται με τον έρωτα που αρχίζει να αναπτύσσεται ανάμεσα σε δύο παντρεμένους. Η διαφορά είναι ότι ο έρωτας αυτός αρχίζει όταν το «ζευγάρι» ανακαλύπτει πως το ταίρι τους (τα δυο ζευγάρια είναι γείτονες) έχουν ένα δεσμό μεταξύ τους. Αρχικά προσπαθούν να καταλάβουν (αναπλάθοντας) πώς ξεκίνησε ο δεσμός αυτός, ενώ σταδιακά αρχίζουν να ελκύονται ο ένας στον άλλο. Μια βασικά συνηθισμένη ιστορία (κάτι παρόμοιο είχε δώσει σε μια δική του 
ταινία εδώ και 15 χρόνια ο Τούρκος σκηνοθέτης Μπασάρ Σαμπουντού) που ο Καρ-Γουάι όμως καταφέρνει να ανανεώσει χάρη στην εξαιρετική σκηνοθεσία του. Πλάνα που κρατάνε όσο ακριβώς χρειάζεται, κάμερα με διακριτικές κινήσεις, που εξετάζει τα πρόσωπα επιμένοντας στις εκφράσεις και τη συμπεριφορά των προσώπων 
 (δεν βλέπουμε ποτέ το «άλλο» ζευγάρι, ακούμε μόνο τη φωνή τους), σωστός ρυθμός, εξαιρετική μουσική υπόκρουση και δύο θαυμάσιοι ηθοποιοί.
 Στο κλίμα του θρίλερ και του φιλμ νουάρ κινείται η ταινία «The Yards» του Τζέιμς Γκρέι (που το 1994 είχε εντυπωσιάσει στο φεστιβάλ Βενετίας με την ταινία του «Η μικρή Οδησσός»). Η ιστορία αναφέρεται στην περιπέτεια ενός πρώην 
κατάδικου που μπλέκει με τον οργανωμένο υπόκοσμο που ελέγχει τα συμβόλαια τα σχετικά με τις μεγάλες δημαρχιακές αναθέσεις της Νέας Υόρκης. Βρισκόμαστε, όπως καταλαβαίνει κανείς, στη χώρα του «Νονού», μόνο που ο Γκρέι δεν ενδιαφέρεται τόσο στο να διεισδύσει στην εσωτερική λειτουργία του συστήματος όσο στο να δώσει τη σχέση του πρωταγωνιστή του (πολύ καλός στο ρόλο ο Μαρκ Γουόλμπεργκ), με την οικογένειά του και τα πρόσωπα γύρω του: την άρρωστη μητέρα του (Ελεν Μπερστίν), μία πρώην αγαπημένη του (εξαιρετική στο ρόλο η Σαρλίζ Θίρον), ένα στενό του φίλο (Γιοακίν Φίνιξ), ένα συγγενή μπλεγμένο στις 
βρόμικες υποθέσεις (Τζέιμς Κάαν) και τη γυναίκα του (Φέι Ντάναγουεϊ). Ο Γκρέι αποφεύγει τις βίαιες σκηνές προτιμώντας να εστιάσει την κάμερά του στη δημιουργία της σωστής ατμόσφαιρας και στη σωστή διεύθυνση των ηθοποιών του.
 Ανιση ήταν η κωμωδία «Τραγούδια του δεύτερου ορόφου» του Σουηδού Ρόι Αντερσον που το 1970 είχε κερδίσει τη Χρυσή Αρκτο στο Βερολίνο για την ταινία του «Μια σουηδική ερωτική ιστορία». Σκηνοθέτης που για ένα μεγάλο διάστημα (24 ολόκληρα 
χρόνια) είχε εγκαταλείψει το γύρισμα ταινιών μεγάλου μήκους για να αφοσιωθεί στο γύρισμα διαφημιστικών σποτ (έχει γυρίσει μέχρι σήμερα πάνω από 300!), ο Αντερσον επέστρεψε με μία κωμωδία με θέμα το τέλος της χιλιετίας. Επίκεντρο μια μεγαλούπολη και το χάος που αρχίζει να δημιουργείται σ' αυτή με διάφορα περιστατικά που «συλλαμβάνει» ο φακός του Αντερσον. Δυστυχώς, όμως, ύστερα από 
ένα ενδιαφέρον πρώτο μέρος η ταινία του πέφτει στις επαναλήψεις και τα κλισέ. 
 Στο Δεκαπενθήμερο των Σκηνοθετών είδαμε μια ταινία με ένα πολύ ενδιαφέρον θέμα: «Η σκιά του βρικόλακα» του Ελάια Μέριγκ. Πρόκειται για μια (ανεκδοτολογική) ιστορία γύρω από το γύρισμα της κλασικής βουβής ταινίας «Νοσφεράτου» του Γερμανού Μουρνάου. Ο Τζον Μάλκοβιτς ερμηνεύει το διάσημο Γερμανό σκηνοθέτη που προσλαμβάνει τον ηθοποιό Μαξ Σρεκ, στην πραγματικότητα έναν αληθινό βρικόλακα (πολύ καλός στο ρόλο ο Γουίλεμ Νταφόε), που στόχο του έχει να ρουφήξει το αίμα της πρωταγωνίστριας. Το καλύτερο στοιχείο της ταινίας 
είναι η καλή, εξπρεσιονιστική της ατμόσφαιρα αν και ο ρυθμός της είναι κάπως αργός.
 Στο πλαίσιο του φετινού φεστιβάλ, ο ο πρόεδρος του φεστιβάλ Βιό και ο διευθυντής του, Ζιλ Ζακόμπ, απένειμαν σε μια ομάδα δημοσιογράφων ειδικό βραβείο για την πολυετή παρουσία τους στις Κάνες. Ανάμεσά τους και οι Ελληνες Φρίξος Ηλιάδης και Ροζίτα Σώκου καθώς και ο πρόεδρος της FIPRESCI, Αγγλος κριτικός, Ντέρεκ Μάλκομ.
