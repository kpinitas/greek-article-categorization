 Αποφασισμένος να κρατήσει ανέπαφη τη χώρα του δηλώνει ο πρόεδρος της Γιουγκοσλαβίας Σλόμπονταν Μιλόσεβιτς, ενώ το υπουργείο του των Eξωτερικών εξαπέλυσε μύδρους εναντίον της Ευρωπαϊκής Ενωσης, απαιτώντας να αρθούν οι κυρώσεις και απειλώντας ότι θα ζητήσει αποζημιώσεις.
 Σε συνέντευξή του στην εφημερίδα «Πολίτικα» του Βελιγραδίου, ο Σέρβος πρόεδρος 
δήλωσε ότι το κυβερνών Σοσιαλιστικό Κόμμα του μαζί με το Σοσιαλιστικό Λαϊκό Κόμμα του Μαυροβουνίου αγωνίζονται να διαφυλάξουν κεφαλαιώδεις αξίες, όπως η ανεξαρτησία και η ειρήνη. «Θα κατορθώσουμε να διαφυλάξουμε αυτές τις αξίες, παρά τις συντονισμένες ενέργειες των εχθρών της Γιουγκοσλαβίας, ξένων και ντόπιων, που στοχεύουν στο διαμελισμό της χώρας χρησιμοποιώντας τα όπλα, τα Mέσα Mαζικής Eνημέρωσης και άλλους τρόπους επίθεσης, όπως την τρομοκρατία, τις 
κυρώσεις, την προδοσία, τους ντόπιους λακέδες και άλλων ειδών πιέσεις», δήλωσε 
ο Μιλόσεβιτς. Οι δηλώσεις του δημοσιεύονται, ενώ πυκνώνουν οι διαμαρτυρίες για 
την πρόσφατη κατάληψη του δημοφιλούς ανεξάρτητου τηλεοπτικού σταθμού Studio B.
 Συμπίπτουν ακόμα με σφοδρή επίθεση που εξαπέλυσε το γιουγκοσλαβικό υπουργείο Eξωτερικών εναντίον της Ευρωπαϊκής Ενωσης, κατηγορώντας την για την πολιτική επιλεκτικών κυρώσεων που εφαρμόζει στη Σερβία. «Είναι συνεχιζόμενη πίεση με στόχο την αποσταθεροποίηση της Γιουγκοσλαβίας», που έχει επίσης «επιφέρει μεγάλες ζημιές στους γείτονες της Γιουγκοσλαβίας... Το Βελιγράδι απαιτεί η Ευρωπαϊκή Ενωση να άρει αμέσως όλες τις κυρώσεις», ανέφερε η ανακοίνωση του υπουργείου που εστάλη στις Βρυξέλλες. Το Βελιγράδι διαμαρτύρεται για τη συνεχιζόμενη απαγόρευση στις εμπορικές και άλλες οικονομικές δραστηριότητες και σχέσεις μεταξύ των χωρών-μελών της Ε.Ε. και της Γιουγκοσλαβίας, που έχει επιβληθεί για την πολιτική του Μιλόσεβιτς.
 Η ανακοίνωση ανέφερε ακόμα ότι η Γιουγκοσλαβία «επιφυλάσσεται του δικαιώματός της να διεκδικήσει αποζημίωση για υλικές και άλλες καταστροφές ενώπιον δικαστηρίου», ως αποτέλεσμα των κυρώσεων. Δεν διευκρίνιζε όμως τη διαδικασία που θα ακολουθηθεί ή τι ακριβώς θα ζητήσει το Βελιγράδι ως αποζημίωση για τις ζημιές από τις κυρώσεις. Η ανακοίνωση όμως εξηγούσε ότι «η πρακτική εξαίρεση του Μαυροβουνίου από τις κυρώσεις της Ε.Ε. είναι ευθεία επίθεση εναντίον του συνταγματικού συστήματος της Ομοσπονδιακής Δημοκρατίας της Γιουγκοσλαβίας και της ενότητας του λαού».
 Η Διεθνής Ομοσπονδία του Ελσίνκι για τα ανθρώπινα δικαιώματα και οι επιτροπές της σε Ελλάδα, Σουηδία, Ρωσία, Σερβία, Φινλανδία κάλεσαν τις δημοκρατικές κυβερνήσεις να διαμαρτυρηθούν για την κατάληψη των ανεξάρτητων ΜΜΕ στο Βελιγράδι.
