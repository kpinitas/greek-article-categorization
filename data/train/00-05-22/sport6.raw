 Το ματς ήταν μονόδρομος για την Παναχαϊκή. Ηθελε με κάθε θυσία τους 3 βαθμούς, για να ξεφύγει από την Προοδευτική και την Καβάλα και τα κατάφερε, νικώντας τον Πανηλειακό με 2-0.
 Ολα κρίθηκαν στο ημίχρονο. Οι Πατρινοί σιγουρεύτηκαν για τη νίκη του ΠΑΟΚ κόντρα στην Καβάλα, αφού το σκορ ήταν ήδη 5-0, έμαθαν και για τη νίκη του Ηρακλή κόντρα στην Προοδευτική και μπήκαν να παίξουν με λιγότερο άγχος. Βοήθησε βέβαια και η αλλαγή του Χρήστου Αρχοντίδη, του προπονητή: Εβαλε τρίτο κυνηγό τον Βούκσεβιτς κι αυτός έφτιαξε το πρώτο και έβαλε το δεύτερο γκολ της ομάδας του.
 Ο Σέρβος στην πραγματικότητα ήταν όλο το ματς. Από ένα απλό αράουτ έδωσε την μπαλιά στον Σολάκη στο 60  κι αυτός 1-0, και στο 87  πέτυχε το πιο όμορφο, ίσως, γκολ του εφετινού πρωταθλήματος, έπειτα από συνδυασμό Γιοβάνοβιτς με Γκίτση... 2-0.
 Μόλις μπήκε το δεύτερο γκολ ο Αρχοντίδης δεν άντεξε. Από το κινητό του πήρε τη γυναίκα του Ελένη, που γιόρταζε, και της χάρισε την παραμονή της Παναχαϊκής στην Α  κατηγορία.
 Αγχος, όμως, είχαν και οι παίκτες, αλλά και ο πρόεδρος της ΠΑΕ, ο Αρης Λουκόπουλος, που μόλις τέλειωσε το παιχνίδι, πήγε στο νοσοκομείο στα πρόθυρα νευρικής κρίσης, για να δει αν έχει τίποτα σοβαρό.
 Ομως, τέλος καλό όλα καλά, αφού οι Πατρινοί κατάφεραν να μείνουν στην κατηγορία χωρίς να καταφύγουν στα μπαράζ.
 Ο Αρχοντίδης έκανε μετά τη λήξη τον απολογισμό της χρονιάς: «Η ομάδα ήταν καταδικασμένη όταν την ανέλαβα. Ουδείς πίστευε ότι θα σώσει την κατηγορία», είπε με υπερηφάνεια ο τεχνικός που διαδέχτηκε τον Νίκο Αλέφαντο και κάποιον Γιουγκοσλάβο Ράντονιτς.
 Στο ίδιο μήκος κύματος και οι δηλώσεις του Μπαλτιμά, του γκολκίπερ: «Δυόμισι μήνες έχουμε βάλει κάτω το κεφάλι και δουλεύουμε σκληρά. Κάναμε έναν άθλο».
 Στα αποδυτήρια άνοιξαν και οι σχετικές σαμπάνιες, ενώ από την άλλη μεριά οι του Πανηλειακού δεν το είχαν πάρει και τόσο κατάκαρδα. Μόνο τους παράπονο η χρονιά που πήγε στράφι, όταν μάλιστα είχαν ξεκινήσει με όνειρα χίλια, που έφταναν μέχρι και το κύπελλο ΟΥΕΦΑ.
 Τώρα θα παίξουν τη σωτηρία τους στον Πύργο, στο ματς με την Προοδευτική. Ο Αρι Χάαν, ο προπονητής, πρόβλεψε ευτυχή κατάληξη. Και για να δικαιολογήσει την ήττα είπε: «Είτε χάναμε είτε παίρναμε ένα βαθμό, δεν θα άλλαζε τίποτα. Πάλι για νίκη θα πηγαίναμε».
