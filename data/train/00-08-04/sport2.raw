 Η Ν. Φιλαδέλφεια ανοίγει απόψε τις πύλες της στην ανανεωμένη ΑΕΚ, η οποία καλείται να δώσει τα πρώτα δείγματα των δυνατοτήτων της απέναντι σε ισχυρές ξένες ομάδες.
 Στο δεύτερο τουρνουά του SuperSport και με πρώτο αντίπαλο απόψε στις 9.00 τη Ραπίντ Βιέννης των Λαγωνικάκη, Σαβίσεβιτς, Τάουμεντ, όσοι πάνε στο γήπεδο -αλλά και όσοι μείνουν μπροστά στις τηλεοράσεις και δουν τα ματς από το συνδρομητικό- θα πάρουν μια πρώτη γεύση από το νέο πρόσωπο της Κυπελλούχου Ελλάδας. Και σε πρόσωπα (8 μετεγγραφές - 5 καινούργιοι στη βασική ενδεκάδα), αλλά και σε τακτική με τον Παθιακάκη να επιμένει στην καθιέρωση της ζώνης.
 Στο περσινό τουρνουά (με Χέρτα, Λέστερ, Ηρακλή) είχαν πάει στη Ν. Φιλαδέλφεια καμιά δεκαριά χιλιάδες ΑΕΚτζήδες. Τόσους περιμένουν και απόψε (Μπρέσια-Βέρντερ, στις 7.00 το πρώτο ματς), αν λάβουμε υπόψη ότι έχουν διατεθεί και 5.000 διαρκείας. Αν μάλιστα δώσει σήμερα ελπιδοφόρα μηνύματα η ΑΕΚ (εμφάνιση-αποτέλεσμα), ίσως να σπεύσουν να την δουν και περισσότεροι φίλοι της στον αυριανό τελικό (9 μ.μ., δύο ώρες νωρίτερα ο μικρός τελικός).
 Ο Γιάννης Παθιακάκης θα έχει όλους τους ποδοσφαιριστές στη διάθεσή του, πλην του Βούλγαρου αμυντικού Ντίαν Ντόντσεφ που βρίσκεται στην πατρίδα του, όπου παντρεύεται αύριο. Τούτο σημαίνει ότι θα τον αντικαταστήσει στην άμυνα πιθανότατα ο Τραϊανός Δέλλας, με εναλλακτική λύση τον Μιχάλη Καψή. Οι υπόλοιποι δέκα είναι γνωστοί: Ατματσίδης, Φερούζεμ, Ζαγοράκης, Κασάπης, Ζήκος, Πέτκοφ, Νάβας, Τσάρτας, Ρουίς, Νικολαΐδης. Ο Παθιακάκης θα επιμείνει πολύ σ' αυτό το σχήμα (3-4-1-2), δίνοντας πού και πού ευκαιρίες και στους Λάκη, Κωνσταντινίδη, Μαλαδένη, Κάλβο. Πρώτο μέλημα είναι η σωστή αμυντική λειτουργία, κι από εκεί και πέρα η γρήγορη κυκλοφορία της μπάλας, η ανάπτυξη από τα άκρα και η συνεργασία Ρουίς-Νικολαΐδη. Οι δυο τους στα πρώτα τεστ «δεν βρίσκονταν», ο (ταχύτατος) Αργεντινός παίζει αρκετά μακριά από τον Ντέμη.
 Η Ραπίντ Βιέννης συμπληρώνει πάνω από ένα αιώνα ζωής. Με 30 πρωταθλήματα και 14 Kύπελλα είναι η πιο ιστορική αυστριακή ομάδα. Δύο φορές μάλιστα έπαιξε στον τελικό του Κυπελλούχων, αλλά έχασε το 1985 από την Εβερτον και το 1996 από την Παρί Σ.Ζ. Στο περσινό πρωτάθλημα κατετάγη τρίτη πίσω από την Τιρόλ και τη Στουρμ Γκρατς και πήρε το εισιτήριο για το Κύπελλο UEFA. Προπονητής της είναι ο Ερνστ Ντόκουπιλ.
 Στα αστέρια της συγκαταλέγεται και ο Ανδρέας Λαγωνικάκης που πέρσι αγωνίστηκε σε 34 παιγνίδια του αυστριακού πρωταθλήματος και πέτυχε δυο γκολ. Στα γεράματά του (34 ετών) βγάζει μεροκάματο στη Ραπίντ και ο διάσημος Σέρβος Ντέγιαν Σαβίσεβιτς, για πολλά χρόνια λαμπρό αστέρι της Μίλαν. Το καλοκαίρι η Ραπίντ πήρε και τον (30χρονο) Ολλανδό Γκαστόν Τάουμεντ, που πέρσι πέρασε απαρατήρητος από τον ΟΦΗ.
 Η Βέρντερ Βρέμης είναι από τις πιο ιστορικές ομάδες της Γερμανίας, με 3 πρωταθλήματα, 4 κύπελλα και ένα Κυπελλούχων Ευρώπης το 1992. Εχει χάσει βέβαια τη λάμψη της προηγούμενης 15ετίας με τεχνικό τότε τον Οτο Ρεχάγκελ. Ο 39χρονος κόουτς Τόμας Σιάαφ έχει στη διάθεσή του μεταξύ άλλων το Νο 10 της εθνικής Αυστρίας Αντρέας Χέρτσογκ, το Γερμανό διεθνή φορ Μάρκο Μπόντε. Προς καθιέρωση στην Eθνική οδεύουν και οι μεσοαμυντικοί Μπάουμαν, Φρινγκς. Το επιθετικό δίδυμο συνθέτουν ένας Περουβιανός (Πιζάρο) και ένας Βραζιλιάνος (Αϊλτον). Το καλοκαίρι πήρε από τον Αγιαξ το λίμπερο Φέρλαατ και από την Παρτιζάν Βελιγραδίου τον αριστερό μπακ χαφ Κρίσταϊτς που ήταν να 'ρθει πέρσι (επί Τουμπάκοβιτς) στην ΑΕΚ.
 Η Μπρέσια επανέρχεται φέτος στη μεγάλη κατηγορία του καμπιονάτο, με προπονητή τον 63χρονο Κάρλο Ματσόνε. Απέκτησε 10 παίκτες και μεταξύ άλλων τον Ελβετό φορ Τουρκιλμάζ και τον τερματοφύλακα της Eθνικής Τσεχίας Σρνίτσεκ, οι οποίοι όμως δεν ήρθαν στην Αθήνα για το τουρνουά. Ο Πολωνός αμυντικός Κοζμίνσκι και ο Ρουμάνος φορ Ραντουτσόιου είναι οι πιο γνωστοί παίκτες της.
