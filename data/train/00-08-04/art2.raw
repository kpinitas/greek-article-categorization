Ο Ανδρέας Καρκαβίτσας (Λεχαινά 1865 - 24 Οκτωβρίου 1922) αγάπησε μία και μοναδική φορά. Ηταν, όμως, αρκετή για να τον σημαδέψει, τόσο ως άνθρωπο όσο και ως συγγραφέα. Ο έρωτας εγεννήθη, όταν ήταν ακόμη μαθητής του Δημοτικού Σχολείου, σε μια ηλικία κατά την οποία όλα είναι θολά και ασαφή. Το αντικείμενο του πόθου του ονομαζόταν Θεοδώρα Βασιλειάδη, τη φώναζαν όμως με το
 Δύο χρόνια μικρότερή του, και λόγω του γεγονότος ότι η μητέρα της ήταν δασκάλα, πήγαιναν στην ίδια τάξη με τον Καρκαβίτσα και κάθονταν μάλιστα στο ίδιο θρανίο. Ο έρωτάς τους θα συνεχιστεί και κατά τη διάρκεια του Ελληνικού Σχολείου (στο πέρασμα από το Δημοτικό στο Γυμνάσιο) και απ' ό,τι αποδεικνύεται
στα έντεκα ποιήματα που έγραψε ο συγγραφέας της «Λυγερής» (πρότυπό του η Χιούλα), κατά το διάστημα Φεβρουάριος 1883 - Μάιος 1884, σε Λεχαινά και Αθήνα,
 Αυτά τα ποιήματα εκδόθηκαν για πρώτη φορά προσφάτως, με τον τίτλο «Ποιήσεις», με προλεγόμενα του κατόχου τους Ανδρέα Χρ. Ριζόπουλου και επιμέλεια - επιλεγόμενα του Ηλία Χ. Παπαδημητρακόπουλου («Πατάκης», σελ. 88, δρχ. 3.000). Αν και το αποτέλεσμα χρωστάει πολλά στο νεαρό της ηλικίας του Ανδρέα Καρκαβίτσα, προοιωνίζεται τη γλώσσα, την οποία θα χρησιμοποιήσει αργότερα στο ώριμο, δημιουργικό του έργο. Επιλέγει να γράψει την αστική δημοτική, χωρίς τις
ακρότητες που θα κουβαλήσει αργότερα στη γλώσσα η λαογραφία, αποκρούει όμως και την καθαρεύουσα στην απόκλισή της, είναι δηλαδή μακράν του γλωσσικού ιδιώματος του αθηναϊκού ρομαντισμού.
 Tον έρωτα, ο οποίος ήταν με ανταπόκριση, μπαίνουν στη μέση οι γονείς της Χιούλας και τον διαλύουν. Εκείνη του προτείνει να κλεφτούνε, αλλά ο Καρκαβίτσας θ' αρνηθεί από υπερβολική εντιμότητα και ευαισθησία. Χήρα πια, η Θεοδώρα (Χιούλα) Βασιλειάδη - Χάμπα αφηγείτο: «Τον καημένο τον Ανδρέα...Τον είχα αγαπήσει...Δεν τον άφηναν οι δικοί του γιατί ήσαν τα κορίτσια...Πώς μπορούσε στα χρόνια εκείνα να τρέξει πρώτος για στέφανα...Και οι δικοί μου επέμεναν να πάρω το μακαρίτη τον άνδρα μου... Μιλήσαμε για απαγωγή. Μα ο Ανδρέας ήταν τίμιο παιδί...Υπέκυψα στους γονείς μου... Η "Λυγερή" ήταν η δική μας τραγωδία... Είμαι όμως ευχαριστημένη... Και για μένα... και για κείνον... Εζησα ευτυχισμένη... Θα πεθάνω στην αγκαλιά των παιδιών μου... Εκείνος θα ζει στην αγκαλιά της Τέχνης της Ελλάδος...».
 Και εκείνος από την πλευρά του έγραφε στο ποίημά του «Εκείνη» (σε δοτική με υπογεγραμμένη): «Πως όπου κι αν πας θα σ' ακλουθώ ευθέως / Κι αν εκεί εμβής, βαθειά, 'ς το κρύο μνήμα / Κι έρχουμαι μαζή να σφτιχταγκαλιασθούμε / Με χείλη κολλητά εκεί ν' αναπαυθούμε». Σκοτεινή και ερεβώδης είναι η ατμόσφαιρα που επικρατεί. Είναι νέος, πολύ νέος και ο θάνατος δεν είναι υπολογίσιμο στοιχείο στη ζωή του. Αρέσκεται να φαντασιώνεται το θάνατο το δικό του και της αγαπημένης του, γιατί μ' αυτόν τον τρόπο είναι σαν να καλεί τη ζωή να τον συνδράμει: «Ενα πρωί νέος ωχρός εις την κοιάδ' εφάνη, / Μαύρα ενδύματα φορεί /
Και εις το χέρι του βαρύ / εκράταε δρεπάνι».
 Ο έρωτας αυτός θα του κοστίσει: δεν νυμφεύθηκε ποτέ. Σταδιοδρόμησε ως στρατιωτικός γιατρός, εργάστηκε ως δημοσιογράαφος σε αραιά χρονικά διαστήματα με το ψευδώνυμο «Πέτρος Αβράμης», ασχολήθηκε με τη συγγραφή αναγνωστικών για το Δημοτικό, σε συνεργασία με τον Επ. Παπαμιχαήλ (Νώντα Ελατο). Φυλακίστηκε, επειδή αρνήθηκε να συμμετάσχει στο Κίνημα Εθνικής Αμυνας, αποκαταστάθηκε επί κυβερνήσεως Γούναρη και καταδικάστηκε επί ιδίας κυβερνήσεως, γιατί η νέα κυβέρνηση δεν συμφωνούσε με τη δημοτική γλώσσα των αναγνωσμάτων. 
 Μια παράγραφος από την καταδικαστική έκθεση είναι χαρακτηριστική: «Το εις διδασκαλίαν των μαθητών της E' τάξεως ωρισμένον αναγνωστικόν τούτον βιβλίον είναι το χείριστον πάντων των άλλων και από πάσης απόψεως τόσο άθλιον, ώστε μόνον λαός ανδραπόδων θα ηδύνατο να ανεχθή αυτό διδασκόμενον εις τα ίδια τέκνα».
 Μετά από αυτό το γεγονός, θα κάνει αιμόπτυση και θα εισαχθεί στον «Ευαγγελισμό». Στο πλευρό του θα βρεθεί η Δέσποινα Σωτηρίου, την οποία και θα καταστήσει απόλυτον κληρονόμο της περιουσίας του. 
 Πώς όμως βρέθηκε το χειρόγραφο στα χέρια του Ανδρέα Χρ. Ριζόπουλου; Το πρωτοσυναντάμε το 1935 στα χέρια του πράκτορα εφημερίδων - βιβλιοπώλη των Λεχαινών Τάκη Πυλαρινού, στον οποίο το είχε παραδώσει ο ανιψιός του Καρκαβίτσα, Θεόδωρος Χατζηγιάννης, γιος αδελφής του. Ο Πυλαρινός το παραδίδει στον Γιάννη Καζαντζάκη, ο οποίος ανέλαβε να το εκδώσει. Μετά από ένα διάστημα,
το οποίο δεν μπορεί να καθορισθεί, το μεταβίβασε στον Πατρινό αρχαιοδίφη και συγγραφέα Πότη Νεράτζουλη. Το χειρόγραφο άλλαξε χέρια, όχι, βέβαια, χωρίς αντίτιμο. Από τον τελευταίο ιδιοκτήτη, βρέθηκε στα χέρια του πατέρα του Ανδρέα
Χ. Ριζόπουλου, του Χρήστου, που εξέδιδε μια εφημερίδα και στην οποία ο Νεράτζουλης ήταν συνεργάτης. 
 Εκτός απ' αυτά τα έντεκα ποιήματα του χειρογράφου, έχουν δημοσιευθεί τέσσερα ποιήματα στην «Νέα Εστία» από τον Γιάννη Βλαχογιάννη (σ' αυτόν άλλωστε παραδόθηκε το αρχείο Καρκαβίτσα), δύο έχουν εντοπισθεί στο αρχείο Κώστα Χατζόπουλου, από τον Γιώργο Βαλέτα, ένα ποίημα στο περιοδικό «Εβδομάς» του Δ. Καμπούρογλου, ενώ τέσσερα πολιτικοσατιρικά και ένα δίστιχο εμφανίστηκαν στην «Πελοποννησιακή Πρωτοχρονιά» (ανακοίνωση του Γ. Βαλέτα). Στα «Aπαντά» του συναντώνται ορισμένα «σπαράγματα» ποιημάτων. Δεν πρέπει να ξεχνάμε ότι στα πεζά του μπορούμε να βρούμε στίχους, οι οποίοι αποτελούν αναπόσπαστο μέρος τους. Θα κλείσουμε με το ακροτελεύτιο τρίστιχο του τελευταίου ποιήματος των «Ποιήσεων»: «Να πεθάνω! / Να πεθάνω! ! / Ν' αναβώ 'ς τον ουρανόν! ! ! ..». Ας ελπίσουμε ότι αυτό που επικαλούνταν τόσο επιμόνως στα νεανικά του χρόνια το συνάντησε. 
