Σε επίπεδα-ρεκόρ έφτασε η εμπιστοσύνη των Γάλλων καταναλωτών τον Ιούλιο. Aκόμη μία ένδειξη ότι η γαλλική οικονομία πάει πολύ καλά.
 Σύμφωνα με τα στοιχεία της γαλλικής στατιστικής υπηρεσίας INSEE, ο δείκτης εμπιστοσύνης καταναλωτών έφτασε τον Ιούλιο στο 3 από 2 που ήταν τον Ιούνιο. Είναι ο τέταρτος συνεχής μήνας, που ο δείκτης παρουσιάζει θετικό πρόσημο, από την ανάκαμψή του τον Απρίλιο για πρώτη φορά, από το 1987 που πρωτοάρχισαν οι σχετικές μετρήσεις.
 Επιπλέον, σε χωριστή τριμηνιαία έκθεση, η INSEE διαπιστώνει ότι οι βιομήχανοι βλέπουν άνοδο τιμών, λόγω της σταθερής ζήτησης και των προσλήψεων σε επίπεδα-ρεκόρ.
 «Η αύξηση της απασχόλησης ενισχύει περισσότερο από οτιδήποτε άλλο την εμπιστοσύνη των καταναλωτών. Ολα δείχνουν ότι ο ισχυρός κύκλος θα συνεχιστεί με τη δημιουργία θέσεων εργασίας να τροφοδοτεί τη ζήτηση και την ανάπτυξη», υποστηρίζει ο οικονομολόγος Γκλεν Ντέιβις, στην Credit L yonnais του Λονδίνου.
 Η αύξηση της εμπιστοσύνης έχει οδηγήσει το δείκτη σε μεγάλη άνοδο, από το κατώτατο μείον 14, στο οποίο είχε υποχωρήσει το 1995.
 Οι ίδιοι οι βιομήχανοι διαπιστώνουν ότι η δημιουργία θέσεων εργασίας φτάνει σε
επίπεδα-ρεκόρ, ιδίως στην αυτοκινητοβιομηχανία, όπου ο δείκτης προσλήψεων έφτασε στο 45 από το μείον 13.
 «Η δημιουργία θέσεων εργασίας βρίσκεται σε πολύ υψηλά επίπεδα και ο δυναμισμός
αυτός ενισχύει την εμπιστοσύνη», προσθέτει ο Μαρκ Τουατί, οικονομολόγος στην εταιρεία Natexis Banques Populaires.
