Από τη μια οι Ανδρέας Λαγωνικάκης (φωτογρ.) και Ντέγιαν Σαβίσεβιτς, από την άλλη όμως οι Φλόριν Ραντουτσόιου και Μάρεκ Κοζμίνσκι. Αντίστοιχα, βαριά πυροβολικά της αυστριακής Ράπιντ Βιέννης και της ιταλικής Μπρέσια που προσγειώθηκαν ταυτόχρονα, χθες το απόγευμα στο Ελληνικό για να λάβουν μέρος στο σημερινό τετραεθνές τουρνουά του Supersport, με ΑΕΚ και Βέρντερ Βρέμης.
Κι ενώ ο πρώην επιθετικός του Παναθηναϊκού, αλλά και το πρώην 10άρι της Μίλαν αρκέστηκαν να υπογραμμίσουν ότι περιμένουν ένα πολύ δυνατό τουρνουά, ο Πολωνός αμυντικός της Μπρέσια, Μάρεκ Κοζμίνσκι, μας εξήγησε τους λόγους του αποτυχημένου γάμου του με τον Ολυμπιακό τον περασμένο Ιανουάριο.
 «Είναι πράγματα που συμβαίνουν. Δεν τα βρήκαμε στο οικονομικό μέρος, γιατί άλλα είχαμε συμφωνήσει στην αρχή κι άλλα μου υποσχέθηκαν όταν ήρθα να συζητήσω».
 Για τον Κάρλο Ματσόνε, τον συμπαθέστατο 62χρονο Ιταλό, κοσμοπολίτη, τεχνικό το συγκεκριμένο τουρνουά έρχεται στην πιο κατάλληλη στιγμή για να τεστάρει την πραγματική φυσική κατάσταση της Μπρέσια. Της ομάδας που ταξιδεύει για πρώτη φορά στο εξωτερικό μετά το μακρινό '94, όταν είχε λάβει μέρος στο τετραεθνές τουρνουά «Γκάμπερ» με Μπαρτσελόνα, Αϊντχόβεν και Βαλένθια.
 «Θα είναι ένα γερό τεστ, γιατί θα συναντήσουμε τη δυνατή, γερμανική σχολή, αλλά και την τεχνική της ΑΕΚ που έμαθα ότι είναι πολύ ενδιαφέρουσα», τόνισε ο Ματσόνε που δεν πήρε μαζί με τον διεθνή Τσέχο γκολκίπερ Σρνίτσεκ, αλλά και τον Κουμπιλάι Τουρκιλμάζ (τραυματίες) συν τον Βέλγο γκολκίπερ Μποντάρτ που επιστρέφει στη χώρα του.
