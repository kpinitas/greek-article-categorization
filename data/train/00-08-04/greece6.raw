Σκουπίδια στην Αττική, λύση εδώ και τώρα... υπογραμμίζει ο πρόεδρος του Ενιαίου
Συνδέσμου Δήμων και Kοινοτήτων, Γιώργος Λαντζουράκης, ο οποίος τονίζει ότι θεωρεί απαραίτητο να παρέμβει, αφού από την προηγούμενη εβδομάδα έχει λήξει η προθεσμία που έθεσε ο υπουργός ΠΕΧΩΔΕ Κώστας Λαλιώτης στη Νομαρχία Ανατολικής Αττικής, χωρίς να έχουν κατατεθεί συγκεκριμένες προτάσεις.
 Ο κ. Λαντζουράκης επισημαίνει ότι πρέπει να κλείσουν αμέσως όλες οι ανεξέλεκτες χωματερές και να χωροτετηθεί εντός των ορίων της Νομαρχίας Ανατολικής Αττικής μία τουλάχιστον μονάδα ανακύκλωσης και υγειονομικής ταφής των σκουπιδιών. Η μονάδα αυτή πρέπει να είναι δυναμικότητας 1.000 τόνων απορριμμάτων την ημέρα, και είναι απόλυτη ανάγκη να χωροθετηθεί, σύμφωνα με τις αποφάσεις και των αιρετών οργάνων της Tοπικής Aυτοδιοίκησης της Αττικής και σύμφωνα με όλες τις σχετικές μελέτες που εκπονήθηκαν τα τελευταία δέκα χρονια.
 Επίσης ο Ενιαίος Σύνδεσμος τονίζει ότι πρέπει να αναλάβουν όλοι τις ευθύνες τους και πρωταρχικά η πολιτεία, που είναι ανάγκη να προχωρήσει στην υλοποίηση του προγράμματος διαχείρισης των απορριμμάτων αντιμετωπίζοντας την Αττική ως ενιαία περιφέρεια, καθώς νομιμοποιείται να το κάνει πολιτικά, νομικά και κυρίως ηθικά.
 H Νομαρχία Ανατολικής Αττικής από την άλλη πρέπει να σκύψει με υπευθυνότητα πάνω στο πρόβλημα, έστω και τώρα, και όλοι οι υπόλοιποι δήμοι να υποστηρίξουν σθεναρά τη μόνη λογική και εφικτή λύση, που είναι η χωροθέτηση της μονάδας εντός ορίων Ανατολικής Αττικής.
 Ακόμη η Ενωση Δήμων και Κοινοτήτων Nομού Αττικής σε σύσκεψη που πραγματοποίησε
στα μέσα του Ιουλίου αποφάσισε ομόφωνα να χωροθετηθεί από τους αρμόδιους φορείς άμεσα ο χώρος για τη διαχείριση των απορριμμάτων στη Νομαρχία Ανατολικής Αττικής, και δεσμεύτηκαν όλοι οι παρόντες να υποστηρίξουν την απόφαση χωροθέτησης, όποια κι αν είναι αυτή, ενώ τονίστηκε ότι η όλη διαδικασία θα πρέπει να έχει ολοκληρωθεί μέσα στο επόμενο τετράμηνο, δηλαδή έως το τέλος του 2000.
 Eως το 2000 τέτοιες εικόνες πρέπει να είναι παρελθόν για την Aττική, υποστηρίζει ο Eνιαίος Σύνδεσμος Δήμων και Kοινοτήτων
