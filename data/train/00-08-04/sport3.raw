 Οσο επιμένει ο Γιάννης Μαντζουράκης να χρησιμοποιεί δύο διαφορετικές ομάδες και να προσπαθεί να κρατήσει για τον εαυτό του τα συμπεράσματα, ώστε να κρατάει τις ισορροπίες στην πειραϊκή ομάδα, τόσο θα παρουσιάζει αστάθεια η αμυντική γραμμή του Ολυμπιακού.
 Ο «Ρουμάνος» τεχνικός προσανατολίζεται και σήμερα το μεσημέρι (3 μ.μ.), στον τρίτο και τελευταίο φιλικό αγώνα των «ερυθρολεύκων» επί γερμανικού εδάφους, με αντίπαλο την Ουλμ, να χρησιμοποιήσει όλους τους ποδοσφαιριστές που έχει στην διάθεσή του και να συνεχίσει τα «πειράματα» στην άμυνα και τη μεσαία γραμμή.
 «Δεν έχω καταλήξει ακόμα στο σχήμα που θέλω να έχει ο Ολυμπιακός την νέα περίοδο» παραδέχθηκε χθες το απόγευμα ο προπονητής της πειραϊκής ομάδας, ο οποίος έσπευσε να προσθέσει: «Σε αυτά τα τρία φιλικά παιχνίδια στη Γερμανία ήθελα να δοκιμάσω όλους τους παίκτες, να δώσω ευκαιρίες σε όλους και έπειτα να βγάλω τα συμπεράσματά μου. Υπολογίζω σε όλους τους ποδοσφαιροστές, γιατί όλους θα τους χρειαστώ κατά τη διάρκεια του πρωταθλήματος. Θα δώσουμε πολλά παιχνίδια ώς τον επόμενο Μάιο και όλοι θα πρέπει να είναι πανέτοιμοι».
 Σε ό,τι αφορά τις ώς σήμερα εντυπώσεις του από την προετοιμασία, ο Μαντζουράκης είπε: «Είμαι απόλυτα ικανοποιημένος. Τελειώνουμε το δεύτερο στάδιο χωρίς να έχουμε σημαντικά προβλήματα τραυματισμών και με τους ποδοσφαιριστές να δείχνουν μεγάλη θέληση. Εχουμε δουλέψει πολύ στην τακτική και στο ρυθμό, αλλά ακόμα είμαστε στη μέση και πρέπει να συνεχίσουμε με την ίδια θέληση. Θα συνεχίσουμε να δουλεύουμε σκληρά στην Αθήνα, στα φιλικά παιχνίδια και στα παιχνίδια του κυπέλλου για να μοντάρουμε την ομάδα. Ο Ολυμπιακός θα είναι έτοιμος στις επίσημες υποχρεώσεις του να πάρει τα αποτελέσματα που επιθυμεί».
 Το βλέμμα του «ερυθρόλευκου» τεχνικού θα είναι και σήμερα στραμμένο κυρίως στην άμυνα, με τον Μαντζουράκη να προσανατολίζεται να χρησιμοποιήσει τους Μαυρογενίδη, Γεωργάτο, Αμανατίδη και Ανατολάκη. Αλλωστε, αυτό το κεντρικό αμυντικό δίδυμο παρέταξε το τελευταίο διήμερο στα εκπαιδευτικά διπλά στο Τέγκερνζε. Στο κέντρο αναμένεται να παίξουν οι Πουρσανίδης, Τζόρτζεβιτς, Ζέτερμπεγκ, Γιαννακόπουλος και στην επίθεση οι Τζιοβάνι, Αλβεζ. 
 Οι Χούτος, Ανατολάκης πήραν χθες μέρος κανονικά στην απογευματινή προπόνηση, η οποία έγινε υπό συνεχή βροχή και θα είναι στη διάθεση του «Ρουμάνου» προπονητή. Αντίθετα, θα μείνει στην εξέδρα ο Ζε Ελίας, ο οποίος υποφέρει από μία φλεγμονή στην κνήμη και δεν θα παίξει και στον αγώνα με τον Πατραϊκό για το κύπελλο. Ο Βραζιλιάνος θα είναι έτοιμος για τον φιλικό αγώνα με τη Βίτεσε στο ΟΑΚΑ στις 9 Αυγούστου.
 Η Ουλμ, την οποία αντιμετωπίζει ο Ολυμπιακός το μεσημέρι, υποβιβάστηκε τον περασμένο Μάιο από την πρώτη κατηγορία της Μπουντεσλίγκα και στα τέσσερα φιλικά ματς που έχει ώς σήμερα, έχει πετύχει δύο νίκες, μία ισοπαλία και μία ήττα. Στη σύνθεσή της έχει δύο διεθνείς, το Σλοβάκο Τόμας Νέτβεντ και τον Πολωνό Γιάνους Γκόρα.
 *Φιλικό αγώνα με ξένη ομάδα στις 17 ή 18 Αυγούστου στο ΟΑΚΑ έχει ζητήσει από τη διοίκηση ο Γιάννης Μαντζουράκης, και η πειραϊκή ΠΑΕ είναι σε συζητήσεις με τρεις συλλόγους.
 *Η αποστολή του Ολυμπιακού επιστρέφει σήμερα στις 11 το βράδυ από το Μόναχο με πτήση της Ολυμπιακής. 
