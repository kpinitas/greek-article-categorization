Συνεχίζονται οι επαφές Ισραηλινών και Παλαιστινίων με ξένους ηγέτες, μετά την αποτυχία του Καμπ Ντέιβιντ, με την κάθε πλευρά να αναζητά υποστήριξη για την προώθηση των στόχων της. Ο Ισραηλινός πρωθυπουργός, Εχούντ Μπάρακ, συναντήθηκε
χθες με τον Αιγύπτιο πρόεδρο, Χόσνι Μουμπάρακ, ενώ ο Παλαιστίνιος ηγέτης, Γιάσερ Αραφάτ, αναμενόταν στη Νότια Αφρική για συνομιλίες με τον πρόεδρο, Τάμπο Μπέκι.
 Από τη στάση των Παλαιστινίων εξαρτάται, κατά τον Ε. Μπάρακ, η επίτευξη συμφωνίας. «Οι Aραβες ηγέτες, όπως και οι ηγέτες ολόκληρου του κόσμου, καταλαβαίνουν πολύ καλά ότι χωρίς χαλάρωση της στάσης της άλλης πλευράς (των Παλαιστινίων) δεν θα υπάρξει συμφωνία», δήλωσε ο Iσραηλινός πρωθυπουργός μετά τη συνάντησή του με τον Μουμπάρακ, επισημαίνοντας ότι μέσα στις επόμενες εβδομάδες θα είναι γνωστό εάν θα υπάρξει κάποιο άνοιγμα.
 Ο υπουργός Εξωτερικών της Αιγύπτου, Αμρ Μουσά, δήλωσε ότι Mπάρακ και Μουμπάρακ
συμφώνησαν ότι είναι ανάγκη να υπάρξει διαλλακτικότητα από όλες τις πλευρές, προκειμένου να προχωρήσει η ειρηνευτική διαδικασία. Τόνισε ακόμη ότι η Αίγυπτος θα εντείνει τις επαφές με όλα τα ενδιαφερόμενα μέρη, συμπεριλαμβανομένων των ΗΠΑ, για την ανεύρεση λύσης στο θέμα της Ιερουσαλήμ «στο πλαίσιο των ψηφισμάτων του ΟΗΕ». Απέκλεισε, ωστόσο, το ενδεχόμενο να ασκήσει η Αίγυπτος πιέσεις στον Αραφάτ για το θέμα αυτό, λέγοντας χαρακτηριστικά: «Aυτό δεν είναι δική μας δουλειά».
 Ο Αραφάτ συνεχίζει την περιοδεία του σε διάφορες χώρες, ενημερώνοντας τους ξένους ηγέτες για τις συνομιλίες στο Καμπ Ντέιβιντ και ζητώντας υποστήριξη εν όψει της ανακήρυξης του ανεξάρτητου παλαιστινιακού κράτους, στην οποία σχεδιάζει να προχωρήσει στις 13 Σεπτεμβρίου. Αυτός είναι και ο σκοπός της επίσκεψής του στη Νότια Αφρική όπου, εκτός από τον πρόεδρο Μπέκι, αναμένεται να συναντηθεί και με τον προκάτοχό του, Νέλσον Μαντέλα. Οσον αφορά το θέμα της
Ιερουσαλήμ, δεν προτίθεται να παραιτηθεί από τις αξιώσεις του για παλαιστινιακή κυριαρχία στο παραδοσιακά αραβικό ανατολικό τμήμα της πόλης. Αυτό δήλωσε χθες στο Παλαιστινιακό Νομοθετικό Συμβούλιο (Κοινοβούλιο) ο Παλαιστίνιος διαπραγματευτής, Σαέμπ Ερεκάτ.
 Ολο και πιο εχθρική γίνεται, εν τω μεταξύ, η στάση του παλαιστινιακού λαού έναντι του Ισραήλ, σύμφωνα με δημοσκόπηση που δόθηκε χθες στη δημοσιότητα. Το 52% των ερωτηθέντων τάχθηκε υπέρ των «ενόπλων επιθέσεων κατά των ισραηλινών στόχων», ποσοστό που τον περασμένο Μάρτιο έφτανε το 44%. Το 60% τάσσεται υπέρ μιας σύγκρουσης με το Ισραήλ, εάν δεν επιτευχθεί συμφωνία το Σεπτέμβριο και το
56% υποστηρίζει την ανακήρυξη του ανεξαρτήτου κράτους, ξέχωρα από την επίτευξη
