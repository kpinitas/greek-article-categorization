 Το νόμο της σιωπής ακολούθησε ο Ντούσαν Μπάγεβιτς, παρ' ότι 100 φίλαθλοι επανέλαβαν πολλές φορές το όνομά του κατά την επιστροφή του ΠΑΟΚ από την Αυστρία. Επέλεξε αυτόν τον τρόπο, έλεγαν οι συνεργάτες του, για να δείξει το μέγεθος της ενόχλησής του για όσα δημοσιεύματα τον είχαν ως στόχο τις τελευταίες ημέρες.
 Ο ΠΑΟΚ ήταν στο αεροδρόμιο «Μακεδονία» της Θεσσαλονίκης την προκαθορισμένη ώρα. Και ήταν εκεί κόσμος για να υποδεχθεί τον Μπάγεβιτς και τους παίκτες. Ο Καμπς συγκέντρωσε την προτίμηση των φιλάθλων αυτών. Λίγο πριν την προσγείωση, ο Μπάγεβιτς είχε ενημερώσει τους παίκτες του ότι ήταν ελεύθερο το απόγευμά τους αλλά από σήμερα το πρωί η προετοιμασία συνεχίζεται.
 «Υπήρχε μια ευχάριστη έκπληξη σε αυτή την προετοιμασία. Είναι το κλίμα που έχει επικρατήσει στην ομάδα. Είναι η σχέση που ανέπτυξαν οι ποδοσφαιριστές μεταξύ τους. Και αυτό είναι πιο σημαντικό από τη διάθεση που όλοι μας είχαμε για καλή δουλειά και από τα αποτελέσματα», δήλωσε ο Τάκης Περσίας, ο οποίος μιλούσε για λογαριασμό του τεχνικού τιμ και ενώ ο Μπάγεβιτς έσπρωχνε το καροτσάκι με τις αποσκευές του και έπαιρνε το δρόμο προς την έξοδο του αεροδρομίου. Δεν μίλησαν ούτε οι παίκτες. Eφυγαν και αυτοί βιαστικά. Ορισαν εκπρόσωπό τους τον αρχηγό τους, Γιώργο Γεωργιάδη, ο οποίος είπε: 
 «Eίναι διαφορετική αυτή η χρονιά. Η ομάδα εμφανίζεται δυναμωμένη και είναι στις τάξεις της παίκτες με μεγάλη ποδοσφαιρική αξία». Περσίας και Γεωργιάδης δεν έβαλαν στόχους γι' αυτή τη σεζόν. Eμειναν στη γενική εικόνα, στη δουλειά που συνεχίζεται, με το δεδομένο ότι υπάρχει πάνω από ένας μήνας έως ότου αρχίσει το πρωτάθλημα, και στις ειδικές συνθήκες που έχουν επικρατήσει στην ομάδα.
 Η προετοιμασία του ΠΑΟΚ θα συνεχιστεί στις εγκαταστάσεις της Ευκαρπίας. Η Τούμπα δεν θα χρησιμοποιηθεί πριν από την πρώτη εβδομάδα του Σεπτεμβρίου. Ο χλοοτάπητας είναι νέος και πρέπει να περάσει χρόνος έως ότου ριζώσει καλά.
 Ο ΠΑΟΚ θα εμφανιστεί στον κόσμο του τη Δευτέρα το βράδι στο γήπεδο Καλαμαριάς, με αντίπαλο τον Ατρόμητο. Tα 6.000 εισιτήρια που εκδόθηκαν, έφυγαν στην πρώτη ώρα κυκλοφορίας τους! 
