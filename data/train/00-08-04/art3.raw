Σε νέα ανερχόμενη δύναμη της διεθνούς κινηματογραφίας φαίνεται πως εξελίσσεται
η Τσεχία τα τελευταία δύο χρόνια. Μόλις δέκα χρόνια μετά την πτώση του κομμουνιστικού καθεστώτος, η Πράγα αναδεικνύεται σε κέντρο της φιλμικής δημιουργίας στην Ευρώπη, παίρνοντας τα σκήπτρα από τα περίφημα βρετανικά στούντιο Σέπερτον και Πάινγουντ, με τον πανάκριβο και υπερπλήρη εξοπλισμό τους. Και όμως, μερικές από τις ακριβότερες χολιγουντιανές παραγωγές γυρίζονται ήδη στα στούντιο της Πράγας, ενώ εταιρείες-μαμούθ, όπως οι Columbia, Tristar, Paramount και 20th Centur yFox, επιλέγουν όλο και περισσότερο την τσεχική πρωτεύουσα για να πραγματοποιήσουν τις παραγωγές τους.
 Ο, τι ήταν η Βρετανία κατά τη δεκαετία του '70 για το Χόλιγουντ, όπου διάσημοι σκηνοθέτες σαν τον Τζορτζ Λούκας, τον Στάνλεϊ Κιούμπρικ και τον Στίβεν Σπίλμπεργκ είχαν βρει το ιδανικό μέρος για τις μεγάλες κινηματογραφικές δημιουργίες τους, μοιάζει να είναι τώρα η όμορφη κεντροευρωπαϊκή χώρα. Αυτή την περίοδο στα στούντιο Μπαράντοφ γυρίζονται έξι αμερικανικά μπλοκμπάστερ, ενώ δεν λείπουν μικρότερες ευρωπαϊκές παραγωγές που είναι σε εξέλιξη ή προγραμματίζεται να γυριστούν εκεί. «Σκοπεύαμε να γυρίσουμε την τηλεταινία «Monke yKing» στην Αγγλία με προϋπολογισμό 30 εκατομμυρίων δολαρίων», λέει χαρακτηριστικά ο παραγωγός του NBC Στίβεν Χάρντεν, «όμως τελικά την κάναμε στην Πράγα, όπου οι απαιτήσεις μας τόσο σε ποιότητα όσο και σε τεχνική αρτιότητα ξεπέρασαν κάθε προσδοκία, και μάλιστα πολύ φθηνότερα».
 Και είναι γεγονός ότι πάντοτε οι αμερικανικές εταιρείες, υπολογίζοντας τα φθηνά κινηματογραφικά συνεργεία και τα έξοδα διαμονής, αναζητούσαν παρθένους χώρους για τις παραγωγές τους. Η Πολωνία, η Ουγγαρία, η Λιθουανία, αλλά και η πόλη του Βερολίνου είναι νέοι προορισμοί που θα μπορούσαν να αξιοποιηθούν μετά
την πτώση του ανατολικού μπλοκ. Ομως, είναι φανερό ότι η προϋπάρχουσα τσεχική υποδομή υπερτερεί όλων των υπολοίπων. Ο πατέρας και ο θείος του σημερινού προέδρου της χώρας, Βάσλαβ Χάβελ, είχαν στήσει προπολεμικά τα στούντιο Μπαράντοφ με αξιοζήλευτο τεχνικό εξοπλισμό για εκείνη την εποχή. Οι ναζί όσο και οι κομμουνιστές αργότερα είχαν αξιοποιήσει στο έπακρο αυτή την υποδομή για
την παραγωγή του προπαγανδιστικού υλικού τους. Το σημαντικότερο απ' όλα, όμως,
είναι ότι τόσο τα στούντιο όσο και η ίδια η Πράγα έμειναν αναλλοίωτα στο χρόνο, προσφέροντας τώρα στους Αμερικανούς σκηνοθέτες εξαιρετικά φυσικά ντεκόρ
 Ακόμη, ένα μέρος του προϋπολογισμού διατίθεται ήδη στον τεχνολογικό εκσυγχρονισμό και τη βελτίωση της κτιριακής υποδομής για τη μακροπρόθεσμη χρήση τους. Ετσι, η άνοιξη του τσεχικού σινεμά βρίσκεται προ των πυλών. Δίπλα στις χολιγουντιανές υπερπαραγωγές, οι ντόπιοι σκηνοθέτες έχουν την ευκαιρία να
αξιοποιήσουν, ανέλπιστα μέχρι πρότινος, την τεχνογνωσία και την οργάνωση της μεγαλύτερης βιομηχανίας θεάματος στον κόσμο. «Με αυτή τη δυναμική θα μπορέσουμε να προσφέρουμε στο άμεσο μέλλον ακόμη καλύτερα στάνταρ ως προς την ποιότητα και τις δυνατότητές μας», λέει ικανοποιημένος ο διευθυντής των Μπαράντοφ, Μάτους Φορμπέλσκι.
 Μάλιστα, μια καναδική εταιρεία σκοπεύει να αγοράσει τα στούντιο Μπαράντοφ προσελκύοντας ακόμη περισσότερο τους ανθρώπους του κινηματογράφου ανά την Ευρώπη και την Αμερική. Και, αν μη τι άλλο, με αφορμή την Πράγα, ανοίγει η όρεξη στους δαιμόνιους παραγωγούς για άλλες αντίστοιχες περιπτώσεις πρώην ανατολικών χωρών που προσφέρονται σχεδόν ανέξοδα για να εξυπηρετήσουν τις ανάγκες τους.
