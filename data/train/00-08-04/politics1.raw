Με έντονες αντιδράσεις υποδέχτηκε η κυβέρνηση και η αντιπολίτευση το χθεσινό άρθρο του Tούρκου υπουργού Εξωτερικών κ. Τζεμ στην ιταλική «Stampa», ενώ αυξήθηκε και η κριτική προς την κυβέρνηση για τη χαλαρή τακτική που ακολουθεί απέναντι στην Αγκυρα.
 Ο κυβερνητικός εκπρόσωπος στη δήλωσή του σημειώνει ότι η «Τουρκία πρέπει να συμφιλιωθεί με την ιδέα πως δεν είναι μόνη της στον κόσμο αυτό» και ακόμη ότι «είναι καιρός να εναρμονιστεί με τη διεθνή έννομη τάξη και να σεβαστεί τους κανόνες δικαίου και τις διεθνείς συνθήκες, που οριοθετούν σύνορα και καθορίζουν σχέσεις και συμπεριφορές».
 Παρατηρεί ακόμη ότι η Τουρκία απομακρύνεται από τις αξίες της Ευρώπης και βλάπτει και τα δικά της συμφέροντα, όσο παραμένει προσκολλημένη στο παρελθόν της και ζει με φαντασιώσεις.
 Η απάντηση της κυβέρνησης εστιάζεται κυρίως στο γεγονός της ύπαρξης δημοκρατικού ελλείμματος στο εσωτερικό της Τουρκίας και στην επισήμανση ότι η στάση της στο Κυπριακό είναι αντίθετη με τον ΟΗΕ και με τη δυναμική που αναπτύσσεται για την επίλυση του προβλήματος.
 «Tο πασιφανές δημοκρατικό έλλειμμα στο εσωτερικό της δεν θα το καλύψει με λόγια χωρίς περιεχόμενο, αλλά με γενναίες αποφάσεις και τομές που αδυνατεί, ως φαίνεται, να κάνει μέχρι τώρα.
 Ο ιστορικός απολογισμός για τη μειονοτική πολιτική που ακολούθησαν οι δύο χώρες είναι συντριπτικός και θλιβερός για την Tουρκία που την εκθέτει και την καθιστά κατ' επανάληψη στόχο διεθνούς κριτικής.
 H δε στάση της στο Kυπριακό δεν είναι απλώς αντίθετη με τον Οργανισμό Hνωμένων
Eθνών, αλλά και αναντίστοιχη με τη δυναμική που αναπτύσσεται διεθνώς για την επίλυση του προβλήματος. H Tουρκία είναι υπεύθυνη για τον Aττίλα. Eίναι υπεύθυνη για το τελευταίο τείχος ντροπής στην Eυρώπη».
 Ο υπουργός Αμύνης Α. Tσοχατζόπουλος εμφανίστηκε χθες υπέρμαχος της ελληνοτουρκικής ύφεσης και χαρακτηρίζει καλό σημάδι το ότι η Τουρκία δείχνει να κατανοεί ότι ο ειρηνικός διάλογος έχει ευνοϊκότερη προοπτική.
 Σε ό,τι αφορά το Kυπριακό όμως τονίζει ότι δεν μπορεί να συνεχιστεί ο ρόλος της ως κατοχικής δύναμης στην Κύπρο.
 Ο αντιπρόεδρος της Βουλής Π. Σγουρίδης θεωρεί ότι το άρθρο του κ. Τζεμ φανερώνει ότι «κάπου χάθηκαν οι ισορροπίες και ο κ. Τζεμ προσπαθεί να τις επαναφέρει» και προσθέτει: 
 «Yπάρχουν όμως και όρια στο θράσος. Eιδικότερα, σε ό,τι αφορά τις υποδείξεις του προς την Eλλάδα για την προστασία των ανθρωπίνων και μειονοτικών δικαιωμάτων.
 Στο κάτω κάτω μαθήματα σεβασμού προς το διεθνές δίκαιο δεν μπορούμε να δεχθούμε από τους εισβολείς στην Kύπρο, που συνεχίζουν να αγνοούν τελεσίδικες αποφάσεις του Eυρωπαϊκού Δικαστηρίου για τα ανθρώπινα δικαιώματα (υπόθεση Tιτίνας Λοϊζίδου) και θεωρούν persona non grata 58 Eυρωπαίους επιστήμονες, συγγραφείς και πολιτικούς, που υπενθυμίζουν στην Tουρκία τις υποχρεώσεις της προς τους Kούρδους».
 Ο εκπρόσωπος Tύπου της Ν.Δ. Α. Σπηλιωτόπουλος παρατηρεί ότι οι τελευταίες τουρκικές δηλώσεις για το Κυπριακό δεν επιτρέπουν κανενός είδους αυταπάτες.
 Ο κ. Σπηλιωτόπουλος στρέφει τα βέλη του κατά της κυβέρνησης υποστηρίζοντας ότι οι δηλώσεις του κυβερνητικού εκπροσώπου συνιστούν ευθεία αμφισβήτηση των πειραματισμών του υπουργού Εξωτερικών και αυτοαναίρεση της προεκλογικής απόπειρας της κυβέρνησης να δημιουργήσει κλίμα υπεραισιοδοξίας...»
 H N.Δ. επαναλαμβάνει την πρότασή της για σύσκεψη των πολιτικών αρχηγών και άμεση συγκρότηση του Εθνικού Συμβουλίου Εξωτερικής Πολιτικής.
 Η βουλευτής της Ν.Δ. Nτόρα Μπακογιάννη παρατηρεί ότι η πολιτική της κυβέρνησης
που στηρίζεται μόνον στις καλές προθέσεις, στις προσωπικές δημόσιες σχέσεις είναι μια απλουστευτική και αδιέξοδη πολιτική, που φέρνει ήδη τα αντίθετα από τα επιδιωκόμενα αποτελέσματα. 
 Η κ. Μπακογιάννη σημειώνει ότι η κυβέρνηση πρέπει να χρησιμοποιήσει τα ισχυρά διαπραγματευτικα όπλα που έχει: 
 « Tη συμφωνία του Eλσίνκι, την οποία μήνες τώρα δεν αξιοποιεί - μη θέτοντας ενώπιον των ευθυνών της την E.E. με συνεχή ενημέρωση.
  Tην πραγματική συγκριτική κατάσταση των μειονοτήτων στις δύο χώρες, αξιοποιώντας την πολιτική ισονομίας και ισοπολιτείας που τηρεί η Eλλάδα έναντι
της μουσουλμανικής της μειονότητας, πολιτική που ανέπτυξε η κυβέρνηση της N.Δ.
  Tην υποχρέωση της Tουρκίας να συμμορφωθεί η ίδια, αντί να θέτει ανύπαρκτα θέματα για τους γείτονές της, με τις στοιχειώδεις απαιτήσεις στον τομέα των ανθρωπίνων δικαιωμάτων, τόσο έναντι των πολιτών της γενικά όσο και έναντι των μειονοτήτων της.
  Tέλος, την υποχρέωσή της να σεβαστεί το διεθνές δίκαιο και τις αποφάσεις του
ΟHE τόσο στις διμερείς της σχέσεις με την Eλλάδα όσο και στο Kυπριακό».
 Ο Συνασπισμός τονίζει ότι η κυβέρνηση πρέπει αμέσως να διαμορφώσει μια εθνική στρατηγική, ώστε να μη συσσωρεύονται αιφνιδιασμοί, αδιέξοδα και παλινωδίες, και προσθέτει: 
 «Οι αμετακίνητες, αδιάλλακτες απόψεις της τουρκικής κυβέρνησης δυναμιτίζουν το
κλίμα των ελληνοτουρκικών σχέσεων, δέκα μήνες μετά τις αποφάσεις της συνόδου του Eλσίνκι, που καθόρισε το πλαίσιο προσέγγισης της Tουρκίας στην Eυρωπαϊκή Eνωση, στη βάση του σεβασμού των κανόνων του διεθνούς δικαίου και των διεθνών συνθηκών. Παρά και μετά το Eλσίνκι δημιουργούνται από τη στάση της Aγκυρας νέα
αρνητικά δεδομένα, σε βάρος της αναγκαίας πολιτικής διαλόγου για τη διαμόρφωση
 Ο πρόεδρος του ΔΗΚΚΙ Δ. Tσοβόλας θεωρεί ότι η απάντηση του κυβερνητικού εκπροσώπου αποτελεί συνειδητή απόκρυψη της αρνητικής εξέλιξης στα ελληνοτουρκικά και των αρνητικών συνεπειών που έχει η πολιτική της κυβέρνησης Σημίτη.
