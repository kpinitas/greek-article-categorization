 Η χθεσινή περιοδεία του υπουργού Eθνικής Aμυνας στις εγκαταστάσεις του ΝΑΤΟϊκού Στρατηγείου και στην έδρα της 1ης Στρατιάς σε Λάρισα και Τύρναβο και ειδήσεις έβγαλε και υποσχέσεις προς τους στρατιωτικούς περιείχε: 
 Με δύο διαδοχικές ομιλίες του σε αξιωματικούς του Στρατού και της Aεροπορίας, ο Ακης Τσοχατζόπουλος οριστικοποίησε το χρονοδιάγραμμα υπογραφής των συμβάσεων
για τα Μιράζ 2000-5 και το ευρωμαχητικό, όπως και της κατάθεσης στη Βουλή του νομοσχεδίου για τα Στρατιωτικά Πανεπιστήμια, ενώ έταξε σπίτια για όλους, αυξήσεις και επιδόματα. 
 Μέσα στο τρίτο δεκαήμερο του Αυγούστου τοποθέτησε την υπογραφή της σύμβασης για την προμήθεια των Μιράζ 2000-5 και μέχρι τον Οκτώβριο την υπογραφή αυτής για το ευρωμαχητικό.
 Απευθυνόμενος στο ακροατήριό του, τα στελέχη της Πολεμικής Αεροπορίας στο Αρχηγείο Τακτικής Αεροπορίας, τους είπε πως οι δύο αυτές συμβάσεις «θέτουν τις
στέρεες βάσεις για την ανατροπή της δυσμενούς αναλογίας δυνάμεων μεταξύ Ελλάδας και Τουρκίας». Οπως εξήγησε, παρά τις όποιες εξελίξεις, «υπάρχει η εξωτερική απειλή εξ Aνατολών, όπως προσδιορίζεται από το δόγμα των Eνόπλων Δυνάμεων της χώρας που παραμένει σταθερό και στη νέα προοπτική της πρώτης δεκαετίας του 21ου αιώνα». Ετσι αιτιολόγησε το ότι, όπως είπε, «είμαστε στις τρεις πρώτες χώρες της Ευρωπαϊκής Ενωσης όσον αφορά το κόστος λειτουργίας των Eνόπλων Δυνάμεων».
 Πριν από περίπου ενάμιση χρόνο, είχε αποφασίσει το ΚΥΣΕΑ την αγορά 15 μαχητικών Μιράζ 2000-5 και την αναβάθμιση 10 από τα υπάρχοντα Μιράζ 2000 της Πολεμικής Αεροπορίας. Επίσης, τη συμμετοχή της Ελλάδας στην κοινοπραξία που κατασκευάζει το ευρωμαχητικό για την αγορά 60 αεροσκαφών με δικαίωμα προαίρεσης για άλλα 30.
 Οι διαπραγματεύσεις με την ευρωπαϊκή κοινοπραξία του ευρωμαχητικού, που προσφάτως μετονομάστηκε σε Ευρωπαϊκή Αεροναυτική Εταιρεία Αμυνας και Διαστήματος (EADS), βρίσκονται σε κρίσιμη κορύφωση τις μέρες αυτές, με τους εκπροσώπους της εταιρείας να πιέζουν το υπουργείο Aμυνας να δεχτεί τους όρους της. 
 Κι ένας από αυτούς είναι το χρονικό διάστημα μέσα στο οποίο θα ολοκληρωθούν οι
διαπραγματεύσεις για την ελληνική συμμετοχή που, όπως έχει δημοσίως λεχθεί από
τον υπουργό, φτάνει το 1, 7 τρισ. δρχ., κονδύλι ανεξάρτητο από τα 3, 95 τρισ. του εγκεκριμένου την περασμένη εβδομάδα από το ΚΥΣΕΑ νέου πενταετούς εξοπλιστικού προγράμματος. Χαρακτηριστικό είναι ότι, πριν από λίγες μέρες στην
Αθήνα, εκπρόσωπος της EADS προέβαλλε την υπογραφή της σύμβασης μέχρι το τέλος της χρονιάς το αργότερο, ως «μία πολύ καλή ευκαιρία» να συμμετάσχει η χώρα μας
στην παραγωγή των 620 μέχρι στιγμής παραγγελθέντων διεθνώς ευρωμαχητικών, των οποίων η βιομηχανική παραγωγή πρωτοξεκινά στις 8 Σεπτεμβρίου.
 Σύμφωνα με όσα είπε χθες ο κ. Τσοχατζόπουλος στους αξιωματικούς πάντως, παρά τα δυσθεώρητα ύψη των κονδυλίων των εξοπλιστικών προγραμμάτων, «το ανθρώπινο δυναμικό είναι το "κλειδί" και παράγοντας εγγύησης της επιτυχίας στις Ελληνικές Ενοπλες Δυνάμεις». Γι' αυτό δεν παρέλειψε να τους μιλήσει για την ανάγκη εκπαίδευσης, της προσαρμογής στα δεδομένα των νέων τεχνολογιών και της διακλαδικής συνεργασίας μεταξύ των τριών Οπλων. Τους ανήγγειλε δε και ότι, μέσα στο φθινόπωρο, θα έρθει στη Bουλή προς συζήτηση και το εδώ και πολύ καιρό
αναμενόμενο σχέδιο νόμου για την έναρξη λειτουργίας του Στρατιωτικού Πανεπιστημίου.
 Ο υπουργός αναφέρθηκε επίσης στην υπόθεση της στέγασης των στελεχών των Eνόπλων Δυνάμεων και των οικογενειών τους: «Σπίτια για όλους, αυτός είναι ένας
βασικός στόχος που έχουμε θέσει και είναι ανάλογος του πολιτικού στόχου που έχει μπει από την πλευρά της κυβερνητικής πολιτικής απασχόλησης για όλους που,
πλέον, από την επόμενη χρονιά, αναδεικνύεται ως η πρώτη προτεραιότητα της πολιτικής λειτουργίας μας».
 Kατά την ομιλία του στους αξιωματικούς της Aεροπορίας δεσμεύτηκε επίσης ως προς την αύξηση ανά εξάμηνο των επιδομάτων τους.
