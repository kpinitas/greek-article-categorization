 «Ούτε μπορούμε να λάβουμε μέτρα εναντίον της ελευθερίας των Ελλήνων πολιτών. Δεν
λέω των πολιτών εγκληματιών. Λέω των πολιτών, οι οποίοι μπορεί να θεωρούνται από τον οποιονδήποτε ύποπτοι χωρίς να είναι. Δεν μπορεί να συλλαμβάνουμε ανθρώπους χωρίς στοιχεία. Ούτε μπορεί να προφυλακίζουμε ανθρώπους χωρίς να υπάρχουν ενδείξεις». Πρόεδρος της Ελληνικής Δημοκρατίας προς ομογενείς, «Ε» 31/7/2000.
 «Εκτος αν προβλέπεται διαφορετικά από την παρούσα Σύμβαση, συνδρομή παρέχεται χωρίς να λαμβάνεται υπόψη αν το αντικείμενο της έρευνας, της δίωξης ή των διαδικασιών στο αιτούν κράτος θα αποτελούσε αδίκημα σύμφωνα με τους νόμους του, Κράτους προς το οποίο απευθύνεται η αίτηση», Αρθρο 1, παρ 3, της Σύμβασης
αμοιβαίας δικαστικής συνδρομής σε ποινικές υποθέσεις μεταξύ της κυβέρνησης της
Ελληνικής Δημοκρατίας και της κυβέρνησης των Ηνωμένων Πολιτειών της Αμερικής. 
 Αυτή η Σύμβαση για την αμοιβαία συνδρομή σε λήψη καταθέσεων, απολογιών και δηλώσεων, την παροχή εγγράφων, αρχείων και άλλων αντικειμένων, τον εντοπισμό ή
την εξακρίβωση ταυτότητας προσώπων και αντικειμένων, τη μεταφορά κρατουμένων για κατάθεση ή άλλο σκοπό, την εκτέλεση ερευνών και κατασχέσεων κ.ά. κυρώθηκε κατά πλειοψηφία (ΠΑΣΟΚ και Ν.Δ.) από την Ελληνική Βουλή τον περασμένο Φεβρουάριο, συγκεκριμένα στις 10/2/2000.
 Κατά πόσο θίγεται η ελληνική έννομη τάξη από την εφαρμογή της; Και κατά πόσο ελλοχεύουν κίνδυνοι για τα δικαιώματά μας; Μήπως δυστυχώς η διακήρυξη των αγαθών προθέσεων δεν είναι αρκετή όταν θεσμοθετούνται επικίνδυνες συμβάσεις; 
 «Υπάρχει ο κίνδυνος προσβολής των δικαστικών εγγυήσεων καθώς δεν ορίζονται νομικές έννοιες με ακρίβεια. Η ασάφεια των νομικών εννοιών γεννάει προβληματισμούς. Σε ποιους δικαιονομικούς εγγυητικούς κανόνες θα υπόκειται κάποιος από την ώρα που ζητείται; Δεν είναι όπως με τη διαδικασία της έκδοσης που έχει συγκεκριμένους κανόνες. Κι ακόμη υπάρχει ο κίνδυνος υποκατάστασης της
εσωτερικής έννομης τάξης από τα όσα παραγγέλλονται από τη χώρα που ζητάει τη συνδρομή», μας είπε σχετικά ο νομικός και ειδικός αγορητής του Συνασπισμού για
 Ενα σημείο που ανέδειξε είναι ότι η σύμβαση, απ' ό,τι φαίνεται στο αγγλικό κείμενο, είχε προσυμφωνηθεί μεταξύ Ελλάδας και Αμερικής και υπογράφεται από τον υπουργό Εξωτερικών Γ. Παπανδρέου και την ομόλογό του Μ. Ολμπράιτ ήδη από τις 26 Μαΐου 1999.
 Τις σκέψεις του είχε διατυπώσει και στη σχετική συζήτηση στη Βουλή: «Αντιλαμβάνεστε ποιες διευκολύνσεις δίνουμε με αυτή τη σύμβαση σε ένα αμερικανικό δικαιικό σύστημα το οποίο δεν έχει αρχές, αξίες και ηθικούς κανόνες δικαίου που έχει το ελληνικό και το ευρωπαϊκό δίκαιο. Μέσα λοιπόν από την αοριστία και την ασάφεια των διατάξεων είναι δυνατό να δημιουργηθούν τεράστια προβλήματα αναφορικά με τις δικονομικές εγγυήσεις αλλα και τα ατομικά
δικαιώματα των Ελλήνων πολιτών. Η αοριστία των διατυπώσεων, η ασάφεια των όρων
διαμορφώνουν ένα εξαιρετικά ευρύ πλαίσιο μέσα από το οποίο θα αναδεικνύεται η υποχρέωση της Ελλάδας να εξυπηρετεί αιτήσεις της Αμερικής που δεν είναι με σαφήνεια προσδιορισμένες αναφορικά με την ποινική δίωξη και την αντιμετώπιση γενικότερα του εγκλήματος».
 Για να γίνει περισσότερο σαφής των κινδύνων που απορρέουν, ο συνομιλητής μας δίνει ένα παράδειγμα. Η προφυλάκιση στην Αμερική δεν έχει όρια. «Για ποιο δικαιικό πολιτισμό μπορούμε να μιλάμε όταν στη χώρα μας έχουμε συγκεκριμένο όριο προφυλάκισης τους 18 μήνες και στο πλαίσιο της συνταγματικής αναθεώρησης έχει διατυπωθεί η πρόταση να περιοριστεί ο χρόνος προφυλάκισης και να οριοθετηθεί με μεγαλύτερη ακόμη σαφήνεια. Υπάρχουν περιπτώσεις στην Αμερική, που ένας πολίτης παραμένει τέσσερα χρόνια προφυλακισμένος και εν συνεχεία καλείται να δικαστεί».
 Αντί επιλόγου παραθέτουμε από τα πρακτικά της Βουλής την άποψη ενός ακόμη έγκριτου νομικού, του καθηγητή και βουλευτή της Ν.Δ. Προκόπη Παυλόπουλου που υπερψήφισε την εν λόγω Σύμβαση: 
 «Δεν παραγνωρίζει κανείς τους κινδύνους που δημιουργούνται από τη συγκεκριμένη
σύμβαση ούτε και από συμβάσεις τέτοιου είδους. Αλλα από την πλήρη ασυδοσία που
υπάρχει γενικότερα, όταν δεν υπάρχουν τέτοια κείμενα, είναι προτιμότερο να δημιουργούνται κανόνες, έστω και αν οι κανόνες αυτοί έχουν ελλείψεις»...
