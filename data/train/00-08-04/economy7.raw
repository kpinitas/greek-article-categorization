 Νέα άνοδο σημείωσε χθες η τιμή του μαύρου χρυσού, τροφοδοτούμενη από τις αυξανόμενες ανησυχίες για τη σημαντική μείωση των αποθεμάτων στις ΗΠΑ.
 Αργά το απόγευμα στην αγορά του Λονδίνου η τιμή των συμβολαίων παράδοσης Σεπτεμβρίου του μπρεντ ξεπέρασε τα 28 δολάρια ανά βαρέλι σημειώνοντας άνοδο έως και 75 σεντς σε σχέση με προχθές. Ανάλογη άνοδο, περίπου μισού δολαρίου, σημείωσαν και οι τιμές των futures στη Νέα Υόρκη, ξεπερνώντας τα 28, 70 δολάρια. Συνολικά μέσα σε δύο ημέρες οι διεθνείς τιμές του μαύρου χρυσού έχουν
αυξηθεί κατά ένα δολάριο και η αγωνία μεταξύ των καταναλωτριών χωρών κορυφώνεται, καθώς διαπιστώνουν ότι οι προσπάθειες της Σαουδικής Αραβίας να οδηγήσει τις τιμές σε χαμηλότερα επίπεδα με επιπλέον προσφορά εξανεμίζονται.
 Λάδι στη φωτιά έριξε η προχθεσινή ανακοίνωση του αμερικανικού υπουργείου Ενέργειας, η οποία μιλά για ραγδαία πτώση των αποθεμάτων στη μεγαλύτερη καταναλώτρια πετρελαίου του κόσμου. Την περασμένη Τρίτη, το Αμερικανικό Πετρελαϊκό Ινστιτούτο «σόκαρε» τις αγορές ανακοινώνοντας πτώση 9 εκατ. βαρελιών στα αποθέματα αργού πετρελαίου των ΗΠΑ την εβδομάδα που έληξε στις 28
Ιουλίου. Προχθές το βράδυ το υπουργείο Ενέργειας των ΗΠΑ, όχι μόνο επιβεβαίωσε
αυτήν την πτώση, αλλά με τα στοιχεία του έδειξε ότι ήταν ακόμη μεγαλύτερη, στα
10, 6 εκατ. βαρέλια. Είναι η μεγαλύτερη εβδομαδιαία πτώση από την 1η Ιανουαρίου
του 1999 και, όπως ήταν φυσικό, προκάλεσε άμεση αντίδραση της αγοράς. Κάποιοι αναλυτές, πάντως, θεωρούν αυτήν την αντίδραση υπερβολική, καθώς εκτιμούν ότι η
πτώση στα αποθέματα οφείλεται περισσότερο στη μείωση των αμερικανικών εισαγωγών παρά στη σφιχτή προσφορά.
 Εν τω μεταξύ, ο πρόεδρος του ΟΠΕΚ Αλί Ροντρίγκεζ προειδοποίησε για ακόμη μια φορά χθες τις παραγωγούς χώρες να παραμείνουν προσκολλημένες στις ποσοστώσεις που συμφώνησαν τον περασμένο Ιούνιο προκειμένου να μην υπάρξει μεγάλη πτώση στις τιμές. Η αύξηση της προσφοράς κατά 708.000 βαρέλια ημερησίως τον περασμένο Ιούνιο από τον ΟΠΕΚ -η δεύτερη στο 2000- απέτυχε να φέρει τα επιθυμητά αποτελέσματα στις αγορές, οι οποίες αντέδρασαν πτωτικά μόνο όταν αργότερα η Σαουδική Αραβία δεσμεύθηκε ότι θα προχωρήσει σε μονομερή αύξηση κατά 500.000 βαρέλια ημερησίως. Ο Ροντρίγκεζ δήλωσε ακόμη χθες ότι δεν πρόκειται να συναντηθεί με αξιωματούχους της Σαουδικής Αραβίας και του Μεξικού
πριν από το Σεπτέμβριο, οπότε και πραγματοποιείται η επόμενη συνάντηση των χωρών-μελών του ΟΠΕΚ.
