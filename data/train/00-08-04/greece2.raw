 Tην Aστυνομία της Βέροιας «κοσκινίζουν» οι «αδιάφθοροι» της ΕΛ.ΑΣ., μετά τη σύλληψη ανθυπαστυνόμου που κατηγορείται ότι εξαπάτησε ιδιοκτήτρια καφενείου, αποσπώντας της χρηματικό ποσό για να αποφυλακίσει τον αρραβωνιαστικό της. Υπό διερεύνηση είναι ακόμα και άλλες καταγγελίες πολιτών της περιοχής.
 Ποινική δίωξη κατά του ανθυπαστυνόμου της Τροχαίας Βέροιας Ιωάννη Αβραμίδη άσκησε χθες ο εισαγγελέας Πρωτοδικών, όπως και εις βάρος του φερόμενου ως συνεργού του Σάββα Κερασιλίδη, ιδιώτη. Οι κατηγορίες κατά περίπτωση είναι για απάτη, σύσταση και συμμορία, προσφορά και προώθηση για τέλεση πλημμελήματος και ηθική αυτουργία στο αδίκημα αυτό.
 Τη σε βάρος τους καταγγελία έκανε η 32χρονη Ανδρομάχη Β., κόρη πρώην αστυνομικού, που είναι αρραβωνιασμένη με Αλβανό κρατούμενο των δικαστικών φυλακών Διαβατών στη Θεσσαλονίκη. Οπως έγινε γνωστό, ο μνηστήρας της συνελήφθη
πριν από τρεις μήνες περίπου και προφυλακίστηκε για υπόθεση ναρκωτικών. Ο κατηγορούμενος ανθυπαστυνόμος και ο συνεργός του, σύμφωνα με την καταγγελία, προσπάθησαν να την πείσουν ότι υπήρχε δυνατότητα παρέμβασης του πρώτου για να τον αποφυλακίσει, όμως θα έπρεπε να τους δώσει «φακελάκι» 2 εκατ. δραχμών...
 Η γυναίκα μίλησε στον πατέρα της, πρώην αστυνομικό, που τη διαβεβαίωσε ότι αποκλείεται ο ανθυπαστυνόμος να είχε τέτοια δυνατότητα και τη συμβούλευσε να τον καταγγείλει. Οπερ και εγένετο. Οι άνδρες των Εσωτερικών Υποθέσεων, όπου απευθύνθηκε, ανέλαβαν δράση. Οργάνωσαν ένα σχέδιο που εκτελέστηκε από την ίδια
την 32χρονη. Προσποιήθηκε ότι δεχόταν να πληρώσει 1.200.000 δραχμές, διότι δεν
είχε μεγαλύτερη οικονομική δυνατότητα. Ο ανθυπαστυνόμος φέρεται ότι δέχθηκε και πήγε στο ραντεβού για την είσπραξη. Εκεί παρέλαβε το ποσό σε προσημειωμένα
χαρτονομίσματα και λίγο αργότερα οι συνάδελφοί του τον συνέλαβαν.
 Προς το παρόν παραμένει κρατούμενος, καθώς στον ανακριτή παραπέμφθηκε να απολογηθεί τη Δευτέρα. Τώρα οι «αδιάφθροι» ερευνούν κι άλλες καταγγελίες, καθώς -σύμφωνα με πληροφορίες- μετά το συμβάν αναφέρθηκαν και άλλα κρούσματα πιθανής διαφθοράς αστυνομικών στη Βέροια.
