 Δύο θαυματουργούς πιτσιρικάδες με το βλέμμα στραμμένο στο ΝΒΑ θα συναντήσει σήμερα στην Οχρίδα η Εθνική Νέων. Αν βρει το αντίδοτο για τους Σάνι Μπετσίροβιτς και Μπόστιαν Νάχμπαρ, θα κερδίσει και το εισιτήριο για τα ημιτελικά του Ευρωπαϊκού Πρωταθλήματος.
 Κάθε άλλο παρά αχτύπητη είναι η Σλοβενία. Στον α' γύρο κέρδισε με το ζόρι τις Ρωσία, Τσεχία (αυτές που σήμερα παίζουν για τις θέσεις 9-12), έπειτα έχασε από Ισπανούς και Κροάτες και πήρε τελευταία στιγμή την πρόκριση για τα προημιτελικά, με το προχθεσινό 64-58 επί των Γάλλων. Μόνο ο Μπετσίροβιτς πέτυχε πάνω από 6 πόντους στο κρίσιμο ματς. «Να ποιος είναι ο παίκτης-κλειδί των Σλοβένων, αυτός κάνει όλο το παιχνίδι της ομάδας», έλεγε χθες για το νεαρό μαέστρο της Ολύμπια ο Κώστας Πετρόπουλος.
 Ο δε Νάχμπαρ, ο Σλοβένος Φώτσης σαν να λέμε, ξενιτεύεται πριν κλείσει τα 20 του χρόνια στο Τρεβίζο, σαν άλλος Μποντιρόγκα! 
 «Τους ξέρουμε καλά τους Σλοβένους», συνέχισε ο Πετρόπουλος. «Είναι μια καλή ομάδα με έφεση στο επιθετικό ριμπάουντ, αλλά η τύχη μας είναι στα χέρια μας. Αλλωστε παίξαμε πρόσφατα μαζί τους και τους κερδίσαμε». Πότε έγινε αυτό; Στις 17 Ιουλίου, στο εξαεθνές τουρνουά της Κωνσταντινούπολης: 76-70.
 Δεν είναι μόνο ότι βάζει την Ελλάδα στη μάχη των μεταλλίων («όνειρο θα είναι μια θέση στο βάθρο», λέει ο Περικλής Δορκοφίκης) η πρόκριση στην τετράδα. Υπάρχει και πρόσθετο δέλεαρ, η αυτόματη συμμετοχή στο Παγκόσμιο Πρωτάθλημα που θα γίνει του χρόνου στην Ιαπωνία! Το περυσινό πατατράκ της Πορτογαλίας πληγώνει εδώ και μήνες τους διεθνείς και ο ανατέλλων ήλιος της Ιαπωνίας τους θαμπώνει τα μάτια...
 Το πλήρες πρόγραμμα των νοκ άουτ προημιτελικών, σήμερα στο «Μπιλιάνινι Ιζβορι» της Οχρίδας: Ελλάδα-Σλοβενία (στις 4 μ.μ.), Γιουγκοσλαβία-Κροατία, Ισραήλ-Γαλλία, Ισπανία-Τουρκία. Οι Ρώσοι, οι Λιθουανοί, οι Σκοπιανοί και οι Τσέχοι ξέπεσαν στον όμιλο των παρακατιανών. Αν η Εθνική μας κερδίσει σήμερα, παίζει αύριο στον ημιτελικό με τη νικήτρια του «εμφύλιου» ντέρμπι Γιουγκοσλαβίας-Κροατίας.
 * Kίτρινα φορούσε πέρυσι ο Αντεμόλα Οκουλάγια στο Βερολίνο, κίτρινα θα φοράει και φέτος στο Περιστέρι! Η μετεγγραφή είναι σχεδόν βέβαιη, ενώ η ομάδα του Πεδουλάκη συμφώνησε και με τους Μπάιρον Ντίνκινς, Μίκαελ Αντερσεν. Ο άλλος τέως ΑΕΚτζής Δανός, ο Μίκελ Λάρσεν, θα είναι παρτενέρ του Μπέρι στο Μακεδονικό. Ο Πανιώνιος φλερτάρει τον Ισπανό φόργουορντ Φρανθίσκο Μούρθια της Μπανταλόνα, η Νήαρ Ηστ απέκτησε τον επίσης Ισπανό Ρίκι Περάλ του ΠΑΟΚ, ενώ η Δάφνη εμπιστεύτηκε τη θέση του σέντερ σε έναν 22χρονο λευκό, τον Αμερικανό Μπράντον Κουρτζ από το κολέγιο της Τούλσα (2, 08 μ.). Επόμενος στόχος της, ο Στίβεν Αριγκμπάμπου.
