 Με 30.000 ποδήλατα, με δημιουργία ποδηλατόδρομου και την καθιέρωση νέων λεωφορειόδρομων, με τη δρομολόγηση μικρών λεωφορείων για τη δωρεάν διακίνηση των πολιτών, με παρεμβάσεις σε δρόμους που θα καταλαμβάνουν συνολικά 3.500 στρέμματα, αλλά και εθελοντικές πρωτοβουλίες, ετοιμάζονται να πάρουν μέρος 21 δήμοι της ΒΑ Αττικής στην ευρωπαϊκή διοργάνωση «Ημέρα Χωρίς Αυτοκίνητο», που έχει οριστεί για την Παρασκευή 22 Σεπτεμβρίου.
 Είναι η πρώτη οργανωμένη και μαζική συμμετοχή στη χώρα μας στο πολύ σημαντικό αυτό θεσμό, που προωθείται φέτος για πρώτη φορά στην Ελλάδα με ευθύνη του υπουργείου ΠΕΧΩΔΕ.
 «Δεν μπαίνει το Ι.Χ. στο στόχαστρο, αλλά στόχος μας είναι να προωθήσουμε μέτρα
που θα ενισχύουν τα μέσα μαζικής μεταφοράς, την πεζοπορία και το ποδήλατο», είπε ο δήμαρχος Νέου Ψυχικού Θ. Βεζιργιάννης, πρόεδρος του συνδέσμου που έχουν
συγκροτήσει οι δήμοι Αγίας Παρασκευής, Βριλησσίων, Γαλατσίου, Εκάλης, Ηρακλείου, Κηφισιάς, Λυκόβρυσης, Aμαρουσίου, Μελισσίων, Μεταμόρφωσης, Νέας Ερυθραίας, Νέας Ιωνίας, Νέας Πεντέλης, Νέου Ψυχικού, Παπάγου, Πεντέλης, Πεύκης, Φιλοθέης, Χαλανδρίου, Χολαργού και Ψυχικού. Τόνισε με έμφαση ότι για να πετύχουν τα μέτρα θα πρέπει να ενημερωθούν σωστά οι πολίτες, με έμφαση τους
μικρούς μαθητές. Δεν παρέλειψε να πει ότι κάποια μέτρα που θα δοκιμαστούν με επιτυχία θα μονιμοποιηθούν.
 Οι εκπρόσωποι των 21 δήμων επισήμαναν ότι το κυκλοφοριακό, η ρύπανση, οι χαμένες εργατοώρες, η έλλειψη χώρων στάθμευσης υποβαθμίζουν την ποιότητα ζωής και επιβάλλουν τη λήψη δραστικών μέτρων. «Οταν παίρνεις μικρό ρίσκο έχεις μεγάλες αντιδράσεις, αλλά όταν παίρνεις μεγάλο ρίσκο έχεις μικρές αντιδράσεις», τόνισαν, υποσχόμενοι παράλληλα ότι δεν θα αποκλείσουν τις κεντρικές αρτηρίες της πρωτεύουσας (Κηφισίας, Μεσογείων, κ.λπ.).
 «Σήμερα -τόνισαν- αντιστοιχούν 260 αυτοκίνητα σε κάθε 1.000 κατοίκους και ειδικά στις περιοχές μας 320. Το 2020 θα φτάσουμε τα 520 άτομα, που σημαίνει ότι σε κάθε δύο άτομα θα υπάρχει ένα αυτοκίνητο». Οι ρυθμοί αυτοί, όπως σημείωσαν, επιβάλλουν τη λήψη μέτρων για την ενίσχυση των μέσων μαζικής μεταφοράς. Εφεραν ως αρνητικό παράδειγμα την επέκταση του μετρό από το σημερινό σταθμό Εθνικής Αμυνας ώς το Σταυρό. Υπενθύμισαν ότι είχε τεθεί σε προτεραιότητα, αλλά ακόμη δεν έχει αποφασιστεί αν θα περάσει από τη Μεσογείων ή τη Δουκίσσης Πλακεντίας, για την οποία όμως αποκάλυψαν ότι δεν έχει ενταχθεί
 Οι πρώτες παρεμβάσεις, που παρουσίασαν οι μηχανικοί του συνδέσμου Μαρία Παντελιά και Βασίλης Κουτσάκος, προβλέπουν: 
 _ Δημιουργία μόνιμου ποδηλατόδρομου μήκους 20 χιλιομέτρων από το Ηράκλειο ώς το σταθμό Εθνική Αμυνα στη Μεσογείων. Εξασφάλιση 30.000 ποδηλάτων που θα δανείζονται σε ενδιαφερόμενους στα 30 ποδηλατοστάσια που θα δημιουργηθούν και θα λειτουργούν σε μόνιμη βάση. 
 _ Ενοικίαση 22 μικρών λεωφορείων που θα χρησιμοποιηθούν τη συγκεκριμένη ημέρα για τη δωρεάν μεταφορά των πολιτών στα όρια των 21 δήμων.
 _ Αποκλεισμό των Ι.Χ. από καθορισμένες περιοχές, κυρίως στα εμπορικά κέντρα των δήμων και «καθαρισμό» των πεζόδρομων που ήδη έχουν κατασκευαστεί αλλά στην
πράξη καταλαμβάνονται από παρκαρισμένα αυτοκίνητα. Οι παρεμβάσεις θα καταγραφούν σε χάρτες που θα διανεμηθούν στους κατοίκους. Συνολικά, θα καταλαμβάνουν 3.500 στρέμματα, μια έκταση ίση με αυτή του Δήμου Χολαργού.
 _ Επιστράτευση εθελοντών, κυρίως μαθητών των μεγάλων τάξεων, που θα αξιοποιηθούν για την ενημέρωση του κοινού και τον έλεγχο των μέτρων.
 Οι εκπρόσωποι των 21 δήμων διευκρίνισαν ότι δεν προβλέπονται...καμπάνες για τους παραβάτες των μέτρων, ενώ παραδέχτηκαν ότι «δεν είναι εύκολο εγχείρημα και μπορεί να γυρίσει μπούμερανγκ αν δεν γίνει σωστή ενημέρωση». Για τη χρηματοδότηση των παρεμβάσεων έχουν διασφαλιστεί 40 εκ. από το υπουργείο ΠΕΧΩΔΕ και θα αναζητηθούν χορηγοί.
