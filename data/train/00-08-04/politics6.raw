Το γιατί το Εθνικό Κέντρο Αμεσης Βοήθειας αποτελεί την ψυχή του Εθνικού Συστήματος Υγείας, αναλύει σήμερα, στο 4ο άρθρο του στην «Ε», ο καθηγητής και πρώην υπουργός Υγείας Δημήτρης Κρεμαστινός. Αρθρο του καθηγητή Δημήτρη Κρεμαστινού
 Ο πλέον ευαίσθητος τομέας του ΕΣΥ είναι η αντιμετώπιση του αιφνίδιου και επείγοντος περιστατικού στον τόπο όπου συμβαίνει, είτε πρόκειται για πόλη ή χωριό, νησί ή βουνό.
 Η αντιμετώπιση αυτή οφείλει να γίνει με εξειδικευμένους γιατρούς, εξειδικευμένους νοσηλευτές και γενικότερα εξειδικευμένο παραϊατρικό προσωπικό.
Ο τομέας αυτός αποτελεί την αχίλλειο πτέρνα κάθε εθνικού συστήματος, ειδικότερα για τις χώρες εκείνες που διαθέτουν θάλασσα και πολλά νησιά.
 Η χώρα μας, η οποία ανήκει στην κατηγορία αυτή, αντιμετωπίζει οξύτατο πρόβλημα, διότι παρά την επιτευχθείσα πρόοδο στον τομέα αυτό, εν τούτοις οι καιρικές συνθήκες, πολλές φορές ακόμη, δυσκολεύουν επί ώρες την προσέγγιση των
 Η ανάπτυξη της τηλεϊατρικής, η οποία θα πρέπει να αποτελέσει υπηρεσία του ΕΚΑΒ, είναι ένα έργο που άρχισε τη διετία '94-'96 και θα πρέπει το ταχύτερο να
 Η τηλεϊατρική, στην πλήρη εφαρμογή της, θα φέρει σε επαφή τον πιο απομακρυσμένο γιατρό στο πιο απομακρυσμένο νησί, με τα μεγαλύτερα και πλέον εξειδικευμένα ιατρικά κέντρα της χώρας, ούτως ώστε να συναποφασίζεται η θεραπεία που πρέπει να εφαρμοστεί στον ασθενή, καθώς και η διακομιδή του στο πιο κατάλληλο κέντρο για την αντιμετώπιση του προβλήματός του.
 Η τηλεϊατρική θα φέρει σε επαφή και θα συντονίσει γενικό γιατρό, οικογενειακό γιατρό, Κέντρα Υγείας και μεγάλα ειδικά νοσοκομεία, με τη βοήθεια του ΕΚΑΒ. Η μέχρι τώρα εξέλιξη της τηλεϊατρικής έγινε με την οικονομική στήριξη του Β' Κοινοτικού Πλαισίου Στήριξης, με δαπάνη που ανήλθε στα 30 έως 40 δισ. δρχ. 
 Η ολοκλήρωση του προγράμματος της τηλεϊατρικής θα πρέπει να συνεχιστεί με τη βοήθεια του Γ' ΚΠΣ.
 Το ΚΑΒ (Κέντρο Αμεσης Βοήθειας), μετά τη θεσμοθέτηση του ΕΣΥ μετετράπη σε ΕΚΑΒ. Η μετατροπή αυτή σήμαινε την πρόθεση της πολιτείας να επεκτείνει τη δραστηριότητά του σε όλη τη χώρα. 
 Κατά τη διετία '94-'96 επιτεύχθηκε η ιατροποίηση του ΕΚΑΒ. Για πρώτη φορά στη χώρα εισήλθαν στα ασθενοφόρα οι εξειδικευμένοι γιατροί (αναισθησιολόγοι, καρδιολόγοι) για την αντιμετώπιση του επείγοντος περιστατικού.
 Μέχρι τότε εθεωρείτο ύβρις για το γιατρό να εισέλθει στο ασθενοφόρο, γιατί επικρατούσε η άποψη ότι το ασθενοφόρο ήταν απλώς όχημα διακομιδής.
 Η εισαγωγή εξειδικευμένο προσωπικού στα ασθενοφόρα τα μετέτρεψε από οχήματα διακομιδής σε μονάδες αντιμετώπισης του επείγοντος περιστατικού, δηλαδή μικρογραφία εντατικής μονάδας.
 Παράλληλα, με τη βοήθεια του Β' ΚΠΣ παραγγέλθηκαν τα πέντε ελικόπτερα-μονάδες,
που θα επιλύσουν ουσιαστικά το πρόβλημα της αντιμετώπισης των επειγόντων περιστατικών στα νησιά μας.
 Στην παρούσα φάση, θα πρέπει να εφαρμοστεί η νομοθεσία που ψηφίστηκε την περίοδο εκείνη και προβλέπει να μετατραπεί το ΕΚΑΒ σε Νομικό Πρόσωπο Δημοσίου Δικαίου, που θα λειτουργήσει με αυτοτελή διοίκηση, δικό του προϋπολογισμό και με έσοδα τα οποία θα προέρχονται κυρίως από τις διακομιδές ασφαλισμένων των ξένων και ελληνικών ιδιωτικών ασφαλιστικών οργανισμών και Tαμείων.
 Το τυχόν υπάρχον έλλειμμα θα καλύπτεται από τον κρατικό προϋπολογισμό. Η μεταβολή αυτή θα δώσει την ευκαιρία στο ΕΚΑΒ να μπορεί να ανανεώνει το προσωπικό και το στόλο του σε οχήματα, αεροπλάνα και εξοπλισμό, χωρίς να δημιουργούνται δυσλειτουργίες. 
 Η νομοθεσία, όσον αφορά την υπευθυνότητα της προνοσοκομειακής νοσηλείας, θα πρέπει να είναι αυστηρή, ούτως ώστε να διασφαλίζει τον πολίτη από την οποιαδήποτε ανεύθυνη, ιδιωτική πρωτοβουλία, η οποία θα παρέχει απλώς όχημα ή ελικόπτερο, χωρίς την απαραίτητη υποδομή εξειδικευμένου ιατρικού και παραϊατρικού προσωπικού. 
 Τέλος, στόχος του ΕΚΑΒ θα πρέπει να είναι όχι μόνο η κάλυψη, από πλευράς αριθμού μονάδων και προσωπικού, ολόκληρης της χώρας, αλλά η κάλυψη του επείγοντος περιστατικού κατά τέτοιον τρόπο, ώστε μέσα σε μία ώρα το αργότερο να μεταφέρεται με ασφάλεια ο ασθενής στο ειδικό νοσοκομειακό κέντρο, όπου θα του παρασχεθεί υψηλής ποιότητας φροντίδα και νοσηλεία. 
