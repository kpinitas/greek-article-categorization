 Χωρίς φυσικά να σημειώσει καμία έκπληξη ο Τζορτζ Μπους τζούνιορ έλαβε και τυπικά χθες το χρίσμα του υποψηφίου των Ρεπουμπλικανών για τις προεδρικές εκλογές της 7ης Νοεμβρίου, ενώ ο υποψήφιος αντιπρόεδρός του, Ντικ Τσέινι, εξαπέλυσε από το βήμα του συνεδρίου επίθεση εναντίον του προέδρου Μπιλ Κλίντον
και του Δημοκρατικού υποψηφίου, Αλ Γκορ. Την ίδια ώρα, μαχητικοί διαδηλωτές επαναλάμβαναν τις εκδηλώσεις διαμαρτυρίας στους δρόμους της Φιλαδέλφειας.
 Ο Τζορτζ Μπους απαιτείτο να λάβει 1.034 ψήφους από τους 2.066 συνέδρους. Τελικά ο Ρεπουμπλικανός υποψήφιος έφτασε τις 1.042 ψήφους υπό τα θερμά χειροκροτήματα των συνέδρων.
 «Εχουμε όλοι εξουθενωθεί από τη ρουτίνα του διδύμου Κλίντον-Γκορ», τόνισε ο Τσέινι και επανέλαβε πολλές φορές ότι «ήλθε η ώρα να φύγουν». «Στείλτε τους στο σπίτι τους», φώναζαν εκστασιασμένοι οι σύνεδροι, βγάζοντας τα καπέλα τους και χαιρετώντας με... αμερικάνικο αέρα. Ο Τσέινι υποστήριξε ότι υπό τους Κλίντον και Γκορ, ο Λευκός Οίκος «αποτέλεσε συχνά πεδίο πικρίας, κακοπροαίρεσης και κομματικής διαμάχης». Μάλιστα ο υποψήφιος αντιπρόεδρος των Ρεπουμπλικανών υποσχέθηκε «μεγάλες αλλαγές στην Ουάσιγκτον» όταν τελειώσει η εποχή Κλίντον-Γκορ. «Ο Μπους θα επαναφέρει την ευπρέπεια και την ακεραιότητα στο Οβάλ Γραφείο», τόνισε ο Τσέινι, αναφερόμενος στα σκάνδαλα που στιγμάτισαν την προεδρία Κλίντον.
 Σημειώνεται πάντως ότι ο Τσέινι είχε γίνει τις τελευταίες μέρες στόχος, από την πλευρά των Δημοκρατικών, που τον κατέκριναν για την πολιτική του όταν ήταν
 Κι ενώ οι Ρεπουμπλικανοί ψήφιζαν και επευφημούσαν τον Μπους επικρίνοντας ταυτόχρονα τους αντιπάλους τους, εκατοντάδες διαδηλωτές είχαν συγκεντρωθεί στα
πεζοδρόμια έξω από το κτίριο που στεγάζει κάποιες από τις εκδηλώσεις του Ρεπουμπλικανικού Συνεδρίου, στο κέντρο της Φιλαδέλφειας. Αλλοι 200 διαδηλωτές συγκεντρώθηκαν έξω από το αστυνομικό τμήμα της πόλης σε ένδειξη συμπαράστασης προς εκείνους που είχαν συλληφθεί στα επεισόδια που είχαν σημειωθεί στη διάρκεια προηγούμενων εκδηλώσεων διαμαρτυρίας. Την Τρίτη, η αστυνομία είχε συλλάβει 300 διαδηλωτές, ενώ τραυματίστηκαν και έξι αστυνομικοί.
