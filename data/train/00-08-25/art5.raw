Μερικές φορές οι αριθμοί εκφράζουν το πνεύμα μιας εποχής. Το «8» συμβόλισε ένα ιστορικό κίνημα για την κατοχύρωση των στοιχειωδών εργατικών δικαιωμάτων (8 ώρες για δουλειά, 8 για ξεκούραση, 8 για ζωή και όνειρο). Σήμερα ένας νέος συνδυασμός αριθμών, το «24-7», τείνει να συμπυκνώσει την ουσία της νέας οικονομίας. 
 Το «24-7» σημαίνει 24 ώρες ανοιχτά, 7 μέρες την εβδομάδα και είναι το ωράριο που υιοθετούν (είτε αναγκαστικά είτε κατόπιν επιλογής) όχι μόνον οι καντίνες της παραλιακής, αλλά όλο και περισσότερα καταστήματα λιανικής πώλησης, καθώς και επιχειρήσεις παροχής υπηρεσιών στις Ηνωμένες Πολιτείες.
 Η 24ωρη λειτουργία δεν περιορίζεται πλέον στα σουπερμάρκετ, τα ντράγκστορ και ορισμένα φαγάδικα που ξενυχτούν, αλλά επεκτείνεται και σε αλυσίδες καταστημάτων (φωτοτυπάδικα, μαγαζιά εμφάνισης φιλμ, επιπλάδικα, μάντρες αυτοκινήτων). Πολλοί ελεύθεροι επαγγελματίες αναλαμβάνουν να εξυπηρετήσουν τους πελάτες τους Σάββατο ή Κυριακή. Πράγμα που φαίνεται λογικό. Εφ' όσον κάποιος μπορεί, μέσω του Ιντερνετ, να αγοράζει και να πουλά μετοχές μες στα άγρια μεσάνυχτα, γιατί να μη δεχτεί την επίσκεψη του υδραυλικού του στις τρεις
το πρωί; Ή γιατί να μη χαίρεται όταν το αυτοκίνητό του επισκευάζεται την ώρα που αυτός κοιμάται; 
 Στο «Εικονικό φως» ο Γουίλιαμ Γκίμπσον μιλά για έναν κόσμο, στο κοντινό μέλλον, που έχει γίνει ένα απέραντο γραφείο. Ομως, το κοντινό μέλλον βρίσκεται
ήδη εδώ. Χάρη σε ένα πλήθος από γκατζετάκια (κινητό τηλέφωνο, φαξ, λάπτοπ), ο εργασιακός χωροχρόνος διαστέλλεται. Οι άνθρωποι μπορούν να εργάζονται στο σπίτι τους, αλλά και καθώς οδηγούν ή περπατούν ή μαυρίζουν στον ήλιο. Η έννοια
της εργάσιμης ημέρας, με τους αυστηρούς χρόνους έναρξης και λήξης, τείνει πλέον να καταργηθεί. Μάλιστα, για ορισμένες κατηγορίες πληθυσμού (π.χ., για τους μαθητές των τελευταίων τάξεων του Λυκείου ή για πολλές γυναίκες καριέρας), τα διαχωριστικά όρια ανάμεσα στη μέρα και τη νύχτα έχουν πέσει, όπως συνέβη και με το Τείχος του Βερολίνου. Μόνο που ενώ στην τελευταία περίπτωση το μεγάλο αυτό ιστορικό γεγονός έκανε το γύρο του κόσμου και θεωρήθηκε ορόσημο του τέλους του ψυχρού πολέμου, τα τείχη ανάμεσα στον ιδιωτικό και το δημόσιο χρόνο, στον ημερήσιο και το νυχτερινό, κατέρρευσαν «ανεπαισθήτως».
 Συνήθως το ωράριο «24-7» υιοθετείται από μικρές οικογενειακές επιχειρήσεις, που διαθέτουν μπόλικα χέρια, τα οποία είναι πρόθυμα να δουλεύουν αγόγγυστα. Το
συνεχές ωράριο είναι το ειδικό σημείο πώλησης που τους επιτρέπει να τα βγάλουν
πέρα με τον ανελέητο ανταγωνισμό. Κατά κανόνα, οι επιχειρήσεις αυτές διευθύνονται από Κορεάτες, Βιετναμέζους και γενικά φιλόπονους Ασιάτες που υποψιάζονται ότι το αμερικανικό όνειρο απαιτεί κυνήγι όλο το 24ωρο. Το σημαντικό όμως είναι ότι όλο και περισσότεροι κάτοικοι των μητροπόλεων καταφεύγουν στις υπηρεσίες τέτοιων ξενυχτάδικων. Αν και η εργάσιμη εβδομάδα των Αμερικανών -που παραμένει μικρότερη απ' ό,τι των Ευρωπαίων- παρουσιάζει κατά την τελευταία 50ετία ελαφρά μείωση (από 42, 8 ώρες το 1948 έφτασε τις 39, 6
ώρες το 1999), ο αριθμός των ωρών εργασίας ανά οικογένεια έχει αυξηθεί εντυπωσιακά, καθώς όλο και περισσότερες γυναίκες με παιδιά συμμετέχουν στην εργατική δύναμη. Σύμφωνα με το BLS (Βureau of Labor Statistics, Γραφείο Στατιστικής Εργασίας), το 1975 εργαζόταν το 47, 3% των γυναικών με παιδιά στο σπίτι. Σήμερα όμως το αντίστοιχο ποσοστό ξεπερνά το 70%.
 Ετσι, οι εργασιολόγοι μιλούν για νοικοκυριά «των δύο ενηλίκων και των τριών επαγγελμάτων». Τα δύο πρώτα επαγγέλματα εντάσσονται στην αγορά εργασίας και το
τρίτο συνοψίζεται στην προσπάθεια να τα βγάλει κανείς πέρα με όλες τις δουλειές που απαιτεί το σπίτι. Και, όπως με την ίδια τους την πείρα ανακαλύπτουν οι εργαζόμενοι, οι κατ' οίκον εργασίες δεν υποτάσσονται σε ωράρια.
 Με εξαίρεση τα νέου τύπου, εισηγμένα στο χρηματιστήριο σαντουιτσάδικα ή τα παραλιακά θέρετρα, όπου τα ποικίλα μινιμάρκετ λειτουργούν και μέχρι τα μεσάνυχτα, καθώς και ορισμένα μεγαλοκαταστήματα στις πόλεις, ο πυρετός του «24-7» δεν έχει ακόμη φτάσει στην Ελλάδα. Ωστόσο, για ορισμένες κατηγορίες καταστημάτων, όπως στα βιβλιοπωλεία του κέντρου της Αθήνας, το μεσημεριανό κλείσιμο έχει καταργηθεί. Το δημοσιοϋπαλληλικό ωράριο δεν έχει καμία σχέση με τις πραγματικές ώρες εργασίας στα λεγόμενα «μοντέρνα» επαγγέλματα. Στα περισσότερα διαφημιστικά γραφεία, ατελιέ φωτοσύνθεσης, επιχειρήσεις software κ.λπ., το ωράριο είναι ανοιχτό, όπως και η κάτοψη του εργασιακού χώρου.
 Είναι σίγουρο ότι οι νέες ευέλικτες εργασιακές σχέσεις, με το ελαστικό ωράριο και ό,τι αυτό συνεπάγεται, θα διευρύνουν τα όρια της εργάσιμης μέρας και εβδομάδας. Τα παιδιά της νύχτας δεν θα είναι οι «φατσούλες» που μας σερβίρουν τα τηλεοπτικά ρεπορτάζ για κλάμπινγκ, ούτε οι νταλικέρηδες και οι εργαζόμενοι στα σκυλάδικα, που τόσους πεζογράφους και ποιητές έχουν εμπνεύσει, αλλά οι υδραυλικοί, οι οδοντίατροι, οι καθηγητές φροντιστηρίων και όλα τα πάλαι ποτέ επαγγέλματα της ημέρας. 
