 Ζωηρές συζητήσεις στο πλαίσιο του ΟΗΕ αναμένεται να προκαλέσει η αναθεώρηση των όρων υπό τους οποίους θα γίνονται στο εξής οι ειρηνευτικές επεμβάσεις, για
τις οποίες προβλέπεται η δημιουργία μικρών ευέλικτων μονάδων δίκην μόνιμου στρατού, αλλά και η σύσταση αντίστοιχου επιτελείου διοίκησης, σύγχρονα εξοπλισμένου.
 Ο γενικός γραμματέας του ΟΗΕ, Κόφι Ανάν, διόρισε ομάδα ειδικών από 10 χώρες, οι οποίοι προτείνουν το σχηματισμό επιτελείου του ΟΗΕ για ειρηνευτικές επεμβάσεις, επανδρωμένου με ειδικούς επαγγελματίες και εξοπλισμένου με σύγχρονα συστήματα συλλογής πληροφοριών, η χρήση των οποίων είχε απαγορευτεί στη διάρκεια του Ψυχρού Πολέμου. Το επιτελείο πρέπει να είναι ελεύθερο από την
 Το σχέδιο αναμένεται να προκαλέσει την αντίδραση των μεγάλων δυνάμεων, κυρίως των ΗΠΑ και της Βρετανίας. Ξεχωριστή έκθεση της ομάδας ειδικών προβλέπει το πότε θα μπορούν να επεμβαίνουν τα Ηνωμένα Εθνη και με πόση εξουσία σε χώρες που αντιμετωπίζουν εσωτερικές κρίσεις. 
 Ο εκπρόσωπος των ΗΠΑ στον ΟΗΕ Ρίτσαρντ Χόλμπρουκ δήλωσε ευθέως ότι η χώρα του δεν συμφωνεί με όλα τα σημεία των προτάσεων, ωστόσο είναι πρόθυμη να υποστηρίξει την πρόταση στη γενική συνέλευση. 
 Η επιτυχία του σχεδίου Ανάν εξαρτάται από την οικονομική και επιχειρησιακή ανταπόκριση των χωρών και κυρίως των ΗΠΑ και της Βρετανίας. Το σχέδιο προβλέπει τη γρήγορη επέμβαση πολυεθνικών μονάδων, που θα σχηματίζονται με στρατιώτες που θα προσφέρουν χώρες-μέλη. Το καθεστώς μοιάζει πολύ με το σχηματισμό μόνιμης δύναμης του ΟΗΕ, σχέδιο με το οποίο διαφωνούν ριζικά οι ΗΠΑ. Επικεφαλής της ομάδας των ειδικών είναι ο πρώην υπουργός Εξωτερικών της Αλγερίας Λαχντάρ Μπραχίμι, ο οποίος δήλωσε ότι έχει υπονομευτεί η αξιοπιστία του ΟΗΕ και πρέπει να αποκατασταθεί. 
 Η έκθεση θα συζητηθεί στις αρχές Σεπτεμβρίου στη γενική συνέλευση του ΟΗΕ. Ο Μπραχίμι είπε ότι πρέπει να διατεθούν περισσότεροι πόροι για το επιτελείο, το οποίο λειτουργεί τώρα μόνο ώρες γραφείου Νέας Υόρκης, με 32 μόνο αξιωματικούς για 250.000 στρατιώτες σε όλο τον κόσμο, και έτσι διηύθυνε τον πόλεμο στη Βοσνία. 
 Η έκθεση προβλέπει το σχηματισμό καταλόγων με 100 στρατιωτικούς και 100 αστυνομικούς και άλλους ειδικούς, οι οποίοι θα μπορούν να βοηθούν τις υπάρχουσες δυνάμεις μέσα σε διάστημα επτά ημερών. Προβλέπει επίσης το σχηματισμό ταξιαρχιών δύναμης 5.000 ανδρών που θα είναι αναπτυγμένοι σε επικίνδυνες περιοχές ως δύναμη αποτροπής, αντίθετα με το σημερινό μηχανισμό που προβλέπει την αποστολή ταγμάτων από διάφορες χώρες, οπότε δημιουργούνται και προβλήματα συντονισμού.
