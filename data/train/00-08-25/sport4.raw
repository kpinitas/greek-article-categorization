 Οι... κάμερες καθυστερούν την έναρξη του 22ου επαγγελματικού πρωταθλήματος! Ο πρόεδρος της ΕΠΑΕ Βίκτωρας Μητρόπουλος ανακοίνωσε χθες σε συνέντευξη Τύπου ότι το πρωτάθλημα θα ξεκινήσει όταν τοποθετηθεί κλειστό κύκλωμα ηλεκτρονικής παρακολούθησης σε όλα τα γήπεδα της Α' Εθνικής. Πότε θα συμβεί αυτό; Ο κ. Μητρόπουλος υποστήριξε ότι «το έργο θα είναι έτοιμο σε 20 έως 25 ημέρες», οπότε στην καλύτερη περίπτωση οι ομάδες θα βρεθούν στη σέντρα στις 24 Σεπτεμβρίου ή την 1η Οκτωβρίου.
 Οι κάμερες είναι βέβαια το πρόσχημα για να μην αρχίσει στις 10 Σεπτεμβρίου το πρωτάθλημα, καθώς και χωρίς αυτές οι ποδοσφαιριστές μπορούν να παίξουν μπάλα. Ο πρόεδρος της ένωσης προέβη σε μια κίνηση τακτικής, δίνοντας έτσι το χρόνο στην πολιτεία να απαντήσει στο αίτημα των ΠΑΕ για την παραχώρηση ποσοστού από το προκαθορισμένο Στοίχημα, καθώς και να διευθετηθούν κάποιες σημαντικές εκκρεμότητες που αφορούν τη βία, το ντόπινγκ, την πολυϊδιοκτησία και τη διαιτησία.
 Ο υφυπουργός Αθλητισμού Γιώργος Φλωρίδης μόλις προχθές δήλωσε ότι οι ομάδες δεν πρόκειται να πάρουν δραχμή από το Στοίχημα. Στη Θεμιστοκλέους 42 πιστεύουν ότι ο υφυπουργός θα αλλάξει... τροπάριο. Αν δεν αλλάξει, η ΕΠΑΕ θα περάσει στην αντεπίθεση. Ενδεικτικές είναι οι δηλώσεις του κ. Μητρόπουλου: «Το ερώτημα που τίθεται είναι ποιος θα εμποδίσει μια εταιρεία να διοργανώσει νόμιμα στοίχημα με ελληνικούς αγώνες. Προσπαθώ να βρω μια λύση στο θέμα (σ.σ: με την πολιτεία) κι αν δεν τη βρω θα φτάσουμε και 'κεί».
 Υπόμνημα με 13 αιτήματα έλαβε χθες από την ΕΠΑΕ ο υφυπουργός Αθλητισμού, από τον οποίο ο κ. Μητρόπουλος ζήτησε «έργα και όχι λόγια». Ο πρόεδρος της ένωσης απέφυγε πάντως να βάλει ευθέως κατά του κ. Φλωρίδη για να μη ρίξει κι άλλο λάδι στη φωτιά. «Εμείς υποσχεθήκαμε στον κόσμο ένα διαφορετικό πρωτάθλημα κι αυτό θα κάνουμε», δήλωσε ο κ. Μητρόπουλος.
 Στο υπόμνημα, πλην των γνωστών αιτημάτων, η ΕΠΑΕ ζητεί και επίσημα από την οολιτεία να θεσπίσει κίνητρα για να γίνουν επενδύσεις στο ποδόσφαιρο. Συγκεκριμένα, προτείνει την καθιέρωση ενός αφορολόγητου ορίου για κάθε επενδυτή που μπαίνει στο ποδόσφαιρο, καθώς και τον καθορισμό προϋποθέσεων εισόδου των ομάδων στο Xρηματιστήριο.
 Ο κ. Φλωρίδης θα απαντήσει την προσεχή Τρίτη στα όσα θίγει στο υπόμνημά της η ΕΠΑΕ, καθώς, όπως αναφέρεται σε δελτίο Τύπου της ΓΓΑ, χθες και σήμερα ασχολείται με το μείζον θέμα των Ολυμπιακών Αγώνων.
