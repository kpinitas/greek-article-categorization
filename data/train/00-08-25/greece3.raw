«Προσκαλούμε την ίδια -όχι όμως και τον πατέρα της ή τον εκπρόσωπό του, Αλέξη Μανθεάκη- για να ενημερωθεί επακριβώς και να βγάλει τα συμπεράσματά της».
 Με «ντρίμπλα» απάντησε το προεδρείο του Ιδρύματος Ωνάση, στο γράμμα της Αθηνάς Ρουσέλ, με το οποίο εξέφραζε «την ελπίδα να σταματήσουν οι επιθέσεις των μελών
 Ο πρόεδρος του Ιδρύματος Ωνάση Στέλιος Παπαδημητρίου και οι δύο αντιπρόεδροι, ο Παύλος Ιωαννίδης και ο Απόστολος Ζαμπέλας, μιλώντας χθες στους δημοσιογράφους απηύθυναν πρόσκληση στην Αθηνά να έρθει στο Ιδρυμα, όποτε θέλει, και να ενημερωθεί για όλα.
 «Χαιρετίζουμε την επιστολή της Αθηνάς, η οποία έστω και με αρνητικό τρόπο προς
εμάς, εκδηλώνει το ενδιαφέρον της για το Ιδρυμα», σημείωσε ο κ. Παπαδημητρίου.
«Προσκαλούμε την ίδια -όχι όμως και τον πατέρα της ή τον εκπρόσωπό του, Αλέξη Μανθεάκη- για να ενημερωθεί επακριβώς και να βγάλει τα συμπεράσματά της».
 Με το γράμμα, ανέφερε ο κ. Παπαδημητρίου, η Αθηνά δείχνει να ταυτίζεται με τη βούληση του πατέρα της, ενώ άφησε ανοιχτό το ενδεχόμενο η επιστολή να έχει γραφτεί καθ' υπόδειξίν του. Υποστήριξε ότι δεν είναι δέον μια επιστολή που αφορά το Ιδρυμα Ωνάση, να απευθύνεται στον εκπρόσωπο Τύπου του Τιερί Ρουσέλ.
 Διευκρίνισε ότι το θέμα δεν έχει συζητηθεί στο δ.σ. του Ιδρύματος, αλλά εκφράζει τις προσωπικές του απόψεις, με τις οποίες συμφωνούν οι δύο αντιπρόεδροι.
 «Ποτέ δεν επιτεθήκαμε εναντίον της Αθηνάς, αλλά κατά του πατέρα της», τόνισε ο
κ. Παπαδημητρίου. «Για μας είναι προσφιλές πρόσωπο και αγωνιστήκαμε επί 12ετίας για να κρατήσει την περιουσία της».
 Πρόσθεσε ότι ο ίδιος είχε ενοχληθεί, επειδή η Αθηνά είχε δηλώσει αυθορμήτως στην Αρχή της Επιτροπείας της Ελβετίας, πως απεχθάνεται κάθε τι το ελληνικό.
 «Καταλαβαίνω να μισεί εμάς, που διαχειριστήκαμε την περιουσία της και ήρθαμε σε αντιπαράθεση με τον πατέρα της, για το καλό της, αλλά δεν μπορεί να δηλώνει
ότι "η Ελλάδα είναι φυλακή για μένα". Ουδέποτε ανακάλεσε αυτές τις δηλώσεις και με χαρά θα περιμέναμε να το κάνει, έστω και τώρα, αφού μπορεί και γράφει γράμματα», δήλωσε ο κ. Παπαδημητρίου.
 - Για το θέμα της προεδρίας, ξεκαθάρισε ότι πρωτεύει η βούληση του Αριστοτέλη Ωνάση, που εκφράζεται με τη διαθήκη του και όχι με το καταστατικό του Ιδρύματος, που συντάχθηκε μετά το θάνατό του. Παρέπεμψε στο άρθρο 10 της διαθήκης, τονίζοντας ότι ο μοναδικός πρόεδρος που είχε καθοριστεί με βάσει το έγγραφο ήταν η Τίνα Λιβανού, που απεβίωσε πριν από τον Αριστοτέλη Ωνάση. Οι πρόεδροι, εξήγησε, εκλέγονται διά της απλής πλειοψηφίας.
 - «Το Ιδρυμα», επισήμανε, «είναι ελληνογενές και αν η Αθηνά, επιθυμεί να προεδρεύσει, πρέπει να έχει ελληνική παιδεία. Η Χριστίνα μιλούσε σπαστά, αλλά ελληνικά».
 - Η Αθηνά θα γίνει πρόεδρος εφόσον συμπληρώσει το 21ο έτος της ηλικίας της, κριθεί εκλέξιμη βάσει των προσόντων της και επιθυμεί να υπηρετήσει τα συμφέροντα του Ιδρύματος.
 - Χαρακτήρισε ανοησίες τα περί μίσους του απέναντι στην Αθηνά επειδή, αν δεν υπήρχε, το Ιδρυμα θα ήταν πλουσιότερο κατά 1 δισ. δολάρια.
 - Εριξε το «μπαλάκι» στον Τ. Ρουσέλ, αναφέροντας ότι αν ήθελε να αναλάβει η κόρη του την προεδρία του Ιδρύματος, θα είχε εισακούσει τη γνώμη του προεδρείου, ώστε να την μορφώσει επαρκώς.
 - Σημείωσε πως ο Ωνάσης δεν επιθυμούσε ένα ίδρυμα με οικογενειακό χαρακτήρα. Αν συνέβαινε αυτό, θα τοποθετούσε στο δ.σ. τουλάχιστον τις αδελφές του.
 - Μίλησε για «σκόπιμη παραπλάνηση» από πλευράς Μανθεάκη, σχετικά με την αίγλη των βραβείων Ωνάση. Τόνισε ότι δίνονταν πάντα από κορυφαίους εκπροσώπους της χώρας, από τον πρωθυπουργό ή τους εκάστοτε Προέδρους της Δημοκρατίας.
 - Για το «Ωνάσειο», υποστήριξε ότι αποτελεί κορυφαίο Καρδιοχειρουργικό Κέντρο,
που έχει απαλλάξει τους Ελληνες από τη νοσηλεία στο εξωτερικό. Ο εξοπλισμός του ενισχύεται από το Ιδρυμα ακόμη και τώρα, που έχει παραδοθεί στο Δημόσιο.
 Ο Παύλος Ιωαννίδης χαρακτήρισε ανοησίες τα περί νεποτισμού στο Ιδρυμα. Σημείωσε πως τα άλλα μέλη του Ιδρύματος ψηφίστηκαν απουσία των γονέων τους, έχοντας παραπάνω από τα τυπικά προσόντα. Ο δε Αντώνης Παπαδημητρίου εκλέχθηκε εν όσω προήδρευε η Χριστίνα Ωνάση.
 Χθες, ο κ. Μανθεάκης επανέλαβε τις μομφές κατά του προέδρου του Ιδρύματος. Μίλησε για την «αγωγή με την οποία το προεδρείο διεκδικεί κολοσσιαία ποσά από την Αθηνά και πρόσθεσε πως η επιστολή της 15χρονης απευθυνόταν στα άλλα μέλη του διοικητικού συμβουλίου».
