 Το τελευταίο Champions League αλλά και το τελευταίο κύπελλο UEFA της χιλιετίας γεννιούνται σήμερα το μεσημέρι στο Auditorium, το συνεδριακό κέντρο του Μόντε Kάρλο.
 Στη μία το μεσημέρι (απ' ευθείας ΜΕΓΚΑ) ξεκινάει η γέννηση των 8 ομίλων του Τσάμπιονς Λιγκ, δηλαδή της φάσης που περισσότερο απ' όλες ενδιαφέρει τον Ολυμπιακό και τον Παναθηναϊκό. Στη συνέχεια (ΕΤ-1 στις 15.30), γίνεται η κλήρωση του α  γύρου του κυπέλλου UEFA, η οποία ενδιαφέρει τους τέσσερις: ΑΕΚ, ΟΦΗ, ΠΑΟΚ και Ηρακλή.
 Kαι ενώ ο μηχανισμός της κλήρωσης για «ερυθρόλευκους» και «πράσινους» έχει ήδη οριστικοποιηθεί, ο αντίστοιχος για το UEFΑ δεν είναι ακόμη βέβαιο εάν τελικά προχωρήσει με τη διάσπαση των 96 ομάδων, σε 48 δυνατές και 48 αδύνατες. Ενα πρόβλημα που η UEFA θα λύσει λίγο πριν από την κλήρωση, αφού κι εκείνη αιφνιδιάστηκε από τους αποκλεισμούς της Ιντερ, της Πόρτο, της Φέγενορντ από τον 3ο προκριματικό γύρο του Τσάμπιονς Λιγκ, που χάλασαν την ισορροπία που υπήρχε ως προς τις επικεφαλής του κυπέλλου UEFA! 
 Εάν πάντως οι 96 του UEFA, χωριστούν σε 6 ομίλους των 16 ομάδων (δηλαδή με 8 δυνατές και 8 αδύνατες σε κάθε όμιλο), η ΑΕΚ ως 17η με συντελεστή 43.433, ο ΠΑΟΚ ως 35ος με συντελεστή 24.433, αλλά κι ο ΟΦΗ ως 43ος με συντελεστή 18.433 θα γλιτώσουν κατά 99% τα περισσότερα μεγαθήρια (για παράδειγμα, Ιντερ, Πάρμα, Ρόμα, Φιορεντίνα, Τσέλσι, Λίβερπουλ, Πόρτο, Φέγενορντ κ.τλ.), κάτι που σημαίνει ότι θα κληρωθούν με μία ομάδα από την 49η έως την 96η θέση, όπως π.χ. οι Παρτίζαν, Λιρς, Μόλντε, Ντιναμό Βουκ., Πέτρα, Γκενκ, Λοζάνη. Ο Ηρακλής (52ος με συντελεστή 14.433) θα έμπαινε στους ισχυρούς, αν τέσσερις από τις ομάδες που βρίσκονται πάνω από αυτόν στη λίστα έμεναν εκτός νυμφώνος στα χθεσινά παιχνίδια. Ο Ηρακλής βρίσκεται 52ος με συντελεστή 14.433.
 Οσον αφορά το Champions League θυμίζουμε ότι Ολυμπιακός και Παναθηναϊκός βρίσκονται στην 3η ζώνη δυναμικότητας μαζί με Ντιναμό Κιέβου, Ρόζενμποργκ, Λεβερκούζεν, Λιντς, Σπάρτα Πράγας, Ρέιντζερς, τις οποίες και αποφεύγουν. Αντίθετα στους ομίλους τους θα συμπεριληφθεί μία ομάδα, από καθεμία από τις υπόλοιπες τρεις ζώνες. 
 Την 1η, όπου βρίσκουμε Ρεάλ Μαδρίτης, Γιουβέντους, Μπαρτσελόνα, Μπάγερν Μονάχου, Λάτσιο, Μάντσεστερ Γ., Μονακό, Βαλένθια. Τη 2η, με Σπάρτακ Μόσχας, Παρί Σεν Ζερμέν, Λιόν, Μίλαν, Λα Κορούνια, Αρσεναλ, Αϊντχόβεν, Γκαλατασαράι. Και την 4η με Σπόρτινγκ Λισαβόνας, Αμβούργο, Αντερλεχτ, Μπεσίκτας, Στουρμ Γκρατς, Χερενφέιν, Χέλσινγκμποργκς, Σάκτιορ Ντόνετσκ.
 *Αύριο βράδυ στο «Λουί ΙΙ» του Πριγκιπάτου (ΕΤ-1, 22.00) θα γίνει και το Σούπερ Καπ της Ευρώπης. Αντιμέτωπες η πρωταθλήτρια Ευρώπης Ρεάλ Μαδρίτης με την κάτοχο του UEFA Γκαλατασαράι.
