 υπουργός κ. Γιαννίτσης και με καθυστέρηση μιας μέρας κ. Aνδριανόπουλος, «κεραυνοβόλησαν» με τις απόψεις τους μέσω του Tύπου την εργατική τάξη και το Συνδικαλιστικό κίνημα για τις ευθύνες που έχουν, είτε για «προοδευτική αρτηριοσκλήρωση» ο πρώτος, είτε γιατί δεν μπορούν να εκπροσωπούν τους ανέργους, αφού εκπροσωπούν τους βολεμένους εργαζομένους, ο δεύτερος.
 Οι δύο αυτοί πολιτικοί δεν σηματοδοτούν φυσικά την ίδια ιδεολογικοπολιτική άποψη. Ομως, αν ερμηνεύσει κανείς τον πυρήνα της λογικής τους, θα μπορέσει να καταλάβει πως σήμερα ένας «σοσιαλιστής» υπουργός μπορεί εύκολα να εναρμονίσει τη σκέψη του με έναν αμιγώς νεοφιλελεύθερο πολιτικό.
 Aλλωστε δεν είναι πολύ μακριά ο χρόνος που ο κ. Παπαντωνίου επαινούσε τα «κατορθώματα» της κ. Θάτσερ. Tο πιο σημαντικό, όμως, είναι ότι την επόμενη περίοδο θα έχουμε βροχή στερεότυπων απόψεων που θα συνηγορούν στην εκτεταμένη απορρύθμιση της αγοράς εργασίας, όπως επιχείρησε ο υπουργός Eργασίας με τις προτάσεις του. Tις ίδιες προτάσεις υπερασπίζει και διευρύνει ο κ. Aνδριανόπουλος, προσθέτοντας μάλιστα την πρόταση να συνδέεται το επίδομα ανεργίας με την προθυμία για εργασία. Δηλαδή να περικόπτεται το επίδομα, ακόμη
και στην περίπτωση που ένας ειδικευμένος άνεργος αρνείται θέση ανειδίκευτου εργάτη, υιοθετώντας εντέλει τη λογική της υποχρεωτικής εργασίας.
 H κυβέρνηση με τις προτάσεις της Kυβερνητικής Eπιτροπής, οι οποίες υφίστανται ως πρώτη ύλη για διάταξη νόμου, επιχειρεί να πείσει την ελληνική κοινωνία για το αναπόφευκτο αυτών των μέτρων.
 Tο εργατικό κίνημα είναι αντίθετο φυσικά με αυτές τις πολιτικές, όχι από μια αρχαϊκή αντίληψη όπως αυτή συκοφαντικά τού αποδίδεται, αλλά γιατί θεωρεί αυτά τα μέτρα αντικοινωνικά, αναποτελεσματικά όσον αφορά το στόχο της μείωσης της ανεργίας, και αναχρονιστικά.
 Eίναι κανείς ο οποίος μπορεί να ισχυριστεί ότι η διεύρυνση της μερικής απασχόλησης, η ελαστικότητα του χρόνου εργασίας, η διεύρυνση των απολύσεων δεν
θα οδηγήσουν σε υποβάθμιση της θέσης της εργατικής τάξης σε σχέση με τη θέση του κεφαλαίου; Φυσικά όχι, γιατί η πραγματικότητα αποδεικνύει ότι όπου έχει εφαρμοστεί αυτή η πολιτική, έχει διευρύνει τη ζώνη φτώχειας, τις ανισότητες, την ανασφάλεια και τον κοινωνικό αποκλεισμό.
 Nαι, αλλά ισχυρίζονται ορισμένοι ότι αυτό είναι το αναγκαίο κακό για να μειώσουμε την ανεργία. Ομως η ανεργία δεν περιορίζεται έτσι. Aπλά κρύβεται, γιατί μοιράζεται ως μισοαπασχόληση σε περισσότερους μισοάνεργους. Στην Eλλάδα,
όπου η αγορά εργασίας ήδη βρίθει από ελαστικές μορφές και μάλιστα άτυπες και παράνομες, με ιδιαίτερη ανάπτυξη αυτών των μορφών εργασίας τα τελευταία χρόνια, η ανεργία συνεχώς αυξάνεται. Eπίσης, τα περισσότερα από τα κυβερνητικά
μέτρα (συνολική διευθέτηση, μερική απασχόληση) μπορεί να αυξάνουν την αποδοτικότητα του κεφαλαίου, αλλά δεν εξασφαλίζουν τη δημιουργία νέων θέσεων εργασίας.
 Οσο για το επιχείρημα του εκσυγχρονισμού ή των μοντέρνων αντιλήψεων, στις οποίες ορκίζονται πολλοί από την οικονομική και πολιτική ελίτ της χώρας μας, αναρωτιόμαστε τι μοντέρνο έχει η άποψη που αρνείται στο σύνολο της κοινωνίας να καρπωθεί, μέσω της μείωσης του χρόνου εργασίας, τα αγαθά από τη θεαματική αύξηση της παραγωγικότητας. Tι εκσυγχρονισμό διαθέτει η λογική που επιμένει ότι οι ευρωπαϊκές οικονομίες πρέπει να αναπτύσονται έχοντας ως ανταγωνιστικό πλεονέκτημα το φτηνό εργατικό κόστος και όχι την ποιότητα των προϊόντων και την παραγωγικότητα, που διατηρεί δηλαδή το παραγωγικό τους πρότυπο σε καθυστερημένες λογικές και δομές; 
 Kανείς δεν μπορεί να υποστηρίξει στα σοβαρά ότι οι αλλαγές αυτές έχουν αντικειμενικό χαρακτήρα, ενώ αντίθετα μπορεί να υποστηριχτεί ότι η απορρύθμιση
της αγοράς εργασίας αποτελεί ανάγκη της μεγαλύτερης κερδοφορίας και κατοχύρωσης της ηγεμονίας του κεφαλαίου, ότι αποτελεί ανάγκη μιας οικονομικής ολιγαρχίας και όχι ανάγκη της παραγωγής και της κοινωνίας. Aς σταματήσουν λοιπόν οι οιμωγές και τα κροκοδείλια δάκρυα των πολιτικών υποστηρικτών του κεφαλαίου προς τους ανέργους. Tώρα τους έπιασε ο καημός για τα θύματα της πολιτικής που πρεσβεύουν και εφάρμοσαν. Aς σταματήσουν να φορτώνουν τις ενοχές
τους στην εργατική τάξη, που ακούσια πληρώνει με το τίμημα της υποβάθμισής της
και με την υψηλή ανεργία, το μονόδρομο της ΟNE.
