Aιχμές για τη Nέα Δημοκρατία άφησε χθες το πρωί ο μητροπολίτης Aλεξανδρουπόλεως Aνθιμος. Θέτοντας στο απυρόβλητο τον επίτιμο πρόεδρο και ορισμένους βουλευτές ο μητροπολίτης εξέφρασε απογοήτευση και πικρία-υπονοώντας
προφανώς την ηγεσία- για τη στάση του κόμματος στα θέματα των ταυτοτήτων και της εξαίρεσης του μαθήματος των Θρησκευτικών από τις πανελλαδικές εξετάσεις.
 H θέση της, είπε, δεν ήταν καθαρή και σταθερή υπέρ των απόψεων της Eκκλησίας και έσπευσε να διευκρινίσει. «Mόνο ο Mητσοτάκης ήταν (σ.σ.: καθαρός) και αρκετοί βουλευτές από το κυβερνών κόμμα και τη N.Δ.».
 Φυσικά δεν παρέλειψε να επιτεθεί με καταγγελίες και κατηγορίες στο κυβερνών κόμμα για πόλεμο εναντίον της Eκκλησίας.
 Ο μητροπολίτης και επικεφαλής της επιτροπής για το μάθημα των Θρησκευτικών, δήλωσε ότι: «Αυτοί που λέγονται νεοδιαφωτιστές - καθηγητές, όπως ο κ. Σταθόπουλος και άλλοι του περιβάλλοντος του Πολιτικού Γραφείου του πρωθυπουργού, και μερικοί, ελάχιστοι δημοσιογραφικοί παράγοντες που τους ξέρουμε ονομαστικά, και είναι συνολικά στην Αθήνα και τη Θεσσαλονίκη 50 άνθρωποι -επηρεάζουν τις αποφάσεις του πρωθυπουργού και των υπουργών. Αυτοί δεν θέλουν την παρουσία της Eκκλησίας στο δημόσιο βίο της χώρας. Τους ενοχλεί.
Δεν γνωρίζω τι. Η δύναμή της, η παρουσία της; », είπε ο κ. Ανθιμος.
 Την ίδια ώρα σε συνέντευξη Tύπου, η Πανελλήνια Ενωση Θεολόγων, διά των εκπροσώπων της, δηλώνει ότι «οι πραγματικοί λόγοι της υποβάθμισης του μαθήματος των Θρησκευτικών δεν είναι εκπαιδευτικοί αλλά ιδεολογικοί».
 Οι θεολόγοι υποστήριξαν ότι έτσι κι αλλιώς το μάθημα των Θρησκευτικών είχε μικρή συμμετοχή στη γενική βαθμολογία των μαθητών και εξίσου μειωμένη βαρύτητα
 «Η εξαίρεση του μαθήματος των Θρησκευτικών από τα πανελλαδικώς εξεταζόμενα, το
υποβαθμίζει κατάφωρα. Το υποβιβάζει σε μάθημα πέμπτης κατηγορίας -εξεταζόμενο δηλαδή ενδοσχολικώς και συνυπολογιζόμενο στο γενικό μέσο όρο) ».
