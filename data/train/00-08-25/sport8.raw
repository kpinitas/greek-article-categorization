 Μπορεί το αεροπλάνο που έφερε τον Σαμ Τζέικομπσον στην Αθήνα να μην έγραφε «just married», όμως ήταν φανερό ότι τόσο ο πρόσφατος γάμος του με τη Τζένιφερ (έπειτα από εννέα χρόνια δεσμού), όσο και ο ενθουσιασμός για τη συνεργασία του με τον Ολυμπιακό -έστω και μόνο στην Ευρώπη- τον έκαναν να ξεχάσει την ταλαιπωρία που πέρασε (έχασε δύο πτήσεις).
 «Να σας πω την αλήθεια, δεν με πειράξε η ταλαιπωρία. Είμαι χαρούμενος που θα παίξω στον Ολυμπιακό, που αποτελεί μια μεγάλη πρόκληση και ευκαιρία για την καριέρα μου. Aλλωστε εδώ παίζουν οι καλύτεροι μπασκετμπολίστες της Ευρώπης», δήλωσε με το χαμόγελο μόνιμα ζωγραφισμένο στο πρόσωπό του.
 «Είμαι καλός παίκτης. Εχω την εμπειρία του κολεγιακού και των δύο χρόνων στο ΝΒΑ. Το κακό για μένα στους Λέικερς ήταν ότι έπεσα πάνω στον Κόμπι και τον Ράις. Εχω καλό σουτ, είμαι αθλητικός και ομαδικός. Μου αρέσει η πίεση και ο ανταγωνισμός. Μακάρι να μπορούσα να παίξω και στο ελληνικό πρωτάθλημα, αλλά δεν είναι στο χέρι μου».
 Ο Σαμ δήλωσε βιαστικός να γνωρίσει τους νέους συμπαίκτες του και τον προπονητή του.
 «Για τον κόουτς μού είπαν ότι είναι εργατικός, του αρέσει το μοντέρνο μπάσκετ και έχει καλές σχέσεις με τους παίκτες. Ο Ολυμπιακός έχει τρία χρόνια να πάρει τίτλο και θέλω να τον βοηθήσω να γυρίσει στις επιτυχίες. Το ΝΒΑ για τα επόμενα δύο χρόνια δεν με ενδιαφέρει. Mετά βλέπουμε».
 Ο Τζέικομπσον έψαχνε χθες για σπίτι στα νότια προάστια, έκανε μια βόλτα από το γήπεδο για να συναντήσει τον Ηλία Ζούρο και σήμερα θα περάσει από ιατρικές εξετάσεις.
 Ο Πανιώνιος έλυσε το πρόβλήμά του στη θέση του «σμολ φόργουορντ», καθώς χθες ολοκληρώθηκε και τυπικά η απόκτηση του διεθνούς (35 φορές) Γερμανού Σεμπάστιαν Μαχόφσκι. Πρόκειται για έναν παίκτη (28, 2.00) που διατηρεί ανοικτή γραμμή με το καλάθι (έχει αναδειχθεί MVP του γερμανικού πρωταθλήματος) και φημίζεται για την ψυχραιμία και την εκτελεστική δεινότητά του. Απόδειξη; Τα στατιστικά, του που δίνουν ένα σταθερό ποσοστό πάνω από 90% στις ελεύθερες βολές και πάνω από 40% στα τρίποντα. Ο Σούμποτιτς πιστεύει ότι ταιριάζει με το στιλ του διεισδυτικού Διαμαντόπουλου και με την εγκεφαλικότητα του Ζντοβτς. Ο Μαχόφσκι (πέρυσι έπαιξε στη γαλλική Γκραβελίν, πρόπερσι στην Τάουγκρες και τη Φαμπριάνο, ενώ παλαιότερα ήταν παίκτης της Ουλμ και την Aλμπα) υπέγραψε για έναν συν ένα χρόνο και θα πάρει για την πρώτη χρονιά 140 χιλιάδες δολάρια.
 «Ελπίζω να δικαιώσω τον Σούμποτιτς που με επέλεξε. Εχω μάθει τα πάντα από τον Αριγκμπάμπου», δήλωσε ο Γερμανός.
 MAPΟYΣI: Το Μαρούσι φέτος ανέβασε το μπάτζετ του στα 900 εκατομμύρια. Αυτόματα ανέβασε και τις προσδοκίες εν όψει της νέας σεζόν. «Στόχος μας είναι να μην συμπεριλαμβανόμαστε πλέον στους...μικρομεσαίους του πρωταθλήματος, αλλά στους μεγαλομεσαίους, γιατί ο πρόεδρος κ. Βωβός έβαλε βαθιά το χέρι στην τσέπη», τόνισε ο προπονητής Βαγγέλης Αλεξανδρής, που επικαλέστηκε και την προσωπική του παράδοση: «Στις ομάδες δουλεύω συνήθως δύο χρονιές και πάνω. Ε, η δεύτερη είναι πάντα καλύτερη από την πρώτη».
 ΔAΦNH: Η επιστροφή του «Μπλου». Ο Θίοντορ «Μπλου» Εντουαρντ (35, 1.93) που πέρυσι πήρε τη θέση του Μόρις στον Ολυμπιακό, συμφώνησε χθες με τη Δάφνη για ένα χρόνο και θα είναι ο ένας ξένος της για την επόμενη σεζόν.
