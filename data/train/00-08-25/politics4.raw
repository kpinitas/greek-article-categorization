 δημοσιοποίηση στις αρχές της εβδομάδας της ευνοϊκής στάσης της γερμανικής κυβέρνησης στην προοπτική να πουληθούν 250 άρματα μάχης Λέοπαρντ-2 Α5 στην Ελλάδα, έχει δρομολογήσει ζυμώσεις στους κόλπους συμπολιτευομένων και αντιπολιτευομένων κομμάτων στη χώρα σχετικά με το «παγωμένο» προς το παρόν θέμα της αντίστοιχης προοπτικής πώλησης (και συμπαραγωγής) στην Τουρκία 1.000 αρμάτων.
 Την ίδια στιγμή διατυπώνεται πλέον δημοσίως και η εικασία πως η αναγγελία της προθυμίας της γερμανικής πλευράς να διασφαλίσει με κρατικές εγγυήσεις Hermes, της τάξης των περίπου 4 δισ. γερμανικών μάρκων τη χρηματοδότηση της εξαγωγής των Λέοπαρντ στην Ελλάδα, δεν αποτελεί παρά μεθόδευση και αποσκοπεί στην ουσία
να καταστήσει την αντίστοιχη συναλλαγή με την Τουρκία «αναγκαστική». 
 Σύμφωνα με δημοσιεύματα του γερμανικού Τύπου, το «πράσινο φως» για την πώληση των γερμανικών αρμάτων στην Ελλάδα εφόσον η ελληνική κυβέρνηση το ζητήσει επισήμως, είχε ήδη δοθεί προς την ελληνική κυβέρνηση από τον περασμένο Απρίλιο, ύστερα από απόφαση υψηλόβαθμων αξιωματούχων των συναρμοδίων υπουργείων. Η πρόσφατη αποκάλυψη της ύπαρξης σχετικής «εμπιστευτικής ενημερωτικής αναφοράς» του υπουργείου Eθνικής Οικονομίας προς την επιτροπή προϋπολογισμού του γερμανικού Kοινοβουλίου, αξιολογείται ως «διαρροή σκοπιμότητας», προκειμένου να επανέλθει το θέμα του «ξεπαγώματος» της πώλησης και των 1.000 Λέοπαρντ στην Τουρκία.
 Την παραπάνω εκτίμηση διατύπωσε ξεκάθαρα η Αγγέλικα Μπέερ, εκπρόσωπος επί θεμάτων ασφαλείας των συμμετεχόντων στην κυβέρνηση Πρασίνων: «Πρόκειται για επικίνδυνο παιχνίδι», δήλωσε σχετικά στο γερμανικό Tύπο. Ανάλογες δηλώσεις έγκυρων Γερμανών σχολιαστών δημοσίευσαν χθες γερμανικές εφημερίδες, όπως η «Ζιντόιτσε Τσάιτουνγκ» και η «Στουτγκάρτερ Τσάιτουνγκ».
Ναι στην πώληση των Λέοπαρντ στην Ελλάδα, αλλά βεβαίως και στην Τουρκία υποστηρίζουν σθεναρότερα οι Γερμανοί Χριστιανοδημοκράτες μέσω δηλώσεων στελεχών τους και συγκεκριμένα των επί των εξωτερικών Καρλ Λάμερς, επί αμυντικών θεμάτων Πάουλ Μπρόιερ και επί ευρωπαϊκής πολιτικής Φρίντμπερτ Πφλίγκερ.
 Οι πιέσεις των Xριστιανοδημοκρατών, τους οποίους σύσσωμα υποστηρίζει και η Ενωση Γερμανικών Βιομηχανιών, δεν θεωρούνται και τόσο δυσάρεστες από την κυβέρνηση, τουλάχιστον από τη μείζονα πτέρυγα των Σοσιαλδημοκρατών. Αντιθέτως θεωρείται ότι αυτές θα μπορούσαν να βοηθήσουν στην «προλείανση» του εδάφους όταν τεθεί εκ νέου επισήμως το τουρκικό αίτημα για την πώληση των αρμάτων στο τραπέζι, στο τέλος του χρόνου.
 Οι Σοσιαλδημοκράτες μπορεί στο συνέδριό τους τον περασμένο Δεκέμβριο να απέκλεισαν ρητά αυτήν την προοπτική, συνδέοντάς την με ουσιαστικό εκδημοκρατισμό και απόλυτο σεβασμό των ανθρωπίνων δικαιωμάτων και των μειονοτήτων, ωστόσο όμως ο καγκελάριος Γκέρχαρντ Σρέντερ επιθυμεί την πραγματοποίησή της. 
 Προβαλλόμενη δε αιτία γι' αυτήν την επιθυμία του, πέρα από λόγους εξωτερικής πολιτικής και «ειδικών σχέσεων» με την Τουρκία, είναι και αυτό: Χωρίς μια μεγάλη παραγγελία αρμάτων, όπως η τουρκική, η κατασκευάστρια εταιρεία Krauss-Maffei-Wegmann διατρέχει τον κίνδυνο να εξαγοραστεί από την αμερικανική
General Dynamics που κατασκευάζει τα ανταγωνιστικά άρματα μάχης Αμπραμς (και αυτά συμμετέχουν στον ελληνικό διαγωνισμό) με συνέπεια περιθωριοποίηση της Γερμανίας σε αυτόν τον τομέα της αμυντικής βιομηχανίας.
 Η υπόθεση των Λέοπαρντ έχει προκαλέσει τους μεγαλύτερους μέχρι σήμερα τριγμούς
στη συνοχή του «κοκκινοπράσινου» κυβερνητικού συνασπισμού Σοσιαλδημοκρατών και
Πράσινων. Είχαν έρθει στα πρόθυρα της ρήξης πριν από ένα περίπου χρόνο, όταν το προεδρευόμενο από τον καγκελάριο Σρέντερ Ομοσπονδιακό Συμβούλιο Aσφαλείας είχε αποφασίσει να δοθεί η άδεια συμμετοχής σε ένα πρωτότυπο Λέοπαρντ -2Α5 στο
διαγωνισμό που είχε προκηρύξει το τουρκικό γενικό επιτελείο.
 Η οριστική ρήξη αποφεύχθηκε τότε με τη διαβεβαίωση του Σρέντερ ότι η συμμετοχή
στο διαγωνισμό δεν αποτελούσε πρόκριμα για την έγκριση της εξαγωγής των αρμάτων στην Τουρκία, καθώς και με τη σύνταξη ενός νέου αυστηρότερου εσωτερικού κανονισμού για τις εξαγωγές οπλικών συστημάτων που μετά πολλών βασάνων ενέκρινε το γερμανικό υπουργικό συμβούλιο τον περασμένο Ιανουάριο.
