Στάθηκε ίση προς ίση η ΑΕΚ χθες το βράδυ στο Ολίμπικο, απέναντι σε μία Ρόμα που έκανε μετεγγραφές 27 δισ. δρχ. και μπροστά σε 67.000 ενθουσιώδεις τιφόζι. Δεν είναι τόσο το 0-0 που πήρε η ελληνική ομάδα στο ίδιο γήπεδο που ο Ολυμπιακός πέρυσι τέτοια εποχή «έφαγε» έξι γκολ όσο τα ελπιδοφόρα μηνύματα που έστειλε με την εμφάνισή της. Ούτε φοβήθηκε τα αστέρια και την ισχύ της ιταλικής ομάδας (από τα φαβορί στο νέο καμπιονάτο για τον τίτλο) ούτε κρύφτηκε στην άμυνα.
 Η ΑΕΚ προσπάθησε και έπαιξε ποδόσφαιρο στη Ρώμη. Μια «κυρία» με στιλ, με αγωνιστικό θράσος και θάρρος, ό,τι είχε ζητήσει δηλαδή από τους παίκτες του ο Γιάννης Παθιακάκης. Ο κόουτς της «Ενωσης» παρουσίασε την «ενδεκάδα πρωταθλήματος», με μία μονάχα αλλαγή προς το τέλος (Λάκης), που τον έβγαλε ασπροπρόσωπο με τη λειτουργία της σ' όλες τις γραμμές. Και ιδίως στην άμυνα ζώνης, με Φερούζεμ, Καψή και Ζαγοράκη να καλύπτουν χώρο και να «τελειώνουν» τις φάσεις μπροστά σε Μπατιστούτα και Ντελ Βέκιο (α' μέρος), Μοντέλα (β' μέρος). Οσες φορές ξέφυγαν οι επιθετικοί της Ρόμα, βρήκαν μπροστά τους έναν ανίκητο Ατματσίδη.
 Στο α' ημίχρονο, που ήταν καλύτερο ποιοτικά και από τις δύο ομάδες, η ΑΕΚ εντυπωσίασε και με την όμορφη ανάπτυξη παιχνιδιού, τη γρήγορη κυκλοφορία της μπάλας, τις κάθετες πάσες ιδίως από τον Τσάρτα. Μονάχα ο Νικολαΐδης βρέθηκε κοντά στο γκολ 4 φορές: στα 6', 12', 14' και 37' (κεφαλιά στο οριζόντιο δοκάρι)! Ευκαιρίες είχαν και οι Τσάρτας (2', 65'), Κασάπης (26'). Η Ρόμα απείλησε με Ασουνσάο (6'), Ντελ Βέλκιο (37'), Μοντέλα (70'), Μπατιστούτα (89'), Τότι (90'), όλες φάσεις που καθάρισε με έξοχες αποκρούσεις ο Ατματσίδης. Ο «Μπατι-γκολ» είχε και σουτ στο δοκάρι (11'), και σουτ άουτ σε κενή εστία (25').
 ΑΕΚ: Ατματσίδης, Ζαγοράκης, Κασάπης, Καψής, Φερούζεμ, Ζήκος, Πέτκοφ, Νάβας, Τσάρτας, Ρουίς (78' Λάκης), Νικολαΐδης.
