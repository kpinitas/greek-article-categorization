 «Υπεράνω αντιπάλων» δηλώνουν στον Παναθηναϊκό, εν αναμονή της κλήρωσης στη 1 το μεσημέρι στο Μονακό, όπου κτυπάει η καρδιά της ποδοσφαιρικής Ευρώπης. Αλλωστε λίγη σημασία έχει η σύνθεση του ομίλου που θα γίνει γνωστός τις αμέσως επόμενες ώρες, μπροστά στη συμμετοχή σ' αυτήν τη λαμπρή γιορτή των διάσημων αστέρων, της δόξας και του χρήματος.
 Σαν έτοιμος από καιρό, ο Παναθηναϊκός επιστρέφει στα σαλόνια της Ευρώπης ύστερα από απουσία δύο χρόνων, δηλώνοντας «παρών» για τέταρτη φορά μέσα στην τελευταία δεκαετία. Η...παράσταση αρχίζει.
 «Δεν έχω ιδιαίτερες προτιμήσεις, άλλωστε εγώ κοιτάζω την ομάδα μου και όχι τους άλλους. Ο δυνατός Παναθηναϊκός δεν φοβάται τίποτα», υπογράμμισε χθες ο Πάολο Σόουζα, χαρούμενος για έναν ακόμη λόγο που έφυγε από την Ιντερ, μία από τις ομάδες-μεγαθήρια που έμειναν απρόσμενα εκτός...νυμφώνος.
 «Στεναχωριέμαι για τον Μάσιμο Μοράτι και τον Πριβέρα Τρονκέτα, που έχουν διαθέσει πολλά χρήματα. Τελικά μάλλον διάλεξα σωστά τον Παναθηναϊκό και όχι την Ιντερ, αφού θα συμμετάσχω στο φετινό Τσάμπιονς Λιγκ», ανέφερε ο Πορτογάλος άσος, που αισθανόταν ενοχλήσεις στο μηρό από μια κλοτσιά στο μηρό κατά τη διάρκεια του αγώνα με την Πολόνια.
 «Πιστεύω», κατέληξε, «ότι θα με φροντίσουν καλά στην Παιανία, ώστε να παίξω στον επόμενο αγώνα της Πορτογαλίας με την Εσθονία (3 Σεπτεμβρίου, στο Ταλίν) ».
 Με τη σειρά του, ο Αντώνης Νικοπολίδης, που λίγο έλειψε να μην παίξει προχθές, υποστήριξε: 
 «Υπήρχε τρομερή θέληση απ' όλους. Δεν ήθελα να μείνω εκτός αγώνα. Με τη βοήθεια του φυσιοθεραπευτή Βασίλη Οικονομίδη, περιορίστηκε το πρήξιμο και ξεπεράστηκε το πρόβλημα. Από εδώ και μπρος, δεν υπάρχουν ομάδες εύκολες και δύσκολες».
 Ο βασικός τερματοφύλακας του Παναθηναϊκού μίλησε και για τον Βαρδινογιάνη, που παρακολούθησε τη νίκη-πρόκριση από την εξέδρα των επισήμων του Ολυμπιακού Σταδίου.
 «Ο Βαρδινογιάνης έχει δηλώσει ότι θα βρίσκεται κοντά στην ομάδα. Πάνω απ' όλα είναι οπαδός του ΠΑΟ».
 Ο Γιώργος Καραγκούνης, από τους πρωταγωνιστές της αναμέτρησης και παρ' ολίγον σκόρερ στη φάση του 67', όταν η μπάλα δεν του έκανε το χατίρι (βρήκε το δοκάρι), αναφέρθηκε στην ελευθερία αυτοσχεδιασμού που έχει δώσει στους ποδοσφαιριστές ο Αγγελος Αναστασιάδης, καθώς επίσης και το συμπαίκτη του...φαινόμενο Κριστόφ Βαζέχα.
 «Εφέτος έχουμε περισσότερη ελευθερία κινήσεων στο παιχνίδι μας, μπορούμε και αυτοσχεδιάζουμε. Αυτό είναι υπέρ του θεάματος και οφείλεται στον προπονητή. Οσο για τον Βαζέχα, είναι τιμή για οποιονδήποτε αγωνίζεται δίπλα του. Παρασύρεσαι βλέποντάς τον σε τέτοια ηλικία να τρέχει πάνω-κάτω».
 Ανεξάρτητα από τις παραπάνω δηλώσεις, θα ήταν ευχής έργον για τον ΠΑΟ να πέσει με μια ομάδα του...χεριού του από το θεωρητικά πιο αδύναμο τέταρτο γκρουπ δυναμικότητας (για παράδειγμα Σαχτιόρ Ουκρανίας, Χέλσιμποργκ Σουηδίας, Στουρμ Γκρατς και επ' ουδενί Αμβούργο), ώστε αν τερματίσει τρίτη, να έχει μία ακόμη ευκαιρία στο UEFA.
 Με κριτική ματιά είδε το 2-1 επί της Πολόνια ο Μίμης Δομάζος.
 «Ηταν σημαντική πρόκριση, όχι όμως μεγάλη», είπε. «Ο Παναθηναϊκός είχε πετύχει το στόχο του από το πρώτο παιχνίδι στην Πολωνία. Δεν είχε ιδιαίτερο πρόβλημα, αφού ο αντίπαλος ήταν εύκολος. Διαπίστωσα κενά στην άμυνα, το κέντρο και την επίθεση. Αν δεν τα διορθώσει, θα έχει προβλήματα στη συνέχεια. Πήραμε παίκτες πέντε δισ., απ' τους οποίους παίζει ο ένας, πράγμα που σημαίνει πως έκαναν λάθος αυτοί που τους έφεραν».
 *Περιπέτεια στον αέρα έζησαν ο πρόεδρος του ΠΑΟ Αγγελος Φιλιππίδης, τα υπόλοιπα μέλη της αποστολής Αμαλία Κυπαρίσση, Σοφοκλής Πιλάβιος (διεθνείς δημόσιες σχέσεις της ΠΑΕ), καθώς επίσης οι Εγκε Γκέραρντ, Αρης Βασιλείου από πλευράς ΟΦΗ, όλοι επιβάτες του αεροπλάνου της Αλιτάλια (πτήση 717), που προσγειώθηκε στο Πρίντιζι αντί για Ρώμη εξαιτίας ένδειξης μηχανικής βλάβης. Οπως αποκαλύφθηκε, έγινε πολλή φασαρία χωρίς να υπάρχει λόγος. Ενα...γκαζάκι στις αποσκευές ενός επιβάτη, από το οποίο υπήρξε διαρροή υγραερίου, ήταν η αιτία ανησυχίας του πιλότου, που όταν είδε να ανάβει η ένδειξη καπνού, αποφάσισε την αναγκαστική προσγείωση. Εμεινε λοιπόν μόνο η...τρομάρα (στη θέα των ασθενοφόρων και των πυροσβεστικών οχημάτων) και η ταλαιπωρία... Από τα ξημερώματα (6.55 η αναχώρηση της πτήσης) τα μέλη της ελληνικής αποστολής έφθασαν στο Μονακό στις 6 μ.μ. (7 Ελλάδας).
 * Στις 7.30 μ.μ. θα αρχίσει την Κυριακή ο αγώνας Ολυμπιακού Βόλου-ΠΑΟ για το Kύπελλο Ελλάδας.
