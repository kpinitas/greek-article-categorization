 Το ενδεχόμενο δολιοφθοράς εκ μέρους δύο Νταγκεστανών εξετάζουν πλέον επισήμως οι ρωσικές υπηρεσίες πληροφοριών, που διερευνούν τα αίτια του δυστυχήματος στο
«Κουρσκ», ενώ η ρωσική κυβέρνηση ανακοίνωσε ότι τα αίτια θα έχουν προσδιοριστεί σε 2-3 μέρες.
 Χθες, ο αρχηγός της FSB (πρώην KGB), Νικολάι Πατρσούτσεφ, άφησε να εννοηθεί για πρώτη φορά επισήμως ότι η βύθιση του «Κουρσκ» ενδέχεται να οφείλεται σε τρομοκρατική ενέργεια, δηλώνοντας ότι οι μυστικές υπηρεσίες εξετάζουν το ρόλο δύο Νταγκεστανών, ενός πολίτη και ενός στρατιωτικού, που βρίσκονταν στο μοιραίο υποβρύχιο.
 Οι δύο άνδρες δεν αποτελούσαν μέλη του πληρώματος, αλλά εργάζονταν για λογαριασμό μιας επιχείρησης της Κασπίας, διευκρίνισε ο Πατρούτσεφ, χωρίς να κατονομάσει τα άτομα αυτά, αλλά ούτε και την επιχείρηση.
 «Δεχόμαστε πληροφορίες για το θέμα αυτό από την πρώτη ημέρα, αλλά δεν διαθέτουμε για την ώρα ούτε ένα στοιχείο που να επιτρέπει να σκεφθούμε ότι ενέχονται στο δυστύχημα», πρόσθεσε.
 Ο εκπρόσωπος των Τσετσένων ανταρτών Μοβλάντι Ουντούγκοφ είχε δηλώσει μερικές ημέρες μετά το δυστύχημα ότι αυτό υπήρξε αποτέλεσμα δολιοφθοράς εκ μέρους ενός
μέλους του πληρώματος καταγόμενου από το Νταγκεστάν, ονόματι Σιραζουντίν Ραμαζάνοφ, που είχε προσχωρήσει στην τσετσενική αντίσταση.
 Το όνομα αυτό δεν περιλαμβάνεται πάντως στον κατάλογο των ναυτών του «Κουρσκ»,
όπως τουλάχιστον αυτός δημοσιεύθηκε στα ρωσικά μέσα ενημέρωσης.
 «Υπάρχουν πολλές εκδοχές για το δυστύχημα στο «Κουρσκ» που είδαν το φως της δημοσιότητας και υπάρχουν και άλλες, για τις οποίες δεν είναι ακόμα δυνατό να μιλήσουμε», τόνισε ο Πατρούτσεφ, σύμφωνα με τηλεγράφημα του πρακτορείου Ιντερφάξ.
 Σύμφωνα με το Ρώσο υπουργό Αμυνας, στρατάρχη Ιγκόρ Σεργκέγεφ, τα αίτια του δυστυχήματος δεν έχουν προσδιοριστεί ακόμη αλλά τα πρώτα συμπεράσματα θα δοθούν στη δημοσιότητα σε δύο-τρεις ημέρες μετά τη μελέτη στοιχείων από δορυφόρους.
 «Βρισκόμαστε στο επίπεδο των υποθέσεων και το πραγματικό αίτιο δεν έχει ακόμη προσδιοριστεί. Αναλύουμε αυτήν τη στιγμή τα δεδομένα που κατέγραψαν οι δορυφόροι που παρακολουθούσαν την περιοχή και θα καταλήξουμε σε συμπεράσματα σε δύο με τρεις ημέρες», είπε.
 Τους χειρισμούς των ρωσικών αρχών επέκρινε έντονα χθες η Νορβηγία, αποκαλύπτοντας ότι χρειάστηκε να απειλήσει με διακοπή των προσπαθειών διάσωσης, προκειμένου να δοθούν στους Νορβηγούς δύτες οι απαραίτητες τεχνικές πληροφορίες.
 «Οι Ρώσοι μας έδιναν μερικές φορές τόσο κακές πληροφορίες και τέτοια παραπληροφόρηση, ώστε να δημιουργείται κίνδυνος για τους Νορβηγούς δύτες», δήλωσε χθες ο Νορβηγός αντιναύαρχος, Εϊναρ Σκόργκεν. Εξηγώντας ότι απείλησε τους Ρώσους με διακοπή των εργασιών, αν δεν δοθούν πληροφορίες για τις θυρίδες
ασφαλείας, ο Νορβηγός ναύαρχος παρατήρησε ότι «ήμουν πραγματικά εξοργισμένος... νομίζω ότι το εξέλαβαν ως απειλή εκ μέρους μου. Τότε παρενέβη προσωπικά ο ναύαρχος Ποπόφ (διοικητής του στόλου του Βορρά) και κανόνισε οι εμπειρογνώμονές μας να μεταφερθούν με ελικόπτερο σε ένα άλλο υποβρύχιο της ίδιας κλάσης, προκειμένου να μελετήσουν τις θυρίδες διαφυγής».
 Με ηρωική αυτοθυσία, το πλήρωμα του «Κουρσκ» έσπευσε πρώτα από όλα να κλείσει τους αντιδραστήρες, μετά την πρώτη έκρηξη, σύμφωνα με τα πρώτα συμπεράσματα της επιτροπής που ερευνά το δυστύχημα, ενώ οι ρωσικές αρχές συνεχίζουν τις διαπραγματεύσεις για την ανέλκυση του υποβρυχίου.
 Ο υπ' αριθμόν δύο στην ηγεσία του Επιτελείου των Ρωσικών Ενόπλων Δυνάμεων, στρατηγός Βαλέρι Μανίλοφ, δήλωσε ότι τα πρώτα στοιχεία της έρευνας επιτρέπουν στις αρχές να πουν πως οι ναύτες έσπευσαν να σβήσουν τους αντιδραστήρες του υποβρυχίου όταν υπέστη την πρώτη δόνηση, προφανώς ύστερα από σύγκρουση, πριν βυθιστεί. Ο στρατηγός επαναφέρει έτσι το σενάριο της σύγκρουσης και φυσικά προσπαθεί κάπως να παρηγορήσει τους συγγενείς των θυμάτων. Τις προηγούμενες ημέρες ειδικοί είχαν αναφέρει ότι οι αντιδραστήρες είχαν αυτόματο σύστημα για να τίθενται εκτός λειτουργίας. Ο στρατηγός παραδέχτηκε επίσης ότι η τραγωδία του πυρηνικού υποβρυχίου στη Θάλασσα του Μπάρεντς «έδειξε μερικά προβλήματα στη λειτουργία των ρωσικών ενόπλων δυνάμεων».
 Οι συγγενείς των θυμάτων πήγαν χθες με πλοίο στον τόπο που είναι βυθισμένο το «Κουρσκ» και έριξαν στεφάνια στη θάλασσα. Αργότερα έγινε γνωστό ότι το πλοίο δεν στάθηκε ακριβώς στο σημείο επάνω από το «Κουρσκ», αλλά εκεί που είχε αγκυροβολήσει το νορβηγικό πλοίο, από το οποίο επιχειρούσαν οι Βρετανοί και Νορβηγοί βαθυδύτες. 
 Η νορβηγική εταιρεία «Γκλόμπαλ Τουλ Μάνατζμεντ» διαπραγματεύεται με τις ρωσικές αρχές το ενδεχόμενο να κόψει από το «Κουρσκ» και να ανασύρει το τμήμα των δύο αντιδραστήρων, γιατί θεωρείται εξαιρετικά δύσκολη έως μάταιη η ανέλκυση όλου του υποβρυχίου. Η επιχείρηση σχεδιάζεται να γίνει με ειδικά τηλεκατευθυνόμενα μηχανήματα κοπής μετάλλων. Σε ανάλογες διαπραγματεύσεις είναι και η ολλανδική εταιρεία «Σμιτ Ιντερνάσιοναλ», που ειδικεύεται σε ανελκύσεις σκαφών και αντλήσεις στη θάλασσα. Εκπρόσωπος της εταιρείας δήλωσε ότι οι διαπραγματεύσεις αφορούν την ανέλκυση του υποβρυχίου και γίνονται με πολλές πλευρές, αλλά είναι δύσκολο να γίνει η επιχείρηση μέσα στο 2000. Η εταιρεία «Στολτ Οφσορντ», δύτες της οποίας άνοιξαν το υποβρύχιο, ζήτησε 10 ημέρες για να καταλήξει στο τι πρέπει να γίνει γύρω από την ανέλκυση και δεν απέκλεισε το ενδεχόμενο να συνεργαστεί με ολλανδική εταιρεία, σύμφωνα με το Ρώσο υπουργό Εξωτερικών Ιγκόρ Ιβάνοφ.
 Στη Βιέννη η Οργάνωση για τη Συμφωνία Aπαγόρευσης Πυρηνικών Δοκιμών επιβεβαίωσε χθες ότι οι εκρήξεις που σημειώθηκαν στο υποβρύχιο δεν προκάλεσαν «κανένα πυρηνικό φαινόμενο».
