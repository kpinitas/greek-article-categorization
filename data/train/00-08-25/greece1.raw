Δύο νεκροί, τέσσερις αγνοούμενοι, έξι πυροσβέστες τραυματίες, ένας νομός σε κατάσταση έκτακτης ανάγκης, ένα «Kαναντέρ» προσθαλασσώθηκε, σπίτια κάηκαν, χωριά εκκενώθηκαν, άνθρωποι ξεσπιτώθηκαν, χιλιάδες στρέμματα δάσους και καλλιεργειών έγιναν στάχτη. 
 Αυτή είναι η εικόνα που διαμορφώθηκε χθες από τις μεγάλες φωτιές που έπλητταν όλη τη χώρα. Σύμφωνα με την Πυροσβεστική Υπηρεσία, χθες εκδηλώθηκαν 75 πυρκαγιές σε όλη την Ελλάδα. Το πιο σοβαρό πρόβλημα το αντιμετώπιζαν οι νομοί Ιωαννίνων και Αρκαδίας. 
 ΙΩΑΝΝΙΝΑ: Τραγικά ήταν τα αποτελέσματα της μεγάλης φωτιάς στην Καστανή Πωγωνίου, η οποία εκδηλώθηκε στο αλβανικό έδαφος την περασμένη Τρίτη. Λόγω των
δυνατών ανέμων μπήκε στη χώρα μας και, ενώ προχθές βρισκόταν σε σχετική ύφεση,
 Το απόγευμα κατευθύνθηκε στο χωριό Αγία Μαρίνα όπου άρχισε να καίει σπίτια και
αυτοκίνητα. Το χωριό εκκενώθηκε αμέσως και οι κάτοικοι πανικόβλητοι έβλεπαν τις περιουσίες τους να χάνονται χωρίς να μπορούν να κάνουν τίποτα. 
Αργά το βράδυ έγινε γνωστό ότι αγνοούνται έξι άτομα και αμέσως σήμανε κινητοποίηση για τον εντοπισμό τους. Δυστυχώς ένα ζευγάρι ηλικιωμένων βρέθηκε απανθρακωμένο μέσα στο σπίτι του. Πρόκειται για τους Χριστόφορο και Μαρία Κυρίτση, 80 και 78 χρόνων αντίστοιχα. 
 Οι υπόλοιποι τέσσερις μέχρι τις πρώτες πρωινές ώρες δεν είχαν εντοπιστεί. 
 Στο μεταξύ η κατάσταση ήταν δραματική, αφού η φωτιά τη νύχτα μπήκε μέσα στο χωριό Ριζό και οι φλόγες εγκλώβισαν τους κατοίκους στα σπίτια τους. Αλλά ο εφιάλτης δεν σταμάτησε εκεί. Σε πύρινο κλοιό και τα χωριά Λάβδανη, Σουλόπουλο,
Αετόπτερα, Φωτεινό και Πουρνόραχη, όπου οι φλόγες ήταν σε απόσταση αναπνοής από τα πρώτα σπίτια. 
 Σε εξέλιξη όμως ήταν και η δεύτερη φωτιά στο νομό. Στα Ανω Πεδινά Ζαγορίου, η οποία εδώ και τέσσερις ημέρες καταστρέφει το πανέμορφο βουνό. Χθες πλησίασε απειλητικά τα πρώτα σπίτια του χωριού και το μοναστήρι της Αγίας Παρασκευής, αλλά τελικά ο κίνδυνος απεφεύχθη. 
 Κατά τη διάρκεια της κατάσβεσης τραυματίστηκαν ελαφρά δύο πυροσβέστες και ένας
εποχικός δασοπυροσβέστης, οι οποίοι μεταφέρθηκαν και νοσηλεύονται στο Πανεπιστημιακό Νοσοκομείο Ιωαννίνων. 
 ΑΡΚΑΔΙΑ: Ενα πυκνό μαύρο σύννεφο και βροχή από στάχτες σκεπάζουν από χθες την Αρκαδία αλλά και μεγάλο μέρος της νότιας Ηλείας, καθώς η πυρκαγιά που μαίνεται
για έκτη συνεχόμενη ημέρα στο θρυλικό ελατόδασος του Μαίναλου συνεχίζει το καταστροφικό της έργο.
 Εξ αιτίας της συνεχιζόμενης καταστροφής, την οποία κάτοικοι και πυροσβέστες χαρακτηρίζουν βιβλική..., χθες το μεσημέρι η Αρκαδία τέθηκε σε κατάσταση έκτακτης ανάγκης και τέθηκε σε εφαρμογή το προβλεπόμενο σε αυτές τις περιπτώσεις σχέδιο «Ξενοκράτης».
 Στο Ανω Κοτυλιό, όταν οι φλόγες πλησίασαν απειλητικά το χωριό, χρειάστηκε να επέμβει ο στρατός για να απομακρυνθούν οι γέροντες οι οποίοι δεν ήθελαν να εγκαταλείψουν τα σπίτια τους.
 Στις κοινότητες Ισωμα και Καλύβια δεκάδες πυροσβέστες ώς αργά χθες το απόγευμα
έδιναν σκληρή μάχη με τις φλόγες προκειμένου αυτές να μην επεκταθούν στα σπίτια.
 Μέσα στις σκηνές απελπισίας και τρόμου που εκτυλίχθηκαν τρεις πυροσβέστες, οι Καλοπίτας Λάμπρος, Βουκελάτος Αλέξανδρος και Ευάγγελος Πίτος υπέστησαν ελαφρά εγκαύματα και μεταφέρθηκαν αμέσως από τους συναδέλφους τους στο Κέντρο Υγείας Μεγαλόπολης.
 Ο νομάρχης Αρκαδίας κ. Παναγιώτης Γιαννόπουλος, χαρακτήρισε την κατάσταση τραγική.
 «Χανόμαστε... και κανείς δεν μπορεί δυστυχώς να μας προσφέρει ουσιαστική βοήθεια. Η ηγεσία της Πυροσβεστικής Υπηρεσίας, στην οποία απευθύνθηκα, σήκωσε τα χέρια ψηλά. Οι αρμόδιοι μας λένε ότι οι πυροσβεστικές δυνάμεις είναι διασκορπισμένες σε διάφορες πυρκαγιές και δεν μπορούν να κάνουν κάτι παραπάνω.
Ζητάμε την άμεση παρέμβαση της Πολιτείας, από την οποία περιμέναμε περισσότερο
ενδιαφέρον... Ο κίνδυνος είναι μεγάλος. Μας πληγώνει η αδιαφορία ορισμένων. Ουδείς ενδιαφέρθηκε να μάθει για τη καταστροφή... εκτός των κ.κ. Γιαννόπουλου και Δασκαλάκη κανείς άλλος δεν μας τηλεφώνησε», δήλωσε στην «Ε» ο νομάρχης Αρκαδίας.
Οπως έγινε γνωστό χθες, ένα πυροσβεστικό αεροσκάφος έκανε αναγκαστική προσθαλάσσωση εξ αιτίας ξαφνικής μηχανικής βλάβης που παρουσίασε στην προσπάθεια για την κατάσβεση της φωτιάς στην Αρκαδία.
 Πρόκειται για ένα από τα τρία νοικιασμένα για τη φετινή σεζόν πυροσβεστικά αεροσκάφη CL-415 Καναντέρ από καναδική ιδιωτική εταιρεία
 Αργά το βράδυ έγινε γνωστό ότι η φωτιά πλησίασε σε απόσταση αναπνοής εργοστάσιο της ΔΕΗ. 
 ΚΑΒΑΛΑ: Ανάμεσα σε εκρήξεις ναρκών και βλημάτων του Β  Παγκοσμίου Πολέμου, εκατοντάδες πυροσβέστες, δασικοί, στρατιώτες και πολίτες προσπαθούσαν χθες για
5η ημέρα να θέσουν υπό έλεγχο τη μεγάλη φωτιά στο Παγγαίον Ορος. Μέχρι χθες είχαν καεί περίπου 8.000 στρέμματα δάσους. 
 Στο μεταξύ χθες τα ξημερώματα ποιμενικοί σκύλοι καταδίωξαν και τραυμάτισαν έναν άνδρα νεαρής ηλικίας, ο οποίος αν και τραυματισμένος στα πόδια κατάφερε να διαφύγει. Σύμφωνα με τους εθελοντές-φύλακες στην περιοχή του Αγίου Ανδρέα Παγγαίου επρόκειτο για εμπρηστή. Αστυνομικοί ερεύνησαν αν ο τραυματίας κατέληξε σε κάποιο νοσοκομείο της περιοχής, αλλά δεν κατόρθωσαν να εντοπίσουν το δράστη. 
 Αναστάτωση προκλήθηκε χθες το βράδυ στην Ξυλοκαμάρα Χανίων, όταν εκδηλώθηκε πυρκαγιά στο εργοστάσιο της ΔΕΗ, που βρίσκεται δίπλα σε σπίτια. 
 Η φωτιά εκδηλώθηκε γύρω στις 9.30 το βράδυ σε μία από τις οκτώ μονάδες του εργοστασίου. Την ίδια στιγμή διακόπηκε για λίγη ώρα η παροχή ηλεκτρικού ρεύματος σε περιοχές του Προφήτη Ηλία, του Ακρωτηρίου, της Αγιάς Χανίων και του Καλαμακίου. Τέσσερα οχήματα της Π.Υ. με 12 άνδρες, κατέβαλαν σημαντικές προσπάθειες και κατάφεραν γρήγορα να τη σβήσουν.
 Τα κουφάρια των καμένων δέντρων έβγαζαν ακόμη καπνό, χθες το μεσημέρι, στον εθνικό δρυμό Σουνίου. Σαν κακός εφιάλτης, σαν επανάληψη τρόμου, οι ίδιες ακριβώς σκηνές. Οπως το 1985, όταν όλα έγιναν στάχτη.
 Με το πέρασμα των χρόνων τα δέντρα άρχισαν να μεγαλώνουν. Από μόνα τους, χωρίς
ανθρώπινη παρέμβαση. Και προχθές, όταν ξέσπασε η πυρκαγιά στο χωριό Καμάριζα, στο Λαύριο, λίγα λεπτά ήταν αρκετά για να μετατρέψουν την ίδια δασική έκταση σε αποκαΐδια. 
 Ηταν 2 προχθές το μεσημέρι, όταν εκδηλώθηκε φωτιά στο χωριό Καμάριζα. Μερικά δέντρα και μια στάνη τυλίχτηκαν στις φλόγες. Αμέσως έσπευσε στο σημείο ένα πυροσβεστικό όχημα και περιόρισε την πυρκαγιά, που απειλούσε σπίτια, τη στιγμή
που οι κάτοικοι τα κατέβρεχαν με νερό για να τα σώσουν. «Σαράντα πέντε χρόνια ζω εδώ. Τέτοιο πράγμα δεν το έχω ξαναδεί», λέει η κ. Γιαννούλα και τα μάτια της δακρύζουν. «Είχα πέντε κατσικούλες, καήκανε. Δεν προλάβαμε να τις βγάλουμε
έξω. Η φωτιά ήρθε πάνω μέσα σε δευτερόλεπτα. Ευτυχώς που δεν έπαθε τίποτα κανένας άνθρωπος». 
 Την ίδια στιγμή ξεσπούσαν άλλα 3 πύρινα μέτωπα. Διακόσιοι πενήντα πυροσβέστες έσπευσαν στην περιοχή με 50 οχήματα και έδιναν μάχη με τα πύρινα μέτωπα, τη στιγμή που αεροσκάφη έκαναν συνεχείς ρίψεις. Ο δυνατός αέρας όμως ήταν εναντίον τους. Και η φωτιά φούντωνε συνεχώς κατευθυνόμενη στην Ελληνική Βιομηχανία Οπλων. 
 Πέντε εξοχικές κατοικίες καταστράφηκαν ολοσχερώς. «Δεν έμεινε τίποτα. Ετσι όπως έγινε το σπίτι, δεν ξαναφτιάχνεται», λέει με απαγοήτευση ένας ιδιοκτήτης και δείχνει τα κατεστραμμένα. 
