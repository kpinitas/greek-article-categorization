Το χαμόγελο του Ζακ Ρογκ επιβεβαίωσε σ' ένα σημαντικό βαθμό το κλίμα αισιοδοξίας που καλλιεργήθηκε στην τελευταία συνεδρίαση της διυπουργικής επιτροπής, ως προς την πρόοδο της προετοιμασίας για τους Ολυμπιακούς Αγώνες του 2004. Ο Βέλγος διπλωμάτης εξέφρασε την ικανοποίησή του για τον «επί χάρτου σχεδιασμό», ωστόσο είναι βέβαιο ότι ο αντιπρόεδρος της ΔΟΕ αναμένει την όσο το δυνατόν ταχύτερη και αρτιότερη υλοποίησή του, από την ελληνική πλευρά, ώς το Νοέμβριο, οπότε και είναι προγραμματισμένη η επόμενη εξέταση.
 «Η αισιοδοξία μας -δήλωσε ο Κ. Λαλιώτης, μετά την συνάντηση- έχει αντίκρισμα αλήθειας. Ο κ. Ρογκ εξέφρασε την ικανοποίησή του για την πορεία των έργων και την πεποίθησή του για δράσεις και αποτελέσματα». Στη διάρκεια της συζήτησης (διήρκησε μία ώρα και τον υπουργό πλαισίωσαν, ο Π. Συναδινός, ο Κ. Λιάσκας και ο γενικός γραμματέας του υπουργείου Γ. Χρυσικόπουλος) ο απεσταλμένος της ΔΟΕ ήταν μετρημένος στα λόγια του. Κατά την έξοδό του δε, απέφυγε να τοποθετηθεί στο περιεχόμενο της συνάντησης. «Τα 14 έργα που αναφέρονται στο μνημόνιο (ΥΠΕΧΩΔΕ-"Αθήνα 2004") δεν γίνονται μόνο για τους Ολυμπιακούς Αγώνες. Θ' αποτελέσουν κληρονομιά για την πόλη», τόνισε ο Ρογκ, ενώ εξέφρασε την ελπίδα του για πιο στενή (!) συνεργασία όλων των φορέων.
 Νωρίτερα, ο πρόεδρος της Συντονιστικής Επιτροπής της ΔΟΕ είχε συνάντηση με τον Δημήτρη Αβραμόπουλο. Ο Ρογκ υπογράμμισε τον «ηγετικό ρόλο» κάθε δημάρχου στην πόλη του οποίου διοργανώνονται Ολυμπιακοί Αγώνες και «τις ευθύνες του», καθώς θα φιλοξενήσει ηγέτες, προσωπικότητες, επισκέπτες και αθλητές. Με αυτές τις τοποθετήσεις του, ο Βέλγος άφησε υπονοούμενα για τη συνεργασία του «Αθήνα 2004» με τον Δ. Αβραμόπουλο. Ο δήμαρχος, για να μη δημιουργηθούν εντυπώσεις, αναγκάστηκε να δευτερολογήσει και να προσθέσει ότι «...η πόλη των Αθηνών ετοιμάζεται, σε άριστη συνεργασία με την Οργανωτική Επιτροπή, να υποδεχτεί το μεγάλο γεγονός. Και βέβαια, ετοιμάζομαι ως δήμαρχος της Αθήνας να βρεθώ στο Σίδνεϊ, για να παραλάβω την Ολυμπιακή Σημαία, που θα κυματίζει εδώ για την επόμενη τετραετία». Η τελευταία αναφορά του δημάρχου μπορεί να εκληφθεί και ως αιχμή για όσους ή όσες κάνουν αντίθετες σκέψεις. Αλλωστε, το πρωτόκολλο της ΔΟΕ δεν επιδέχεται την οποιαδήποτε παρερμηνεία.
 Το απόγευμα, ο Ζακ Ρογκ συναντήθηκε με τον Γιώργο Φλωρίδη. Μετά το τέλος της επίσκεψης, έγινε γνωστό ότι συζητήθηκε μια κίνηση που είναι σε εξέλιξη από την πλευρά της ΔΟΕ, για να γίνει ο αθλητισμός επιλέξιμος τομέας χρηματοδότησης από την Ευρωπαϊκή Ενωση! Ο υφυπουργός αποκάλυψε ότι γίνεται προσπάθεια να ενταχθεί μια σχετική διάταξη για τον αθλητισμό. 
 Οπως ήταν αναμενόμενο, ο Ρογκ με τον Φλωρίδη συζήτησαν άλλα δύο σημαντικά ζητήματα: την πορεία της προετοιμασίας και το Ολυμπιακό Φεστιβάλ Νέων. «Ο κ. Ρογκ μού μετέφερε την άποψη ότι η προετοιμασία εξελίσσεται ικανοποιητικά. Από τη δική μου πλευρά, τον διαβεβαίωσα πως θα συνεχίσουμε την ίδια προσπάθεια με πιο γρήγορους ρυθμούς, ώστε η προετοιμασία για τους Ολυμπιακούς Αγώνες να εξελιχθεί κατά τον πιο καλό τρόπο, στους συμφωνηθέντες χρόνους», τόνισε ο Γ. Φλωρίδης.
 Ο αντιπρόεδρος της ΔΟΕ επιβεβαίωσε το άριστο κλίμα και υποστήριξε πως «είναι σε καλό δρόμο η προσπάθεια πολλών ευρωπαϊκών χωρών, σε συνεργασία με τη ΔΟΕ, για την αναβάθμιση της συνθήκης της Ρώμης»... 
