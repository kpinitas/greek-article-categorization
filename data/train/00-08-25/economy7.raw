Ακόμη περισσότερο απομακρύνθηκε χθες το ευρώ από το χαμηλό τριμήνου που σημείωσε αυτήν την εβδομάδα έναντι του δολαρίου.
 Tα αρνητικά στοιχεία για τις παραγγελίες διαρκών καταναλωτικών αγαθών στις ΗΠΑ,
τα κέρδη του ελβετικού φράγκου έναντι του αμερικανικού νομίσματος αλλά και οι υψηλότερες τιμές χονδρικής στη Γερμανία ενίσχυσαν τη θέση του στις αγορές. 
 Οι παραγγελίες διαρκών καταναλωτικών αγαθών στις ΗΠΑ υποχώρησαν τον Ιούλιο πολύ χαμηλότερα απ' ό,τι αναμενόταν, σημειώνοντας πτώση-ρεκόρ 12, 4% έναντι αύξησης 9, 4% τον Ιούνιο. Η πτώση αυτή, πολύ μεγαλύτερη από την αντίστοιχη 6, 4%
που εκτιμούσαν οι αναλυτές, είχε αποτέλεσμα σημαντικές πωλήσεις δολαρίων στην αγορά της Νέας Υόρκης, με αποτέλεσμα την ανάκαμψη του ευρώ, το οποίο προχθές το πρωί είχε προσεγγίσει το χαμηλότερο επίπεδο τριμήνου έναντι του δολαρίου, 89, 05 σεντς. Το κοινό νόμισμα ενισχύθηκε έως και 1, 5 σεντς υψηλότερα από αυτό το επίπεδο φθάνοντας τα 90, 50 σεντς για να υποχωρήσει αργά το απόγευμα στα 90, 20 σεντς. 
 Επιπλέον, η σημαντική ενίσχυση του ελβετικού φράγκου, το οποίο κινείται παράλληλα με το ευρώ έναντι του δολαρίου τροφοδότησε το κοινό νόμισμα. Το ελβετικό νόμισμα προσέγγισε το υψηλότερο επίπεδο της τελευταίας εβδομάδας έναντι του δολαρίου ύστερα από επιθετικές αγορές ελβετικών φράγκων από δύο ελβετικές τράπεζες. Οι φήμες έφεραν τις δύο τράπεζες να δρουν για λογαριασμό της Kεντρικής Tράπεζας της Ελβετίας, η οποία σχεδιάζει να πωλήσει 120 τόνους χρύσου στα τέλη του επόμενου μήνα. 
 Ωθηση όμως προσέφερε στο ευρώ και η μεγαλύτερη της αναμενόμενης άνοδος των τιμών χονδρικής στη Γερμανία, η οποία τροφοδότησε τις προσδοκίες ότι η ΕΚΤ θα αυξήσει τα επιτόκια σύντομα, ίσως και την επόμενη Πέμπτη. Συγκεκριμμένα ο γερμανικός Δείκτης Τιμών Παραγωγού, που εκφράζει τη μελλοντική κατεύθυνση των τιμών, σημείωσε τον Ιούλιο τη μεγαλύτερη αύξηση των τελευταίων 9 χρόνων -3, 3%.
Αυτό σημαίνει ότι τα γερμανικά εργοστάσια έχουν ήδη αρχίσει να περνούν τα υψηλότερα κόστη των τιμών του πετρελαίου, των παραγώγων του αλλά και των πρώτων υλών στους καταναλωτές και επιβεβαιώνει τις ανοδικές τάσεις στον ευρωπαϊκό πληθωρισμό. 
 Τόσο ο κορυφαίος οικονομολόγος της ΕΚΤ Οτμαρ Ισινγκ όσο και η επικεφαλής της Kεντρικής Tράπεζας της Φινλανδίας Μάτι Βανάλα παραδέχθηκαν σε συνεντεύξεις του
προχθές ότι οι κίνδυνοι για άνοδο του πληθωρισμού στη ζώνη του ευρώ αυξάνονται. Καθώς όμως η άνοδος του πληθωρισμού οφείλεται κυρίως σε εξωτερικούς παράγοντες, όπως οι πετρελαικές τιμές και η αδυναμία του ευρώ, είναι ακόμη αμφίβολη η επόμενη κίνηση από την ΕΚΤ. 
 Η ΕΚΤ μάλλον βρίσκεται σε δίλημμα αφού εάν αυξήσει τα ευρωπαϊκά επιτόκια σύντομα τότε είναι πιθανόν αυτό να επιδράσει αρνητικά στην ευρωπαϊκή οικονομική ανάκαμψη. Αναλυτές εκτιμούν μάλιστα ότι πιο περιοριστική νομισματική πολιτική από την ΕΚΤ εμπεριέχει τον κίνδυνο οι αγορές να αναθεωρήσουν τις υπεραισιόδοξες εκτιμήσεις ανάπτυξης της ευρωπαϊκής οικονομίας
για το 2001, δημιουργώντας έτσι περαιτέρω πιέσεις στο ευρώ.
