 «Δεν έχω κάποια προτίμηση. Αυτό που με ενδιαφέρει είναι να προετοιμαστούμε όσο το δυνατόν καλύτερα και να πετύχουμε τους στόχους μας στο Champions League». Πριν από περίπου ένα μήνα ο πρόεδρος του Ολυμπιακού Σωκράτης Κόκκαλης είχε ζητήσει από τους ποδοσφαιριστές σε ομιλία του στου Ρέντη «να φτάσουμε στην οκτάδα του Champions League», αλλά ο Γιάννης Μαντζουράκης παραμένει προσγειωμένος, ελπίζοντας ότι η τύχη θα είναι στο πλευρό του Ολυμπιακού σήμερα το μεσημέρι στην κλήρωση των ευρωπαϊκών διοργανώσεων στο Μόντε Κάρλο.
 «Μας απομένουν τρεις εβδομάδες, στις οποίες πρέπει να δουλέψουμε σκληρά για να φτάσουμε στο σημείο που θέλουμε» υποστήριξε χθες στην «Ε» ο «Ρουμάνος» τεχνικός, ο οποίος πρόσθεσε: «Μέσα από τα φιλικά ματς που θα δώσουμε τις προσεχείς μέρες, αλλά και τους αγώνες Kυπέλλου, πιστεύω ότι θα βρούμε το ρυθμό μας και τη διάρκεια στο παιχνίδι που χρειάζεται η ομάδα για να είναι έτοιμη σε τόσο υψηλού επιπέδου αγώνες».
 Ο Δημήτρης Μαυρογενίδης υποστήριξε: «Οι αποστάσεις έχουν μικρύνει στην Ευρώπη. Δεν υπάρχουν μεγάλες διαφορές». Ο Ανδρέας Νινιάδης τόνισε: «Μακάρι να πέσουμε με τη Μίλαν του Σεφτσένκο».
 Τον Ολυμπιακό θα εκπροσωπήσει το μεσημέρι στο Μονακό ο Πέτρος Κόκκαλης. Οι «ερυθρόλευκοι» θα συμμετάσχουν για τέταρτη συνεχή χρονιά στη διοργάνωση του Champions League και, όπως λένε στον Ολυμπιακό, «είμαστε προετοιμασμένοι για να τα πάμε καλύτερα από κάθε άλλη φορά, τόσο αγωνιστικά όσο και σε οργανωτικό επίπεδο».
 Ο Μαντζουράκης, ο οποίος έδωσε χθες ρεπό στους παίκτες και ο ίδιος βρέθηκε στη Θεσσαλονίκη, κοντά στην οικογένειά του, σκοπεύει αύριο βράδυ (8 μ.μ.), στο ΟΑΚΑ, στο φιλικό ματς με την ουγγρική Ράμπα Ετο Γκιορ, να παρατάξει την ενδεκάδα που θέλει να εμπιστευτεί στους αγώνες του Πρωταθλήματος και του Champions League, αφού στο φιλικό παιχνίδι με την Ιντερ τη Δευτέρα δεν θα έχει τους μισούς διεθνείς (Πουρσανίδη, Αμανατίδη, Μαυρογενίδη, Χούτο). Οι Ελευθερόπουλος, Γεωργάτος, Πατσατζόγλου θα ταξιδέψουν τελικά στο Μιλάνο με τον Ολυμπιακό και θα ενσωματωθούν την Τρίτη στην εθνική ομάδα. 
 Ο Αμανατίδης πήγε χθες στου Ρέντη και προπονήθηκε, θα δοκιμάσει και σήμερα το πόδι του και, εκτός απροόπτου, θα είναι στην ενδεκάδα του αγώνα με τη Ράμπα Ετο Γκιορ, όπως και ο Ανατολάκης, ο οποίος δείχνει να ξεπέρασε τον πρόβλημα τραυματισμού που τον έχει κρατήσει δέκα μέρες εκτός προπονήσεων.
