Αν το ζητούμενο για τον Γιάννη Μαντζουράκη ήταν η καλή αμυντική λειτουργία του Ολυμπιακού, τότε η πειραϊκή ομάδα παρουσιάστηκε χθες στο φιλικό αγώνα με τη Φιορεντίνα εμφανώς βελτιωμένη στην άμυνα σε σχέση με το παιχνίδι με την Χάποελ Τίκβα.
 Οι «ερυθρόλευκοι» στο Γκάρμις Πατερκίνχεν γνώρισαν την ήττα από τη Φιορεντίνα με 1-0, που είναι η δεύτερη στα ισάριθμα φιλικά παιχνίδια που έχουν δώσει έως σήμερα, αλλά τα πήγαν καλά τόσο στην άμυνα όσο και στα χαφ.
 Ο Ολυμπιακός μάλιστα, εκτός από το γκολ που του ακυρώθηκε (στο 44' σε σουτ του Χούτου) από το Γερμανό διαιτητή Τρούμαν, το δοκάρι (λάθος γύρισμα του Πιερίνι) και το πέναλτι που δεν δόθηκε στον Αλεξανδρή (53'), έχασε σπουδαίες ευκαιρίες για να πετύχει κάποιο τέρμα, ενώ ο Μαντζουράκης προτίμησε για δεύτερο ματς να χρησιμοποιήσει όλους τους παίκτες που έχει στη διάθεσή του.
 Ο «Ρουμάνος» τεχνικός παρέταξε δύο διαφορετικές ενδεκάδες, από τις οποίες στο πρώτο ημίχρονο ξεχώρισαν οι Τζιοβάνι, Μαυρογενίδης, ενώ στο δεύτερο ημίχρονο δημιούργησαν πολύ καλό «τρίγωνο» οι Ζε Ελίας, Ζέτερμπεργκ και Αλβεζ.
 «Η ομάδα ήταν πολύ καλή σε όλους τους τομείς», υποστήριξε στο τέλος ο Μαντζουράκης και πρόσθεσε: «Επρεπε να κερδίσουμε, αλλά η νίκη δεν είναι απαραίτητη αυτή την εποχή. Είχαμε κατακόρυφη άνοδο σε άμυνα και κέντρο. Εχουμε δύο ισάξιες ενδεκάδες».
 Ο προπονητής της Φιορεντίνα Φατίχ Τερίμ δήλωσε: «Ο Ολυμπιακός έχει πολύ καλό κέντρο. Μου άρεσαν περισσότερο οι Τζιοβάνι, Ζε Ελίας, Ζέτερμπεργκ, Γιαννακόπουλος και Γεωργάτος. Εμείς βρισκόμαστε ακόμα στην αρχή της προετοιμασίας».
 Μόλις στο 7' ο Ρόσι εκμεταλλεύτηκε λάθος του Κωστούλα, έκανε την πάσα στον Κιέζα, ο οποίος με πλασέ άνοιξε το σκορ (1-0).
 Οι Μαυρογενίδης (13'), Λουτσιάνο (15') είχαν σουτ, τα οποία απέκρουσε ο Ταλιαλατέλα. Ο Τζιοβάνι στο 26' είχε ψηλοκρεμαστό σουτ, το οποίο πέρασε πάνω από το οριζόντιο δοκάρι του Ιταλού γκολκίπερ. Στο 44' ο Τζόρτζεβιτς πραγματοποίησε τη σέντρα από αριστερά, ο Τζιοβάνι έπιασε κεφαλιά, ο Χούτος έκανε προβολή, έστειλε την μπάλα στα δίχτυα, αλλά ακυρώθηκε το γκολ, καθώς θεωρήθηκε ότι η μπάλα είχε βγει άουτ στη σέντρα του Τζόρτζεβιτς, γεγονός που προκάλεσε τις διαμαρτυρίες των ανθρώπων του Ολυμπιακού.
 Στις αρχές της επανάληψης (53') ο Αλεξανδρής πέρασε τον Ταλιαλατέλα, ο οποίος τον ανέτρεψε, αλλά ο διαιτητής έδειξε να συνεχιστεί το παιχνίδι και έβγαλε κίτρινη κάρτα στον Αλεξανδρή.
 Στο 58' ο Ζέτερμπεργκ πάσαρε στον Κόντη, ο οποίος πραγματοποίησε τη σέντρα από δεξιά, ο Πιερίνι προσπάθησε με κεφαλιά να διώξει την μπάλα, η οποία όμως χτύπησε στο οριζόντιο δοκάρι του Ταλιαλατέλα και στην επαναφορά ο Αλεξανδρής από τη μικρή περιοχή είχε κεφαλιά άουτ.
 Ο Γιαννακόπουλος στο 64' είχε σουτ που απέκρουσε ο Ταλιαλατέλα, ενώ στο 72' ο Αλβεζ είχε σουτ άουτ.
 Κόκκινη κάρτα αντίκρισε ο Μιγιάτοβιτς στο 88' (2η κίτρινη), ενώ ο Τρούμαν κιτρίνισε τους Αλεξανδρή 53', Ζε Ελίας 86'.
 ΦΙΟΡΕΝΤΙΝΑ: Ταλιαλατέλα, Αντάνι, Πιερίνι, Ρέπκα (46' Ταρότσι), Αμαράλ, Βανόλι, Μπρεσάν (46' Ροσίτο), Αμορόσο, Ρόσι, Λεάντρο (54' Μπάλμπο), Κιέζα (46' Μιγιάτοβιτς).
 Ενα δυνατό φιλικό παιχνίδι με ξένη ομάδα στο ΟΑΚΑ, στις αρχές Αυγούστου, επιθυμούσε ο Γιάννης Μαντζουράκης και η πειραϊκή ΠΑΕ προχώρησε χθες σε συμφωνία με την πρωταθλήτρια Ολλανδίας Αϊντχόβεν. Ο Ολυμπιακός θα αντιμετωπίσει την Αϊτχόβεν στις 9 Αυγούστου στο Ολυμπιακό Στάδιο και τις προσεχείς μέρες θα οριστικοποιηθεί και η ώρα διεξαγωγής. Γι' αυτό το λόγο αναβλήθηκε και ο αγώνας Kυπέλλου του Ολυμπιακού με την Αναγέννηση Καρδίτσας, ο οποίος είχε προγραμματιστεί για τις 10 Αυγούστου.
 _ Η ιταλική εφημερίδα «Μεσατζέρο» έγραψε χθες ότι «ο Ζάγκο θα καταλήξει στην Ιντερ ή στον Ολυμπιακό», μόνο που η μετεγγραφική περίοδος στην Ελλάδα έληξε χθες βράδυ.
