Τελικώς οι περίφημες λίστες της Κυψέλης δεν... περιείχαν ονόματα υψηλόβαθμων της ΕΛ.ΑΣ. Ή, καλύτερα, το βούλευμα που εξέδωσε το Συμβούλιο Πλημμελειοδικών παραδίδει «λευκούς στην κοινωνία» τον πρώην διοικητή Ασφαλείας Ιωάννη Παπαδάκη, καθώς και τον αστυνόμο Σπ. Παπαχρήστο.
 Δύο χρόνια μετά την απαγγελία κατηγοριών σε βάρος τους από τον εισαγγελέα Γιώργο Γεράκη, άλλο ένα κομμάτι της περίφημης έρευνας για τη διαφθορά στην ΕΛ.ΑΣ. φτάνει μεν στο ακροατήριο, χωρίς όμως τρανταχτά ονόματα: Η γνωστοποίηση
των διώξεων, τον Νοέμβριο του 1998, είχε δημιουργήσει σάλο, καθώς το κομμάτι εκείνο στο οποίο αναφέρονταν τα ονόματα των δύο αξιωματικών περιείχε κακουργήματα.
 Οι περίφημες αντζέντες με τα ονόματα των καταστημάτων της Κυψέλης (τουλάχιστον
300), με σημειωμένα δίπλα τα ποσά που έπρεπε να δίνει ο κάθε ιδιοκτήτης για προστασία, άνοιξαν το φάκελο «ένστολη προστασία».
 Ομως, στο υπ' αριθμόν 3323/2000 βούλευμα του Συμβουλίου Πλημμελειοδικών, οι αναφορές στα ονόματα των δύο αξιωματικών συνοδεύονται από την κρίση των δικαστών «ότι δεν προέκυψαν ενδείξεις ενοχής τους».
 Αντίθετη πορεία ακολουθούν ο απότακτος αστυνομικός Μιχ. Χαϊτάς, ο συνταξιούχος
της ΕΛ.ΑΣ. Παναγιώτης Γούσης και ο ιδιωτικός υπάλληλος Δημ. Τσιρτσίκος, οι οποίοι παραπέμπονται για το κακουργηματικό αδίκημα της «νομιμοποίησης εσόδων από εγκληματική δραστηριότητα».
 Οι τρεις κατηγορούμενοι θα καθίσουν στο εδώλιο του Τριμελούς Εφετείου Κακουργημάτων, αφού φέρονται να εισέπρατταν χρήματα από προστασία καταστημάτων
 Σύμφωνα με το βούλευμα: Στις 2 προς 3 Αυγούστου του 1998, τα πληρώματα δύο περιπολικών της Αμεσης Δράσης εντόπισαν τους Γούση και Τσιρτσίκο με δύο σακούλες νάιλον στα χέρια, στη διασταύρωση των οδών Καλιφρονά και Πόρου, στην Κυψέλη. Μέσα στις σακούλες υπήρχαν 4.921.000 δραχμές και 200 δολάρια ΗΠΑ, 4 ατζέντες τηλεφώνων, μια ηλεκτρονική ατζέντα, 2 τετράδια σημειώσεων και μια λίστα με διευθύνσεις καταστημάτων στην Κυψέλη.
 «Παιδιά, πάρτε τα χρήματα και αφήστε μας. Ούτε σας ξέρουμε ούτε μας ξέρετε...», ήταν σύμφωνα με το βούλευμα η αντίδραση του Γούση. Λίγη ώρα αργότερα στο τμήμα πλέον, ο Γούσης αρνήθηκε να αποκαλύψει τον κωδικό της ηλεκτρονικής ατζέντας.
 Οι απαντήσεις των δύο συλληφθέντων δεν κρίθηκαν πειστικές από τους δικαστές. Δεν πίστεψαν δηλαδή ότι «τα χρήματα προέρχονται από εμπόριο ειδών υγιεινής».
 Αντίθετα, εκτιμούν ότι «προέρχονται από εκβίαση καταστηματαρχών νυχτερινών κέντρων κυρίως, αλλά και καφενείων, λεσχών, κέντρων ηλεκτρονικών παιχνιδιών, εκμετάλλευσης οίκων ανοχής, ινστιτούτων αισθητικής κ.λπ.».
 Η εμπλοκή του Μιχ. Χαϊτά έγκειται σε κάποιες σημειώσεις που είχαν κλαπεί (κατά
δήλωσή του) μαζί με το αυτοκίνητό του, το 1997. Οι λίστες αυτές περιείχαν διευθύνσεις καταστημάτων και ποσά, τα οποία στο σύνολό τους περιέχονταν και στις σημειώσεις που είχαν βρεθεί στα χέρια των Γούση και Τσιρτσίκου, με αποτέλεσμα να συνδεθεί η δράση των τριών ανδρών.
 Τα πρωτότυπα αυτών των λιστών είχε παραδώσει στον εισαγγελέα Γεράκη, ο δημοσιογράφος της «Αυριανής» Στέλιος Βορινάς.
 Ο αστυνόμος Παπαχρήστος είχε κατηγορηθεί γιατί, ως επόπτης Ασφαλείας, εκείνο το βράδυ της 2-3/8/96 δεν συνέταξε αναφορά για το συμβάν, ενώ ο αντιστράτηγος ε.α. Παπαδάκης γιατί δεν έχει διατάξει ΕΔΕ για την υπόθεση.
 Με το βούλευμα απαλλάσσονται, επίσης, ο δικηγόρος Ηλίας Αλεξανδρής (ψευδορκία μάρτυρα) και ο δικαστικός υπάλληλος Κων/νος Ντζιαβιδάς για παράβαση καθήκοντος.
