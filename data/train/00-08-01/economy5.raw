Σήμερα το πρωί λήγει το θρίλερ για την εξαγορά του βουλγαρικού «ΟΤΕ».
* Ο αντιπρόεδρος της βουλγαρικής κυβέρνησης Πέταρ Ζότεφ δήλωσε χθες ότι η ανακοίνωση, για το αν τελικά η βουλγαρική εταιρεία τηλεπικοινωνιών BTC κατοχυρώνεται στην κοινοπραξία της ολλανδικής KPN με τον ΟΤΕ για 600 εκατ. δολ. ή αν θα προκηρυχθεί νέος διαγωνισμός, θα γίνει σήμερα το πρωί, σε συνέντευξη Tύπου στη Σόφια.
 Παρά την πολιορκία του από δημοσιογράφους, ο Ζότεφ κράτησε κλειστά μέχρι τελευταία στιγμή τα χαρτιά του, αρκούμενος απλά να πει ότι «με το που τελειώνει η 31η Ιουλίου, ή θα υπάρξει επιτυχής κατάληξη των διαπραγματεύσεων με ένα πακέτο εγγράφων που θα εγκρίνεται και από τις δύο πλευρές ή μία ανακοίνωση ότι οι διαπραγματεύσεις έληξαν και ότι δεν υπάρχει συμφωνία».
 «Ο λόγος που δεν προβαίνω σε άλλα σχόλια είναι ότι θέλω να δώσω στη συμφωνία μία ευκαιρία», τόνισε ο Βούλγαρος αξιωματούχος, μιλώντας στην ετήσια γενική συνέλευση της Εταιρείας Εκποίησης Τραπεζών, της κρατικής υπηρεσίας που είναι επιφορτισμένη με την πώληση των τραπεζών.
 Οι διαπραγματεύσεις για την πώληση του 51% της BTC διαρκούν από τον Ιούλιο του
1999, όταν εγκρίθηκε κατ' αρχήν για πρώτη φορά η πώλησή της. Πριν από δύο εβδομάδες, η κυβέρνηση της Σόφιας ανακοίνωσε την πρόθεσή της να τερματίσει τις
διαπραγματεύσεις, θέτοντας ως καταληκτική ημερομηνία στην KPN/ΟTE για να υποβάλει τις τελικές της προτάσεις την 31η Ιουλίου.
 Ο Ζότεφ, που είναι ο υπεύθυνος για τις διαπραγματεύσεις εκ μέρους της βουλγαρικής κυβέρνησης, είχε δηλώσει στις αρχές Ιουλίου ότι ορισμένες από τις απαιτήσεις της KPN/ΟTE είναι αντίθετες με την πολιτική τηλεπικοινωνιών της Ε.Ε.
 Tο πρόβλημα στην υπόθεση της BTC είναι ότι η βουλγαρική πλευρά αντιδρά στις πιέσεις του ΟTE να είναι η Intracom προνομιακός προμηθευτής μετά την εξαγορά.
 Ο όμιλος του Σωκράτη Kόκκαλη είχε από το παρελθόν «ανοιχτούς λογαριασμούς» με τη βουλγαρική Δικαιοσύνη, όταν επιχείρησε να δραστηριοποιηθεί στη βουλγαρική αγορά τυχερών παιχνιδιών. Tο Σεπτέμβριο του 1996, συστήθηκε η εταιρεία BILΟT, στην οποία είναι μέτοχοι οι εταιρείες Intralot (65%) και Iντραπάρ (35%). Στόχος της εταιρείας ήταν να υλοποιήσει το έργο που ανετέθη από το βουλγαρικό Οργανισμό Tυχερών Παιχνιδιών (BST).
 Tην προμήθεια των συστημάτων θα αναλάμβανε απευθείας η Intralot, ενώ όλες τις υπόλοιπες εργασίες θα εκτελούσε η BILΟT. H βουλγαρική Δικαιοσύνη παρενέβη και ανέστειλε την εκτέλεση της σύμβασης μεταξύ του οργανισμού BST και του Ομίλου Kόκκαλη, καθώς «έπρεπε να διερευνηθεί η νόμιμη εκπροσώπηση του BST».
 Με βάση το τελευταίο σχέδιο συμφωνίας με την KPN/ΟTE, η Βουλγαρία θα λάβει 460 εκατ. δολ. ως προκαταβολή με άλλα 20 εκατ. δολ. να τίθενται στην άκρη, για
 Η κοινοπραξία υποχρεώνεται να καταβάλει άλλα 120 εκατ. δολ., αν το κοινοβούλιο
εγκρίνει την τροποποίηση της νομοθεσίας περί ιδιωτικοποιήσεων και επικοινωνιών, που θα επιτρέψει στην κυβέρνηση να δώσει την άδεια λειτουργίας της BTC από την KPN/ΟTE και μία δεύτερη άδεια GSM κινητής τηλεφωνίας.
