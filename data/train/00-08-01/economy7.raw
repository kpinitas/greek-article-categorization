 Εξι όμιλοι, μεταξύ των οποίων και αυτός της Intracom του Σ. Κόκκαλη, εκδήλωσαν κατ' αρχάς ενδιαφέρον για την απόκτηση της τέταρτης άδειας κινητής τηλεφωνίας.
Εκπρόσωποί τους εμφανίστηκαν χθες στη δημόσια διαβούλευση, μαζί με τους υπευθύνων των Panafon, Telestet και CosmΟTE, που ενδιαφέρονται όμως μόνον για την επέκταση των σημερινών συχνοτήτων τους.
 Η διαδικασία αυτή προβλέπεται από το νόμο 2464/94. Οι εκπρόσωποι των ομίλων απάντησαν σε συγκεκριμένο ερωτηματολόγιο που εκπονήθηκε από την Εθνική Επιτροπή Τηλεπικοινωνιών και Ταχυδρομείων (ΕΕΤΤ). Οι απαντήσεις και οι παρατηρήσεις τους προβλέπεται να κωδικοποιηθούν μέσα σε μια εβδομάδα, ώστε να ληφθούν υπόψη κατά την προκήρυξη του διαγωνισμού, τον ερχόμενο Σεπτέμβριο.
 Η πρωτοβουλία αυτή, σε συνδυασμό με την προώθηση του θεσμικού πλαισίου από την
πλευρά του υπουργείου Μεταφορών εν όψει της απελευθέρωσης της σταθερής τηλεφωνίας από την 1/1/2001, αποκτά ιδιαίτερο ενδιαφέρον. Ο τομέας βρίσκεται μπροστά στην επερχόμενη «τρίτη γενιά» κινητών, αλλά και σε παροχή νέων υπηρεσιών. Οι ειδικοί εκτιμούν ότι οι εταιρείες που βρίσκονται ήδη στο παιχνίδι της κινητής τηλεφωνίας έχουν πλεονεκτήματα σε αυτή την επανάσταση στον τομέα των τηλεπικοινωνιών.
 Με αυτά τα δεδομένα, η χθεσινή διαβούλευση έχει δύο εξαιρετικά ενδιαφέρουσες πλευρές: 
 *Ο όμιλος Κόκκαλη, που ήδη έχει σημαντικό μερίδιο στον ευαίσθητο τομέα των τηλεπικοινωνιών με την παραγωγή και εμπορία υλικού, εμφανίζεται να ενδιαφέρεται να μπει και στο παιχνίδι της παροχής υπηρεσιών. Πρέπει να σημειωθεί ότι κατέχει ήδη το 10% -κατ' άλλους μικρότερο ποσοστό- στην Panafon.
Αποτελεί βασικό προμηθευτή υλικού για τον ΟΤΕ, ενώ σε συνεργασία με την Ericsson, που επίσης εμφανίζεται διεκδικητής της τέταρτης άδειας, πωλούν προϊόντα στην CosmΟTE. 
 *Ακυρώνει ουσιαστικά την αρχική διαβούλευση που είχε γίνει πριν από τις πρόσφατες εκλογές ανάμεσα στις τρεις εταιρείες κινητής τηλεφωνίας και τον τότε
υπουργό Μεταφορών, Τάσο Μαντέλη, σχετικά με το κόστος που πρέπει να πληρώσουν για την επέκταση των συχνοτήτων τους. Με τις συνομιλίες αυτές, που δεν είχαν καταλήξει σε κάποια γραπτή δέσμευση, είχε συμφωνηθεί ότι κάθε εταιρεία θα πρέπει να καταβάλει 15 δισ. δρχ. για την αγορά και άλλης συχνότητας. Η σημερινή ηγεσία του υπουργείου διευκρινίζει ότι θα προηγηθεί ο διαγωνισμός για
την τέταρτη άδεια και από τα αποτελέσματά του θα καθοριστούν οι τιμές για την επέκταση των συχνοτήτων.
 Στη χθεσινή διαβούλευση, εκτός από τις τρεις γνωστές εταιρείες κινητής τηλεφωνίας και τον όμιλο Κόκκαλη, μετείχαν με εκπροσώπους τους οι ευρωπαϊκές εταιρείες Ericsson, Euro 1, Kester, Med Telekom και η αμερικανική InterCall.
