Την αναγνώριση των Τσιγγάνων ως «έθνους χωρίς κράτος» ζητούν οι ηγέτες τους, προκειμένου να προστατέψουν τα δικαιώματά τους στην Ευρώπη. Σε ένα συνέδριο στην Πράγα την περασμένη εβδομάδα, ηγέτες των Τσιγγάνων από 40 χώρες αναζήτησαν μια θέση για το λαό τους, καθώς η Ευρωπαϊκή Ενωση ετοιμάζεται να δεχτεί τα πρώτα μέλη της από την Kεντρική και Aνατολική Ευρώπη.
 «Εχουμε ένα όνειρο, το ίδιο πολιτικό όνειρο που είχε ο Μάρτιν Λούθερ Κινγκ», δηλώνει ο Εμίλ Τσούκα, πρόεδρος της Διεθνούς Ενωσης των Ρομ. Φιλοδοξία του είναι να αναγνωριστούν οι Τσιγγάνοι ως «έθνος χωρίς κράτος» από την Ε.Ε., τα Ηνωμένα Εθνη και άλλους διεθνείς οργανισμούς. Σε όλο τον κόσμο, και κυρίως στην Ανατολική Ευρώπη, ζουν σήμερα περίπου 15 εκατομμύρια Τσιγγάνοι. Αυτό που ζητούν είναι ίση μεταχείριση, σύμφωνα όμως με πρόσφατη έκθεση του Οργανισμού για την Ασφάλεια και τη Συνεργασία στην Ευρώπη (ΟΑΣΕ), η ανάπτυξη της οικονομίας και η εξάπλωση της δημοκρατίας στην Ευρώπη δεν περιλαμβάνουν τους Τσιγγάνους. Η έκθεση του ΟΑΣΕ κάνει λόγο για τις διακρίσεις σε βάρος τους, επισημαίνοντας τον κίνδυνο διχασμού της Ευρώπης με «νέα τείχη». Οι Τσιγγάνοι αντιμετωπίζουν εντονότερα προβλήματα στις ανατολικοευρωπαϊκές χώρες, όπου ο αποκλεισμός αποτελεί γι' αυτούς καθημερινή πραγματικότητα. Σε πολλά κράτη τούς
απαγορεύεται η είσοδος σε εστιατόρια, πισίνες και καταστήματα, ενώ τα παιδιά τους είναι συχνά υποχρεωμένα να φοιτούν σε σχολείο για διανοητικά καθυστερημένους.
 Το συνέδριο της Πράγας εξέλεξε ένα ανώτατο δικαστήριο και μία κυβέρνηση του κινήματος, καθώς και μία βουλή, η οποία θα αυξήσει, όπως ελπίζει ο Ε. Τσούκα, τη δυνατότητα των Τσιγγάνων να διαπραγματευτούν την παροχή μεγαλύτερης κρατικής βοήθειας ώστε να μπορέσουν οι φτωχές τσιγγάνικες κοινότητες να ορθοποδήσουν. Κατά τον Ε. Τσούκα, οι Τσιγγάνοι αποτελούν ένα έθνος, αφού όλοι τους μοιράζονται «την ίδια γλώσσα, την ίδια παράδοση, τις ίδιες ρίζες» ακόμη κι αν ζουν σε πολλές διαφορετικές χώρες. Κάποιοι άλλοι υποστηρίζουν ωστόσο ότι
το να μιλούν για ένα έθνος μπορεί να δημιουργήσει περισσότερα προβλήματα απ' όσα θεωρητικά λύνει. «Αυτό που ονομάζουμε Ρομ είναι ένα σύνολο πολύ διαφορετικών ομάδων με διαφορετική κοινωνική ιστορία, διαφορετική θρησκεία», λέει ο τσιγγανικής καταγωγής κοινωνιολόγος, Νικολάε Γκεόργκε, αξιωματούχος του
ΟΑΣΕ. Το κοινό μεταξύ των ομάδων αυτών, επισημαίνει, είναι η προκατάληψη: «Μπορεί όμως να χτίσει κανείς μια ταυτότητα με βάση την προκατάληψη». Για τον Γκεόργκε, και άλλους που συμμερίζονται τις απόψεις του, η έμφαση πρέπει να δοθεί στην άσκηση πίεσης στα κράτη για σεβασμό των ανθρωπίνων δικαιωμάτων και στη δημιουργία ομάδων πίεσης από τους ίδιους τους Τσιγγάνους για την προστασία
των θεμελιωδών τους δικαιωμάτων στις χώρες όπου ζουν.
