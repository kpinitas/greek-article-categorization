Σε μια εποχή που η αναγραφή του θρησκεύματος στις ταυτότητες είναι ειλημμένη απόφαση της πολιτείας, η ίδια η πολιτεία είναι καιρός να πάρει μια απόφαση για
την οριστική αναγραφή της «ιθαγένειας» στις κινηματογραφικές ταυτότητες των ταινιών...
 Πριν από λίγο καιρό, μια επιστολή-καταγγελία 101 ανθρώπων του κινηματογράφου, έθεσε και πάλι το ζήτημα του περιβόητου πιστοποιητικού ελληνικότητας, βάσει του οποίου μια ταινία μπορεί να διαγωνιστεί στα κρατικά φεστιβάλ, να διεκδικήσει κρατικό βραβείο ποιότητας, χρηματοδότηση ή επιστροφή φόρου.
 Οι υπογράφοντες (μεταξύ αυτών και ο «διεθνής» Αγγελόπουλος), αναφέρθηκαν με αποδοκιμασία στον (επιλεκτικό) τρόπο με τον οποίο δίδεται το εν λόγω πιστοποιητικό, αντιδρώντας στην πρόσφατη είδηση πως το υπουργείο αποφάσισε να εφαρμόσει για πρώτη φορά το μέτρο (που τυπικά ισχύει από το 1986) και στους μικρομηκάδες, προκειμένου να διαγωνιστούν στο ελληνικό διαγωνιστικό τμήμα του προσεχούς Φεστιβάλ Δράμας.
 Μια νέα έρευνα του Media Desk Hellas, εν όψει μάλιστα της διεξαγωγής του φεστιβάλ το Σεπτέμβριο (10-16/9), επαναφέρει και πάλι το θέμα στο προσκήνιο. Η συγκριτική αυτή μελέτη, την οποία υπογράφει η Αθηνά Καρτάλου, έχει θέμα τις «Προϋποθέσεις έκδοσης πιστοποιητικών ιθαγένειας για τις ταινίες των ευρωπαϊκών
χωρών». Στις περιπτώσεις βέβαια που οι Eυρωπαίοι εταίροι μας θεωρούν την ιθαγένεια ζητούμενο... Γιατί, όπως προκύπτει από τη μελέτη, για τη Γερμανία, λ.χ., η «γερμανικότητα» δεν αποτελεί προϋπόθεση για να χρηματοδοτηθεί μια ταινία Γερμανού δημιουργού. Ο όρος που χρησιμοποιείται είναι απλώς «ταινία κατάλληλη για ενίσχυση»...Οσο για την Ισλανδία, χρηματοδότησε την πρόσφατη ταινία «Dancers in the dark» του Δανού Λαρς Φον Τρίερ, μόνο και μόνο για τη συμμετοχή στην ταινία της διάσημης Iσλανδής μουσικού Μπγιορκ, που θεωρήθηκε πως προάγει τη χώρα στο εξωτερικό! 
 Στην πραγματικότητα, το Γνωμοδοτικό Συμβούλιο Κινηματογραφίας του ΥΠΠΟ ήταν αυτό που ζήτησε από το ελληνικό γραφείο του ευρωπαϊκού προγράμματος ΜΕDIA τη χορήγηση στοιχείων αναφορικά με το καθεστώς απόδοσης ιθαγένειας στις άλλες ευρωπαϊκές χώρες. Και έπραξε καλώς. Γιατί η συγκριτική αυτή μελέτη μπορεί να οδηγήσει σε χρήσιμα συμπεράσματα ως προς τα καθ' ημάς.
 Δεν μπορούμε, ας πούμε, να αγνοούμε το γεγονός, πως, όπως προκύπτει από την έρευνα, οι περισσότερες ευρωπαϊκές χώρες, από το '90 και μετά, έκαναν (σε αντίθεση με την Ελλάδα) προσαρμογές στις εθνικές νομοθεσίες τους, διευρύνοντας
τις εθνικές προϋποθέσεις για την έκδοση πιστοποιητικού ιθαγένειας, ώστε να συμπεριλαμβάνουν γενικά παράγοντες και συντελεστές απ' όλη την Ευρωπαϊκή Ενωση. Στις περισσότερες νομοθεσίες, μάλιστα, δίνεται έμφαση στην ευρωπαϊκή διάσταση μιας ταινίας, ενώ υπάρχει νομοθετική πρόβλεψη για τις συμπαραγωγές με
 Παράλληλα, αρκετές χώρες υιοθετούν ως σύστημα απόδοσης ιθαγένειας στις ταινίες
τους το point s ystem -ένα επιτυχημένο σύστημα, που αναγνωρίζει και προκαθορίζει διαφορετικό ειδικό βάρος σε κάθε συντελεστή: Λ.χ. ο σκηνοθέτης παίρνει τρεις βαθμούς, οι πρωταγωνιστές δύο, ο μοντέρ έναν κ.ο.κ.
 Εξετάζοντας κάποιος τα κριτήρια «ιθαγένειας» κάθε χώρας ξεχωριστά, διαπιστώνει
πως σε κάποιες περιπτώσεις (Γερμανία, Μεγ. Βρετανία) αυτό που κυριαρχεί είναι η επιχειρηματική διάσταση, ενώ σε άλλες προτεραιότητα έχει η προβολή της κουλτούρας (γαλλόφωνοι Βέλγοι, Πορτογάλοι). Είναι, επίσης, υποκειμενική η έννοια του δημιουργού, που λ.χ για τους Αγγλους (που βρίσκονται πιο κοντά στην
 Ως προς το βασικό θέμα της γλώσσας και το κατά πόσον αποτελεί (όπως, τυπικά, ισχύει στην Ελλάδα) αδιαμφισβήτητο και αδιαπραγμάτευτο κριτήριο ιθαγένειας μιας ταινίας, τα πράγματα ποικίλλουν εντυπωσιακά: Για τους Γερμανούς αρκεί μια
εκδοχή της ταινίας να είναι στα γερμανικά, ενώ η εκδοχή στ' αγγλικά δεν αποκλείεται, αν αυτό ενισχύει τις πιθανότητες της ταινίας στη διεθνή αγορά. Για τους Βρετανούς, τους «επίσημους» ομιλητές της «κοινής» για όλους γλώσσας, η προϋπόθεση αυτή δεν αναφέρεται καν. Οι Πορτογάλοι, απ' την άλλη, επιτρέπουν τη συμμετοχή δημιουργών και από άλλες χώρες, αρκεί η επίσημη γλώσσα της χώρας αυτής να είναι τα Πορτογαλικά (βλ. Βραζιλία)! 
 Διαβάζοντας κάποιος προσεκτικά τη μελέτη αντιλαμβάνεται πως το θέμα της «ελληνικότητας» είναι πολύ σχετικό και ως εκ τούτου (και με δεδομένο το γενικευμένο αίτημα περί παγκοσμιοποίησης) πρέπει να επαναπροσδιοριστεί στη χώρα μας, στην οποία, εξάλλου, υπερτονίζεται η ανάγκη συμπαραγωγών...
 Γιατί, ανεξάρτητα από το κατά πόσον είναι σωστά τα ισχύοντα κριτήρια περί ελληνικότητας (που έχουν κάποια βάση -τουλάχιστον για όλους όσοι διαμαρτυρήθηκαν περύσι για την απονομή του πρώτου βραβείου της Δράμας στη γαλλόφωνη ταινία μικρού μήκους «Eνα βήμα ακόμα» του Βουγιούκα) είναι ανεπίτρεπτο να εφαρμόζονται επιλεκτικά. Πώς είναι δυνατόν, λ.χ., όταν απαιτείται γλώσσα ελληνική και συντελεστές κατά τα 3/4 Eλληνες, να αποσπά κρατικά βραβεία ο «Βυσσινόκηπος» του Κακογιάννη, ενώ άλλες ταινίες με τα ίδια δεδομένα (ξένη γλώσσα, αλλοδαποί ηθοποιοί κ.λπ.) να μη διαγωνίζονται καν; Πώς γίνεται να παίρνουν μέρος και να βραβεύονται στη Δράμα οι ταινίες του Βουγιούκα και του Δήμα (με ξένους διαλόγους και οι δύο) και στη συνέχεια να επιτρέπεται στη μία μόνο από τις δύο («Αμερικάνος» του Δήμα) να διεκδικήσει κρατικό βραβείο; Και μάλιστα να το αποσπά; 
 Είναι δυνατόν, ελλείψει σχολής, να μη θεωρούνται ελληνικές οι ταινίες των δικών
μας παιδιών, που αναγκάστηκαν να σπουδάσουν έξω (συχνά με υποτροφία του...ελληνικού κράτους), επειδή αυτές δεν μιλούν ελληνικά; 
 Και, εν πάση περιπτώσει, πώς ορίζεται το ελληνικό; Και μπορεί να μετρηθεί με το υποδεκάμετρο; 
 Πόσο ελληνικές είναι, ας πούμε, με τη λογική κάποιων, οι ταινίες της Μαλέα; Μήπως δεν είναι ελληνικό, αντιθέτως, το σινεμά του Αγγελόπουλου και του Κακογιάννη, που ουσιαστικά βγάζουν την Ελλάδα εκτός συνόρων, διαφημίζοντάς την; 
 Διάλογος, κι ένα σύστημα πιο ευέλικτο, είναι ίσως η απάντηση στο θέμα που έχει
ανακύψει, γιατί ο κινηματογράφος έχει πολύ σημαντικότερα προβλήματα να λύσει...
