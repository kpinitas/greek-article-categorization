 Παρά τις τριβές και τις έντονες αντιπαραθέσεις, οι εργασίες της 23ης Ειδικής Γενικής Συνόδου των Ηνωμένων Εθνών -που έγιναν στη Ν. Υόρκη, με θέμα «Γυναίκες
2000: Ισότητα, Ανάπτυξη και Ειρήνη στον 21ο» και αποτελούσαν συνέχεια της Παγκόσμιας Διάσκεψης για τις Γυναίκες του 1995 στο Πεκίνο- ολοκληρώθηκαν με κάποια πρόοδο.
 Περίπου δέκα χιλιάδες γυναίκες από 187 κράτη του πλανήτη αντιτάχθηκαν στις αρνητικές εφαρμογές της παγκοσμιοποίησης και των παραγώγων αυτής, όπως είναι η
φτώχεια, η ανεργία, η εκμετάλλευση των γυναικείων χεριών στην εργασία, η βία κατά των γυναικών, η έξαρση της σεξουαλικής εκμετάλλευσής τους, κ.λπ. 
 Οι γυναίκες υιοθέτησαν ομοφώνως το κείμενο του Πεκίνου, καθώς και 5 νέες θέσεις που αφορούν τους τομείς της Υγείας, της Εκπαίδευσης, των Ανθρωπίνων Δικαιωμάτων, της μεγαλύτερης συμμετοχής των γυναικών στα κέντρα λήψεων των αποφάσεων κ.λπ.
 Tην πρώτη ημέρα των εργασιών, ο πρόεδρος της Γενικής Συνέλευσης Teo Ben Gurirad (από τη Ναμίμπια) τόνισε ότι «οι κυβερνητικές πολιτικές για την ισότητα των φύλων και την Εφαρμογή του Σχεδίου Δράσης δεν πρέπει να εξαντλούνται σε προεκλογικές εξαγγελίες».
 «Αμεση δράση από τις γυναίκες και τις κυβερνήσεις», απαίτησε κατά την ομιλία του ο γ.γ. του ΟΗΕ Κόφι Ανάν.
 «Ολες οι προκλήσεις, νέες και παλιές, μπορούν να αντιμετωπιστούν μόνο αν επιτρέψουμε στις γυναίκες να βασιστούν σε ό,τι καλύτερο μπορεί να προσφέρει αυτός ο νέος κόσμος, αντί να τις εξαναγκάζουμε να προσφέρουν ό,τι χειρότερο. Οι γυναίκες πρέπει να εκπαιδευτούν ώστε να πάρουν μέρος στην παγκόσμια οικονομία», κατέληξε ο κ. Ανάν.
 Στη διάσκεψη της Ν. Υόρκης συμπεριλαμβάνονταν τα εξής 12 θέματα: Γυναίκες και Φτώχεια, Γυναίκες και Παγκοσμιοποίηση, Παιδεία και Eπιμόρφωση των Γυναικών, Γυναίκες και Yγεία, Βία κατά των γυναικών, Ανθρώπινα Δικαιώματα, Γυναίκες και Eνοπλες Συγκρούσεις, Γυναίκες και Οικονομία, Γυναίκες και Θεσμικοί Mηχανισμοί,
Γυναίκες και Περιβάλλον, Γυναίκες και ΜΜΕ, Το πρόβλημα των έφηβων κορασίδων.
 Τα ανωτέρω θέματα συζητήθηκαν άλλοτε εκ παραλλήλου και άλλοτε σε τρεις διαφορετικές ομάδες εργασίας μεταξύ των μελών των Εθνικών Αντιπροσωπειών των κρατών μελών του ΟΗΕ, σε κλίμα έντονων αντιπαραθέσεων μεταξύ των αναπτυγμένων και αναπτυσσόμενων χωρών: 
 Καθ' όλη τη διάρκεια της Διάσκεψης επικράτησε έντονο παρασκήνιο μεταξύ τριών ομάδων κρατών και Μη Kυβερνητικών Οργανώσεων.
 Η πρώτη αποτελείτο από τις χώρες της Ε.Ε., τις υπό ένταξη και διεύρυνση χώρες (οι χώρες της Ανατολικής και Κεντρικής Ευρώπης και η Ρωσία). Τον πρώτο λόγο στην Ομάδα είχε η υπουργός Γυναικείων Θεμάτων και Ισότητας της Πορτογαλίας Maria De Belem Roseira, δεδομένου ότι τη συγκεκριμένη χρονική περίοδο, η Πορτογαλία ασκούσε την προεδρία της Ενωσης.
 Η δεύτερη ομάδα, η επονομαζόμενη G-77, αποτελείτο από τα ισλαμικά και αφρικανικά κράτη, συν την Κίνα. Η συγκεκριμένη ομάδα μόνο στο θέμα των αμβλώσεων είχε τη στήριξη της ομάδας του Βατικανού, της Πολωνίας και των λατινοαμερικανικών κρατών (λόγω καθολικισμού και της ιδιαίτερης πατρίδας του Πάπα Ιωάννη Παύλου ΙΙ).
 Η τρίτη ομάδα, η SLAK, αποτελείτο από χώρες της Λατινικής Αμερικής. 
 Η τέταρτη απαρτιζόταν από τις ΗΠΑ, την Αυστραλία, τον Καναδά και τη Ν. Ζηλανδία.
 Πέμπτη και μεμονωμένη ομάδα της Συνόδου ήταν εκείνη του Βατικανού, γνωστή ως Hol yCross.
 Οι εκπρόσωποι των χωρών G-77, καθώς και οι εκπρόσωποι της Κίνας και της Κούβας
ήταν οι μοναδικοί που αντέδρασαν στην ισοπέδωση και την ωραιοποίηση που προσπαθούν να επιβάλουν οι ΗΠΑ και οι πλούσιες χώρες του αναπτυγμένου κόσμου στον πλανήτη και καταδίκασαν το εμπάργκο που επικρατεί στο Ιράκ, τη Γιουγκοσλαβία και την Κούβα.
 Επικριτική στάση κράτησαν και οι εκπρόσωποι της Παλαιστίνης και της Κύπρου, θυμίζοντας, παρουσία του Ρ. Χόλμπρουκ, της Χίλαρι Κλίντον και της Μάντλεν Ολμπράιτ, τι έχουν υποστεί οι πατρίδες τους από Τούρκους και Ισραηλινούς. Αναφέρθηκαν στους εποικισμούς, την καταπάτηση του Διεθνούς Δικαίου και των Ανθρωπίνων Δικαιωμάτων, αλλά και στην παράνομη κατοχή εδαφών από τους εισβολείς. Οι Κύπριες σύνεδροι ανωρωτήθηκαν, ποια κρατική οντότητα εκπροσωπούσαν οι δύο Τουρκοκύπριες που έλαβαν μέρος στη Σύνοδο και ποιος φορέας τους πλήρωσε τα έξοδα. Αν δηλαδή τα πλήρωσαν ο ΟΗΕ, η Τουρκία ή ο ίδιος
 Υπογραμμίστηκε σε όλους τους τόνους ότι η πλειοψηφία του 1, 5 δισεκατομμυρίου ανθρώπων του πλανήτη επιβιώνει με ένα δολάριο ή κάτι λιγότερο. Και οι άνθρωποι
αυτοί είναι γυναίκες. Σημείωσαν ότι το χάσμα μεταξύ των φτωχών ανδρών και γυναικών συνεχίζει να μεγαλώνει κατά την τελευταία δεκαετία. Ανέφεραν ότι παγκοσμίως οι γυναίκες κερδίζουν λίγο περισσότερο από το 50% των χρημάτων που κερδίζουν οι άνδρες.
 Αυστηρή κριτική ασκήθηκε στο μοντέλο της παγκοσμιοποίησης, δεδομένου ότι έχει διαπιστωθεί πως οι επιπτώσεις της στη διεθνή οικονομία επηρεάζουν δυσανάλογα τις γυναίκες. Οσο η οικονομία των χωρών του πλανήτη συνδέεται όλο και περισσότερο με τη διεθνή αγορά, τόσο μειώνονται οι κρατικές οικονομικές παροχές και τα κοινωνικά προγράμματα, αφού προστίθενται επιπλέον έξοδα στην οικογένεια και συχνότερα στη γυναίκα, που σηκώνει το επιπρόσθετο βάρος. 
 Ειπώθηκε ακόμη ότι η παγκοσμιοποίηση έχει αρνητική επίδραση στην αναπαραγωγική
δραστηριότητα των γυναικών, αφού έχουν περικοπεί από τους προϋπολογισμούς πόροι που προορίζονταν για την υγεία, ενώ δεν πέρασε απαρατήρητο το φαινόμενο των ιδιωτικοποιήσεων των ιατρικών υπηρεσιών, καθώς και της ανατροπής των εργασιακών σχέσεων. 
 Μαραθώνια συζήτηση με αντιπαράθεση μεταξύ της G-77 και των άλλων χωρών έγινε γύρω από την εξειδίκευση της βίας κατά των γυναικών και των κοριτσιών. Ως φαινόμενα βίας χαρακτηρίστηκαν: το «εμπορευματοποιημένο σεξ» και η οικονομική εκμετάλλευση από αυτό, τα εγκλήματα πάθους και τιμής καθώς και τα εγκλήματα που έχουν κίνητρο τη φυλή και την εθνικότητα. Συζητήθηκε επίσης ο σεβασμός της
ελευθερίας της σκέψης, της συνείδησης και της θρησκείας. 
 Aξιοπρόσεκτη ήταν η παρέμβαση στη σύνοδο της Μαίρης Ρόμπινσον (πρώην προέδρου της Ιρλανδίας και νυν συμβούλου του γ.γ. του ΟΗΕ, Κόφι Ανάν, για θέματα Ανθρωπίνων Δικαιωμάτων), που υποστήριξε ότι «το κράτος πρέπει να επαγρυπνεί, να σέβεται και να εγγυάται τα ανθρώπινα δικαιώματα, τα οποία είναι οικουμενικά, αδιαίρετα και αναπαλλοτρίωτα».
 Η ομιλήτρια πρότεινε να συνταχθεί ένα πρωτόκολλο προτεραιοτήτων που να αναφέρεται στα οικονομικά δικαιώματα, στην ανισότητα, στη φτώχεια και να αντιτίθεται στην παρούσα μορφή της παγκοσμιοποίησης.
 Στο ίδιο μήκος κύματος με την κ. Ρόμπινσον κινήθηκε και η εκπρόσωπος του γενικού γραμματέα για θέματα Γυναικών (UNIFΕΜ) Αντζέλικα Κινγκ, η οποία σύστησε στα κράτη να διαχειρίζονται τον προϋπολογισμό τους κατά τρόπο που να μη μειώνονται οι κοινωνικές παροχές. Απευθυνόμενη στις αναπτυγμένες χώρες ζήτησε την υποστήριξη των υπό ανάπτυξη χωρών σε ό,τι αφορά τον αναλφαβητισμό των γυναικών. 
 Η ελληνική αντιπροσωπεία ήταν 25μελής. Προΐστατο η γ.γ. Ισότητας Εφη Μπέκου-Μπαλντά και συμμετείχαν: η εθνική εκπρόσωπος του ΥΠΕΞ Αντιγόνη Καραλή-Δημητριάδη, η γ.γ. του υπουργείου Εργασίας Ιωάννα Πανοπούλου, η ευρωβουλευτής του ΠΑΣΟΚ Αννα Καράμανου, οι βουλευτίνες Φάνη Πάλλη-Πετραλιά (Ν.Δ.), Χρύσα Μανωλιά-Ραψομανίκη (ΠΑΣΟΚ), η εκπρόσωπος του ΣΥΝ Μαρίκα Φραγκάκη-Ιωάννου, η υπεύθυνη του Κέντρου Ερευνών για Θέματα Ισότητας - καθηγήτρια του Παντείου Θεώνη Βελλή, οι σύμβουλοι του υπουργού Δημόσιας Τάξης και Γεωργίας. Κατερίνα Γιαννέτου, Χ. Πολύζου και από τη γενική γραμματεία Ισότητας οι Ελένη Παπουτσάκη και Ασπασία Μαρούγκα.
 Στην αποστολή συμμετείχαν εκπρόσωποι κοινωνικών φορέων, όπως οι: Ζωή Λαναρά-Τζοτζέ από τη ΓΣΕΕ, Ευαγ. Τζαμπατζή από την Εθνική Συνομοσπονδία Ατομων
με Ειδικές Ανάγκες, Αθανασία Τσατσάκου, καθηγήτρια του ΑΠΘ από την ΕΓΕ, Τερψιχώρη Λαμπρινοπούλου από το Σύνδεσμο για τα Δικαιώματα της Γυναίκας και Εφη Καλλιγά από το Εθνικό Συμβούλιο Ελληνίδων. 
 Την ελληνική αποστολή υποστήριξαν οι σύμβουλοι (πρεσβείας B') της μόνιμης αντιπροσωπείας μας στα Ηνωμένα Εθνη Μαρία Σαράντη και Διον. Καλαβρέζος, ο υπεύθυνος και ο σύμβουλος του Γραφείου Τύπου του ελληνικού προξενείου στη Ν. Υόρκη Κ. Γέμελος και Σπ. Διαμάντης. 
 Την Ευρωπαϊκή Επιτροπή εκπροσώπησε η Ελληνίδα επίτροπος, αρμόδια για θέματα Aπασχόλησης, Αννα Διαμαντοπούλου.
 Η ελληνική αντιπροσωπεία ακολούθησε την κοινή πολιτική των χωρών της Ε.Ε. Εδωσε προτεραιότητα στα ακόλουθα 5 σημεία: 
 _ Tη διάχυση του mainstreaming, δηλαδή των πολιτικών ισότητας στον εθνικό μηχανισμό και τους θεσμούς.
 _ Tην αναγνώριση ότι τα δικαιώματα των γυναικών είναι ανθρώπινα δικαιώματα, καθώς και την αντιμετώπιση του προβλήματος της βίας κατά των γυναικών.
 _ Tην πρόσβαση των γυναικών στην απασχόληση και την καταπολέμηση της γυναικείας ανεργίας μέσω ειδικών προγραμμάτων επιμόρφωσης.
 _ Tην αναγνώριση του ρόλου των ΜΗ κυβερνητικών οργανώσεων.
 _ Tην αύξηση της συμμετοχής των γυναικών στα κέντρα λήψης των αποφάσεων.
 Οι σύνεδροι της 23ης Γενικής Συνέλευσης του ΟΗΕ για τις γυναίκες αποδέχθηκαν τα ακόλουθα: 
 _ Για τη βία: Παρά τις αντιδράσεις της ομάδας G-77, στα εγκλήματα βίας συγκαταλέγονται τα εγκλήματα τιμής, ο εξαναγκασμός σε γάμο, τα εγκλήματα διενέξεων για θέματα προίκας καθώς και ο βιασμός μέσα στο γάμο.
 _ Για την παγκοσμιοποίηση: Πρέπει να εξασφαλιστεί η κοινωνική προστασία στις γυναίκες από τις επιπτώσεις της παγκοσμιοποίησης, καθώς και η ισότιμη συμμετοχή γυναικών στα κέντρα λήψης των αποφάσεων.
 _ Για τη συμμετοχή των γυναικών στις πολιτικές διαδικασίες: Zητήθηκε να αυξηθεί, βάσει των ποσοστώσεων, η συμμετοχή των γυναικών σε πολιτικά κόμματα και κοινοβούλια.
 _ Για την υγεία: Nα εξασφαλιστεί η πρόσβαση γυναικών στις υπηρεσίες υγείας.
 _ Για την οικονομία: Zητήθηκε η εξασφάλιση του δικαιώματος στέγασης και ισότιμης αντιμετώπισης σε κληρονομικό και ιδιοκτησιακό δίκαιο.
 Tο κείμενο, με αίτημα της Ελλάδας, της Σουηδίας, της Αυστρίας και της Γαλλίας,
ενισχύθηκε με αναφορές σε ρόλο εκπαίδευσης για ισότητα, ανάγκη συμμετοχής των γυναικών σε προγράμματα ανάπτυξης και εξάλειψης της φτώχειας.
