Κατά τεσσάρων υπουργών στρέφονται, με μηνυτήρια αναφορά που κατέθεσαν χθες στον εισαγγελέα του Αρείου Πάγου Π. Δημόπουλο, οι συνδικαλιστές της «Ολυμπιακής», αποδίδοντας ευθύνες για «πράξεις και παραλείψεις, που έγιναν από
δόλια προαίρεση», κατά την παραχώρηση της διαχείρισης του εθνικού αερομεταφορέα στη βρετανική εταιρεία Speedwind, θυγατρική της British Airwa ys.
 Η μηνυτήρια αναφορά που κατατέθηκε από τις πέντε μεγαλύτερες και πιο αντιπροσωπευτικές ενώσεις εργαζομένων στην «Ολυμπιακή» (ΕΧΠΑ, ΕΣΕΠΟΑ, ΕΕΑΕ, ΕΙΣΦ και ΕΠΤΑΟΑ), στρέφεται κατά των πρώην και νυν υπουργών Γιάννου Παπαντωνίου, Ευάγγελου Βενιζέλου, Τάσου Μαντέλη και Νικ. Χριστοδουλάκη, που υπογράφουν την απόφαση παραχώρησης τον περασμένο Σεπτέμβριο. Μεγαλύτερες ευθύνες καταλογίζονται στον πρώην υπουργό Τάσο Μαντέλη, για τον οποίο επισημαίνουν ότι «αν και θεματοφύλακας, ουδέν έπραξε». Ειδική, θετική μνεία γίνεται για το σημερινό υπουργό Μεταφορών Χρ. Βερελή, για τον οποίο μάλιστα αναφέρουν ότι αναγκάστηκε να ανατρέψει την απόφαση του προκατόχου του, για να αποτραπούν οι περαιτέρω ζημιές στην Ο.Α. Ευθύνες αποδίδονται και στην προηγούμενη διοίκηση της εταιρείας.
 Οι πέντε συνδικαλιστικοί φορείς επισημαίνουν: «Εν όψει των διαδικασιών ιδιωτικοποίησης του ομίλου της Ο.Α. που δρομολογεί η κυβέρνηση, είναι επιβεβλημένη να προηγηθεί και να προχωρήσει σε βάθος η διερεύνηση των υπευθύνων, αλλά και να φτάσει όσο ψηλά χρειαστεί ο καταλογισμός των ευθυνών για τη σημερινή δεινή θέση, στην οποία έχει περιέλθει ο εθνικός αερομεταφορέας, τόσο για την προάσπιση του δημόσιου συμφέροντος, στο πλαίσιο μιας ευνομούμενης συντεταγμένης πολιτείας, όσο και ως ελάχιστη προϋπόθεση ότι δεν θα επαναληφθούν στο προσεχές μέλλον νέα διαχειριστικά πειράματα με ολέθριες επιπτώσεις στην Ολυμπιακή».
 Σε άλλο σημείο της μηνυτήριας αναφοράς τονίζεται ότι οι εκπρόσωποι των εργαζομένων είχαν επισημάνει τα προβλήματα με υπόμνημα που είχαν αποστείλει στις 25 Οκτωβρίου 1999, σημειώνοντας επίσης ότι η διαχειρίστρια εταιρεία δεν υπέβαλε προϋπολογισμό, ενώ επιχείρησε την αποδέσμευση του δικτύου της Θεσσαλονίκης από την Αθήνα, με ζημιογόνα αποτελέσματα.
 Για να τεκμηριώσουν τα επιχειρήματά τους οι εκπρόσωποι των πέντε φορέων σημειώνουν: 
  Προβλέφθηκαν πρωτοφανείς αμοιβές για τα διεθνή δεδομένα, της τάξης των 8 εκ.
δολαρίων, καθώς και πλουσιοπάροχα πριμ, της τάξης των 5, 5 εκ. δολαρίων.
  Δεν υπάρχει πουθενά στη σύμβαση όρος διασφάλισης των συμφερόντων του Δημοσίου και της «Ολυμπιακής» σε περίπτωση αποτυχίας του όλου εγχειρήματος.
  Δεν προβλέπονται διαδικασίες έκπτωσης της διαχειρίστριας εταιρείας, ούτε ποινικές ρήτρες για καθυστέρηση ή πλημμέλεια στην εκτέλεση του έργου που ανατέθηκε.
  Δεν καθορίστηκαν οι ελάχιστοι στόχοι επιτυχίας, ούτε ρήτρες σε περίπτωση μερικής ή ολικής αποτυχίας.
 Οι εκπρόσωποι υπογραμμίζουν επίσης ότι λόγω των παραλείψεων στη σύμβαση, ο Ροντ Λιντς, όπως προκύπτει από δηλώσεις του στη Βουλή, ζητεί το σύνολο των αμοιβών που του αναλογούν ώς το τέλος της σύμβασής του! 
