 Ο Μπιέκοβιτς έφυγε, ο Λουίς Ντάριο Κάλβο είναι η όγδοη και τελευταία μετεγγραφή της ΑΕΚ. Ο τρίτος Αργεντινός που εντάσσεται στο δυναμικό της «Ενωσης» μπορεί να δώσει λύσεις και στη δημιουργία του παιχνιδιού αλλά και στην επίθεση. 
 Το πράσινο φως για να υπογράψει συμβόλαιο 1
1 χρόνων ο 23χρονος Αργεντινός (και όχι ο Βραζιλιάνος αμυντικός Βιταλίνιο Τζούνιορ) άναψε χθες ο Γιάννης Παθιακάκης. Ο Κάλβο πέρασε με επιτυχία το τεστ της προετοιμασίας στην Ολλανδία, όπου έδειξε πολύ καλά στοιχεία και στις προπονήσεις αλλά και στο τελευταίο φιλικό με την Αλμέλο. Στην ΑΕΚ παραχωρήθηκε δανεικός από την Μπόκα Τζούνιορς για δύο χρόνια, με οψιόν αγοράς από την ελληνική ομάδα το καλοκαίρι του 2002, αντί ποσού 1, 5 εκατ. δολαρίων (550 εκατ. δρχ.). 
 Γεννήθηκε στις 10 Οκτωβρίου του 1977 και στις 16 Δεκεμβρίου του 1995 έκανε το ντεμπούτο του με την Μπόκα στο πρωτάθλημα της πρώτης κατηγορίας στο παιχνίδι με την Ντεπορτίβο Εσπανιόλ. Ο Κάλβο έχασε στην Μπόκα τη μάχη της καθιέρωσης από τον Ρικέλμε και τον Μπατάλια και μετά την περίοδο 1998-99, οπότε και αγωνίστηκε σε δύο μόλις παιχνίδια πρωταθλήματος, ζήτησε να φύγει. Συνέχισε δανεικός στην ομάδα της Μπάνφιλντ στην οποία αγωνίστηκε βασικός σε όλα τα παιχνίδια της περιόδου 1999-2000 και συμμετείχε στα μπαράζ ανόδου για την πρώτη κατηγορία. Ο Κάλβο πέτυχε εννιά γκολ στην κανονική περίοδο και τρία γκολ σε πέντε παιχνίδια στη διαδικασία των μπαράζ.
 Για να υπογράψει ο Κάλβο, έπρεπε πρώτα να λυθεί το συμβόλαιο του Νέναντ Μπιέκοβιτς, που καταλάμβανε θέση μη κοινοτικού παίκτη. Ο Σέρβος κλοτσούσε όλες τις μέρες και δεν δεχόταν ούτε δανεικός να παραχωρηθεί, αλλά ούτε και να λύσει το συμβόλαιό του, χωρίς να αποζημιωθεί. Η κατάληξη ήταν να συναντηθεί χθες με το διοικητικό διευθυντή Τάκη Κασιούλα και να συμφωνήσει στα 200.000 μάρκα (35 εκατ. δρχ.) για τη λύση του συμβολαίου του. 
 Νέο κύκλο νομικών ενεργειών ξεκίνησε από χθες η ΑΕΚ στην υπόθεση Στολτίδη, με αντικειμενικό σκοπό την τιμωρία του ποδοσφαιριστή. Κατέθεσε στην ΕΠΑΕ υπογεγραμμένο από τον ποδοσφαιριστή συμβόλαιο, τριετούς διάρκειας. Επίσης η ΑΕΚ κατέθεσε στην ΕΠΟ και δελτίο του Στολτίδη, το οποίο όμως δεν έχει αξία, καθώς είναι ανυπόγραφο. 
 Στην ΑΕΚ υποστηρίζουν ότι θα φέρουν την υπόθεση στην FIFA, για να εκθέσουν και την ΕΠΟ η οποία αθώωσε τον ποδοσφαιριστή, παρά το γεγονός ότι υπέγραψε συμβόλαιο σε δύο διαφορετικές ομάδες. 
 Τα σχέδια και τις μακέτες των νέων εγκαταστάσεων της ΑΕΚ στη Ν. Φιλαδέλφεια (με καινούργια γήπεδα ποδοσφαίρου και μπάσκετ μεταξύ άλλων) παρουσιάζει σήμερα το μεσημέρι ο πρόεδρος της ερασιτεχνικής ΑΕΚ Γιάννης Γρανίτσας. Μένει να δούμε αν μέσα στις εξαγγελίες περιλαμβάνεται και το πλάνο χρηματοδότησης. 
 Η επανεμφάνιση του Χρήστου Κωστή ύστερα από απουσία 33 μηνών ήταν το γεγονός που σημάδεψε το χθεσινό αγώνα προπόνησης της ΑΕΚ με τους Αγίους Αναργύρους (4-0) στο γήπεδο της Φυλής. Ο Κωστής μπήκε στο 46  μέσα σε αποθέωση, εντυπωσίασε με δυο-τρεις πολύ καλές ενέργειες και καταχειροκροτήθηκε από τους χίλιους, περίπου, φίλους της ΑΕΚ. «Δεν γνωρίζω πότε θα είναι έτοιμος. Απλά ήθελα να του δώσω την ευκαιρία να νιώσει και πάλι όμορφα, να εισπράξει το χειροκρότημα του κόσμου, για να ανέβει ψυχολογικά», δήλωσε ο Παθιακάκης. 
 Αρεσε επίσης και ο Κάλβο, που έδειξε στοιχεία ποδοσφαιριστή με άψογη τεχνική. Κινείται πίσω από τους κυνηγούς, είναι σπεσιαλίστας στις εκτελέσεις φάουλ. Ο Παθιακάκης χρησιμοποίησε ως επί το πλείστον εφεδρικούς ποδοσφαιριστές. Το ματς έγινε προς τιμήν του Στέλιου Σεραφείδη. Ο παλαίμαχος τερματοφύλακας της ΑΕΚ ανέλαβε την τεχνική ηγεσία των Αγίων Αναργύρων (Δ  Eθνική). Πριν από τον αγώνα του απονεμήθηκε πλακέτα.
 Τα γκολ πέτυχαν οι Λάκης στο 6  (πάσα Κάλβο), Κωνσταντινίδης με πέναλτι στο 26  (το κέρδισε ο ίδιος), Μαλαδένης στο 78  (πάσα Πάσσιου) και Ρουίς στο 89  (συνδυάστηκε με τον Μαλαδένη). «Ηταν αγώνας προπόνησης, από τον οποίο δεν μπορούμε να βγάλουμε συμπεράσματα. Αυτά τα ματς γίνονται για να εκτονώνονται οι παίκτες από την καθημερινότητα», τόνισε ο προπονητής της ΑΕΚ. 
