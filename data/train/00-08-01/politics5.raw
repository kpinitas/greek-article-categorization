 Το φορτωμένο με φαντάρους παλιό, ανατολικογερμανικής προέλευσης καμιόνι του αλβανικού πεζικού σηκώνει σύννεφα σκόνης, σκαμπανεβάζοντας μπροστά μας στο στενό χωματόδρομο που από το στρατόπεδο Ισμπερίς βγάζει στη δημοσιά προς τα Τίρανα. Από την καρότσα, ένας Αλβανός στρατιώτης μάς φωνάζει και ξαναφωνάζει σε άπταιστα ελληνικά τη δική του εκδοχή τού «απολύομαι και τρελαίνομαι». 
 Κεφάλι ξανθό, κοντοκουρεμένο, αυτιά πεταχτά, χαμόγελο μέχρι τα αυτιά. Κουνάει και τα δυο του χέρια και στέλνει φιλιά με λαχτάρα στο μικρό στρατιωτικό λεωφορείο με τους δημοσιογράφους από την Ελλάδα. 
 Οι Αλβανοί φαντάροι στο φορτηγό ήταν το άγημα των ενόπλων δυνάμεων της χώρας που είχε λίγο πριν αποδώσει τιμές στη διάρκεια της χθεσινής τελετής παράδοσης του στρατοπέδου Ισμπερίς από την ελληνική στρατιωτική δύναμη στην Αλβανία. 
 Αργά το μεσημέρι, το επίσημο μέρος είχε τελειώσει. Χθες τη νύχτα, όπως προέβλεπε το σχέδιο, οι σκοπιές στις πύλες ήταν μικτές, ελληνοαλβανικές. Σήμερα, οι 194 αξιωματικοί και άνδρες της ΕΛΔΑΛ μετακινούνται βόρεια προς το Δυρράχιο. Από αυτούς, οι 84 θα παραμείνουν εκεί στη στρατιωτική αποστολή του ΝΑΤΟ, φορώντας πλέον τα διακριτικά της KFΟR. Οι υπόλοιποι γυρίζουν πίσω στις μονάδες στην Ελλάδα. 
 Το στρατόπεδο Ισμπερίς, το οποίο, από εγκαταλειμμένο ερείπιο της εποχής του Εμβέρ Χότζα οι Ελληνες στρατιωτικοί που βρίσκονταν εκεί από το Μάιο του 1997 το μετέτρεψαν σε λίγους μήνες σε λειτουργική βάση τάγματος, είναι πλέον ένα ακόμη δώρο στους Αλβανούς συναδέλφους τους. Οπως μάθαμε, μια ολόκληρη ταξιαρχία του αλβανικού στρατού πρόκειται να στρατωνιστεί εκεί.
 Πηγαίνοντας χθες στην Αλβανία και παρευρισκόμενος την τελετή ο υπουργός Eθνικής Aμυνας, Ακης Τσοχατζόπουλος, είχε όντως την ευκαιρία να δείξει ότι ήταν παρών σε κάτι παραπάνω από μια αξιοπρεπή αποχώρηση της ελληνικής δύναμης που, ομολογουμένως, μέσα σε τρία και κάτι χρόνια, μόνο ευεργεσίες είχε να προσφέρει στη χώρα. Και στην προσπάθεια καταπολέμησης του λαθρεμπορίου συνέβαλε. Και τη διοχέτευση ελληνικής ανθρωπιστικής βοήθειας αξίας μερικών δισεκατομμυρίων δραχμών σε Αλβανούς και πρόσφυγες από το Κόσοβο συντόνισε. Και
σχολεία και νοσοκομεία έκτισε ή αναστήλωσε σε Τίρανα και Αργυρόκαστρο. 
 Είχε, λοιπόν, λόγους σοβαρούς ο διοικητής της ΕΛΔΑΛ, αντισυνταγματάρχης Δημήτρης Τζιμάνης, να ακούει χθες περήφανος και συγκινημένος συγχαρητήρια και ευχαριστίες προς τον ίδιο και τους άνδρες του από τον κ. Τσοχατζόπουλο, όπως και την έκφραση της ευγνωμοσύνης της αλβανικής κυβέρνησης προς την ελληνική από το νέο υπουργό Aμυνας της Αλβανίας, Ιλίρ Γκιόνι. 
 Ο Eλληνας πρεσβευτής στα Τίρανα, Αλέξανδρος Μαλιάς, παρέδωσε στον υπουργό το παράσημο «Μητέρα Τερέζα», που ο Αλβανός πρόεδρος, απένειμε πέρσι τον Αύγουστο στην ελληνική κυβέρνηση για τη βοήθεια στους πρόσφυγες από το Κόσοβο που κατέκλυζαν τότε την Αλβανία. 
 Η ΕΛΔΑΛ είχε οργανώσεις τρεις καταυλισμούς, τον «Αθηνά» στο Κούκες, τον «Ολύμπια» στα Τίρανα και τον «Βεργίνα» στην Πόιτσκα κοντά στο Πόγραδετς. Ο κ. Τσοχατζόπουλος απάντησε ότι το παράσημο ανήκει στην ΕΛΔΑΛ και στο όνομα αυτής θα εκτίθεται μέσα στο Ελληνικό Πεντάγωνο.
Ευχαριστίες και ελπίδα ότι η ελληνοαλβανική στρατιωτική συνεργασία θα συνεχιστεί στο μέλλον, όπως προβλέπει η επανανεωθείσα αρχική σχετική συμφωνία του 1992, άκουσε ο Ελληνας υπουργός Aμυνας να του εκφράζονται και κατά τις συναντήσεις του με τον πρόεδρο Ρεντζέπ Μεϊντάνι και τον πρωθυπουργό Ιλίρ Μέτα.
Εκείνος τους διαβεβαίωσε ότι η ελληνική πλευρά εξακολουθεί να στηρίζει τους διακαείς πόθους της Αλβανίας για στενότερες σχέσεις τόσο με την Ευρωπαϊκή Ενωση όσο και με το ΝΑΤΟ κι αυτό στο όνομα «της ειρήνης και σταθερότητας της περιοχής», όπως επανειλημμένως έλεγε στις χθεσινές δηλώσεις του.
 Ωστόσο, και με αφορμή την παραχώρηση του δικαιώματος περιπολίας των αλβανικών ακτών, δυνάμεις της ιταλικής ακτοφυλακής και της καραμπινιερίας για την αποτροπή της λαθρομετανάστευσης και του λαθρεμπορίου, όπως προβλέπει η πρόσφατη συμφωνία Ρώμης-Τιράνων, μερίδα του αλβανικού Τύπου, με προεξάρχουσα τη φιλοκαθεστωτική εφημερίδα «Κόχα Γιόνε», προβάλλει σενάρια ελληνοϊταλικού ανταγωνισμού για την Αλβανία. Και μάλιστα, αποδίδει στην Ελλάδα μελλοντικές προθέσεις μαζικών εκκαθαρίσεων των Αλβανών μεταναστών λόγω σχετικής δυσαρέσκειας. 
 «Κανένα ενδιαφέρον για ανταγωνισμό είτε με την Ιταλία είτε με οποιαδήποτε άλλη
χώρα υπάρχει», σχολίασε ερωτηθείς ο κ. Τσοχατζόπουλος. Ο Αλβανός ομόλογός του είπε πως πρόκειται για «σχόλια αφελή. Η Αλβανία δεν είναι χώρα όπου θα συγκρουστούν δύο ευρωπαϊκές χώρες».
