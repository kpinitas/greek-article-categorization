 Σαν πέρυσι τέτοια εποχή, το κυπριακό χρηματιστηριακό θαύμα προσέλκυε το ενδιαφέρον του διεθνούς και εγχώριου Tύπου.
 Οι παράληλλοι βίοι Σοφοκλέους-Λευκωσίας έκαναν πολλούς να μιλούν για «ενιαίο χρηματιστηριακό δόγμα» και να ονειρεύονται την πανμεσογειακή χρηματιστηριακή αγορά.
 Σοφοκλέους και Λευκωσία ξαναζούν βίους παράλληλους αυτή τη φορά προς τα κάτω, με τα συναισθήματα των εκατοντάδων απογοητευμένων Κύπριων επενδυτών ελάχιστα να διαφέρουν από αυτά των εγχώριων «εγκλωβισμένων».
 Πέρυσι, τα διεθνή πρακτορεία μιλούσαν ακόμη και «για βοσκούς που τρέχουν να πουλήσουν τα πρόβατά τους για να μπουν στο Xρηματιστήριο». Σήμερα, δίνουν περιγραφές των απογοητευμένων στα καφενεία Κυπρίων επενδυτών, που μιλούν για «απατεώνες» και «κλέφτες».
 «Σας λέω, αν υπήρχαν πραγματικοί νόμοι κατά της διαφθοράς, όλοι θα 'πρεπε να είχαν μπεί μέσα», τονίζει αγανακτισμένος επενδυτής, σε συνομιλία του με ρεπόρτερ του πρακτορείου «Ρόιτερ».
 Tο 1999, το κυπριακό χρηματιστήριο έκλεινε με άνοδο ρεκόρ 688%, περνώντας στο διεθνές χρηματιστηριακό πάνθεον ως πρώτο σε αποδόσεις στον κόσμο.
 Σήμερα, με πτώση που φτάνει το 50% από τις αρχές του έτους, το χρηματιστήριο της Λευκωσίας είναι πρώτο σε αρνητικές επιδόσεις στον κόσμο, με τρίτη τη Σοφοκλέους (-28%), -δεύτερο είναι το χρηματιστήριο της Μπανγκόκ (-39%).
 Η τραγική ειρωνεία είναι ότι, όπως και στην Ελλάδα, οι περισσότεροι επενδυτές μπήκαν στο χρηματιστήριο, όταν αυτό έπιανε το ρεκόρ των 881, 46 μονάδων το Νοέμβριο.
 Ηταν η περίοδος που κυβερνητικοί αξιωματούχοι προειδοποιούσαν για υπερβολική άνοδο, εις ώτα μη ακουόντων. Οποιος μίλαγε τότε για «φούσκα» ελοιδορείτο.
 «Είναι αλήθεια ότι πολύς κόσμος ανέβαζε δημόσια την αγορά. Ηταν υπερβολικά αρνητικοί σε όποιον προσπαθούσε να ρίξει την αγορά», επισημαίνει, ανώνυμα, οικονομολόγος στη Λευκωσία. Προφανώς ακόμη και σήμερα, που το σπάσιμο της χρηματιστηριακής «φούσκας» είναι γεγονός, οι συνετοί αναλυτές και οικονομολόγοι φοβούνται να εκφράσουν επώνυμα την άποψή τους.
 Στις αρχές του 1999, μόλις το 7% των νοικοκυριών στην Κύπρο είχε μετοχές. Η κίνηση άλλωστε ήταν περιορισμένη και όπως χαρακτηριστικά έλεγαν κάποιες ανταποκρίσεις, οι χρηματιστές έπαιζαν τάβλι, έως ότου η φρενίτιδα άρχισε να προκαλεί τόσο φόρτο εργασίας, που οι χρηματιστές δεν προλάβαιναν να προβούν εγκαίρως σε εκκαθαρίσεις.
 Στα τέλη της περσινής χρονιάς, οι κάτοχοι μετοχών είχαν ανέλθει στο 30%. Η κεφαλαιοποίηση του κυπριακού χρηματιστηρίου ανερχόταν στις αρχές του 1999 στα 1, 2 δισ. λίρες και έφτασε σχεδόν τα 10 δισ. λίρες στα τέλη του έτους, δηλαδή δεκαπλασιάστηκε μέσα σε ένα χρόνο. Σήμερα, η κεφαλαιοποίησή του ανέρχεται σε 8, 5 δισ. λίρες.
 Οι περισσότεροι Κύπριοι έσπευδαν να αποσύρουν τις καταθέσεις τους και τις οικονομίες, που απέκτησαν με κόπους ζωής, για να επενδύσουν στο χρηματιστήριο,
δίνοντας βάση στις φήμες που κυκλοφορούσαν από στόμα σε στόμα (κάθε ομοιότητα με πράγματα και καταστάσεις στην Ελλάδα είναι συμπτωματική...).
 Τον τελευταίο καιρό, μετά από κάποιες πολύ μεγάλες πτώσεις, που παρ' ολίγον να
βγάλουν στους δρόμους τους αγανακτισμένους επενδυτές, το χρηματιστήριο παρουσιάζει ανοδικές τάσεις.
 Γεγονός που κάνει πολλούς χρηματιστές να αισιοδοξούν ότι τα χειρότερα πέρασαν.
«Κοιτώντας πίσω στο Νοέμβριο του 1999, υπήρχε μία πολύ μεγάλη υπερτίμηση. Χρειαζόταν μία κάποια περίοδος για να υπάρξει διόρθωση», υποστηρίζει ο Νίκος Σεβέρης, γενικός διευθυντής της Severis and Athienitis Financial Services.
 Και ο Πάμπος Παπαγεωργίου, επικεφαλής έρευνας στο Κολέγιο Κύπρου, τονίζει: «Tο
διαζύγιο των κυπριακών μετοχών από την πραγματικότητα ήταν προσωρινό. Το ίδιο μπορεί να ειπωθεί και τώρα από την ανάποδη. Ορισμένες τιμές βρίσκονται σε εξευτελιστικά χαμηλά επίπεδα σήμερα».
 Σύμφωνα πάντως με την τηλεόραση του ΡΙΚ, η Επιτροπή Κεφαλαιαγοράς έχει αρχίσει
