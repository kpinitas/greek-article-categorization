Μόνο 200 ήταν οι οπαδοί της Ρεάλ Μαδρίτης που έτρεξαν να χειροκροτήσουν την πρώτη επίσημη προπόνηση του διεθνούς Πορτογάλου μεσο-επιθετικοί Λουΐς Φίγκο, που πέρασε πριν από λίγες ημέρες από την Μπαρτσελόνα στην «αιώνια» Ρεάλ για το ιστορικό ποσόν των 20 δισ. δρχ., το υψηλότερο που δαπανήθηκε ποτέ στον κόσμο για έναν ποδοσφαιριστή.
 «Δεν είναι εύκολο να κυριαρχήσεις σε μία ομάδα σαν τη Ρεάλ, αλλά ελπίζω να τα καταφέρω όπως στη Μπαρτσελόνα», ήταν τα πρώτα λόγια του Φίγκο, που πρόσθεσε ότι με τη Ρεάλ ελπίζει να κατακτήσει τον πρώτο του ευρωπαϊκό τίτλο, κάτι που ζήλευε όταν παρακολουθούσε τη Ρεάλ να κατακτά δύο Champions League κι ένα Διηπειρωτικό στα τρία τελευταία χρόνια.
 Η μικρή ανταπόκριση των φιλάθλων στην πρώτη του Φίγκο εκλήφθηκε από τον ισπανικό Τύπο ως ένας τρόπος διαμαρτυρίας για την πώληση του Ρεδόνδο στη Μίλαν (παρ' όλο που ο ίδιος ο Αργεντινός είχε διαψεύσει πάσης φύσεως μετακίνησή του), αλλά και την όλο πιο έντονη φημολογία για την παραχώρηση και του Μακ Μάναμαν στην Αρσεναλ. 
 ΖΙΝΟΛΑ: «Δεν ήθελα να φύγω ούτε από την Τότεναμ ούτε και από το Λονδίνο, αλλά με ανάγκασαν», έλεγε ο ίδιος ο Νταβίντ Ζινολά στο σάιτ του στο Ιντερνετ, δικαιλογώντας την «αναγκαστική» του μετεγγραφή από την Τότεναμ στην Αστον Βίλα, με την οποία θα αγωνίζεται για τα δύο επόμενα χρόνια. Τριάντα τριών ετών, ο πρώην διεθνής Γάλλος μεσο-επιθετικός, πέρα από την αγάπη του κόσμου, είχε με το μέρος του και τις αλλεπάλληλες εκκλήσεις για τη μη παραχώρησή του από τον Ουκρανό Σεργκέι Ρεμπρόφ, αλλά και από τον τεχνικό Τζορτζ Γκρέιαμ. Αλλά, άγνωστο το γιατί, ο πρόεδρος Αλαν Σούγκαρ τον πούλησε για 1, 5 δισ. δρχ... 
 ΜΕΤEΓΓΡΑΦΕΣ: Στη Βραζιλία ο Εντμούντο άφησε τη Βάσκο Ντα Γκάμα για τη Σάντος, ο Αθίρσον την Φλαμένγκο για τη Γιουβέντους (αλλά από τον Ιανουάριο), ενώ στην Ιταλία ο Κροάτης Αλέν Μπόκσιτς (Λάτσιο) και ο Λιβεριανός Ζορζ Ουεά (Μίλαν), αφού απέρριψαν και οι δύο την Μπολόνια, ο πρώτος ανηφορίζει στο Μιλάνο (Ιντερ), ενώ ο δεύτερος κατηφορίζει στη Ρόμα.
