 Η ώρα της αλήθειας για την Εθνική Νέων είναι τώρα.Αν χάσει κι από τη Λιθουανία σήμερα, τρίτη φορά σε τέσσερα ματς, θα βρεθεί στο χείλος του γκρεμού. Χαρά που θα κάνουν οι Σκοπιανοί αν μας δουν εκτός προημιτελικών...
 Είναι η πλέον αλλοπρόσαλλη ομάδα αυτή που θα συναντήσουν σήμερα στην Οχρίδα (στις 4 μ.μ.) Φώτσης και Σία. Στην πρεμιέρα, έκαναν κομματάκια τη Γιουγκοσλαβία, 89-79, με 37 πόντους κάποιου Μασιάουσκας. Πριν όμως περάσει ένα 24ωρο, γνώρισαν τη συντριβή από τους Ισραηλινούς, με το μεγάλο τους σκόρερ «κολλημένο» στους 4 πόντους και τους υπόλοιπους να έχουν 1/14 τρίποντα: 56-73! Και προχθές ηττήθηκαν και από την Τουρκία (78-90), μολονότι κέρδιζαν με 13 πόντους στις αρχές του β  ημιχρόνου. 
 Πώς θα ξημερώσει η 4η αγωνιστική για τους επιγόνους του Σαμπόνις; Ελπίζουμε όχι καλά. Αν η Εθνική μας τελειώσει την πρώτη φάση με δύο νίκες επί Λιθουανίας και Τουρκίας, τερματίζει πιθανότατα 3η και διασταυρώνεται με το 2ο του άλλου ομίλου του Ευρωμπάσκετ. Σε αντίθετη περίπτωση, θα κατρακυλήσει πιο χαμηλά. Η βαθμολογία ώς τώρα: Ισραήλ 6, Γιουγκοσλαβία 5, Ελλάδα 4, Τουρκία 4, Λιθουανία 4, FYRΟM 4. 
 «Θα πρέπει να παίξουμε πιο καλά απ' ό,τι στα προηγούμενα παιχνίδια», έλεγε χθες ο Κώστας Πετρόπουλος. Στο ματς με τους Γιουγκοσλάβους, η ελληνική ομάδα προδόθηκε από την ακεφιά του Αντώνη Φώτση (5 πόντοι, 2/9 σουτ), από τα φάουλ, «αλλά και από τη διαιτησία», αν πιστέψουμε τον «Νουρέγιεφ». Επιμένουν οι άνθρωποι της ελληνικής αποστολής, ότι ένας Κροάτης ρέφερι, ο Ντόζαϊ, ευνόησε τους Σέρβους. Γίνονται αυτά τα πράγματα; 
 Πίσω στο μετεγγραφικό μέτωπο, ο Πανιώνιος συμφώνησε χθες με τον Χάρπερ Ουίλιαμς, έναν αξιόλογο πάουερ-φόργουορντ, που όμως υστερεί σε μπόι (2 μ.). Πάντως, στη Νέα Σμύρνη ακούγεται και το όνομα του Βίκτορ Αλεξάντερ. Η ΑΕΚ αποφάσισε να ανανεώσει το συμβόλαιο του Στίβεν Χάνσελ, πράγμα που σημαίνει ότι μόνο ένας από τους δύο κερδίζει: Παντελιάδης ή Σιούτης. Ο ΠΑΟΚ καταλήγει στον «Ιταλό» Τζόζεφ Μπλερ για τη θέση του σέντερ, αφού δεν φαίνεται φως στα υπόλοιπα μέτωπα (η χθεσινή Gazzetta dello Sport φιλοξενεί και δήλωση του Βράνκοβιτς ότι σταματά το μπάσκετ), ο Αρης μιλάει με τον Μπιλ Εντουαρντς, ο δε Παναθηναϊκός ολοκλήρωσε χθες τη μετεγγραφή του Ντάριλ Μίντλτον, χωρίς «αν» και περίεργες ρήτρες. Ο Αμερικανός θα φορέσει οπωσδήποτε τα πράσινα, είτε πάρει ισπανικό διαβατήριο είτε όχι. Στη χειρότερη περίπτωση, θα αγωνίζεται μόνο στη Σουπρολίγκα.
 Το περιβόητο ταξίδι του Ντράγκαν Τάρλατς στο Σικάγο θα γίνει σε λίγες μέρες, αφού το παζάρι στο ΝΒΑ άνοιξε επισήμως μόλις σήμερα. Το καλό νέο για τον «Τάκη» είναι ότι οι Μπουλς έκαναν μια τρύπα στο νερό στην προσπάθειά τους να σαρώσουν την αγορά: ο Τιμ Ντάνκαν θα μείνει στο Σαν Αντόνιο, ο Γκραντ Χιλ και ο Τρέισι Μακ Γκρέιντι πάνε Ορλάντο, ο Τιμ Τόμας προτίμησε το Μιλγουόκι, ο Εντι Τζόουνς οδεύει προς το Μαϊάμι. Ολο και κάποια παραπάνω δολαριάκια θα περισσέψουν για τον Τάρλατς. «Κατά τ' άλλα, ο Ντράγκαν θα συμμετάσχει κανονικά στην προετοιμασία της Εθνικής Γιουγκοσλαβίας και θα έρθει μαζί μας στο Σίδνεϊ», είπε χθες στο Βελιγράδι ο Ομπράντοβιτς. «Θα του δώσουμε μόνο μία ολιγοήμερη άδεια, για να πάει στις ΗΠΑ να κοιτάξει το μέλλον του». 
 Σύμφωνα με δημοσίευμα ρωσικής εφημερίδας, ο Ιγκόρ Κουντέλιν φεύγει από την ΤΣΣΚΑ και μελετά πρόταση της Δάφνης. Το Περιστέρι κινδυνεύει να χάσει τον Φεράν Μαρτίνεθ, που πάει για Πέζαρο, ενώ και ο Κρις Τζεντ ενδέχεται να προτιμήσει τη Ρέτζιο Εμίλια από τη Νήαρ Ηστ.
