 Το πρώτο πλήρες σχέδιο του «Χάρτη των Θεμελιωδών Δικαιωμάτων για την Ευρωπαϊκή
Ενωση» παραδόθηκε χθες στην ειδική επιτροπή που θα το επεξεργαστεί, προκειμένου να υπογραφεί τον ερχόμενο Οκτώβριο από τους ηγέτες των χωρών-μελών
 Στο προοίμιο αναφέρεται ότι με την υιοθέτηση του χάρτη αυτού η Ε.Ε. έχει στόχο
«να ενισχύσει την προστασία των θεμελιωδών δικαιωμάτων υπό το φως της εξέλιξης
της κοινωνίας, της κοινωνικής προόδου και των επιστημονικών και τεχνολογικών εξελίξεων, καθιστώντας τα πιο ορατά».
 Τα θεμελιώδη δικαιώματα χωρίζονται σε έξι τομείς: Αξιοπρέπεια, ελευθερίες, ισότητα, αλληλεγγύη, πολιτικά δικαιώματα, δικαιοσύνη.
 Τα κοινωνικά δικαιώματα, για τα οποία έγιναν πολλές συζητήσεις κατά την προετοιμασία του σχεδίου, περιλαμβάνονται στην ενότητα «αλληλεγγύη». Προβλέπεται ιδιαίτερα το δικαίωμα της προστασίας απέναντι σε αδικαιολόγητη απόλυση και το δικαίωμα σε «υγιεινές, ασφαλείς και δίκαιες» συνθήκες εργασίας.
 Αναφέρεται ακόμη το δικαίωμα της πληροφόρησης των εργαζομένων και της συμμετοχής τους στη λήψη αποφάσεων στο πλαίσιο των επιχειρήσεων, καθώς και το δικαίωμα ανάληψης συλλογικής δράσης «σύμφωνα με το Kοινοτικό Δίκαιο και την εθνική νομοθεσία και πρακτική».
 Tονίζεται ακόμα ότι η Ε.Ε. «αναγνωρίζει και σέβεται το δικαίωμα πρόσβασης στην
κοινωνική ασφάλιση...σύμφωνα με τις διαδικασίες που ορίζουν το Kοινοτικό Δίκαιο και η εθνική νομοθεσία και πρακτική».
 Ιδιαίτερη αναφορά γίνεται στην προστασία των προσωπικών δεδομένων, ενώ στην απαγόρευση της δουλείας και της καταναγκαστικής εργασίας προστίθεται η απαγόρευση εμπορίου ανθρώπων.
 Mετά τις εξελίξεις στη γενετική και τη χαρτογράφηση του ανθρώπινου γονιδιώματος, προβλέπεται η απαγόρευση των διακρίσεων με βάση «γενετικά χαρακτηριστικά», πέραν της απαγόρευσης διακρίσεων βάσει του φύλου, της φυλής, του χρώματος, της ηλικίας, της θρησκείας ή της εθνότητας.
 Το σχέδιο παραδόθηκε σε ειδική επιτροπή από 46 βουλευτές και 15 εκπροσώπους των χωρών-μελών, υπό την προεδρία του επιτρόπου της Ε.Ε. για κοινωνικά θέματα,
Αντόνιο Βιτορίνο. Η επιτροπή πρέπει να επεξεργαστεί το θέμα μέχρι την 1η Σεπτεμβρίου, ώστε το τελικό κείμενο να είναι έτοιμο για υπογραφή στη σύνοδο κορυφής της Ε.Ε., που θα γίνει τον Οκτώβριο, στο Μπιαρίτζ της Γαλλίας.
