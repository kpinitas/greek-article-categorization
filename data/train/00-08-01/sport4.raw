Το τελευταίο του φιλικό επί αυστριακού εδάφους δίνει σήμερα (7.00 μ.μ.) ο ΠΑΟΚ με αντίπαλο τη Χαποέλ Τικβά, ομάδα που νίκησε τον Ολυμπιακό σε πρόσφατο φιλικό.
 Ο Ντούσαν Μπάγεβιτς θα χρησιμοποιήσει το βασικό σχήμα εντεκάδας, αυτό που σχεδιάζει να κατεβάσει στους αγώνες Κυπέλλου, ενώ δεν θα μπορέσει να δει τους Καφέ και Κολομπούρδα, οι οποίοι εξακολουθούν να είναι τραυματίες και δεν θέλει ο Σερβοέλληνας προπονητής να τους πιέσει, με δεδομένο ότι όλοι επιθυμούν τη σωστή αποθεραπεία τους.
 Αντίθετα, τέθηκε στη διάθεση του προπονητή του και θα παίξει για πρώτη φορά με τη φανέλα του ΠΑΟΚ ο Αργεντινός Πατρίτσιο Καμπς, ο οποίος δείχνει να εγκλιματίζεται στην ομάδα όλο και περισσότερο.
 Ο Καμπς στις τελευταίες προπονήσεις δείχνει μεγάλη διάθεση και ενδιαφέρον, αλλά και το αδιαμφισβήτητο ταλέντο του, κάτι που χαροποιεί ιδιαίτερα τον Ντούσαν Μπάγεβιτς.
 Ετσι, στο σημερινό φιλικό θα παρατάξει τους Τοχούρογλου, Μπορμπόκη, Βενετίδη, Χασιώτη, Τετράτζε, Γεωργιάδη, Ουντέζε, Μπράτιτς, Καμπς, Ναλιτζή και Οκκά.
 *Ο Νάστος θα συνεχίσει την καριέρα του στην Καλαμάτα, ο Κόβιτς στον ΠΑΣ Γιάννινα κι ο Αναστασόπουλος στον Κιλκισιακό (εκεί πήγε κι ο Σαλπιγγίδης), αφού δεν έγινε η μεταγραφή του Σαμοτούλσκι σε τουρκική ομάδα και αποδεσμεύτηκε ο Μιχόπουλος. Ο ΠΑΟΚ θα έχει φέτος στο ρόστερ του τρεις τερματοφύλακες, τον Τοχούρογλου, τον Σαμοτούλσκι και τον Παπαδόπουλο. 
 *Χθες ξεκίνησε η τοποθέτηση του νέου χλοοτάπητα στο γήπεδο της Τούμπας και η εγκατάστασή του θα ολοκληρωθεί έως το τέλος της εβδομάδας, αλλά η ομάδα δεν θα μπορεί να μπει στο γήπεδο πριν από τις 15 Αυγούστου, κάτι που δημιουργεί ένα μικρό πρόβλημα στον Μπάγεβιτς, κι αυτός είναι ο λόγος για τη διεξαγωγή του πρώτου αγώνα Κυπέλλου με τον Aτρόμητο στο γήπεδο της Καλαμαριάς.
