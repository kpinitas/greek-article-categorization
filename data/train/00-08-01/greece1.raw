Σε αγώνα δρόμου για την όσο το δυνατόν συντομότερη προσέλκυση ξένων θεσμικών επενδυτών στην ελληνική αγορά σκοπεύουν να επιδοθούν οι χρηματιστηριακές αρχές.
 Στόχος τους, να αποφευχθεί μια «νεκρή» περίοδος χαμηλής ρευστότητας, μετά την απόφαση της Morgan Stanle yνα ολοκληρώσει τις διαδικασίες αναβάθμισης της Σοφοκλέους στα τέλη του ερχόμενου Μαΐου. 
 Η αιφνιδιαστική απόφαση του διεθνούς αξιολογητικού οίκου έπεσε σαν κεραυνός εν
αιθρία στην ελληνική χρηματιστηριακή αγορά που, «γατζωμένη» από δηλώσεις κυβερνητικών στελεχών και εκτιμήσεις οικονομικών παραγόντων, θεωρούσε ως περίπου δεδομένη την ένταξη της Σοφοκλέους στους διεθνείς δείκτες αναπτυγμένων
αγορών, που καταρτίζει η MSCI, στα τέλη του τρέχοντος έτους ή το αργότερο τον Ιανουάριο του 2001. 
 Ωστόσο, η Morgan Stanle yδιέψευσε τις προσδοκίες των εγχώριων οικονομικών παραγόντων και του επενδυτικού κοινού, διευκρινίζοντας χθες με ανακοίνωσή της ότι «η ελληνική κεφαλαιαγορά θα ενταχθεί στο δείκτη των αναπτυγμένων αγορών, στις 31 Μαΐου του 2001 και ταυτόχρονα θα αποσυρθεί από τους δείκτες των αναδυόμενων αγορών όπου και θα παραμείνει ώς τότε». 
 Η απόφαση της Morgan Stanle yνα ξεκινήσει (από τον ερχόμενο μήνα) τις διαδικασίες αναθεώρησης της θέσης που κατέχει σήμερα η ελληνική χρηματιστηριακή αγορά, βασίστηκε, σύμφωνα με τα όσα ανακοίνωσε, «στο σχετικά υψηλό επίπεδο οικονομικής και χρηματιστηριακής ανάπτυξης της ελληνικής αγοράς που δημιούργησε μια ισχυρή βάση για αυξανόμενη οικονομική και χρηματοοικονομική σταθερότητα, περιλαμβανομένων του μειωμένου συναλλαγματικού κινδύνου και του χαμηλότερου κόστους του κεφαλαίου». 
 Ο καθορισμός καταληκτικής ημερομηνίας, κατά την οποία θα ενταχθούν ελληνικές μετοχές στους διεθνείς δείκτες της MSCI, έγινε δεκτή με θετικά σχόλια από σύσσωμη τη χρηματιστηριακή αγορά και την κυβέρνηση, δεδομένου ότι αίρεται η ασάφεια και η αβεβαιότητα που επί μήνες τώρα επικρατούσε στη Σοφοκλέους ως προς το χρόνο που θα ολοκληρωθεί η πολυπόθετη αναβάθμιση. Δημιούργησε όμως και
ερωτήματα για τους λόγους που ώθησαν το διεθνή οίκο να ολοκληρώσει τη διαδικασία αρκετά αργότερα από την είσοδο της ελληνικής οικονομίας στη ζώνη του ευρώ, πολύ δε περισσότερο όταν υπάρχει η εμπειρία της Πορτογαλίας, η οποία
αναβαθμίστηκε τέσσερις μήνες πριν από την ένταξή της στην ΟΝΕ. 
 «Ο σημαντικότερος λόγος για την επιλογή της συγκεκριμένης ημερομηνίας είναι να
δοθεί χρόνος στους επενδυτές, ώστε να αναδιαρθρώσουν τα χαρτοφυλάκιά τους», εξήγησε από την πλευρά του ο επικεφαλής της υπηρεσίας πελατών της MSCI, Εβερτ Τζαν Tεν Μπράντελ, σύμφωνα με το Αθηναϊκό Πρακτορείο Ειδήσεων.
 Επισήμως, πάντως, ούτε το υπουργείο Εθνικής Οικονομίας ούτε και η διοίκηση του
Χρηματιστηρίου έδειξαν να «ενοχλούνται» από την «καθυστέρηση» -σύμφωνα τουλάχιστον με το χρόνο που οι ίδιοι εκτιμούσαν- της ολοκλήρωσης των διαδικασιών αναβάθμισης. Παρά ταύτα, οι αρχές απέφυγαν να κάνουν προβλέψεις γύρω από τις επιπτώσεις που θα μπορούσε να επιφέρει η εν λόγω απόφαση στις κινήσεις των ξένων θεσμικών επενδυτών, οι οποίοι ελίσσονται με βάση τους διεθνείς χρηματιστηριακούς δείκτες. Η διοίκηση του ΧΑΑ ετοιμάζεται πάντως πυρετωδώς πλέον, ώστε να επιταχύνει τον προγραμματισμό των διεθνών παρουσιάσεων της ελληνικής αγοράς, ώστε «να μην αφήσουμε ούτε λεπτό να πάει χαμένο μέχρι την αναβάθμιση», όπως τόνισε στην «Ε» υψηλόβαθμο στέλεχος του ΧΑΑ. 
 Σε ανακοινωθέν που εξέδωσε άλλωστε το Χρηματιστήριο χαρακτηρίζει ως «πολύ σημαντική είδηση την απόφαση της Morgan Stanle y, επισημαίνοντας ότι «θα βοηθήσει σημαντικά την ελληνική κεφαλαιαγορά, η οποία φιλοδοξεί να διαδραματίσει πρωτεύοντα ρόλο στην αγορά των Bαλκανίων, συναλλασσόμενη παράλληλα επί ίσοις όροις με τις αναπτυγμένες δυτικοευρωπαϊκές αγορές». 
