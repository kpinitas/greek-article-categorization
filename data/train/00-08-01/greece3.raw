 Ενα σημαντικό έργο, πιλοτικού χαρακτήρα, που μπορεί να δώσει λύσεις στα οξυμένα
προβλήματα έλλειψης νερού που αντιμετωπίζουν τα νησιά του Αιγαίου, μπήκε επίσημα σε λειτουργία στη Χίο.
 Πρόκειται για την πρώτη μονάδα επεξεργασίας υφάλμυρου νερού στην Ελλάδα, που θα λειτουργεί στην περιοχή Μηλιγκάς του Δήμου Ομηρούπολης.
 Ο υπουργός Αιγαίου Νίκος Σηφουνάκης, που αργά το απόγευμα του Σαββάτου έκοψε την κορδέλα των εγκαινίων, επισήμανε ότι η μονάδα θα δώσει ανάσα ζωής στην περιοχή όσον αφορά το πρόβλημα της ύδρευσης, το οποίο και θεωρείται το κατ' εξοχήν πρόβλημα των νησιών του Αιγαίου.
 Οπως τόνισε ο κ. Σηφουνάκης, το υπουργείο Αιγαίου κάθε χρόνο αφιερώνει ένα πολύ μεγάλο μέρος του προϋπολογισμού του για τη μεταφορά νερού με υδροφόρες στα νησιά του αρχιπελάγους, ενώ ενισχύει και τις προσπάθειες εκείνες που μπορούν να φέρουν μια βιώσιμη και μακροχρόνια λύση στο πρόβλημα. 
 Σημείωσε δε ότι φέτος οι ανάγκες για τη μεταφορά νερού αυξήθηκαν κατά 40%, φτάνοντας στη μεταφορά των 900.000 κυβικών μέτρων νερού και ότι ειδικά για τα μικρά νησιά το θέμα της αφαλάτωσης θα είναι στο μέλλον ίσως και η σημαντικότερη πηγή προμήθειας νερού. 
 Η μονάδα του Δήμου Ομηρούπολης, που κατασκευάστηκε από την εταιρεία ΚΑΛΛΙΓΚΑΝ ΕΛΛΑΣ, λειτουργεί με τη μέθοδο της αντίστροφης όσμωσης και θα τροφοδοτεί με 600 κυβικά μέτρα νερό το 24ωρο την πόλη του Βροντάδου, την έδρα του Δήμου Ομηρούπολης. Πρόκειται για ένα έργο που χρηματοδοτήθηκε μέσω του Ειδικού Αναπτυξιακού Προγράμματος Τοπικής Αυτοδιοίκησης (ΕΠΤΑ) με 110 εκατομμύρια δραχμές.
 Επισημάνθηκε δε ότι με τη χρήση ως πρώτης ύλης υφάλμυρου και όχι θαλασσινού νερού το κόστος επεξεργασίας μειώνεται στο 1/4 περίπου σε σχέση με τις άλλες μονάδες αφαλάτωσης (σύμφωνα με τα στοιχεία της Ανώνυμης Εταιρείας του Δήμου Ομηρούπολης «ΠΡΟΜΗΘΕΥΤΙΚΗ Α.Ε.» που θα διαχειρίζεται τη μονάδα, το κόστος παραγωγής νερού είναι 86 δραχμές/ κυβικό μέτρο).
 Ο δήμαρχος Ομηρούπολης Μάρκος Μεννής αισιοδοξεί ότι με την εγκατάσταση και μιας δεύτερης μονάδας που θα λειτουργεί πιλοτικά με τη χρήση ηλεκτρικής ενέργειας από ανεμογεννήτριες θα λυθεί οριστικά το πρόβλημα πόσιμου νερού στο δήμο του.
 Διασκεδάζοντας τις αντιδράσεις που υπήρχαν το τελευταίο διάστημα στην τοπική κοινωνία της Χίου, για τη μεταφορά του νερού από τη μονάδα αφαλάτωσης μέσω ενός δικτύου που κατασκευάστηκε στις αρχές της δεκαετίας του '90, και αφορούσαν την καταλληλότητά του, η γενική γραμματέας της Περιφέρειας Βορείου Αιγαίου Μαρία Σκέμπερη ανακοίνωσε ότι θα χρηματοδοτηθεί έργο κατασκευής νέου υδρευτικού δικτύου, έτσι ώστε να μην μπει στο ελάχιστο σε κίνδυνο η υγεία των κατοίκων.
 Να σημειωθεί ότι κατ' αρχάς για τη μεταφορά του νερού χρησιμοποιήθηκε η περιβόητη στη Χίο «σωλήνα του Ναγού», που έγινε για να μεταφέρει νερό από τη βόρεια Χίο (πηγή Ναγού) στην πόλη της Χίου, χωρίς όμως ποτέ αυτό να γίνει, γιατί μετά την ολοκλήρωση του έργου διαπιστώθηκε ότι κατά τους καλοκαιρινούς μήνες δεν υπήρχε περίσσευμα νερού.
 Ομως υπήρξαν έντονες αντιδράσεις από τις δύο παρατάξεις της αντιπολίτευσης του
Δήμου Ομηρούπολης, το Σύλλογο Οικολογίας, αλλά και τοπικά ΜΜΕ σχετικά με την καταλληλότητα των σωλήνων, αλλά και τον τρόπο διάθεσης των χημικών που χρησιμοποιούνται στην επεξεργασία του υφάλμυρου νερού και μάλιστα δίχως υδρολογική μελέτη και μελέτη περιβαλλοντικών επιπτώσεων.
 Μια μέρα πριν από τα εγκαίνια με έγγραφό της η Διεύθυνση Υγιεινής Περιβάλλοντος του υπουργείου Υγείας-Πρόνοιας ζήτησε να διακοπεί η διάθεση του νερού για κατανάλωση, επειδή στο νερό από το συγκεκριμένο δίκτυο «του Ναγού» υπήρχαν «οργανικές πτητικές ενώσεις καθώς και παράγωγα κυκλικών υδρογονανθράκων».
 Χαρακτηριστικό είναι ότι στα εγκαίνια της μονάδας, όπου ο αγιασμός τελέστηκε από το μητροπολίτη Χίου, Ψαρών και Οινουσσών Διονύσιο, δεν εκπροσωπήθηκε η αξιωματική και ελάσσων αντιπολίτευση του Δήμου Ομηρούπολης, καθώς και η Νομαρχιακή Αυτοδιοίκηση Χίου.
 Πάντως σήμερα (Τρίτη) θα πραγματοποιηθεί κατεπείγον δημοτικό συμβούλιο με μόνο
θέμα συζήτησης το έργο κατασκευής νέου αγωγού για τη μεταφορά του αφαλατωμένου
