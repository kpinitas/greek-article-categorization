 Μάχη ώς αργά τη νύχτα έδιναν οι πυροσβεστικές δυνάμεις για να θέσουν υπό έλεγχο
τη μεγάλη πυρκαγιά, που κατακαίει εκατοντάδες στρέμματα δασικής και θαμνώδους έκτασης στο Μαυροβούνι της Λάρισας. Πέντε πυροσβεστικά αεροσκάφη, δύο ελικόπτερα και 70 οχήματα, βοηθούμενα από πυροσβέστες και άνδρες της ΕΜΑΚ, δίνουν σκληρή μάχη με την πύρινη κόλαση. Ομως ο ισχυρός άνεμος που πνέει στην περιοχή δυσχεραίνει το έργο τους, καθώς δημιουργεί νέες εστίες.
 Πυρκαγιές ήταν επίσης σε εξέλιξη στην Κέρκυρα, κοντά στο Αχίλλειο, όπου απειλήθηκαν τα πρώτα σπίτια, καθώς και στην περιοχή Αγ. Ειρήνη Κεφαλονιάς.
 Υπό έλεγχο έχουν τεθεί οι άλλες φωτιές στο Περιβόλι Γρεβενών, στο Παναιτωλικό Αγρινίου, στην Καρύταινα Αρκαδίας, στον Αστακό Μεσολογγίου, στη λίμνη Πλαστήρα
στην Καρδίτσα, στο Καπανδρίτι Κεφαλονιάς, στα Αμπέλια Αρτας, στην Παναγιά Σπετσών και στα Κρέστενα Ηλείας.
 Λόγω των ισχυρών ανέμων που πνέουν σε όλη τη χώρα, σε επιφυλακή έχουν τεθεί η Πυροσβεστική Υπηρεσία και η γενική γραμματεία πολιτικής προστασίας, για την πρόληψη πυρκαγιών.
 _ Στη φυλακή οδηγήθηκε 25χρονος στην Καλαμάτα, με την κατηγορία ότι προχθές έβαλε φωτιά στη δασική περιοχή Λαμπένα Μεσσηνίας. Πρόκειται για τον 25χρονο Αλέξανδρο Παπαδόπουλο, που καταδικάστηκε από το Αυτόφωρο Τριμελές Πλημμελειοδικείο σε δύο χρόνια φυλάκιση, χωρίς η έφεσή του να έχει ανασταλτικό
αποτέλεσμα. Ο ίδιος ισχυρίστηκε ότι ήταν μεθυσμένος και ότι έχει ψυχολογικά προβλήματα. Από τη φωτιά που έβαλε, κάηκε μόνο ένα στρέμμα δάσους, καθώς οι κάτοικοι της περιοχής και ο πυροσβέστες την έσβησαν γρήγορα.
