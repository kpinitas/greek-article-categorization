 Ολλανδοί καταδρομείς, που υποτίθεται ότι θα δολοφονούσαν ή θα προσπαθούσαν να συλλάβουν τον πρόεδρο της Γιουγκοσλαβίας Σλόμπονταν Μιλόσεβιτς, συνελήφθησαν στη χώρα, σύμφωνα με επίσημη ανακοίνωση, ενώ η Ολλανδία δηλώνει ότι δεν γνωρίζει τίποτα για τη σύλληψη.
 Την ανακοίνωση στο Βελιγράδι έκανε ο υπουργός Πληροφόρησης Γκόραν Μάτιτς. «Οι γιουγκοσλαβικές υπηρεσίες ασφαλείας συνέλαβαν τέσσερα μέλη μιας ειδικής ολλανδικής μονάδας, της οποίας αποστολή ήταν να εισέλθει στη Γιουγκοσλαβία... και τα οποία, σύμφωνα με τις ομολογίες τους, θα προσπαθούσαν να σκοτώσουν τον πρόεδρο Μιλόσεβιτς ή να διαπράξουν άλλες τρομοκρατικές ενέργειες στο έδαφός μας», δήλωσε ο Μάτιτς σε δημοσιογράφους. Ωστόσο δεν διευκρίνισε πότε ακριβώς συνελήφθησαν οι τέσσερις Ολλανδοί, λέγοντας μόνον ότι οι συλλήψεις αυτές έγιναν «πριν» από τη διάσκεψη κορυφής της G8 στην Οκινάουα της Ιαπωνίας, η οποία διεξήχθη από τις 21 ώς τις 23 Ιουλίου.
 Οι τέσσερις Ολλανδοί συνελήφθησαν στη Σερβία, κοντά στα σύνορα με το Μαυροβούνιο, είπε ο Μάτιτς, και παρουσίασε μαγνητοσκοπημένη ταινία με ομολογίες, όπως είπε, των συλληφθέντων, κατά τις οποίες αυτοί δήλωναν ότι ήθελαν να σκοτώσουν το Γιουγκοσλάβο πρόεδρο. Στο βίντεο εμφανίζεται ένας άνδρας που φέρεται ότι λέγεται Γιοχάνες Αντριάνους Κορνίλιους Βαν Ιρσελ. Φορά στολή παραλλαγής και δηλώνει ότι θα σκότωναν τον Μιλόσεβιτς και θα έκοβαν το κεφάλι του αν δεν μπορούσαν να τον βγάλουν από τη χώρα.
 Το υπουργείο Αμυνας της Ολλανδίας ανακοίνωσε ότι στους καταλόγους των εφέδρων του υπάρχει τέτοιο όνομα και ότι ο φερόμενος ως συλληφθείς υπηρέτησε κανονικά τη θητεία του, τώρα θα είναι περίπου 31 ετών και δεν έχει καμία σχέση πια με το υπουργείο Aμυνας. Το υπουργείο Εξωτερικών της Ολλανδίας ανακοίνωσε ότι «δεν
διαθέτει καμία πληροφορία» για τη σύλληψη των τεσσάρων. «Δεν γνωρίζουμε τίποτα, ούτε την εθνικότητά τους ούτε την ταυτότητά τους», δήλωσε προς το Γαλλικό Πρακτορείο εκπρόσωπος του υπουργείου Εξωτερικών, διευκρινίζοντας ότι οι αρχές της Χάγης αναζητούν «αξιόπιστες πληροφορίες, που να επιβεβαιώνουν το γεγονός».
