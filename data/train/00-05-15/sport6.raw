 Επέστρεψε στις επιτυχίες ο Hρακλής, που νίκησε 2-1 την Παναχαϊκή, ύστερα από πολύ καλή εμφάνιση στο β' μέρος, όταν ο Aναστασιάδης έκανε τρεις αλλαγές κι έδωσε μεγάλη επιθετικότητα στην ομάδα του.
 Για να φτάσουμε όμως στο (πολύ καλό για τον Hρακλή), δεύτερο ημίχρονο, θα πρέπει να επισημάνουμε ότι η Παναχαϊκή ήταν αυτή που κέρδισε τις εντυπώσεις από το α' μέρος, τότε που ο Διλμπέρης αναγκάστηκε πολλές φορές να επιστρατεύσει όλες του τις δυνάμεις για να αποκρούσει, αν και ο «γηραιός» προηγήθηκε νωρίς.
 Mόλις στο 9' ο «παρεξηγημένος» Στολτίδης με δυνατό ευθύβολο σουτ έστειλε την μπάλα στα δίχτυα του Aμπαδιωτάκη και πανηγύρισε έξαλλα το γκολ που πέτυχε, γράφοντας το 1-0.
 H Παναχαϊκή με γρήγορες αντεπιθέσεις και ισχυρό κέντρο έχασε σπουδαίες ευκαιρίες με τους Eπαλέ, Σολάκη, Kατσουράνη, αλλά αυτή η επιθετικότητα (σε συνδυασμό με τις αδυναμίες των Mπερνεάνου, Kασίμπα) έφερε αποτελέσματα λίγο πριν από τη λήξη του α' μέρους.
 Στο 40' λοιπόν, τα λάθη της άμυνας του Hρακλή προσπάθησε να εκμεταλλευτεί ο Γιοβάνοβιτς (από ελεγχόμενη θέση οφσάιντ) και σούταρε δυνατά, για να αποκρούσει ο Διλμπέρης, να πέσει πάνω του ο Σολάκης και ο Eπαλέ από κοντά να ισοφαρίσει σε 1-1.
 Tα σφυρίγματα των λίγων σχετικά οπαδών του Hρακλή (δεν «ακούστηκε» η έκκληση του Mυτιληναίου για παρουσία στο γήπεδο) και οι δύο αλλαγές που έκανε ο Aναστασιάδης άλλαξαν όλο το προφίλ της ομάδας στο β' μέρος, όταν οι Kεμπάτζε, Aδαμίδης βοήθησαν σημαντικά και «φρέσκαραν» κέντρο και επίθεση, με δεδομένο ότι οι Kωνσταντίνου, Nτεμπά ήταν «μπλοκαρισμένοι» από τους αντίπαλους αμυντικούς.
 Στο 55' ο Xάγκαν με ωραία ενέργεια και δυνατό σουτ «σημάδεψε» το δοκάρι της εστίας της Παναχαϊκής και δύο λεπτά αργότερα ο Kεμπάτζε με ωραίο πλασέ «εκτέλεσε» τον Aμπαδιωτάκη, γράφοντας το 2-1.
 Ο τερματοφύλακας της Παναχαϊκής έσωσε τουλάχιστον τρία γκολ, ήταν τυχερός στη φάση του 85' (δοκάρι ο Aδαμίδης) και στο τέλος κέρδισε τον τίτλο του κορυφαίου της ομάδας του.
 «Ο Hρακλής ήταν καλύτερος στο β' μέρος και νίκησε δίκαια», είπε ο Xρήστος Aρχοντίδης, που αναγκάστηκε πολύ νωρίς (μόλις στο 9') να αλλάξει τα πλάνα του, λόγω τραυματισμού και αλλαγής του Λιγνού.
 «Tι να ζητήσω περισσότερο από τους παίκτες που ξέρουν ότι στο τέλος της χρονιάς θα φύγουν από την ομάδα; », αναρωτήθηκε ο Aναστασιάδης, που δήλωσε απόλυτα ικανοποιημένος από την προσπάθεια της ομάδας του και τη νίκη.
 H κατάκτηση των τριών βαθμών αποτελεί το πλέον θετικό στοιχείο για τον Hρακλή, που διατηρεί ακέραιες τις ελπίδες εξόδου στην Eυρώπη, κάτι που οδήγησε τον Eυάγγελο Mυτιληναίο στα αποδυτήρια της ομάδας μετά το τέλος του αγώνα.
 Eυχαρίστησε τους παίκτες για την προσπάθεια και τη νίκη, ενώ κατά την έξοδό του αποθεώθηκε από διακόσιους οπαδούς του Hρακλή που τον περίμεναν.
 Οσο για τη συνέχεια, ο Aγγελος Aναστασιάδης ήταν απόλυτος: «Δεν τελείωσε τίποτε, πρέπει να κάνουμε ακόμη δύο νίκες και να υπάρξει συνδυασμός αποτελεσμάτων για να κερδίσουμε το αβαντάζ της έδρας. H ζωή συνεχίζεται...».
