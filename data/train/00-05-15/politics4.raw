στις επιλογές του Νίκου Κωνσταντόπουλου και της Πολιτικής Γραμματείας προς το συνέδριο του Ιουνίου και υποδέχτηκε παγερά τη δήλωση και την αποχώρηση του Νίκου Μπίστη και των άλλων 17 μελών της εκσυγχρονιστικής πτέρυγας.
 Με μεγάλη πλειοψηφία η Κεντρική Πολιτική Επιτροπή επαναβεβαίωσε τη στήριξή της 
στις επιλογές του Νίκου Κωνσταντόπουλου και της Πολιτικής Γραμματείας προς το συνέδριο του Ιουνίου και υποδέχτηκε παγερά τη δήλωση και την αποχώρηση του Νίκου Μπίστη και των άλλων 17 μελών της εκσυγχρονιστικής πτέρυγας. Ωστόσο, ερωτήματα προκύπτουν για τη στάση της Μαρίας Δαμανάκη, η οποία, διατυπώνοντας την αντίθεσή της στις προτάσεις Κωνσταντόπουλου, άφησε να εννοηθεί ότι μετά το συνέδριο όλα είναι ανοιχτά για τις περαιτέρω κινήσεις της.
 Το συνέδριο, το οποίο προσδιορίστηκε για το διάστημα 29 Ιουνίου-2 Ιουλίου (είχε αναβληθεί μέχρι τώρα δύο φορές) καλείται: 
 *Να προσδιορίσει με μεγαλύτερη ακρίβεια τα αριστερά χαρακτηριστικά του κόμματος και να βελτιώσει τις εσωκομματικές λειτουργίες του.
 *Να προβάλει τον ευρωπαϊκό προσανατολισμό του με επιμονή στην προώθηση των κοινωνικών αιτημάτων στο νέο περιβάλλον της παγκοσμιοποίησης.
 *Να θέσει τις βάσεις για τη μεγαλύτερη ανάπτυξή του στην ελληνική κοινωνία και 
 Το σχέδιο των θέσεων προς το συνέδριο που παρουσίασε ο Νίκος Κωνσταντόπουλος με την εισήγησή του προς την ΚΠΕ συγκέντρωσε 94 ψήφους.
 Ξεχωριστό κείμενο κατέθεσε ο Μιχάλης Παπαγιαννάκης με εντονότερα τα ανανεωτικά 
χαρακτηριστικά και την ευρωπαϊκή φυσιογνωμία του κόμματος, το οποίο συγκέντρωσε 13 ψήφους. Υπήρξαν επίσης 2 αποχές και ένα λευκό.
 Κείμενο που κατέθεσαν οι Ν. Βούτσης, Γ. Δραγασάκης, Π. Λαφαζάνης, Στ. Λεουτσάκος, Αννα Φιλίνη, Αλ. Φλαμπουράρης και Ν. Χουντής (Αριστερό Ρεύμα) δεν το έθεσαν σε ψηφοφορία, αλλά ζήτησαν να τεθεί σε γνώση των οργανώσεων για προβληματισμό και βελτίωση των θέσεων που ψηφίστηκαν.
 Στον αντίποδα κινείται η Μαρία Δαμανάκη, η οποία με τους Σπ. Δανέλλη, Π. Κουναλάκη και Τρ. Χατζηδημητρίου διατύπωσαν με κοινή δήλωσή τους την πλήρη διαφωνία τους με τους προσσανατολισμούς του κόμματος, επιρρίπτουν ευθύνες στην 
ηγεσία για απομάκρυνση από τις ιδρυτικές αρχές του και αφήνουν ερωτηματικά για 
την πορεία τους, η οποία θεωρείται δεδομένη μόνο μέχρι το συνέδριο.
 Ο Π. Κουναλάκης ζήτησε επίσης αναβολή του συνεδρίου για το φθινόπωρο, αλλά η πρότασή του συγκέντρωσε μόνο 12 ψήφους.
 Ο Νίκος Κωνσταντόπουλος επιφύλαξε σκληρά λόγια για τους αποχωρήσαντες. Μίλησε με επιμονή για ένα διαφορετικό ύφος της πολιτικής και επισήμανε ότι ανανέωση σημαίνει σύγκρουση και όχι μεταμφίεση. 
 Ιδιαίτερα για την Αριστερά, όπως είπε, ανανέωση «σημαίνει ιδέες, αγωνιστική ανιδιοτέλεια, κοινωνική αφιέρωση, συνέπεια και στάση ζωής και όχι τύρβη της αγοράς, ρευστοποίηση ψυχών, φτιασιδωμένες εικόνες και λαίμαργες φιλοδοξίες σε ένα ατελείωτο θορυβώδες αλισβερίσι». 
 Σε έντονο ύφος απάντησε και στη Μαρία Δαμανάκη, η οποία στην ομιλία της υποστήριξε ότι ο ΣΥΝ βρίσκεται σε οριακή κατάσταση, επέρριψε ευθέως τις ευθύνες στον Νίκο Κωνσταντόπουλο και κατέθεσε νέα πρόταση ελάχιστης συνεννόησης από τρία σημεία: 
 *Ενωτικές πρωτοβουλίες επανασυσπείρωσης και αποκατάστασης του κλίματος ηρεμίας, εκφράζοντας παράλληλα την ελπίδα ότι ο πρόεδρος «δεν θα επιχειρήσει για πολλοστή φορά την οριοθέτηση της κομματικής νομιμότητας που θα θέτει κάποιους εκτός πλαισίου».
 *Πρωτοβουλίες εκτόνωσης της προσυνεδριακής έντασης και αναβολή του συνεδρίου για το φθινόπωρο, στο οποίο θα συζητηθούν η φυσιογνωμία, η στρατηγική και η τακτική του κόμματος.
 *Επανάκτηση των δεσμών του ΣΥΝ με το ρεύμα της ευρωπαϊκής ανανεωτικής Αριστεράς.
 Σε δήλωσή της προς τους δημοσιογράφους, λίγο αργότερα, είπε ότι λυπάται «που ο 
πρόεδρος του κόμματος απέρριψε κατηγορηματικά αυτή την πρόταση» και πρόσθεσε: «Εχουμε καιρό ώς το συνέδριο να σταθμίσουμε τις εξελίξεις»...
 Ο Νίκος Κωνσταντόπουλος απάντησε και σ' αυτές τις δηλώσεις, αλλά και στη συνέντευξη της Μαρίας Δαμανάκη στην «K.E.», με την οποία καλούσε τον πρόεδρο «να μη δείχνει την πόρτα της εξόδου στους διαφωνούντες».
 Κλίμα εκτόνωσης και συνεννόησης δεν δημιουργείται, είπε, με τέτοιες δηλώσεις. «Ο ΣΥΝ -πρόσθεσε- δεν έχει την πολυτέλεια ούτε να κλείνει πόρτες ούτε να ανοίγει πόρτες αδιάκριτα αμφισβητώντας τη φυσιογνωμία του και το χαρακτήρα του. Εχει μια συγκεκριμένη πολιτική πορεία. Ολοι είναι χρήσιμοι και πολίτιμοι στα πλαίσια της συγκεκριμένης πολιτικής του φυσιογνωμίας και της προγραμματικής του πρότασης (...) Και όλοι εμείς εδώ μέσα που συγκροτούμε με οδυνηρή προσπάθεια το Συνασπισμό της Αριστεράς και της Προόδου έχουμε σφραγιστεί από τις συγκρούσεις μας με ηγεσίες και μηχανισμούς που δεν ανέχονταν τις διαφωνίες».
 Υπενθύμισε επίσης ότι όχι μόνο η ηγεσία δεν υπέδειξε στον Νίκο Μπίστη να φύγει, αλλά ήταν υποψήφιος και στο ψηφοδέλτιο Eπικρατείας. Ωστόσο, όπως είπε, στο συνέδριο όλα και όλοι θα κριθούν· ακόμη και ο πρόεδρος και να αντιληφθεί ότι η παρουσία του αποτελεί εμπόδιο στις δημοκρατικές λειτουργίες, θα αναλάβει 
 Απόψεις παραπλήσιες με αυτές της Μαρίας Δαμανάκη διατύπωσε και ο Σπ. Δανέλλης, 
ο οποίος αντικρούοντας τον Νίκο Κωνσταντόπουλο για τους «ντερμπεντέρηδες του "Βήματος"» που βλέπουν τη διάλυση του ΣΥΝ, υποστήριξε ότι και άλλες απογευματινές εφημερίδες αντικειμενικά έχουν τον ίδιο στόχο.
 Στην κίνηση των 18 αλλά και στις ενστάσεις της Μαρίας Δαμανάκη στους χειρισμούς της ηγεσίας απάντησε και ο Φώτης Κουβέλης. «Αυτοί που αποχώρησαν από τον ΣΥΝ -είπε- έχουν τις δικές τους επιλογές, που στην πορεία θα φανούν ακόμα πιο καθαρά, και τις δικές τους ευθύνες. Εμείς έχουμε τις δικές μας ευθύνες. Να ενδυναμώσουμε τον προγραμματικό λόγο της ανανεωτικής Aριστεράς, να 
ενισχύσουμε την παρουσία του ΣΥΝ και να αναζητήσουμε τη δημοκρατική λειτουργία 
του στη συνθετική λειτουργία των τάσεων και όχι στη μετατροπή της εσωκομματικής δημοκρατίας σε διαδικασία κατακερματισμού των συλλογικών αποφάσεων».
