 Εννέα μεγάλα οδικά έργα, συνολικού προϋπολογισμού 242 δισ. δραχμών, αποτελούν την υποχρεωτική συμβολή του υπουργείου ΠΕΧΩΔΕ στην εθνική υπόθεση των Ολυμπιακών Αγώνων του 2004. Οι αρμόδιες υπηρεσίες έχουν μελετήσει ακόμη άλλα τόσα έργα, τα οποία όμως θα προωθηθούν εφόσον εξασφαλιστούν οι χρηματοδοτήσεις, που είναι της τάξης των 200 δισ. δραχμών.
 Η μεγάλη παρέμβαση, που θα αλλάξει τον οδικό χάρτη της πρωτεύουσας, είναι ο Ολυμπιακός Δακτύλιος, δηλαδή το σύστημα των λεωφόρων Συγγρού, Βασ. Κωνσταντίνου, Βασ. Σοφίας, Κηφισίας, τμήματος της υπό κατασκευήν «Αττικής Οδού» από το ύψος του Aμαρουσίου ώς την εθνική οδό Αθηνών-Λαμίας, της λεωφόρου 
Κηφισού και τμήματος της λεωφόρου Ποσειδώνος, από τη Συγγρού ώς τον Αγιο Κοσμά.
 Στο ανατολικό τμήμα, από τη Β. Κωνσταντίνου ώς το Ολυμπιακό Στάδιο, προβλέπεται να γίνουν τρεις ανισόπεδοι κόμβοι: στη διασταύρωση με τη λεωφόρο Αλεξάνδρας, στο ύψος της Πανόρμου και στο Φάρο Ψυχικού. Το κόστος αυτών των παρεμβάσεων υπολογίζεται σε 30 δισ. δραχμές.
 Στο παραλιακό τμήμα σχεδιάζονται άλλοι τρεις κόμβοι: στις εγκαταστάσεις του Αγίου Κοσμά, στη διασταύρωση με τη λεωφόρο Αλίμου, καθώς και αυτή με τη λεωφόρο Αμφιθέας. Ο προϋπολογισμός τους ανέρχεται σε 10 δισ. δραχμές. Αλλα 70 δισ. δραχμές είναι προγραμματισμένα να διατεθούν για οδικά και υδραυλικά έργα κατά μήκος της λεωφόρου Κηφισού, από τις Τρεις Γέφυρες ώς την ακτή Ποσειδώνος, 
στο πλαίσιο των εν εξελίξει έργων κάλυψης του Κηφισού και της μετατροπής του σε κλειστό δρόμο ταχείας κυκλοφορίας. Τέλος, άλλα 8 δισ. δραχμές θα διατεθούν για παρεμβάσεις διαχείρισης της κυκλοφορίας κατά μήκος της παραλιακής λεωφόρου.
 Η σύνδεση του ΟΑΚΑ με το Ολυμπιακό Χωριό περιλαμβάνει δύο τμήματα: το πρώτο ώς 
την εθνική οδό έχει μήκος 4, 5 χιλιόμετρα και θα κοστίσει 25 δισ. δραχμές. Το δεύτερο, που βρίσκεται στην περιοχή των Θρακομακεδόνων, δεν έχει οριστικοποιηθεί, αλλά το κόστος του εκτιμάται σε 15 δισ. δραχμές.
 Ιδιαίτερο βάρος δίνεται στη μαραθώνια διαδρομή των 30 χιλιομέτρων, που αποτελεί το μεγάλο ατού της ελληνικής διοργάνωσης. Σε συνδυασμό με την παράκαμψη της Νέας Μάκρης, τα έργα θα κοστίσουν 20 δισ. δραχμές.
 Για το νέο Ιππόδρομο στο Μαρκόπουλο προγραμματίζονται δύο οδικές συνδέσεις, ενώ 15 δισ. θα διατεθούν για τη λεωφόρο Βάρης-Κορωπιού, μαζί με τις απαραίτητες απαλλοτριώσεις. Μικρά οδικά έργα, συνολικού ύψους 10 δισ., σχεδιάζονται για τις εξυπηρετήσεις των γυμναστηρίων Γαλατσίου, Ανω Λιοσίων και 
 Από τα εννέα έργα, για τα οποία δεν έχουν εξασφαλιστεί πιστώσεις, σπουδαιότερα 
θεωρούνται η συνέχιση της «Αττικής Οδού» μέχρι τη Ραφήνα, η επέκταση της περιφερειακής Υμηττού μέχρι την παραλία, καθώς και η ολοκλήρωση της περιφερειακής λεωφόρου της λιμενικής ζώνης του Πειραιά.
