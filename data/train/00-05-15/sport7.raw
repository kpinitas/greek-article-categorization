 Η χρονιά της Ξάνθης είχε τελειώσει από την προηγούμενη εβδομάδα, μ' εκείνο το 3-0 επί του Ηρακλή. Του Πανηλειακού τα βάσανα τελείωσαν χθες στο ζεστό Πύργο, παρόντος στην εξέδρα (μαζί με τον πρόεδρο της ΠΑΕ Σάκη Σταυρόπουλο) του άλλοτε προπονητή της πελοποννησιακής ομάδας Αντώνη Γεωργιάδη. Μ' αυτό το 2-0 επί των μουσαφίρηδων από τη Θράκη, αποτέλεσμα που έδιωξε τη μίζερη γκρίνια από την κερκίδα (1.500 θεατές) και γιάτρεψε τη νευρικότητα των κυριευμένων από το άγχος ποδοσφαιριστών. Ο Πανηλειακός βρίσκεται ήδη στο 
7 από την (15η) Καβάλα. Κι αφού πεταχτεί την ερχόμενη Κυριακή ώς την Πάτρα, έπειτα έχει να υποδεχθεί την Προοδευτική. Με μια λέξη, σώθηκε.
 Το, κατά τον τοπικό Τύπο, «ματς της χρονιάς» ήταν μάχη μόνο για (τα πρώτα) σαράντα πέντε λεπτά. Τότε δοκιμάστηκαν τα τεντωμένα νεύρα των νικητών: Ο Μπούτσεκ μπλόκαρε την μπάλα στο πέναλτι του Μπάντοβιτς (14 ), πέναλτι αυστηρό σε ακούσιο χέρι του Χάβου. Ο Ζωγραφάκης αργότερα (25 ) έχασε κλασική ευκαιρία να γράψει 0-1. Κι ο Ζιάκας έφυγε για το νοσοκομείο τραυματισμένος (44 , ρωγμώδες κάταγμα στον καρπό). Στις καθυστερήσεις του α  μέρους ο Δημητριάδης των ηττηθέντων αποβλήθηκε με δεύτερη κίτρινη, κάρτα ακόμη πιο αυστηρή από την απόφαση για το (σπαταλημένο) πέναλτι.
 Εντεκα εναντίον δέκα, ο Πανηλειακός έβαλε βάσεις νίκης στο 49  με το 1-0 (μπάσιμο και πάσα Μπίρα, δυνατό σουτ Νεμπεγλέρα από θέση ύποπτη για οφσάιντ), αμέσως μετά ο Ροσάλες ξόδεψε τη φάση για το 2-0, αλλά στο 61  ο μοιραίος του α  ημιχρόνου, Μπάντοβιτς, το 'βαλε κι εξιλεώθηκε. Ατομική ενέργεια, έσπασε τη ζώνη του οφσάιντ, πέρασε και τον τερματοφύλακα, πέταξε την μπάλα στα δίχτυα, πανηγύρισε βγάζοντας τη φανέλα, πήρε καρτούλα. Χαλάλι. Οι φιλοξενούμενοι πλησίασαν, έκτοτε, σε δύο περιπτώσεις το γκολ της τιμής (με τον Καρτάλη στο 80  και με τον Κυπαρίσση στο 81 ), μα δεν το κατάφεραν. Ούτε αυτό. Ηταν πολύ λίγο και πολύ αργά.
 Ο Γκώνιας ολοκλήρωσε τη συμμετοχή του στο φετινό πρωτάθλημα (έκτη κίτρινη) και, κατά πάσα πιθανότητα, δεν πρόκειται να φορέσει ξανά τη φανέλα του Πανηλειακού.
