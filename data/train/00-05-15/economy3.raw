 Aλλωστε οι μάχες εκ του συστάδην θα διαρκούν πλέον ένα 10λεπτο, αφού από σήμερα, στο χρονικό αυτό διάστημα πριν από τη λήξη της συνεδρίασης, θα διαμορφώνονται οι τιμές.
 Είναι λοιπόν πολύ πιθανό, σύμφωνα με τις εκτιμήσεις αναλυτών της Σοφοκλέους, η 
χρηματιστηριακή αγορά να αναζητήσει μέσα στην εβδομάδα που ξεκινά την υποστήριξη δυνάμεων από το χώρο των ισχυρών μετοχών, προκειμένου να διασφαλίσει γερές βάσεις γύρω από τα επίπεδα των 4.600 μονάδων και να κινηθεί σε ακόμη πιο θετικό έδαφος.
 Aλλωστε η άνοδος των δύο προηγούμενων εβδομάδων χτίστηκε κατά βάση με υλικά που αντλήθηκαν από το χώρο της μικρής και μεσαίας κεφαλαιοποίησης, με τους ισχυρότερους τίτλους να έχουν τεθεί σε σειρά προτεραιότητας, αναμένοντας την εκδήλωση αγοραστικού ενδιαφέροντος από τους επενδυτές.
 Πολλοί παράγοντες συνηγορούν στην αλλαγή σκυτάλης ως προς τις επενδυτικές επιλογές, με κυριότερο τις σύντομες και υψηλές αποδόσεις των περιφερειακών μετοχών που κατά τις τελευταίες συνεδριάσεις ξεπέρασαν ακόμη και το 70%, γεγονός που είναι πολύ πιθανό να ωθήσει αρκετούς βραχυπρόθεσμους παίκτες σε ρευστοποιήσεις.
 Αυτό όμως δεν σημαίνει ότι οι μετοχές της μικρής και μεσαίας κεφαλαιοποίησης θα χάσουν τη δυναμική που έχουν αποκτήσει, καθώς όλο και περισσότεροι μικροεπενδυτές φαίνεται να ξεθαρρεύουν για τα καλά και πειθόμενοι ότι το θετικό κλίμα δεν είναι μια συγκυριακή αναλαμπή, εμφανίζονται πρόθυμοι να ποντάρουν ξανά σε μετοχές που προσφέρονται για γρήγορα και μεγάλα κέρδη.
 Aλλωστε και στο παρελθόν, σε καλές και ομαλές περιόδους, η αγορά της Σοφοκλέους έχει δείξει ότι μπορεί να προσφέρει αξιόλογες αποδόσεις, τόσο με τα 
blue chips που προσελκύουν συντηρητικότερους επενδυτές όσο και με τα πιο ελαφρά χαρτιά που πάντα ασκούν μαγεία στις τάξεις των ριψοκίνδυνων.
 Για να πάρει μπροστά ο δείκτης των 20 ισχυρότερων μετοχών του ελληνικού Xρηματιστηρίου, που θα προσδώσει και τα ζητούμενα ερείσματα στην άνοδο, ασφαλώς απαιτούνται συντονισμένες κινήσεις από την πλευρά των θεσμικών χαρτοφυλακίων της εγχώριας και της ξένης αγοράς και ασφαλώς κάποιες αφορμές που θα συγκεκριμενοποιήσουν αυτό το ενδιαφέρον.
 Κάτι τέτοιο μπορεί να επιτευχθεί είτε με μια κίνηση από την πλευρά της Τράπεζας της Ελλάδος στο θέμα των επιτοκίων (ενδεχόμενο που φαίνεται να τοποθετείται χρονικά προς το τέλος Ιουνίου ή τις αρχές Ιουλίου -αν και δεν αποκλείονται ποτέ εκπλήξεις) είτε ακόμη με κάποιες σοβαρές ειδήσεις που θα προβάλουν από το χώρο των μεγάλων επιχειρήσεων της χώρας και βεβαίως των τραπεζών.
 Μια συμφωνία, λόγου χάρη, που θα επισημοποιεί την εκχώρηση του 10% της Εμπορικής Τράπεζας προς τους Γάλλους ενδιαφερόμενους (το deal βρίσκεται στην τελική του φάση, λένε οι πληροφορίες από το οικονομικό επιτελείο της κυβέρνησης), στέκεται ικανή να αναθερμάνει το αγοραστικό ενδιαφέρον για ολόκληρο τον τραπεζικό κλάδο, αφού ενδέχεται να λειτουργήσει και ως ντόμινο, επισπεύδοντας παρόμοιες κινήσεις σε άλλα μεγάλα ή μικρότερα τραπεζικά ιδρύματα.
 Θετικότερες εξελίξεις αναμένονται και στον κλάδο των τηλεπικοινωνιών, ο οποίος 
την προηγούμενη εβδομάδα κινήθηκε σε αρνητικό πεδίο, με τον ΟΤΕ και την Panafon να επηρεάζονται από τις διακυμάνσεις του Nasdaq και το arbitrage των θεσμικών επενδυτών.
