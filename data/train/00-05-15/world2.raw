 Ανεξέλεγκτη παραμένει η ένταση στην πολιτική σκηνή της Γιουγκοσλαβίας, όπου ακόμα μία δολοφονία στελέχους του κυβερνώντος κόμματος στάθηκε αφορμή για σκληρή αντιπαράθεση κυβέρνησης και αντιπολίτευσης, οι οποίες αλληλοκατηγορήθηκαν για το φόνο. Το νέο θύμα είναι ο Μπόσκο Περόζεβιτς, 43 ετών, επικεφαλής της κυβέρνησης της Βοϊβοντίνας και επικεφαλής του Σοσιαλιστικού Κόμματος του προέδρου της Γιουγκοσλαβίας Σλόμπονταν Μιλόσεβιτς στο Νόβι Σαντ. Δολοφονήθηκε ενώ επισκεπτόταν τη διεθνή έκθεση του Νόβι Σαντ, το Σάββατο, και λίγο μετά συνελήφθη ως ύποπτος για τη δολοφονία ο Μιλίβογε Γκούτοβιτς, 50 ετών, ο οποίος 
επί πολλά χρόνια εργαζόταν στην ασφάλεια της έκθεσης. Ο Γκούτοβιτς είναι από το ίδιο χωριό με τον Περόζεβιτς. Μάρτυρες ανέφεραν ότι γνώριζε προσωπικά το θύμα και μάλιστα τον εκτιμούσε.
 Ο Περόζεβιτς δολοφονήθηκε ενώ επισκεπτόταν περίπτερα, μαζί με τον υπουργό Γεωργίας της Γιουγκοσλαβίας. Εξοργισμένος ο Μιλόσεβιτς καταφέρθηκε εναντίον εχθρών στο εσωτερικό και στο εξωτερικό. Η αστυνομία ανακοίνωσε ότι βρέθηκε «πέραν πάσης αμφιβολίας» ότι ο Γκούτεβιτς ήταν στέλεχος του κινήματος Οτπορ, της φοιτητικής αντιπολιτευόμενης οργάνωσης και «κατά παραδοχή του», στέλεχος του Σερβικού Κινήματος Ανανέωσης. «Μια χούφτα προδοτών και εγκληματιών... είτε 
λέγονται Οτπορ είτε αλλιώς, δεν είναι παρά τακτικοί μισθοφόροι του ΝΑΤΟ και η Σερβία θα αγωνιστεί εναντίον τους όπως πολέμησε κάθε άλλο κακό», δήλωσε η γενική γραμματέας του Σοσιαλιστικού Κόμματος, Γκόριτσα Γκάγεβιτς. Πάντως τόσο το Οτπορ, όσο και ο ηγέτης του Σερβικού Κινήματος Ανανέωσης, Βουκ Ντράσκοβιτς, 
διέψευσαν ότι ο συλληφθείς είναι μέλος τους. Ο Ντράσκοβιτς μάλιστα ανήγγειλε ότι το κόμμα του «θα απαντήσει στην τρομοκρατία» του προέδρου Σλόμπονταν Μιλόσεβιτς, κάνοντας «αντίσταση». «Από σήμερα, δεν θα αμυνόμαστε μόνο με συγκεντρώσεις, ομιλίες και ανακοινώσεις, αλλά με όλα τα δυνατά μέσα», είπε σε ομιλία του στη Pάβνα Γκόρα, στη δυτική Σερβία.
