Στροφή 180 μοιρών, με αύξηση των επιτοκίων κατά 0, 50%, προβλέπουν να υπάρξει στη νομισματική πολιτική της FED, κατά την αυριανή σύνοδό της, οι αναλυτές. Tου ΜΩΥΣΗ ΛΙΤΣΗ
 Αν επαληθευτούν οι εκτιμήσεις αυτές, θα είναι η πρώτη φορά που η FED αυξάνει κατά 0, 50% αντί του συνήθους 0, 25% τα επιτόκιά της, από το 1995.
 Ωστόσο το ενδιαφέρον των αγορών βρίσκεται ήδη στην επόμενη ημέρα, στην ανακοίνωση της FED, που θα συνοδεύει την απόφαση για τα επιτόκια, προσπαθώντας 
να αποκρυπτογραφήσουν τις προθέσεις της και κυρίως το πόσες και σε τι ύψος αυξήσεις επιτοκίων θα ακολουθήσουν.
 Η αμερικανική κεντρική τράπεζα έχει αυξήσει τα επιτόκιά της από τον περασμένο Ιούνιο κατά 1, 25%, από 4, 75% σε 6%, χωρίς οι αυξήσεις αυτές να έχουν καταφέρει 
να τιθασεύσουν την ευρισκόμενη σε όρια εκτροχιασμού ανάπτυξη της αμερικανικής οικονομίας.
 Ετσι, παρά τα ήπια στοιχεία για την ανάπτυξη της αμερικανικής οικονομίας, που ανακοινώθηκαν την προηγούμενη Πέμπτη και Παρασκευή, η αγορά προεξοφλεί αύξηση των επιτοκίων κατά 0, 50%.
 Είναι άλλωστε κοινό μυστικό εδώ και καιρό ότι ο κ. Γκρίνσπαν, ο πρόεδρος της FED, δέχεται εισηγήσεις από τα υπόλοιπα μέλη της τράπεζας να προχωρήσει σε μεγαλύτερες αυξήσεις επιτοκίων, δεχόμενος μάλιστα επικρίσεις για ολιγωρία, καθώς οι προηγούμενες ήπιες αυξήσεις επιτοκίων δεν κατάφεραν να αποδώσουν τα αναμενόμενα.
 Τις τελευταίες ημέρες, τόσο ο ΟΟΣΑ όσο και δημοσιεύματα του διεθνούς Tύπου υποστηρίζουν ότι τα αμερικανικά επιτόκια πρέπει να αυξηθούν τουλάχιστον στο 7%, ώς τα τέλη του έτους.
 Με ρυθμούς ανάπτυξης σταθερά πάνω από το 5% και ενδείξεις για αυξήσεις μισθών στη σφιχτή αμερικανική αγορά εργασίας, τη σφιχτότερη των τελευταίων δέκα ετών, 
η 9 τρισ. δολαρίων αμερικανική οικονομία φαίνεται να λειτουργεί στο μάξιμουμ των δυνατοτήτων της, καταγράφοντας τη μεγαλύτερη ανάπτυξη στην ιστορία της.
 Ο πρόεδρος της FED Αλαν Γκρίνσπαν, αν και από τους ένθερμους υποστηρικτές της άποψης ότι η μεγάλη αύξηση της παραγωγικότητας έχει προκαλέσει τις πολύ καλές επιδόσεις της οικονομίας, έχει πολλές φορές προειδοποιήσει ότι η ζήτηση ξεπερνά την προσφορά. Και έχει υποστηρίξει ότι η ισορροπία θα αποκατασταθεί μόνο αν αυξηθεί σημαντικά το κόστος χρήματος.
 Πολλοί υποστηρίζουν ότι οι αυξήσεις επιτοκίων στοχεύουν στη Γουόλ Στριτ, που συνεχίζει να εγκυμονεί μεγάλες προσδοκίες, αλλά και σοβαρούς κινδύνους, με την 
 Η προηγούμενη εβδομάδα ήταν μία ακόμη εβδομάδα έντονων διακυμάνσεων για τους δύο πρωταγωνιστές της Γουόλ Στριτ, τον Nasdaq και τον Ντάου Τζόουνς.
 Οι δύο δείκτες, αν και έκλεισαν με άνοδο την Παρασκευή, κατέγραψαν σημαντικές εβδομαδιαίες απώλειες λόγω της αβεβαιότητας των επιτοκίων. Ο Nasdaq έκλεισε με 
 Ο Ντάου Τζόουνς έκλεισε με μικρή εβδομαδιαία άνοδο 0, 3%, παρουσιάζοντας πτώση από τις αρχές του έτους 7, 7%. Ενώ όμως παραμένει αβέβαιη η συμπεριφορά της Γουόλ Στριτ στην επικείμενη αύξηση των επιτοκίων, εκφράζονται φόβοι για νέες περιπέτειες του ευρώ.
 Το ευρωπαϊκό νόμισμα, μετά την κατρακύλα των τελευταίων ημερών, κατάφερε να σταθεροποιηθεί πάνω από τα 91 σεντς την Παρασκευή. Η επικείμενη όμως αύξηση των αμερικανικών επιτοκίων ενδέχεται να αναζωπυρώσει τις επιθέσεις στο ευρώ, καθώς διευρύνεται το χάσμα αμερικανικών και ευρωπαϊκών επιτοκίων, γεγονός που κάνει ελκυστικότερες τις τοποθετήσεις σε δολάρια.
 Αλλωστε προ πολλού έχει αρχίσει να διαφαίνεται ότι η κρίση του ευρώ δεν οφείλεται πλέον απλώς στη διαφορά αναπτυξιακών κύκλων μεταξύ αμερικανικής και ευρωπαϊκής οικονομίας, αλλά σε βαθύτερες αιτίες, καθώς και στο εντεινόμενο έλλειμμα αξιοπιστίας προς την ΕΚΤ και προσωπικά τον πρόεδρό της Βιμ Ντούιζενμπεργκ.
