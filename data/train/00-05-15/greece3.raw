Σε ένα μοντέρνο, ειδικών προδιαγραφών κτίριο, που απλώνεται σε χώρο 7 στρεμμάτων, στην Πολυτεχνειούπολη Ζωγράφου, στεγάζεται πλέον η κεντρική βιβλιοθήκη του Εθνικού Μετσόβιου Πολυτεχνείου. 
 Η βιβλιοθήκη ανοίγει επίσημα τις πόρτες της αύριο το μεσημέρι, που έχει προγραμματιστεί να γίνει η τελετή των εγκαινίων.
 Με ιστορία που ξεκινάει από το 1836, η βιβλιοθήκη του ΕΜΠ υπήρξε η πρώτη κεντρική πανεπιστημιακή βιβλιοθήκη της χώρας με συλλογή, κανονισμό λειτουργίας, κατάλογο βιβλιοθήκης, σύστημα ταξινόμησης και ταξιθέτησης και με ανοικτή ή κλειστή πρόσβαση κατά περίπτωση.
 Δεν είναι τυχαίο, λοιπόν, που το Μετσόβιο Πολυτεχνείο διατηρεί μέχρι σήμερα μια διεθνώς διακεκριμένη θέση στο χώρο της οργάνωσης και προσφοράς της γνώσης. 
Συνολικά, στο Iδρυμα είναι καταγεγραμμένοι και διατίθενται 215.000 τόμοι βιβλίων, που προέρχονται από αγορές, δωρεές, αλλά και ερευνητικά προγράμματα, και 100.000 τόμοι περιοδικών.
 Το νέο κτίριο που στεγάζει την κεντρική βιβλιοθήκη στην Πολυτεχνειούπολη, ανεγέρθηκε με χρηματοδότηση από το Β  Κοινοτικό Πλαίσιο Στήριξης. Η κεντρική βιβλιοθήκη εξυπηρετεί το διδακτικό προσωπικό, τους φοιτητές του ΕΜΠ και πολλούς τεχνικούς επιστήμονες και φοιτητές άλλων ΑΕΙ. Περιλαμβάνει αναγνωστήριο 500 θέσεων, 50 θέσεις εργασίας για ηλεκτρονικούς υπολογιστές, που 
είναι ελεύθερες για το κοινό, τρία φωτοαντιγραφικά μηχανήματα που λειτουργούν με μετρητά ή μαγνητικές κάρτες. Η βιβλιοθήκη είναι δανειστική, με ωράριο από 8.30 το πρωί μέχρι τις 10.00 το βράδυ.
 Ολο το υλικό της κεντρικής βιβλιοθήκης είναι καταλογογραφημένο σε ηλεκτρονική μορφή και οι ενδιαφερόμενοι έχουν δυνατότητα πρόσβασης στο συλλογικό κατάλογο βιβλίων και περιοδικών του ΕΜΠ μέσω του Διαδικτύου, στη διεύθυνση http//www.lib.ntua.gr. 
 Η πρώτη ιστορική βιβλιοθήκη του ιδρύματος, που άρχισε να λειτουργεί με 4.000 τόμους το 1914, έπειτα από προσωπικό ενδιαφέρον του καθηγητή Αγγελου Γκίνη, στεγάζεται ως ειδική συλλογή στο νέο κτίριο της κεντρικής βιβλιοθήκης. Είναι αποτέλεσμα συστηματικής προσπάθειας ανασύστασης της παλαιάς συλλογής της Βιβλιοθήκης του Ιδρύματος. Πρόσφατα ταξινομήθηκαν περίπου 60.000 τόμοι βιβλίων 
και περιοδικών που έχουν εκδοθεί από το 17ο αιώνα μέχρι το 1950. Ο κύριος όγκος της συλλογής αποτελείται από παλιά και σπάνια βιβλία, φυλλάδια, χάρτες, γκραβούρες και εγκυκλοπαίδειες. 
 Η βιβλιοθήκη παρουσιάζει μια θεματική πληρότητα από το 19ο αιώνα, η οποία και αντανακλά την πορεία ανάπτυξης της ιδρύματος από σχολείο σε ΑΕΙ. 
 Η επιστημονική-τεχνική αυτή βιβλιοθήκη είναι μοναδική στον ελληνικό χώρο και από τις σημαντικότερες στον ευρωπαϊκό. Παράρτημα της Κεντρικής και Ιστορικής Βιβλιοθήκης βρίσκεται στο παραδοσιακό συγκρότημα της Πατησίων, σε ένα νέο διαμορφωμένο χώρο από το 1998 και στα υπόγεια του κτιρίου της Ιστορικής Πρυτανείας από φέτος και εξυπηρετεί τις ανάγκες του τμήματος Αρχιτεκτόνων Μηχανικών. Η βιβλιοθήκη αυτή δεν είναι δανειστική. 
