Eντός του θέρους αναμένεται, σύμφωνα με πληροφορίες, να κυκλοφορήσουν τα προέσοδα. Το συνολικό ύψος τους θα κυμαίνεται στα 400 δισ. δρχ., τα οποία όμως 
δεν θα επιβαρύνουν αντίστοιχα το δημόσιο χρέος. Tου XPHΣTΟY ZIΩTH
 Η «θεσμοθέτηση» των νέων αυτών προϊόντων είχε γίνει στις αρχές του χρόνου, με σχετική τροπολογία που είχε καταθέσει το υπουργείο Οικονομικών, η υλοποίησή τους ωστόσο είχε καθυστερήσει εξαιτίας «πρακτικών» προβλημάτων που είχαν εμφανιστεί. Τα νέα αυτά επενδυτικά προϊόντα θα προσφέρονται από δημόσιες επιχειρήσεις και Νομικά Πρόσωπα Δημοσίου Δικαίου, θα είναι ένας νέος τύπος ομολόγων, τα οποία όμως δεν θα εκδίδονται απευθείας από το Δημόσιο μέσω του υπουργείου Οικονομικών, αλλά από δημόσιες επιχειρήσεις και φορείς του ευρύτερου δημόσιου τομέα. Στον κατάλογο των φορέων που θα προχωρήσουν στην έκδοση τέτοιων τίτλων περιλαμβάνονται τα Κρατικά Λαχεία, το Ταμείο Αρχαιολογικών Πόρων και το Ταμείο Δασών.
 Τα προέσοδα αποτελούν στην ουσία μια δέσμευση των μελλοντικών εσόδων των δημόσιων φορέων, κάτι που αποτελεί μια νέα μόδα στην υπόλοιπη Ευρώπη. Με την έκδοση των τίτλων προεσόδων επιτυγχάνεται η άμεση συγκέντρωση σοβαρών οικονομικών πόρων, που μπορούν να χρησιμοποιηθούν είτε για την ταχύτερη υλοποίηση μεγάλων επενδυτικών προγραμμάτων είτε για τη μείωση του δημοσίου χρέους. Οι τίτλοι αυτοί, επειδή είναι πλήρως εξασφαλισμένοι, μπορούν να διατεθούν με σχετική ευκολία τόσο στην εγχώρια όσο και στη διεθνή αγορά.
 Πρεμιέρα των προεσόδων αναμένεται να γίνει με τα κρατικά λαχεία, τα οποία σχεδιάζουν να εκδώσουν τίτλους συνολικής αξίας 300 δισ. δραχμών. Στη συνέχεια, 
και αναλόγως της αποδοχής που θα τύχει ο νέος θεσμός από το επενδυτικό κοινό, θα ακολουθήσουν και οι παραπάνω φορείς, οι οποίοι θα είναι υπεύθυνοι για την εξόφληση των προεσόδων. Περαιτέρω, το υπουργείο Οικονομικών εκτιμά ότι το συγκεκριμένο εργαλείο μπορεί να χρησιμοποιηθεί και από «μη κερδοσκοπικά ιδρύματα» του ιδιωτικού τομέα, όπως για παράδειγμα Μουσεία.
 Οπως προβλέπεται στην τροπολογία, το ελληνικό Δημόσιο μπορεί να εκδίδει και να 
διαθέτει στο επενδυτικό κοινό τα «προέσοδα», οι οποίοι θα αποφέρουν πρόσοδο μέχρι τη λήξη τους και και θα εξοφλούνται από μελλοντικά έσοδα του Δημοσίου. Οι πρόσοδοι από τα προέσοδα θα είναι αφορολόγητοι. Ο τρόπος με τον οποίον θα λειτουργούν τα προέσοδα είναι σχετικά απλός: Κάποιο πιστωτικό ίδρυμα θα αναλαμβάνει και θα καταθέτει σε ειδικό δεσμευμένο τραπεζικό λογαριασμό το συνολικό ποσόν της έκδοσης, το οποίο θα διατίθεται αποκλειστικά για την εξόφληση των προσόδων και του κεφαλαίου των αντίστοιχων τίτλων προεσόδων. Μετά 
την ημερομηνία λήξης των τίτλων προσόδων, τα κατατεθειμένα στον παραπάνων λογαριασμό, που τυχόν υπερβαίνουν τα απαιτούμενα για την πλήρη εξόληση των τίτλων, θα αποδίδονται στο Δημόσιο.
 Τα πρόεσοδα θα εκδίδονται κάθε φορά με αποφάσεις του υπουργείου Οικονομικών, όπου θα προσδιορίζεται η χρονική διάρκειά τους, το συνολικό ποσόν της έκδοσης, 
ακόμη και ο τύπος τους (δηλαδή αν θα είναι ονομαστικά ή ανώνυμα). Επίσης θα προσδιορίζεται ο τρόπος διάθεσής τους στο επενδυτικό κοινό, καθώς και το πιστωτικό ίδρυμα στο οποίο θα κατατίθενται τα έσοδα που δεσμεύονται για την εξόφληση των τίτλων προεσόδων.
