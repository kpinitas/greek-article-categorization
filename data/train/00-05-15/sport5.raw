 Ο Αρης στο πρώτο μέρος ήθελε και μπορούσε να «τελειώσει» το παιχνίδι, ώστε να φύγει από την Αθήνα με τους τρεις βαθμούς. Τον σταμάτησε όμως ο Φώτης Στρακόσια ο οποίος κράτησε τον Ιωνικό στο παιχνίδι, που γύρισε το ματς στο β' ημίχρονο, αλλά στο τέλος, σε μια στιγμή...αδράνειας των γηπεδούχων, οι «κιτρινόμαυροι» κέρδισαν πέναλτι και από τα έντεκα βήματα... τσίμπησαν τον πόντο. Το ανοιχτό παιχνίδι, οι σκληρές μονομαχίες και η εναλλαγή στο σκορ οδήγησαν στο 2-2, που μάλλον άφησε ικανοποιημένο μόνο τον Αρη.
 «Κάποια στιγμή είχαμε τη νίκη στα χέρια μας, αλλά έτσι όπως εξελίχθηκε το παιχνίδι στο β' ημίχρονο η ισοπαλία μάς ευχαριστεί και θέλουμε τώρα δύο νίκες στα δύο επόμενα ματς, για να πετύχουμε το σκοπό μας» δήλωσε στο τέλος ο Γιάννης Μιχαλίτσιος, την ίδια ώρα που ο Ολεγκ Μπλαχίν επέμενε ότι «αξίζαμε την νίκη», καθώς το επανέλαβε τρεις φορές στις δηλώσεις του, ενώ τα είχε και με τον Φασόλη. «Γιατί χαλάει ο διαιτητής το παιχνίδι; Είδε πέναλτι για τον Αρη δύο φορές. Ο Ιωνικός άξιζε τη νίκη, αλλά εύχομαι στον Αρη να παίξει στην Ευρώπη».
 Ο Αρης πράγματι ήταν καλύτερος στο α' ημίχρονο, κατόρθωσε να προηγηθεί στο 9' με πλασέ του Γκλούσεβιτς έπειτα από σέντρα από δεξιά του Κυζερίδη, ενώ είχε άλλες δύο περιπτώσεις να πετύχει γκολ. Η πρώτη στο 25' όταν ο Χαριστέας από το ύψος του πέναλτι σούταρε, για να διώξει με τα πόδια ο Στρακόσια, ενώ στην επαναφορά ο Ναγκόλι έπιασε σουτ που απέκρουσε ο γκολκίπερ του Ιωνικού. Η δεύτερη καλή στιγμή για τον Αρη ήταν στο 44', όταν ο Φασόλης είδε ανατροπή του Χαριστέα από τον Οφρυδόπουλο. Ο Παπαδόπουλος εκτέλεσε το πέναλτι, ο Στρακόσια έδιωξε προς στιγμή, ο Κυζερίδης έπιασε την κεφαλιά και εντυπωσιακά ο τερματοφύλακας του Ιωνικού έδιωξε την μπάλα σε κόρνερ.
 Δύο λεπτά νωρίτερα (42') ο Ιωνικός είχε φτάσει στην ισοφάριση (1-1) με κοντινό σουτ του Κομπαγιάσι ύστερα από πάσα του Ρόμπερτς.
 Στην επανάληψη οι παίκτες του Ιωνικού, παρά την κούραση (από τον τελικό με την ΑΕΚ) που ήταν εμφανής, πήραν την πρωτοβουλία των κινήσεων στο χώρο του κέντρου, εκεί που είχαν επικρατήσει οι «κιτρινόμαυροι» στο πρώτο μέρος. Ο Ρόμπερτς με πλασέ από το ύψος της μικρής περιοχής πέτυχε το 2-1, αφού πρώτα εκμεταλλεύτηκε σύγχυση στο κέντρο της άμυνας του Αρη, μετά το φάουλ του Μπρούστερ.
 Ο Κομπαγιάσι στο 74' πέτυχε γκολ με τακουνάκι που σωστά ακυρώθηκε αφού ήταν σε θέση οφσάιντ και ο Λιολίδης στο 77', αφού ντρίπλαρε τέσσερις παίκτες, μπήκε στην περιοχή, ανατράπηκε από τον Οφρυδόπουλο και ο Φασόλης έδειξε το σημείο του πέναλτι. Ο Κυζερίδης στο 78' ισοφάρισε σε 2-2.
 «Φάγαμε δύο γκολ από λάθη, που είναι πολύ συχνά τον τελευταίο καιρό» είπε ο Θόδωρος Παχατουρίδης.
 Ο Ιωνικός στο 90' ζήτησε πέναλτι αρχικά σε χέρι του Παπαδόπουλου από σουτ του Μουτσοντρίγκο και στη συνέχεια σε πέσιμο του Ρόμπερτς στην περιοχή, αλλά ο Φασόλης έδειξε να συνεχιστεί ο αγώνας.
