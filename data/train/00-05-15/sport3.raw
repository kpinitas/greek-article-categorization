 Ο Ντέμης εκτέλεσε την Καβάλα και μάλλον τη στέλνει στη Β  Eθνική, στην πρώτη νίκη της ΑΕΚ εκεί μέσα έπειτα από 21 χρόνια. Ο Βαγγέλης Βλάχος και ο Μαύρος είχαν μοιραστεί τα γκολ της ΑΕΚ στην τελευταία της επιτυχία στην Καβάλα (4-2), τα Χριστούγεννα του '79. 
 Οι Καβαλιώτες με μείον 7 παίκτες (Ζαβαντίας, Ουντέζε, Σάντρι, Σάραμπα, Πις, Ραντόισιτς, Κουμπής) άντεξαν μόνο στο α  ημίχρονο, διάστημα στο οποίο η ΑΕΚ έδινε την εντύπωση ότι κατέβηκε για αγγαρεία. Από τη στιγμή που δέχτηκε το πρώτο γκολ κατέρρευσε και η ΑΕΚ έφτασε πανεύκολα στο 2-0, ενώ στο τέλος, όταν ο Κωνσταντινίδης σέρβιρε ασίστ στον Νικολαΐδη, χάθηκαν ευκαιρίες για μεγαλύτερο σκορ. Και για τον Ντέμη η ευκαιρία να πλησιάσει τον Ναλιτζή στον πίνακα των σκόρερ. 
 «Μόλις δεχτήκαμε το δεύτερο γκολ τελείωσαμε οριστικά. Η κατάστασή μας τώρα είναι τραγική», παραδέχτηκε στην αίθουσα Τύπου ο Γιώργος Παράσχος. Σε τι ελπίζει τώρα; «Ψάχνουμε τώρα για 3 βαθμούς με ΠΑΟΚ ή Παναθηναϊκό, μήπως και μπούμε στα μπαράζ».
 Ο Γιάννης Παθιακάκης στάθηκε στο άγχος που είχε η Καβάλα, γεγονός που διευκόλυνε την ομάδα του στο β  μέρος. «Το εκμεταλλευτήκαμε αυτό και συγχαρητήρια στους παίκτες για τη νίκη. Στα δύο που μας απομένουν ο στόχος μας είναι η 3η θέση». Υπάρχει κι άλλος στόχος της ΑΕΚ, που δεν τον ανέφερε ο προπονητής της: Στα ματς με Τρίκαλα και Καλαμάτα στη Ν. Φιλαδέλφεια να βοηθηθεί ο Νικολαΐδης για την πρωτιά στους σκόρερ! 
 Και τα δύο γκολ χθες τα σέρβιρε στον Ντέμη ο Σωτήρης Κωνσταντινίδης, που έκανε εξαιρετικό β  ημίχρονο. Στο πρώτο τον είχε περιορίσει ο Μανάφης, αλλά μετά χτύπησε και αντικαταστάθηκε. Στο 56  ο Κωνσταντινίδης εκμεταλλεύτηκε λάθος του Βακιρτζή, έβγαλε την ασίστ στον Νικολαΐδη, ο οποίος ανενόχλητος έγραψε το 0-1. Ηταν και η πρώτη φάση που τον...έχασε από τα μάτια του ο Κύπριος Χαραλάμπους. 
 Η Καβάλα πάλεψε όσο μπορούσε στο α  μέρος. Εκτός όμως από ένα σουτ του Αμπελά στο 21 , δεν απείλησε την εστία του Ατματσίδη. Δύο καλές ευκαιρίες έφτιαξε και στις αρχές του β  ημιχρόνου (47  Μιχελίδης, 51  Χατζηζήσης) και μετά ήρθε η κατάρρευση. Ο Πεγκλής και ο Αμπελάς μόχθησαν περισσότερο.
 Η ΑΕΚ πήγε στην Καβάλα χωρίς Δέλλα, Ζήκο, Κωστένογλου. Τέταρτη απουσία και του τραυματία Τσίριτς, που μάλλον τυπικά είχε συμπεριληφθεί στην αποστολή.
