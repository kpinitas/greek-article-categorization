 Ευθεία και σκληρή απάντηση τους βαρόνους του πειθαρχικού συμβουλίου της Ν.Δ., που αρνήθηκαν να συγκαλέσουν το όργανο για το θέμα Καρατζαφέρη, δίνει η Μαριέττα Γιαννάκου. «Τα όργανα υπάρχουν για να λειτουργούν και δεν μπορούν να εξαρτώνται από τις διαθέσεις μεμονωμένων προσώπων», δηλώνει χαρακτηριστικά στην «Ε».
 Αν και διαφωνεί με την από τηλεοράσεως αποπομπή του βουλευτή, η οποία δεν συνάδει «με την άσκηση μιας συντεταγμένης πολιτικής πρακτικής στο πλαίσιο της κομματικής λειτουργίας», επισημαίνει προς τα μέλη του πειθαρχικού πως ακόμη και έτσι «έπρεπε να τηρηθούν οι προβλεπόμενες διαδικασίες».
 «Είμαστε δημοκρατικό κόμμα και ως τέτοιο πρέπει να λειτουργούμε, ανεξαρτήτως περιστάσεων και κόστους», υπογραμμίζει και ζητεί παράλληλα αλλαγή του τρόπου επιλογής των μελών του πειθαρχικού.
 Η επικεφαλής των ευρωβουλευτών της Ν.Δ., βουλευτής στην Α  Αθηνών της Ν.Δ. και 
στενή συνεργάτις του Κ. Καραμανλή, απαντά όμως και στα στελέχη εκείνα της Ν.Δ. 
που «υπογείως» εκφράζουν την αντίθεσή τους για το πρόσωπο του εκπροσώπου του κόμματος. Και ρίχνοντάς τους το «γάντι», τους καλεί «αν θεωρούν ότι υπάρχει πολιτικό ζήτημα με τον εκπρόσωπο του κόμματος, να το θέσουν ευθαρσώς στα όργανα του κόμματος». Και προσθέτει: «Οι ψίθυροι των διαδρομιστών και οι σκιαμαχίες δεν συνιστούν πολιτική αντιπαράθεση».
 Η κ. Γιαννάκου επισημαίνει στην συνέντευξή της ότι έγιναν λάθη προεκλογικά και 
ότι η ίδια τα επισήμανε στον πρόεδρο του κόμματος, ενώ αναφερόμενη στα διαπλεκόμενα συμφέροντα επισημαίνει πως την κύρια ευθύνη για τις όποιες επιδράσεις του την φέρουν κατά κύριο λόγο οι πολιτικοί.
  Μπορεί η Ν.Δ. να μην κέρδισε τις εκλογές, εν τούτοις συγκέντρωσε ένα ικανοποιητικό ποσοστό. Παρ' όλα αυτά, κέρδισε αρνητικά την επικαιρότητα με το θέμα Καρατζαφέρη. Πώς το ερμηνεύετε; 
 «Εχετε απόλυτο δίκιο. Είναι κρίμα σε μια εποχή κρισίμων κοινωνικών συγκυριών να αναλώνεται μια ολόκληρη παράταξη με προσωποκεντρικά θέματα εσωκομματικής αντιπαράθεσης. Εχουμε ξεκινήσει έναν κρίσιμο διάλογο με τους πολίτες, με επίκεντρο την πολιτική φυσιογνωμία και τη λειτουργική μας δομή. Αναζητούμε απαντήσεις και διαμορφώνουμε προτάσεις για τα τρέχοντα κοινωνικά ερεθίσματα. Αυτό είναι, κατά την αποψή μου, πολύ σημαντικό πολιτικό εγχείρημα που αφορά συνολικά τον τόπο. Φαίνεται ότι θα παθήματα του παρελθόντος δεν έγιναν σε κάποιους μαθήματα. Είναι προφανές ότι η εσωστρεφής αυτή υπόθεση λειτουργεί αποπροσανατολιστικά και μας απομακρύνει από το πολιτικό ζητούμενο».
  Οι καταγγελίες του βουλευτή είχαν δυο όψεις. Η πρώτη αφορούσε τον εκπρόσωπο του κόμματος, η δεύτερη εβαζε πολιτικά ζητήματα όπου έθετε ερωτήματα για τους λόγους της ήττας. Ενα από αυτά, ότι η Ν.Δ. σταμάτησε τη μάχη κατά της διαπλοκής. Εχει άδικο; 
 «Θα σας απαντήσω ευθέως.Υπάρχει ο κατάλληλος χώρος, δηλαδή τα κομματικά όργανα 
και ο κατάλληλος χρόνος για την άσκηση μιας πάνω απ' όλα εποικοδομητικής κριτικής. Αυτός είναι ο μοναδικός τρόπος λειτουργίας των σύγχρονων δημοκρατικών κομμάτων. Τα σχόλια που έγιναν, ήταν τουλάχιστον άκομψα και απρεπή. Κατά την άποψή μου η ατυχής αυτή μεθόδευση αυτοαναίρεσε τα όποια πολιτικά στοιχεία εμπεριείχε η συγκεκριμένη παρέμβαση. Ως προς το ζήτημα της διαπλοκής, ως βουλευτής της Ν.Δ. σάς λέω ότι θέμα υφίσταται. Την κύρια ευθύνη για τις όποιες επιδράσεις συμφερόντων και εξωθεσμικών παραγόντων στη λειτουργία της δημοκρατίας φέρουν κατά κύριο λόγο οι πολιτικοί. Είτε διότι δεν 
κατοχυρώνουν θεσμικά ορισμένες λειτουργίες είτε διότι με ευθύνη τους καταστρατηγείται η νομοθεσία. Βεβαίως χρειάζεται να αποδοθούν οι ευθύνες εκεί όπου υπάρχουν και όχι κατά τρόπο γενικό και αόριστο, ώστε να θίγεται το σύνολο 
της πολιτικής ζωής. Θα συμφωνήσετε πάντως ότι στο ζήτημα αυτό απαιτούνται προσεκτικοί χειρισμοί και τεκμηριωμένη ανάδειξη του οποιουδήποτε θέματος».
  Επίσης επισήμανε ο Γ.Καρατζαφέρης ότι έγιναν λάθη προεκλογικά, τα οποία μάλιστα χαρακτήρισε σκόπιμα. Τι απαντάτε γι' αυτό; 
 «Είμαι η πρώτη που υποστήριξε ευθαρσώς ότι κάναμε λάθη και τα έχω ήδη επισημάνει στον πρόεδρο του κόμματος.Υπάρχει μάλιστα και μια διάθεση απόδοσης ευθυνών προς μια συγκεκριμένη κατεύθυνση, κάτι που θεωρώ τουλάχιστον αφελές. Θέλουμε δεν θέλουμε λειτουργούμε συλλογικά.
 Οταν διεκδικούμε είτε συμβολικά είτε στην πράξη ηγετικές "θέσεις", αναλαμβάνουμε και μερίδιο της ευθύνης. Σε ό,τι αφορά πάντως τον Κώστα Καραμανλή, η τοποθέτηση του συναδέλφου ήταν καταφανώς άδικη. Δόθηκε μια γενναία, αλλά πάνω απ' όλα καθαρή μάχη για την πολιτική επικράτηση. Αυτό δεν μπορεί να αμφισβητηθεί».
  Επρεπε να αποπεμφθεί και μάλιστα μεσω τηλεοράσεως ο Γ. Καρατζαφέρης; 
 «Θεωρώ πολύ σημαντική την άσκηση μιας συντεταγμένης πολιτικής πρακτικής στο πλαίσιο της κομματικής λειτουργίας. Υπάρχουν θεσμικές διαδικασίες και τύποι που πρέπει να τηρούνται. Αυτό δεν συνέβη στην περίπτωση του Γιώργου Καρατζαφέρη».
 Πώς σχολιάζετε την άρνηση αρκετών μελών του πειθαρχικού να συγκαλέσουν το όργανο; 
 «Τα όργανα υπάρχουν για να λειτουργούν και δεν μπορούν να εξαρτώνται από τις διαθέσεις μεμονωμένων προσώπων. Ενδεχομένως η υπόθεση αυτή να μας οδηγεί στο συμπέρασμα ότι υπάρχει "θεσμικό έλλειμμα" που με την ευκαιρία του τακτικού συνεδρίου που θα γίνει στο τέλος του έτους πρέπει να αντιμετωπιστεί».
  Ενα από τα επιχείρηματα που ακούστηκαν από αυτά τα μέλη του πειθαρχικού ήταν 
ότι ο πρόεδρος διά τηλεοράσεως έκανε την αποπομπή και αυτοί κλήθηκαν απλά να την επικυρώσουν.
 «Και έτσι να ήταν το θέμα, έπρεπε να τηρηθούν οι προβλεπόμενες διαδικασίες. Αν 
υπήρχε προσωπικό κώλυμα για κάποιους οι γενικοί κανόνες δεοντολογίας επέβαλαν την αντικατάστασή τους. Είμαστε δημοκρατικό κόμμα και ως τέτοιο πρέπει να λειτουργούμε, ανεξαρτήτως περιστάσεων και κόστους».
  Είναι η πρώτη φορά που αυτά τα στελέχη της Ν.Δ., τα οποία έχουν στηρίξει μέχρι τώρα τον Κ. Καραμανλή, τώρα στέκονται αρνητικά σε επιλογές του. Αυτό δεν 
 «Νομίζω ότι προχωρήσατε στο πεδίο των υποθετικών συμπεριφορών. Αν υπάρξουν σαφείς τοποθετήσεις πολιτικής διαφωνίας, πολύ ευχαρίστως να τις σχολιάσω».
  Στην αποπομπή Καρατζαφέρη υπήρξε και η αντίδραση Μητσοτάκη, ο οποίος είπε πως αν δεν είναι δημοκρατικά οργανωμένο και πολυσυλλεκτικό το κόμμα, δεν μπορεί να κερδίσει την εξουσία.
 «Μα είναι το αυτονόητο. Πρόκειται για βασική αρχή λειτουργίας των σύχρονων κομμάτων».
  Με τη θέση του ο Κ. Μητσοτάκης, εναντιώνεται στις διαγραφές, αυτό επισήμανε ουσιαστικά με τη δήλωσή του.
 «Δεν βλέπω κάτι το περίεργο σε αυτό. Θεωρώ και εγώ ότι οι διαγραφές συνιστούν το έσχατο μέσο πολιτικής πρακτικής και πρέπει να αφορούν περιπτώσεις ουσιαστικής ιδεολογικής διαφοροποίησης».
  Πολλά είναι τα πυρά στελεχών της Ν.Δ., που με αφορμή τις καταγγελίες Καρατζαφέρη για τον εκπρόσωπο του κόμματος, λένε κατ' ιδίαν πως έχει αναγορευθεί σε νούμερο δύο του κόμματος και αυτό πρέπει να σταματήσει. Ανάλογα 
δημοσιεύματα υπήρξαν και σε φιλικές προς τη Ν.Δ. εφημερίδες. Εσείς τι λέτε; 
 «Ακούστε, όλες αυτές οι ιστορίες πρέπει κάποτε να σταματήσουν. Οποιος θεωρεί ότι υπάρχει πολιτικό ζήτημα με τον εκπρόσωπο του κόμματος, δεν έχει παρά να το 
θέσει ευθαρσώς στα όργανα του κόμματος. Ο κύριος Σπηλιωτόπουλος έχει ένα κομματικό αξίωμα και μια συγκεκριμένη αποστολή: να ενημερώνει και να δημοσιοποιεί τη γενική πολιτική γραμμή της Ν.Δ., την οποία προφανώς δεν παράγει ο ίδιος. Δεν ισχυρίζομαι ότι είναι αλάθητος ή άμοιρος ευθυνών, όπως και όλοι μας άλλωστε. Ωστόσο, το αποτέλεσμα των προσπαθειών του σε επικοινωνιακό επίπεδο παρά τις όποιες αδυναμίες υπήρξε θετικό. Ο εκπρόσωπος Tύπου είναι ένας νέος άνθρωπος με ικανότητες και φιλοδοξίες. Eνδεχομένως αυτό να ενοχλεί. Η προσπάθεια δαιμονοποίησης ενός προσώπου σε μια υπόθεση που αφορά 
πολλούς και οι ευθύνες επιμερίζονται, προσκρούει στη δική μου κοινή λογική. Επαναλαμβάνω ότι αν υπάρχει θέμα, τότε αυτό οφείλει να τεθεί και να συζητηθεί μέσα στα όργανα. Η πρακτική αυτή αφορά όλους μας. Οι ψίθυροι των διαδρομιστών και οι σκιαμαχίες δεν συνιστούν πολιτική αντιπαράθεση και εν πάση περιπτώσει, είναι μειωτικές για τη δημοκρατική παράδοση της φιλελεύθερης παράταξής μας».
  Το όλο θέμα Καρατζαφέρη, πολλοί λένε ότι δημιουργήθηκε με αφορμή τις αναφορές στο μεσαίο χώρο; Πιστεύετε ότι σε αυτό το χώρο, έχουν θέση όλοι, ακόμη και οι ακροδεξιοί ή οι φιλοβασιλικοί; 
 «Κατ' αρχήν θα αντιπαρέλθω τη λογική των ιστορικά φορτισμένων χαρακτηρισμών, σημειώνοντας ότι η μεγάλη προσφορά της φιλελεύθερης παράταξης στον τόπο ήταν ότι κατάφερε να εντάξει στον κορμό της δημοκρατικής κοινωνίας πολιτικές εκφράσεις που αν παρέμεναν αυτόνομες ενδεχομένως να ακολουθούσαν ακραίες πολιτικές συμπεριφορές. Η Ν.Δ. ως πολυσυλλεκτικό κόμμα, εκφράζει σήμερα ένα ευρύ φάσμα πολιτών που διατρέχει οριζόντια τις κοινωνικές ομάδες, ανεξάρτητα από τα όποια δημογραφικά στοιχεία. Αυτό σημαίνει ότι υπάρχει γόνιμο έδαφος για 
την επανενεργοποίηση της ιστορικής κεντροδεξιάς διαλεκτικής, στη βάση της πολιτικής σύνθεσης και ευελιξίας».
  Κατά καιρούς αυτά τα στελέχη της Ν.Δ. έχουν δημιουργήσει πρόβλημα στη δημόσια εικόνα της Ν.Δ.
 «Αυτό είναι σχετικό. Εξαρτάται από τα σημεία αναφοράς και το είδος των αναμονών, βάσει των οποίων ερμηνεύει ο καθένας μας συγκεκριμένες πολιτικές συμπεριφορές. Κάποιοι ενοχλούνται, άλλοι όχι. Αν συμφωνούσαμε γενικώς θα ήμασταν μια κοινωνία απόλυτης ευδαιμονίας. Θεωρώ τη διαφωνία ως επίκεντρο της δημοκρατίας και ως ερέθισμα για ουσιαστικές πολιτικές συνθέσεις».
  Εχουν θέση στη Ν.Δ. αυτές οι φωνές που κατά καιρούς, για παράδειγμα, καλούν τα μέλη της «Χρυσής Αυγής» να ενταχθούν στο κόμμα; 
 «Νομίζω σας απάντησα για την πολιτική σκοπιμότητα και τη λειτουργία των πολυσυλλεκτικών κομμάτων στο πλαίσιο μιας φιλελεύθερης και δημοκρατικής κοινωνίας. Ας μην επανέλθουμε στη λογική των σχηματικών ιδεολογικών συμβολισμών, παίζοντας με τις λέξεις. Επειτα, μάλλον προσδίδετε αυξημένο πολιτικό βάρος εκεί όπου δεν υφίσταται». 
  Συμφωνείτε ότι πρέπει να αλλάξει ο τρόπος επιλογής των μελών του πειθαρχικού 
 «Υπάρχει πιθανότατα ανάγκη θεσμικών αλλαγών. Πρέπει να απαντούμε στα προβλήματα, όπου δημιουργιούνται, λαμβάνοντας υπ' όψιν τις ανάγκες του μέλλοντος αφ' ενός και τις εξελίξεις των συνθηκών αφ' ετέρου. Παραδείγματος χάριν, μια μικτή δομή, που θα προβλέπει την ανάδειξη των μελών με εκλογή, αλλά 
και την ex officio συμμετοχή κάποιων στελεχών με ιστορική παράδοση και προσφορά στο κόμμα, χωρίς αυτό το στοιχείο να αλλοιώνει τη λειτουργική αποτελεσματικότητα του οργάνου, είναι ένα μοντέλο που συναντά κανείς και σε άλλα ευρωπαϊκά κόμματα».
