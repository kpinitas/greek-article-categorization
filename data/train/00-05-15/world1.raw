 Από τις μεγαλύτερες καταστροφές που έχουν πλήξει την Ολλανδία είναι η έκρηξη σε αποθήκη πυροτεχνημάτων το απόγευμα του Σαββάτου, που προκάλεσε τουλάχιστον 20 νεκρούς και 541 τραυματίες και μετέτρεψε μια ολόκληρη κατοικημένη περιοχή σε κόλαση. Ενα οικοδομικό τετράγωνο τινάχτηκε κυριολεκτικά στον αέρα, καθώς εξερράγησαν 100 τόνοι βεγγαλικών. Οι αρχές επιχειρούν την καταμέτρηση των κατοίκων και έχουν υπολογίσει γύρω στους 400 αγνοούμενους, χωρίς να είναι γνωστό πόσοι από αυτούς είχαν απλώς φύγει για το Σαββατοκύριακο.
 Τα συνεργεία διάσωσης αναζητούσαν ακόμη χθες επιζώντες στα ερείπια. Αργά το βράδυ του Σαββάτου ανεσήρθη ζωντανός ένας άνδρας και ο δήμαρχος του Ενσεντε, Γιαν Μανς, δήλωσε ότι εκφράζονται φόβοι και για άλλους εγκλωβισμένους.
 Το σκηνικό της έκρηξης πήρε χρώμα «Αποκάλυψης» στο δυνατό ήλιο του κυριακάτικου πρωινού. Η φωτιά, σύμφωνα με εκπρόσωπο της δημοτικής αρχής, ξεκίνησε έξω από κτίριο που ανήκε σε εταιρεία πυροτεχνημάτων και εξαπλώθηκε γρήγορα στους αποθηκευτικούς χώρους όπου υπολογίζεται ότι υπήρχαν περίπου 100 τόνοι βεγγαλικών. Ανάμεσα στους 13 νεκρούς που είχαν αναγνωριστεί μέχρι χθες το μεσημέρι οι τέσσερις ήταν πυροσβέστες, ενώ πολλά από τα θύματα ήταν άνθρωποι που είχαν συγκεντρωθεί στους γύρω δρόμους και παρακολουθούσαν την εξέλιξη της πυργκαγιάς χωρίς να γνωρίζουν τον κίνδυνο που διέτρεχαν.
 Στην περιοχή έσπευσαν πυροσβεστικά οχήματα, ασθενοφόρα και ελικόπτερα από όλη την Ολλανδία, αλλά και από τη Γερμανία, αφού το Ενσεντε απέχει μόλις πέντε χιλιόμετρα από τα σύνορα. Από τις εκρήξεις και την πυρκαγιά εκλύθηκαν δηλητηριώδη παράγωγα και οι υπεύθυνοι έλαβαν ειδικές προφυλάξεις για να μην απειληθεί η δημόσια υγεία.
 Η περιοχή γύρω από την αποθήκη έμοιαζε με βομβαρδισμένη πολεμική ζώνη. Πολλοί τραυματίες κείτονταν αιμόφυρτοι στη μέση του δρόμου ανάμεσα σε κομμάτια τσιμέντου και σπασμένα τζάμια. Καταστροφές σημειώθηκαν σε ακτίνα 500 μέτρων και σύννεφα καπνού ήταν ορατά σε απόσταση πολλών μιλίων. Η έκρηξη ακούστηκε ακόμη και στις γειτονικές πόλεις, ενώ ένα ζυθοποιείο της πόλης Γκρολς τυλίχθηκε στις φλόγες. Σε βίντεο από ερασιτεχνική κάμερα που μεταδόθηκε από γερμανικό κανάλι, φαίνεται μια πορτοκαλοκόκκινη λάμψη, καθώς εκρήγνυνται τα βεγγαλικά και αμέσως μετά μια πύρινη μπάλα να απλώνεται πάνω από τις στέγες των σπιτιών.
 Περίπου 2.000 άνθρωποι απομακρύνθηκαν από την περιοχή χωρίς να είναι γνωστό πότε θα τους επιτραπεί να επιστρέψουν. Σύμφωνα με στοιχεία της δημαρχίας, 400 σπίτια καταστράφηκαν και 1.000 υπέστησαν ζημιές, ενώ πρόκειται για τη μεγαλύτερη καταστροφή που έπληξε την Ολλανδία μετά τη συντριβή ενός Μπόινγκ της «Ελ Αλ» τον Οκτώβριο του 1992 σε προάστιο του Αμστερνταμ, με αποτέλεσμα να 
 Τα αίτια της καταστροφής παραμένουν άγνωστα, ενώ ο δήμαρχος απαντώντας στις κατηγορίες των κατοίκων για το γεγονός ότι οι αρχές επέτρεψαν την εγκατάσταση αποθήκης πυροτεχνημάτων σε κατοικημένη περιοχή, υποστήριξε ότι η εταιρεία Φάιργουρκς λειτουργεί στο Ενσεντε από το 1977. Την εποχή που δόθηκε η άδεια εγκατάστασης, η αποθήκη βρισκόταν μακριά από τα σπίτια, αργότερα όμως η περιοχή οικοδομήθηκε. Η εταιρεία είχε μάλιστα περάσει όλους τους απαιτούμενους 
ελέγχους, ακόμη και αυτόν που διενεργεί ο ολλανδικός στρατός.
 Ο πρωθυπουργός της Ολλανδίας, Βιμ Κοκ, δήλωσε ότι επιθυμεί μία σε βάθος και ανεξάρτητη έρευνα, ενώ φανερά συγκινημένος λίγο μετά την επίσκεψή του στον τόπο της καταστροφής τόνισε: «Tο ερώτημα είναι φυσικά πώς μπόρεσε να συμβεί κάτι τέτοιο». Την περιοχή επισκέφτηκε και η βασίλισσα Βεατρίκη.
