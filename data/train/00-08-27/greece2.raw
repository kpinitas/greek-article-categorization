«Εν αρχή ην...» ο Κώστας Λαλιώτης. Ο υπουργός ΠΕΧΩΔΕ, που ήταν από τους λίγους πολιτικούς ο οποίος είχε δει «ζεστά» το θέμα της διεκδίκησης των Ολυμπιακών Αγώνων, είχε αποστασιοποιηθεί συνειδητά από το φθινόπωρο του 1997, οπότε είχε δημιουργηθεί το πρώτο σχήμα για την προετοιμασία με το δίδυμο Μπακούρη-Στρατήγη. 
Είχε εκφράσει τότε ανοικτά τη διαφωνία του με την ποδοσφαιρικής έμπνευσης φράση «ομάδα που κερδίζει δεν αλλάζει». Χρειάστηκε να περάσουν τρία χρόνια -κατά γενική ομολογία- άκαρπα για να επανέλθει η «αυτοκράτειρα Γιάννα» με την ομάδα της και, φυσικά, με τους όρους της, για να μπει και πάλι το ΠΕΧΩΔΕ στο παιχνίδι.
Ο εξ Αρκαδίας, 49χρονος σήμερα, υπουργός ΠΕΧΩΔΕ έχει δώσει αυτό τον καιρό όλο του το βάρος στην προώθηση των νομοθετημάτων και του οργανωτικού σχήματος που θα αναλάβει τα Ολυμπιακά έργα. Διαβεβαιώνει σε όλους τους τόνους ότι θα υπάρχει διαφάνεια στις αναθέσεις και ότι θα τηρηθούν οι διαδικασίες για τη δημοπράτηση των έργων, παρ' όλο που πια είναι φανερό ότι η μάχη με το χρόνο είναι άνιση.
Από τους πιο σταθερούς υπουργούς των κυβερνήσεων του Κώστα Σημίτη -βρίσκεται στο ΥΠΕΧΩΔΕ από το 1993- έχει καταφέρει να μείνει στο απυρόβλητο από τους μεγαλοεργολάβους. Ορισμένοι το αποδίδουν στο ότι «ξέρει να κάνει καλό κουμάντο», αξιοποιώντας την πλούσια κομματική του πείρα. Αλλοι πάλι ισχυρίζονται ότι θέλει να έχει «καθαρά χέρια», αφού οι βλέψεις γιά το μέλλον του φτάνουν αρκετά ψηλά.
Πάντως έχει καταφέρει να εξασφαλίσει ισχυρούς υποστηρικτές, αλλά και πολλούς εσωκομματικούς αντιπάλους. Οι τελευταίοι περιμένουν -ματαίως έως τώρα- την απομάκρυνσή του από το υπουργείο. 
Παντρεμένος από χρόνια με τη Μαρίνα Οικονόμου, καθηγήτρια σήμερα της Ψυχιατρικής, για την οποία λένε ότι έχει βρει το «κουμπί» του. Η μεγάλη αδυναμία του είναι η 17χρονη κόρη του Νίκη,  οποία αυτό τον καιρό περιμένει με αγωνία τα αποτελέσματα των εισαγωγικών εξετάσεων.
Ο «αντ' αυτού» είναι ο Γιάννης Χρυσικόπουλος. Ο λόγος για τον επί επταετία γενικό γραμματέα Δημοσίων Εργων του υπουργείου. Είναι συνομήλικος με τον Κώστα Λαλιώτη και θεωρείται ο στυλοβάτης του υπουργείου. 
Ανθρωπος χαμηλών τόνων, που αποφεύγει συνειδητά τη δημοσιότητα, κινεί με επιτυχία τα νήματα σε όλα τα έργα του YΠΕΧΩΔΕ.
Στέλεχος του ΠΑΣΟΚ, φίλος και κουμπάρος του σημερινού διοικητή της Αγροτικής Tράπεζας Πέτρου Λάμπρου, έχει ασχοληθεί πολύ με τα οικονομικά του κυβερνώντος κόμματος. 
Ηταν για χρόνια υπάλληλος του YΠΕΧΩΔΕ, από όπου παραιτήθηκε όταν ανέλαβε τη σημερινή του θέση.
Γεννήθηκε στην Κέρκυρα και σπούδασε πολιτικός μηχανικός στην Ιταλία, όπου και γνώρισε την φαρμακοποιό γυναίκα του, με την οποία έχει αποκτήσει τρία παιδιά.
Ο μεγάλος απών είναι ο υφυπουργός ΠΕΧΩΔΕ Ηλίας Ευθυμιόπουλος. Διευθυντής μέχρι το 1997 του ελληνικού γραφείου της Greenpeace, λέγεται πως ανέλαβε την πολιτική αυτή θέση με σκοπό να δώσει οικολογική χροιά στα Ολυμπιακά έργα, κατά τα πρότυπα των «πράσινων» επιλογών των διοργανωτών των Αγώνων στο Σίδνεϊ. 
Συγκαταλέγεται στους πολιτικούς φίλους του πρωθυπουργού και πιστεύεται ότι είναι θέμα χρόνου η ένταξή του στο μετεξελισσόμενο ΠΑΣΟΚ. 
Λέγεται πως πήγε στο υπουργείο για έχει ένα «μάτι» στον πολιτικό του προϊστάμενο. Ομως ο Κώστας Λαλιώτης φαίνεται πως έχει βρει τη «συνταγή» και καταφέρνει να παροπλίζει τους κατά καιρούς εκσυγχρονιστές «επιτηρητές» του, όπως έκανε με τον πρώην υφυπουργό ΠΕΧΩΔΕ και σημερινό υπουργό Μεταφορών Χρήστο Βερελή.
Η πορεία του 45χρονου γενικού διευθυντή της επιτροπής «Αθήνα 2004» οφείλει τη σημερινή εξελιξή του σε ένα τηλεφώνημα του αείμνηστου Γιώργου Κανδύλη. Ηταν το 1986 όταν ο τελευταίος κατ' εντολή της Μελίνας Μερκούρη ανέλαβε να εκπονήσει το φάκελο της ελληνικής υποψηφιότητας για τη «χρυσή» Ολυμπιάδα του 1996.
Δέκα χρόνια αργότερα επιλέχθηκε από την Γιάννα Αγγελοπούλου-Δασκαλάκη ως επικεφαλής του νέου φακέλου. 
Γεννημένος στην Πάτρα, με σπουδές αρχιτεκτονικής στην Ιταλία και μεταπτυχιακά στη Νέα Υόρκη, ο Π. Συναδινός έχει τον τίτλο του διδάκτορα στο Πανεπιστήμιο Αιγαίου, ενώ διετέλεσε για ένα «φεγγάρι» γενικός γραμματέας στο υπουργείο Εμπορικής Ναυτιλίας. Διατηρεί φιλικές σχέσεις με το συγκρότημα Λαμπράκη, ενώ έχει εργαστεί και στον όμιλο Κόκκαλη.
nΥπεύθυνος έργων στην πενταμελή επιτροπή του «2004» είναι ο Κώστας Λιάσκας. Πολιτικός μηχανικός με σημαντική επαγγελματική δραστηριότητα, είναι ο μακροβιότερος πρόεδρος του Τεχνικού Επιμελητηρίου, θέση που διατηρεί ανελλιπώς από το 1988 μέχρι και σήμερα. 
Ενδιαμέσως διετέλεσε και υπουργός ΠΕΧΩΔΕ στην οικουμενική κυβέρνηση Ζολώτα. Φίλος (και) του ΚΚΕ -έχει βάλει τη σφραγίδα του στο «σπίτι του λαού», στον Περισσό- σήμερα δηλώνει ανεξάρτητος από κομματικές δεσμεύσεις, παρ' όλο που θα ήθελε διακαώς να περάσει την πόρτα του Kοινοβουλίου. 
Εχει όμως σοβαρά στηρίγματα, αφού είναι τεχνικός σύμβουλος στο Μέγαρο Μουσικής, ενώ θεωρείται ότι απολαμβάνει της πλήρους εμπιστοσύνης της κ. Αγγελοπούλου.
Ο νέος διευθυντής έργων του «Αθήνα 2004» είναι ο 50χρονος αρχιτέκτων Θόδωρος Γιαννακόπουλος. 
Στις αποσκευές του περιλαμβάνονται πλούσιες μεταπτυχιακές σπουδές στο εξωτερικό, μεταξύ των οποίων και στο περίφημο London School of Economics. 
Το σημαντικότερο ωστόσο προσόν του θεωρείται η θητεία του σε καίριες θέσεις του υπουργείου Εθνικής Οικονομίας, οι οποίες είχαν σχέση με κοινοτικές χρηματοδοτήσεις έργων.
Η «σιδηρά κυρία» των Ολυμπιακών έργων είναι η αρχιτέκτων Τίλντα Αλκαλάι-Κυριακού, η οποία κάθεται εδώ και λίγο καιρό στην ηλεκτρική καρέκλα της νεοσύστατης ειδικής υπηρεσίας του YΠΕΧΩΔΕ που ανέλαβε την ευθύνη για τα λεγόμενα «ορφανά» έργα (Σχινιάς, Μαραθώνας, Φάληρο, Αγιος Κοσμάς και Ελληνικό). 
Εβραϊκής καταγωγής, γεννήθηκε στην Αθήνα και σπούδασε στη Λοζάνη. Δουλεύει στο YΠΕΧΩΔΕ και ήταν τμηματάρχης στη διεύθυνση διεθνών σχέσεων και θεμάτων Ε.Ε. 
Στα προσόντα της, εκτός από την επαγγελματική της ικανότητα, περιλαμβάνεται το γεγονός ότι δεν έχει πολιτική ταυτότητα, ενώ ορισμένοι θεωρούν ότι πρόσκειται στη Ν.Δ. Η ίδια αποφεύγει να μιλάει και δηλώνει ότι προτιμά τα έργα.
Πριν αναλάβει τη σημαντική αυτή θέση, όπου θα διαχειριστεί τουλάχιστον 120 δισ. δραχμές, πήρε την έγκριση της οικογένειάς της. Eχει πλήρη συναίσθηση του περιορισμένου χρόνου, αλλά δηλώνει με σιγουριά ότι «τα έργα πρέπει να γίνουν και θα γίνουν».
Ισόβαθμος με την κ. Κυριακού είναι ο πολιτικός μηχανικός Κώστας Φρυδάς, ο οποίος είναι επικεφαλής της άλλης ειδικής υπηρεσίας του υπουργείου ΠΕΧΩΔΕ, που θα αναλάβει τα 14 οδικά έργα, προϋπολογισμού 110 δισ. δραχμών. 
Προηγουμένως ήταν διευθυντής οδικών έργων της περιφέρειας Αττικής, όπου θεωρήθηκε επιτυχημένος. Και αυτός χωρίς δηλωμένη κομματική ταυτότητα, αλλά εντάσσεται στους προσκείμενους στο χώρο του ΠΑΣΟΚ.
Λόγο στους σχεδιασμούς των έργων, κυρίως στο Ολυμπιακό χωριό, το Χωριό του τύπου και την ανάπλαση του Φαλήρου, έχουν άλλες δύο κυρίες. 
Ο λόγος για την πρόεδρο του Οργανισμού Αθήνας Αυγή Μαρκοπούλου και την διευθύντρια πολεοδομικού σχεδιασμού του YΠΕΧΩΔΕ Φένια Καρασαβίδου. 
Aρχιτέκτων-πολεοδόμος η πρώτη, ήταν στενή συνεργάτις του Αντώνη Τρίτση και ασπάζεται τις αρχές του σε θέματα πολεοδόμησης. 
Η δεύτερη θεωρείται μηχανικός καριέρας. Γέννημα της Φλώρινας, μεγάλωσε στη Νέα Ιωνία και σπούδασε στη Θεσσαλονίκη. Δεν έχει κρύψει ποτέ τις προοδευτικές της απόψεις. Εχει βάλει τη σφραγίδα της σε όλα τα προγράμματα ανάπλασης και τις πολεοδομικές παρεμβάσεις που έχει εκπονήσει το υπουργείο ΠΕΧΩΔΕ τα τελευταία χρόνια.
Στο «χορό» των έργων αναμένεται να πάρουν μέρος όλες οι μεγάλες κατασκευαστικές εταιρείες, ελληνικές αλλά και ξένες που δραστηριοποιούνται σήμερα στη χώρα μας.
Ο όμιλος των εταιρειών Ελληνική Τεχνοδομική, Ακτωρ και ΤΕΒ ενδιαφέρεται σφόδρα για τα έργα και κυρίως τα Χωριά. Υπάρχει το κτήμα Καμπά στα Μεσόγεια, το οποίο είναι έτοιμο από πλευράς διαδικασιών ώστε να φιλοξενήσει ένα μέρος των δημοσιογράφων.
Ο αντιπρόεδρος της πρώτης Δημήτρης Καλλιτσάντζης έχει ανακοινώσει τη σταθερή συνεργασία με την Εθνική Ακινήτων, γεγονός που διασφαλίζει τους δυσεύρετους πόρους. 
Ο πρόεδρος της Ακτωρ Δημήτρης Κούτρας θεωρεί ότι τα Ολυμπιακά έργα αποτελούν από τα βασικά πεδία δράσης του ομίλου, ο οποίος, χάρη στη συνένωση, κατέχει την πρώτη θέση στον κατάλογο των ελληνικών τεχνικών εταιρειών. 
Στον κατάλογο των ενδιαφερομένων βρίσκεται και η J & P Ελλάς, η οποία εντάχθηκε πρόσφατα στον όμιλο της Αβαξ. Η τελευταία ανήκει στην J & P International, ένα πραγματικό κολοσσό που έχει έδρα την Κύπρο και κατέχει την 44η θέση στη διεθνή κατάταξη των τεχνικών εταιρειών.
Το ελληνικό της τμήμα τα τελευταία χρόνια κερδίζει συνεχώς πόντους και τον περασμένο χρόνο παρουσίασε αύξηση κερδών κατά 50% και κύκλου εργασιών κατά 17%. Η εταιρεία δεν είναι εισηγμένη στο Xρηματιστήριο.
Ο Σπύρος Λάτσης, το ουσιαστικό τιμόνι του κολοσσού που δημιούργησε ο «μπάρμπα-Γιάννης», ενδιαφέρεται και για τα Ολυμπιακά έργα. 
Πολύ πρόσφατα ενέταξε στον όμιλο την τεχνική εταιρεία Χ. Κωνσταντινίδης, που ανήκει στη Z' τάξη και θεωρείται μεσαία αλλά νοικοκυρεμένη επιχείρηση.
Ο Πρόδρομος Εμφιετζόγλου, που πάντοτε δίνει το «παρών» σε υποθέσεις εθνικής κλίμακας, έχει να παρουσιάσει ξεχωριστό έργο τόσο σε έργα οδοποιίας  όσο και σε κτιριακά. Το τελευταίο τού δίνει πολλούς πόντους για τα Χωριά.
«Ολυμπιάδα έργων», ο ειδικός κατασκευαστικός τομέας αποτελεί το πιο σημαντικό κομμάτι της προετοιμασίας. Οι λόγοι είναι μάλλον ευνόητοι: Η «πίτα» είναι μεγάλη και η πολιτική δύναμη που περικλείει ακόμα μεγαλύτερη. Η πολύμηνη διελκυστίνδα ανάμεσα στο ΥΠΕΧΩΔΕ και το «Αθήνα 2004» τερματίστηκε με νίκη στα σημεία υπέρ του Κώστα Λαλιώτη, για τον οποίο μάλιστα λέγεται ότι αρνήθηκε την πρόταση της προέδρου
για την παρακολούθηση των προγραμμάτων. Η σχετική κυβερνητική θέση είναι σαφής: Ολα τα έργα περνούν από το ΥΠΕΧΩΔΕ και το «2004» θέτει τις απαραίτητες προδιαγραφές και τους χρόνους που απορρέουν από τις υποχρεώσεις της χώρας μας έναντι της ΔΟΕ. Η επιλογή αυτή έχει το σημαντικό πλεονέκτημα ότι 
η παρακολούθηση των έργων ανατίθεται σε συγκεκριμένες, «ρονταρισμένες» υπηρεσίες και, κυρίως, σε άτομα που έχουν δουλέψει καιρό μαζί στη δημοπράτηση έργων. 
Τα αποτελέσματα φάνηκαν, και μέσα στους τελευταίους πέντε μήνες προωθήθηκαν ρυθμίσεις που σαφέστατα καρκινοβατούσαν εδώ και 
μια τριετία. Για λιγότερο από τέσσερα χρόνια άτομα και υπηρεσίες θα διαχειριστούν προγράμματα το συνολικό ύψος των οποίων ξεπερνά 
το μισό τρισ. δραχμές, σε σημερινές τιμές. Με αυτό το δεδομένο η «Κ.Ε.» επιχειρεί να σας παρουσιάσει τους πρωταγωνιστές των έργων.
ΤΟ «κερασΑκι» της διαπλοκής βρίσκεται στο μεγάλο κεφάλαιο που λέγεται δημοσιογραφικό χωριό, που στην πράξη θα χωριστεί σε 3 ή 4 οικιστικές ενότητες. Τα μεγέθη για τους χώρους που θα φιλοξενήσουν τους 17.000 δημοσιογράφους και κυρίως οι ελκυστικές προοπτικές των μετε-ολυμπιακών χρήσεων, έχουν προκαλέσει ζωηρό ενδιαφέρον.
Δεν είναι λίγες οι περιπτώσεις που οι προτάσεις αφορούν δασικές περιοχές και οι ιδιοκτήτες τους επιχειρούν να ξεπεράσουν το σκόπελο του ΣτΕ για τον αποχαρακτηρισμό των χώρων.
ΚΤΗΜΑ ΚΑΜΠΑ. Ανήκει στην ιδιοκτησία των εταιρειών «Ελληνική Τεχνοδομική», «Ακτωρ» και ΤΕΒ, που πρόσφατα εντάχθηκε στο σχέδιο με απόφαση του Κ. Λαλιώτη. 
Οι όροι δόμησης επιτρέπουν την κατασκευή ξενοδοχείων, εμπορικών κέντρων, καθώς και κατοικιών.
ΜΑΡΟΥΣΙ. Πρόκειται για πρόταση που έχει την «ευλογία» του δημάρχου Π. Τζανίκου  και αφορά οικόπεδο πολύ κοντά στη λεωφόρο Κηφισίας και το ΟΑΚΑ.
ΚΑΙΣΑΡΙΑΝΗ. Ομιλος εταιρειών έχει προτείνει την ανάπλαση των προσφυγικών, μετά την κατεδάφιση των σημερινών, κατοικιών. Η πρόταση προσκρούει στην ύπαρξη πολλών, μικρών ιδιοκτησιών.
ΔΙΟΝΥΣΟΣ. Η εταιρεία «Θεμελιοδομή» έχει προτείνει ιδιόκτητο οικόπεδο. 
ΜΕΝΙΔΙ. Ο λόγος για ένα ακίνητο του δήμου στην τοποθεσία Αμυγδαλέζα, το οποίο θα αξιοποιηθεί σε συνεργασία με τον γνωστό επιχειρηματία Μπάμπη Βωβό. 
Ο τελευταίος, αυτοτελώς, έχει υποβάλει προτάσεις για άλλα τρία οικόπεδα κοντά στη λεωφόρο Κηφισίας.
ΜΕΣΟΓΕΙΑ. Ο ΟΤΕ έχει προτείνει την αξιοποίηση τριών γηπέδων σε εκτός σχεδίου περιοχές της Παλλήνης, της Λούτσας και της Νέας Μάκρης.
ΓΛΥΦΑΔΑ. Πρόκειται για έκταση 16.000 στρεμμάτων, η οποία όμως βρίσκεται στη Β' ζώνη προστασίας του Υμηττού και θεωρείται δύσκολο να αποχαρακτηριστεί.
