Mε τις ευλογίες της Διεθνούς Ολυμπιακής Επιτροπής εισέρχεται στην τελική ευθεία της προετοιμασίας του 2004 η νέα διοίκηση του οργανωτικού σχήματος, υπό τη Γιάννα Αγγελοπούλου. 
Τα σενάρια, που ήθελαν τη συντονιστική επιτροπή της ΔΟΕ να επιβραβεύει τις αλλαγές σε πρόσωπα και επιλογές, επιβεβαιώθηκαν το μεσημέρι της Παρασκευής στο Καβούρι.
Ο Ζακ Ρογκ -επίδοξος διάδοχος του Χουάν Αντόνιο Σάμαρανκ στην προεδρία του ολυμπιακού κινήματος- μοίρασε απλόχερα επαίνους και χαμόγελα, ανατρέποντας οριστικά το κακό κλίμα που είχε απομείνει από την «κίτρινη κάρτα». Το σύνθημα που έριξε στο τραπέζι, απαντώντας στην προτελευταία ερώτηση, κατά τη συνέντευξη τύπου ήταν επιλεγμένο προσεκτικά: «Δεν μιλάμε πλέον για κίτρινο φως, αλλά για ρολόγια που τρέχουν»!
Η κυβέρνηση δέχτηκε με έκδηλη ικανοποίηση την επιβράβευση των επιλογών της, την ευθύνη των οποίων φέρει προσωπικά ο πρωθυπουργός.
«Μας δήλωσαν ευθέως ότι η προσωπική ανάμειξη του Κ. Σημίτη μάς έβγαλε από το αδιέξοδο. Ακόμη και τα ακραία σενάρια περί αφαίρεσης των Αγώνων από την Αθήνα στερούνται τώρα αντικειμένου», ανέφερε κορυφαίος υπουργός, που εμπλέκεται άμεσα στην ολυμπιακή προετοιμασία. 
Ο ίδιος, όμως, αποκαλύπτει ότι ο αντιπρόεδρος της ΔΟΕ, Ζακ Ρογκ και ο γενικός διευθυντής, Φρανσουά Καράρ, κράτησαν δύο υποσημειώσεις τις οποίες έθεσαν σε όλες τις κατ' ιδίαν συναντήσεις με κυβερνητικά στελέχη και με τη διοίκηση του «Αθήνα 2004».
Η δέσμευση του υπουργού Περιβάλλοντος για παράδοση των μεγάλων οδικών έργων το αργότερο την άνοιξη του 2004 έλυσε το γρίφο και έπεισε για την ικανότητα της χώρας μας να προλάβει το τρένο των Αγώνων. 
Καθοριστικό ρόλο έπαιξε, άλλωστε, και η υπογραφή των μνημονίων από τη Γιάννα Αγγελοπούλου και τον Κώστα Λαλιώτη, παραμονές της επίσκεψης της συντονιστικής επιτροπής της ΔΟΕ. 
Ο Ζακ Ρογκ κατέστησε σαφές, ωστόσο, ότι τον απασχολεί έντονα το αντικειμενικό πρόβλημα της τήρησης των κανονισμών που διέπουν την διεξαγωγή των Αγώνων. 
Σύμφωνα με αυτούς, πριν ανοίξουν τα στάδια για την Ολυμπιάδα, πρέπει οι εγκαταστάσεις να δοκιμαστούν σε πραγματικές συνθήκες. Οι  κ. κ. Ρογκ και Καράρ χρησιμοποίησαν στις συναντήσεις τους με κυβερνητικά στελέχη τον όρο «test events» (δοκιμαστικές διοργανώσεις). 
Πρόκειται για αθλητικές ημερίδες που διεξάγονται στις επίσημες ολυμπιακές εγκαταστάσεις, δύο με τρεις μήνες το αργότερο πριν από  την τελετή έναρξης των Αγώνων.
Αυτές οι διοργανώσεις χρησιμεύουν ως πρόβα τζενεράλε για την Ολυμπιάδα, όπου καταγράφονται και επιλύονται τα προβλήματα της τελευταίας στιγμής. Τέτοια μπορεί να είναι τα συγκοινωνιακά ζητήματα, τα προβλήματα στη μηχανοργάνωση ή στους ηλεκτρονικούς πίνακες. 
Οι αξιωματούχοι της ΔΟΕ ζήτησαν να παραδοθούν όλες οι αθλητικές εγκαταστάσεις πριν το μήνα Απρίλιο του 2004, ώστε να υπάρξει χρόνος για μίνι-διοργανώσεις. 
Από την ελληνική πλευρά αντιπροτείνεται η ιδέα της ολοκλήρωσης των αθλητικών εγκαταστάσεων εντός της συγκεκριμένης προθεσμίας, ενώ ίσως καθυστερήσει λίγο περισσότερο η αποπεράτωση έργων δευτερεύουσας σημασίας (π.χ. διαμόρφωση περιβάλλοντας χώρου).
Σε πονοκέφαλο εξελίσσεται, παράλληλα, το θέμα της ορθής αστυνόμευσης στην Αθήνα. Επισήμως, το κεφάλαιο «ασφάλεια» δεν βρισκόταν στην ημερήσια διάταξη των απεσταλμένων της ΔΟΕ, παρά το μπαράζ δημοσιευμάτων στο διεθνή τύπο με αιχμές για το φαινόμενο της τρομοκρατίας στην Ελλάδα. Ο Ζακ Ρογκ έθεσε, σύμφωνα με πληροφορίες, σε όλες τις συναντήσεις του το πρόβλημα της εκπόνησης ενός πλήρους σχεδίου (master plan) για την κίνηση αθλητών, δημοσιογράφων και φιλάθλων στην πόλη. 
Το ζητούμενο -και για την ελληνική διοργανώτρια αρχή- είναι να φτάνουν όλοι στην ώρα τους στο σωστό σημείο. Οι αθλητές, κατά κύριο λόγο, πρέπει να έχουν στα χέρια τους από την πρώτη μέρα ένα πλήρες πρόγραμμα το οποίο θα τηρηθεί κατά γράμμα.
Εάν επικρατήσει ανοργανωσιά, με τους αθλητές να φτάνουν στο χώρο της προπόνησής τους ή στο στάδιο με μία ώρα καθυστέρηση, ή μία ώρα νωρίτερα του προκαθορισμένου, η αποτυχία θα είναι εξασφαλισμένη για όλους. Στην παρούσα φάση οι αξιωματούχοι της ΔΟΕ δεν ζήτησαν μία συνάντηση με τον καθ' ύλην αρμόδιο, υπουργό Δημόσιας Τάξης, αλλά είναι βέβαιον ότι αυτό θα συμβεί στο μέλλον.
Το επόμενο ραντεβού ορίστηκε για το μήνα Νοέμβριο, οπότε αναμένεται νέο κλιμάκιο - ακούγονται τα ονόματα των κ.κ. Μπλάτερ και Σιβίνσκα, ιστορικών προσωπικοτήτων από το χώρο του ποδοσφαίρου.
