Ηελληνική οικονομία την προσεχή τετραετία θα αναπτύσσεται με μέσο ρυθμό 5,5%, ενώ ο πληθωρισμός θα αυξάνεται ετησίως κατά 2,3% με 2,5%. Ο προϋπολογισμός θα είναι σταθερά πλεονασματικός, προσεγγίζοντας βαθμιαία και ξεπερνώντας στη συνέχεια το 1% του ΑΕΠ, με στόχο τη συρρίκνωση του χρέους στο 80% του ΑΕΠ περίπου το 2004.
Οι παραπάνω προσδοκίες περιλαμβάνονται στο «Πρόγραμμα Σταθερότητας», που θα υποβάλει το Δεκέμβριο η Ελλάδα στην Κομισιόν. Συντάσσεται σύμφωνα με τις συστάσεις της Ευρωπαϊκής Επιτροπής και θα αντικαταστήσει το Πρόγραμμα Σύγκλισης, καταγράφοντας τους στόχους που θα κληθεί να εκπληρώσει η Ελλάδα στην εντός ΟΝΕ εποχή.
Με την εξαίρεση του χρέους, η έμφαση πλέον μεταφέρεται από την ονομαστική σύγκλιση στο πεδίο της διαρθρωτικής πολιτικής: στην ολοκλήρωση διευρυμένων ιδιωτικοποιήσεων και στην αναδιάρθρωση των αγορών. Οι κινήσεις αυτές θα αποτελέσουν εφεξής τα μόνα «όπλα» αποφυγής των δύο εστιών κινδύνου της ελληνικής οικονομίας, των πληθωριστικών πιέσεων και της ανεργίας.
Στο μέτωπο της ανεργίας, το οικονομικό επιτελείο προβλέπει ­ατύπως ακόμη­ ότι θα μειωθεί ώς το 7,4% του εργατικού δυναμικού έως το 2004, από το 11,7% το 2000. Η πρόβλεψη αυτή βασίζεται στη δημιουργία 75 χιλ. θέσεων εργασίας ετησίως.
Ωστόσο, στελέχη του ΥΠΕΘΟ εκφράζουν ήδη την ανησυχία τους, αφού η ταχεία αύξηση του εργατικού δυναμικού  ενδέχεται ακόμη και να υπερκεράσει όποιο θετικό αποτέλεσμα.
Το οικονομικό επιτελείο της κυβέρνησης έχει καταγράψει την τάση που εκτιμάται ότι θα ακολουθήσουν τα βασικά μακροοικονομικά μεγέθη. Στη φάση αυτή μελετάται το αναμενόμενο μέγεθος των ετήσιων δαπανών έως το 2004, στις οποίες πρέπει να προσμετρηθούν οι επιδράσεις των φοροαπαλλαγών, που έχει εξαγγείλει η κυβέρνηση  και οι δαπάνες για τόκους εξυπηρέτησης του χρέους, οι οποίες το 2001 υπολογίζεται ότι θα φτάσουν στο 7,2% του ΑΕΠ.
Στη συνέχεια, και μετά την αποστολή των τελικών στοιχείων για την πορεία του χρέους κατά το 2000, θα εκτιμηθεί το ελάχιστο δυνατό πλεόνασμα ετησίως, ώστε να υποχωρήσει το χρέος στο 80% του ΑΕΠ το 2004.
Οι οικονομικές προβολές έως το 2004 αναμένεται ότι θα είναι έτοιμες σε έναν μήνα, ώστε να αποσταλούν στην Κομισιόν και σε άλλους οργανισμούς για τις καθιερωμένες εκτιμήσεις τους.
Για το 2001, το οικονομικό επιτελείο υπολογίζει ότι ο προϋπολογισμός θα παρουσιάσει πλεόνασμα 0,5% του ΑΕΠ, έναντι ελλείμματος 0,5% φέτος. Το πρωτογενές πλεόνασμα θα διαμορφωθεί στο 5,5% του ΑΕΠ, ενώ ο πληθωρισμός στο 2,5%.
Βέβαια,το ιδιαιτέρως ελκυστικό οικονομικό τοπίο που περιγράφουν τα πρώτα σχέδια του Προγράμματος Σταθερότητας, στηρίζονται σε δύο σταθερές σημαντικά... ευμετάβλητες: Το ΥΠΕΘΟ δομεί τις οικονομικές του προβολές στην υπόθεση περί διεθνών τιμών πετρελαίου το πολύ στα 23 δολ. το βαρέλι την προσεχή τριετία και σε ισοτιμία του ευρώ περί το 1,01 δολ.
Μόνο που η τιμή του πετρελαίου οδεύει πλέον προς τα 35 δολ. το βαρέλι ­το οικονομικό επιτελείο ευελπιστεί ότι θα υπάρξει ταχεία υποχώρηση από τον Οκτώβριο, με βάση τα στοιχεία που διαθέτει­ ενώ το ευρώ υποχωρεί σε επίπεδα καμηλότερα του 0,9 δολαρίου. 
Αν η κατάσταση αυτή συνεχιστεί, οι πληθωριστικές πιέσεις θα είναι εντονότερες, και τα επιτόκια που πρέπει να αντιμετωπίσει η Ελλάδα κατά την αποπληρωμή του χρέους υψηλότερα, αναγκάζοντας τις αρμόδιες υπηρεσίες έως το Δεκέμβριο να αναπροσαρμόσουν ­έστω και ελαφρά­ τους στόχους του προγράμματος. 
Στο μέτωπο των διαρθρωτικών μεταρρυθμίσεων, έως την υποβολή του προγράμματος το Δεκέμβριο, θα έχει αποφασιστεί το πλαίσιο απελευθέρωσης των επαγγελμάτων, η απλοποίηση των γραφειοκρατικών διαδικασιών που σχετίζονται με την έναρξη εργασιών και τη λειτουργία των επιχειρήσεων.
Επίσης, θα έχει τεθεί σε λειτουργία το ταμείο στήριξης των εταιρειών υψηλής τεχνολογίας και θα έχουν τεθεί οι βάσεις νέας αναθεώρησης των διατάξεων του αναπτυξιακού νόμου προς την ίδια κατεύθυνση. 
Τα μέτρα αυτά θα συνδυαστούν  με «γενναιότερες» ιδιωτικοποιήσεις, αλλά και με μεγάλη έμφαση στους μηχανισμούς εποπτείας, τόσο των κλάδων ενέργειας και τηλεπικοινωνιών, όσο και των επιχειρήσεων και της κεφαλαιαγοράς.
Οπως εκτιμάται, οι ενέργειες αυτές θα συμβάλουν σημαντικά στην αύξηση των παραγωγικών δυνατοτήτων της οικονομίας και κατά συνέπεια στη συγκράτηση του πληθωρισμού, την εξασφάλιση υψηλών ρυθμών ανάπτυξης και τη δημιουργία νέων θέσεων απασχόλησης.
Παράλληλα, ο στόχος για έλλειμμα στο 80% του ΑΕΠ, συνδέεται αφενός με «σφικτή» δημοσιονομική πολιτική και αφετέρου με εις βάθος αλλαγές του ασφαλιστικού συστήματος.
