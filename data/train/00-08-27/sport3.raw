Μια φορά κι έναν καιρό, το μπάσκετ της Δυτικής Ευρώπης έμοιαζε με γαλαξία αστέρων. Οι εθνικές ομάδες της Ελλάδας, της Ιταλίας, της Ισπανίας, της Γαλλίας, του Ισραήλ ακόμα (κατά συνθήκη δυτικοευρωπαϊκή αυτή) χόρευαν στο ρυθμό των μεγάλων σταρ, αυτών που έφερναν τον κόσμο στις κερκίδες και γέμιζαν τα γήπεδα με επιφωνήματα θαυμασμού.
Νίκος Γκάλης, Παναγιώτης Γιαννάκης, Χουάν Αντόνιο Σαν Επιφάνιο, Αντονέλο Ρίβα, Ρισάρ Ντακουρί, Ντορόν Τζάμσι.
Συνομήλικοι σχεδόν, ήταν -και οι έξι- υπέροχοι. Σόουμεν, ιπτάμενοι και ταυτόχρονα τζέντλεμεν. Στην άλλη άκρη του πρίσματος από εκείνη που πρέσβευαν τα «κωλόπαιδα» της Γιουγκοσλαβίας και οι αδιόρθωτοι μποέμ από τη Σοβιετική Ενωση (ειδικά τη Λιθουανία), οι δικοί μας άνθρωποι διαφήμισαν το άθλημα με τα κατορθώματά τους μέσα στο γήπεδο και τις πράξεις τους έξω από αυτό. 
Τους άξιζε να σαρώσουν τα Κύπελλα Πρωταθλητριών, να γεμίσουν το σαλόνι τους με χρυσάφι. Δεν ήταν γραφτό...
–Ο Γιαννάκης κατάφερε να φτάσει στην κορυφή στα γεράματα, το 1996 στο Παρίσι. 
–Ο Ντακουρί, του οποίου το άγαλμα κοσμεί σήμερα τον περίβολο του «Μπομπλάν» στη Λιμόζ, έφτασε στη γη της επαγγελίας το 1993 στην Αθήνα. 
–Αλλά ο Γκάλης ποτέ. Ούτε ο Επί. Ούτε ο Ρίβα. Ούτε ο Τζάμσι. Μέσα του Απρίλη στη Θεσσαλονίκη, ο άνθρωπος-τοτέμ της Μακάμπι ονειρευόταν το τέλειο φινάλε: πρωταθλητής Ευρώπης με την αγαπημένη του Μακάμπι, σχεδόν 20 χρόνια μετά το κατόρθωμα των Μπέρκοβιτς, Αροέστι και σία στο Στρασβούργο. 
Aλλά ο Παναθηναϊκός τού χάλασε το όνειρο. Ο Τζάμσι, που είχε επιστρέψει στο Τελ Αβίβ έπειτα από σύντομη περιπλάνηση στις Μακάμπι Ραμάτ Γκαν και Μακάμπι Ρίσον, αναγκάστηκε να πει το «αντίο» με γεύση πικρή στα χείλη.
«Θα μπορούσα να συνεχίσω για μερικά χρόνια ακόμα», είπε στους ισραηλινούς δημοσιογράφους ο... προτελευταίος των Μοϊκανών της Ευρώπης. 
Το ίδιο και ο Γκάλης, εδώ που τα λέμε. Και ο Γιαννάκης, και ο Ντακουρί, και ο Επί. 
Οσο για τον Ρίβα, αυτός συνεχίζει ακόμα, 38 Μαΐων, στην ομάδα που τον ανέδειξε, την Καντού. 
Οπως βέβαια συνεχίζει ο απόλυτος «Ελ Σιντ» του μπάσκετ, ο Οσκαρ Σμιτ, που επέστρεψε στη Βραζιλία του και μοιράζει ακόμα 45άρες, στα σαράντα-φεύγα του! Ενας πόντος για κάθε κεράκι της τούρτας...
