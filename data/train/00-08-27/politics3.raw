Πολύπλευρο σχέδιο φθινοπωρινής εσωκομματικής δράσης έχει καταρτίσει η Ντ. Μπακογιάννη. Η τομέαρχης Εξωτερικών της Ν.Δ. κινείται δραστήρια με στόχο τη διαμόρφωση συσχετισμών στο τακτικό συνέδριο του κόμματος τέλος Φεβρουαρίου-αρχές Μαρτίου. Κομβικό σημείο της τακτικής της αποτελεί η επιδίωξη συσπείρωσης συνέδρων με βάση πολιτικές θέσεις.
«Η Ντόρα δεν πρόκειται να προχωρήσει σε αμφισβήτηση προσώπων. Αυτό που θέλει είναι να γίνει συζήτηση για προγράμματα», επισημαίνουν οι συνεργάτες της, που άρχισαν την προετοιμασία πολιτικής πλατφόρμας με πολλά στοιχεία της γερμανικής χριστιανοδημοκρατίας.
Παράλληλα, βρίσκονται σε πλήρη εξέλιξη πρωτοβουλίες για την προσέγγιση νέων στελεχών και το κλείσιμο των εσωκομματικών μετώπων:
 «Οχημα» συσπείρωσης φιλοδοξούν στο επιτελείο της να αποτελέσει το πρόγραμμα της Nτόρας. 
Ηδη έχουν συγκροτηθεί τρεις ομάδες, οι οποίες επεξεργάζονται θέσεις για την εξωτερική πολιτική, τη λειτουργία του κόμματος και τη μεταρρύθμιση του πολιτικού συστήματος.
Τις προσεχείς μέρες θα συγκροτηθούν άλλες δυο επιτροπές, που θα αρχίσουν την κατάρτιση θέσεων για την οικονομία και την κοινωνική πολιτική. Η «πλατφόρμα» θα έχει σαφές φιλελεύθερο στίγμα με έμφαση όμως και στον κοινωνικό χαρακτήρα.
Οι συνεργάτες της μελετούν το πρόγραμμα των Γερμανών Χριστιανοδημοκρατών, που πιστεύουν ότι συνδυάζει τα δυο παραπάνω στοιχεία, ενώ θα αξιοποιηθούν και θέσεις των Αμερικανών Ρεπουμπλικανών, οι οποίοι είχαν σύνθημα «Συντηρητισμός με ανθρώπινο πρόσωπο».
 Εδώ κι αρκετές εβδομάδες, έχει ξεκινήσει η καταγραφή δυνάμεων και δυνατοτήτων στις οργανώσεις. Με δεδομένο ότι δεν έχει ξεκαθαρίσει ο χρόνος των εσωκομματικών εκλογών, είναι πολύ νωρίς ακόμη να γίνεται λόγος για συνέδρους.
Παρ' όλα αυτά, βρίσκεται σε εξέλιξη προσπάθεια διεύρυνσης των ερεισμάτων της, όχι μόνο στις κομματικές οργανώσεις, αλλά και σε κοινωνικές ομάδες, φορείς και συνδικαλιστικά στελέχη.
Στην επιδίωξή της αυτή συμβάλλει ο «εμφύλιος» που έχει ξεσπάσει μεταξύ των καραμανλικών, ιδιαίτερα σε επίπεδο μεσαίων στελεχών. Η ίδια έχει καταρτίσει πρόγραμμα περιοδειών, το οποίο περιλαμβάνει σχεδόν ολόκληρη τη χώρα. Στα μέσα Σεπτεμβρίου θα βρεθεί στην Ηπειρο, τον Οκτώβριο στη Μακεδονία κι αρκετούς νομούς της Στερεάς και το Νοέμβριο στην Πελοπόννησο. 
 Σε επίπεδο βουλευτών και κορυφαίων στελεχών καταβάλλονται προσπάθειες απόκτησης νέων υποστηρικτών.
Hδη έχουν βελτιωθεί οι σχέσεις της με τον Γ. Βαρβιτσιώτη με τον οποίο συζητάει θέματα εξωτερικής πολιτικής.
Επίσης συναντιέται με βουλευτές που ανήκουν σ' άλλα στρατόπεδα (Π. Ψωμιάδης, Α. Ρεγκούζας, Β. Παππάς), ενώ υπάρχει καλύτερο κλίμα στις σχέσεις της με νέους βουλευτές (Γ. Βλάχος, Σ. Καλατζάκου), που παραμένουν στο πλευρό του Κ. Καραμανλή.
Τις προηγούμενες μέρες, η Ντ. Μπακογιάννη είχε τηλεφωνική επικοινωνία με τον Μ. Λιάπη με τον οποίο συζήτησαν την κατάσταση στη Ν.Δ. και σε κάποια σημεία συνέπεσαν.
Προβλήματα υπάρχουν με στελέχη που προ καιρού ανήκαν στο δικό της στρατόπεδο: Ο Β. Μεϊμαράκης έχει ουσιαστικά προσχωρήσει στους καραμανλικούς, γεγονός που έχει προκαλέσει δυσαρέσκεια σε πρώην και καχυποψία, ενώ ο Γ. Βουλγαράκης ακολουθεί δική του πορεία, κρατώντας αποστάσεις κι από τις δυο πλευρές.
Τα σενάρια περί διαύλων με τον Δ. Αβραμόπουλο διαψεύδονται κι από τις δύο πλευρές μολονότι, κυρίως από επιχειρηματίες που ανήκουν στον κεντροδεξιό χώρο, ακούγονται θετικά λόγια για συνεργασία των δύο πλευρών.
 Πάντως, η Ντόρα δεν ανοίγει ούτε στους συνεργάτες της τα χαρτιά της για το αν θα θέσει θέμα ηγεσίας στο συνέδριο. Η παραπάνω κινητικότητα δεν έχει ξεκινήσει δίχως στόχο, όμως η τομέαρχης Εξωτερικών περιμένει τη διαμόρφωση των συσχετισμών για τις οριστικές αποφάσεις της:
Αν η καταμέτρηση δυνάμεων δείχνει χαμηλό ποσοστό (ο πήχης, σύμφωνα με κάποιους, έχει τοποθετηθεί στο 30%) τότε δεν θα διεκδικήσει την αρχηγία. 
Αν το ποσοστό κινείται γύρω στο 40% τότε πρέπει να θεωρείται βέβαιο ότι θα είναι υποψήφια.
Ενα από τα βασικά συνθήματά της στη μάχη για την αρχηγία θα είναι ότι «η Ντόρα μπορεί να κερδίσει τις εκλογές», αξιοποιώντας την υψηλή διεισδυτικότητα σε άλλους πολιτικούς χώρους, ιδιαίτερα στο χώρο του ΠΑΣΟΚ, που εμφανίζει στις δημοσκοπήσεις.
ΩΣ «ΧΡΟΝΙΚΟ μιας προαναγγελθείσης παραιτήσεως» χαρακτήριζε, εύστοχα, κορυφαίο στέλεχος της Ν.Δ. την αλλαγή φρουράς στη θέση του εκπροσώπου της Ρηγίλλης που δημοσιοποιήθηκε προχθές.
Οι εξελίξεις, πράγματι, εκτυλίχθηκαν σε διάστημα δύο μηνών, με απόλυτη μυστικότητα και σε γνώση μόνον ενός πολύ στενού κύκλου γύρω από τον πρόεδρο της Ν.Δ.
Αμέσως μετά το έκτακτο συνέδριο του κόμματος τον Ιούνιο, και ακριβώς στις 12 Ιουνίου, σε συζήτηση του Κ. Καραμανλή με τον Α. Σπηλιωτόπουλο, ο δεύτερος δήλωσε ότι μπροστά στις επιθέσεις που δέχεται, θα παραιτηθεί για να τον διευκολύνει στους χειρισμούς του.
Κρίθηκε όμως ότι δεν έπρεπε να γίνει κάτι τέτοιο εκείνη τη χρονική στιγμή, γιατί θα εμφανιζόταν ο πρόεδρος της Ν.Δ. να λειτουργεί υπό καθεστώς πίεσης. 
Ο κύβος όμως είχε ριφθεί. Η απόφαση ήταν ειλημμένη και ζητούμενα παρέμεναν ο χρόνος ανακοίνωσής της και το όνομα του αντικαταστάτη. 
Κατ' αρχάς αποφασίστηκε ότι στη θέση του εκπροσώπου δεν θα τοποθετηθεί πολιτικό πρόσωπο αλλά δημοσιογράφος. Στο τραπέζι έπεσαν όλο αυτό το διάστημα πολλά ονόματα, όμως το ζήτημα ανέλαβε να το χειριστεί ο ίδιος ο Κ. Καραμανλής, ο οποίος έκανε και τη σχετική συζήτηση με τον Θ. Ρουσσόπουλο σε συνθήκες άκρας μυστικότητας. Σύμφωνα με πληροφορίες, στη σχετική συμφωνία προβλέπεται η τοποθέτηση του νέου εκπροσώπου σε εκλόγιμη θέση στο Eπικρατείας.
Ως χρόνος ανακοίνωσης επελέγη το δεύτερο δεκαπενθήμερο του Αυγούστου, όμως οι πληροφορίες που διέρρευσαν πριν από λίγες μέρες ανέστειλαν την αλλαγή βάρδιας για λίγες μέρες, επτά, για την ακρίβεια.
Με την κίνησή του αυτή, ο Κ. Καραμανλής επιχειρεί να κλείσει ένα από τα εσωκομματικά μέτωπα και να ικανοποιήσει τις απαιτήσεις στελεχών που ζητούσαν την απομάκρυνση του Α. Σπηλιωτόπουλου, πολλά εκ των οποίων είχαν θέσει ως χρονικό ορίζοντα το Σεπτέμβριο. (Είναι χαρακτηριστικό ότι ο Γ. Κεφαλογιάννης έκανε σχετικές δηλώσεις πριν από μια εβδομάδα δείχνοντας ότι το θέμα βρίσκεται πάντα στην ημερήσια διάταξη).
n Ικανοποιημένα από αυτή την εξέλιξη δηλώνουν και καραμανλικά οργανωτικά στελέχη που είχαν ζητήσει από τον Κ. Καραμανλή να προχωρήσει σε αποφασιστικές κινήσεις. 
Πιο κοντά στη Ρηγίλλης έρχεται πλέον και ο Γ. Βαρβιτσιώτης, ο οποίος επανειλημμένα είχε ζητήσει από τον πρόεδρο της Ν.Δ. να απομακρύνει τον Α. Σπηλιωτόπουλο. 
n Από την πλευρά της Ντ. Μπακογιάννη δεν υπήρξαν σχόλια. Βουλευτές που συνομιλούν μαζί της πάντως τόνιζαν ότι το πρόβλημα της Ν.Δ. «δεν είναι πρόβλημα προσώπων, αλλά πολιτικής». Kαι ήδη μελετούν τρόπους να ξεπεράσουν τον αιφνιδιασμό τους.
Ο πρόεδρός της επιχειρεί επίσης μ' αυτή την απόφασή του να εμφανίσει νέο πρόσωπο του κόμματος στην κοινωνία, επιλέγοντας για τη θέση του εκπροσώπου ένα πρόσωπο που δεν προέρχεται από τον κομματικό μηχανισμό της Ν.Δ. 
Παρ' όλα αυτά δεν έλειψαν από πλευράς στελεχών, αλλά και από μερίδα του φιλικού τύπου αρνητικά σχόλια και υπαινιγμοί που δείχνουν ότι το πρόβλημα της Ν.Δ. δεν είναι τα πρόσωπα αλλά το ιδεολογικό στίγμα του κόμματος.
Ο Α. Σπηλιωτόπουλος θα παραμείνει στο πολιτικό γραφείο του επί της οδού Καρνεάδου και θα αναμένει τις εξελίξεις στο συνέδριο.
τους είναι παντελώς αδιάφοροι στις ιδεοληψίες, τα προσχήματα, τα κομματικά παιχνίδια. Το μόνο στο οποίο προσβλέπουν είναι υπευθυνότητα, συναίνεση, αποφάσεις. Οι νέοι που τελειώνουν το λύκειο ή το πανεπιστήμιο επίσης. Πρέπει να προσδιορίσουμε τι δεσμεύσεις αναλαμβάνει ο καθένας. Η κυβέρνηση, οι εργοδότες, οι εργαζόμενοι. Και ακόμα τι θυσίες πρέπει να κάνουμε για να πετύχουμε την αντίστροφη μέτρηση στην ανεργία. Η ισορροπία σε μία νέα σχέση είναι επίσης κρίσιμο στοιχείο της επιτυχίας. Η διαχείριση της αλλαγής πρέπει να εξασφαλίζει την προστασία του κοινωνικού στοιχείου με μορφή δυναμική και όχι με τη μορφή της άμυνας, όπως τα επιδόματα ανεργίας και κοινωνικής πρόνοιας. Αυτά θα είναι το ύστατο όπλο σε όλη αυτή τη διαδικασία.
Αν κυβέρνηση, εργαζόμενοι, επιχειρήσεις, μέσα από αρτηριοσκληρωτικές, εγωιστικές ή άλλες εμμονές δεν πετύχουμε την επίπονη διαδικασία της παραγωγικής αναδιάρθρωσης, αν οι κομματικές ή οι «προοδευτικές αρνήσεις ή καταγγελίες» κρατούν την οικονομία δεμένη στα πρότυπα του 1980 ή και στα σημερινά, τότε είναι πράγματι σίγουρο ότι θα βρεθούμε μπροστά σε φαινόμενα συνεχούς κοινωνικής υστέρησης, αυξημένης ανεργίας και αναπτυξιακής καχεξίας. Ακόμα και τότε, η ελληνική κοινωνία πάντως ούτε στο «μεσαίωνα», ούτε στο «απαρτχάιντ» δεν κινδυνεύει να βρεθεί. Διαθέτει πολλές υγιείς δυνάμεις, που θα την κρατήσουν δεμένη στον αστερισμό της δημιουργικής τροχιάς στην οποία κινείται τα τελευταία χρόνια. Αυτό που δεν χρειάζεται όμως να συμβεί, είναι στο μεταξύ να περάσουν από το καθαρτήριο της ανεργίας μερικές δεκάδες χιλιάδες νέοι και νέες, μέχρι να κατανοήσουμε τι νέες αποφάσεις, πολιτικές, θεσμούς και ρυθμίσεις πρέπει να επιδιώξουμε.
