«Ολα γίνονται για το... μαρούλι (χρήμα)»! Την ατάκα αυτή χρησιμοποίησε πριν από τρία χρόνια σε γενική συνέλευση της ΕΠΑΕ 
ο πρόεδρος του Ιωνικού Νίκος Κανελλάκης για να περιγράψει τις αντιδράσεις των παραγόντων, οι οποίοι αντιδικούσαν με τη διοίκηση του Στέλιου Σφακιανάκη. Η ατάκα του κ. Κανελλάκη θα αποδειχθεί διαχρονική, αφού για 
θα μετατεθεί η έναρξη του 22ου επαγγελματικού πρωταθλήματος. Μετάθεση που θα γίνει λόγω της αντιδικίας της ΕΠΑΕ με την πολιτεία...
Οι ΠΑΕ διεκδικούν από την πολιτεία ένα σεβαστό μερίδιο από την πίτα του προκαθορισμένου στοιχήματος, αλλά η πόρτα του γραφείου του υφυπουργού Αθλητισμού Γιώργου Φλωρίδη ήταν (και είναι) κλειστή για τους παράγοντες τις τελευταίες 40 ημέρες, οι οποίοι δεν είχαν την ευκαιρία να διαπραγματευθούν το αίτημά τους. Ετσι, η κατάσταση έφτασε στο απροχώρητο και επειδή «νηστικό αρκούδι δεν χορεύει», το διοικητικό συμβούλιο της ΕΠΑΕ θα εισηγηθεί αύριο στη γενική της συνέλευση να μην ισχύσει το προγραμματισμένο ραντεβού των ομάδων για τις 10 Σεπτεμβρίου.
Η διοίκηση του Βίκτωρα Μητρόπουλου δεν θα... ησυχάσει αν δεν βάλει στο χέρι μέρος των εσόδων του στοιχήματος. Και πώς να ησυχάσει όταν γνωρίζει ότι το ταμείο του ΟΠΑΠ γεμίζει από το νέο παιχνίδι, ενώ αυτό των ΠΑΕ αδειάζει, καθώς το ΠΡΟ-ΠΟ πιάνει... πάτο.
«Οι ομάδες δεν ενδιαφέρονται για τα έσοδα του ΠΡΟ-ΠΟ», δηλώνει ο πρόεδρος της ΕΠΑΕ, ο οποίος σήκωσε τη σημαία της επανάστασης (για λογαριασμό όλων των ΠΑΕ) κατά της πολιτείας. Ηδη μάλιστα οι ΠΑΕ έκριναν σκόπιμο να μην εισπράττουν από τον ΟΠΑΠ το ποσοστό τους από το ΠΡΟ-ΠΟ (τα χρήματα, έτσι και αλλιώς, δεν πρόκειται να τα χάσουν) σε ένδειξη διαμαρτυρίας για την... συμπεριφορά της πολιτείας, η οποία προς το παρόν τις αγνοεί επιδεικτικά.
Είναι η πρώτη φορά στην ιστορία του επαγγελματικού πρωταθλήματος που η διοργανώτρια αρχή θα αναβάλει την πρεμιέρα του πρωταθλήματος, επειδή βρίσκεται στα χαρακώματα με τον υφυπουργό Αθλητισμού. 
Ουκ ολίγες φορές είχαν διατυπωθεί στο παρελθόν απειλές, αλλά πρώτη φορά θα υλοποιηθούν και θα μετατεθεί η έναρξη του πρωταθλήματος. Κι όλα αυτά για το... μαρούλι.
Οι παράγοντες θα πετύχουν το σκοπό τους μόνο αν θα μείνουν ενωμένοι ώς το τέλος. Προς το παρόν πάντως οι ομάδες (με μία ή δύο ίσως εξαιρέσεις) προχωράνε μαζί. Ολυμπιακός, Παναθηναϊκός και ΑΕΚ συμφώνησαν για την αναβολή του πρωταθλήματος και μόνο ο ΠΑΟΚ διαφωνεί από τις λεγόμενες «μεγάλες» ΠΑΕ.
Βέβαια, η διοίκηση της ΕΠΑΕ δεν παρουσιάζει ως αιχμή των διεκδικήσεών της το ποσοστό από το ποδοσφαιρικό στοίχημα. 
Για τη λίγκα πριν από τη διεξαγωγή της πρώτης αγωνιστικής πρέπει να έχουν διευθετηθεί αρκετές και σημαντικές εκκρεμότητες που σχετίζονται με τη βία, το ντόπινγκ, την πολυϊδιοκτησία, την ενεργοποίηση του ελεγκτικού συμβουλίου, τη ρύθμιση θεμάτων αθλητικών εγκαταστάσεων, καθώς και των χρεών των ΠΑΕ προς το Δημόσιο και τo ΙΚΑ. Αναλυτικότερα η ΕΠΑΕ ζητάει από την πολιτεία τα εξής:
 Να γίνει αυστηρότερο το νομοθετικό πλαίσιο για να εξαλειφθεί το φαινόμενο της βίας από τα γήπεδα, να ενεργοποιηθεί με υπουργική απόφαση η λειτουργία της ΔΕΚΑΒ και να εφαρμοστεί το άρθρο 41 παρ. 5 του Ν. 2725/99 που αφορά τον έλεγχο των συνδέσμων φιλάθλων των ομάδων, με την προσθήκη επιπλέον θεσμικών διατάξεων για την επιβολή ολιγοήμερων ποινών έγκλεισης ή παρουσίασης φιλάθλων που εκτρέπονται στα τμήματα, την ώρα διεξαγωγής των αγώνων.
 Να υπάρξει νομοθετική παρέμβαση για αντιμετώπιση και πάταξη του ντόπινγκ και ιδίως των νέων τεχνικών φαρμακοδιέγερσης, της ερυθροποιητίνης και αυξητικής, εντός του πλαισίου των τελευταίων διατάξεων της ΔΟΕ.
 Να υπάρξει νομοθετική παρέμβαση και για την αντιμετώπιση του φαινομένου της πολυϊδιοκτησίας.
 Να ενεργοποιηθεί το ελεγκτικό συμβούλιο, το οποίο είναι αρμόδιο για την τήρηση των διατάξεων του αθλητικού νόμου και των κανονισμών. Με τις εκθέσεις του συμβουλίου η ΕΠΑΕ θα γνωρίζει πριν από την έναρξη του πρωταθλήματος ποιες ομάδες είναι «καθαρές» για να συμμετέχουν σε αυτό και ποιες πρέπει να αποκλειστούν.
 Να ανοίξει ο δρόμος για να συνάπτουν συμβάσεις οι ΠΑΕ με τον ιδιοκτήτη του γηπέδου που δηλώνουν ως έδρα τους στο πρωτάθλημα, για την εκμετάλλευση των χώρων του. Με την υπογραφή της σύμβασης η ΠΑΕ θα αναλάβει τις λειτουργικές δαπάνες του σταδίου.
 Από τα πρώτα χρόνια του επαγγελματικού πρωταθλήματος οι ΠΑΕ ζητούν από την πολιτεία να ρυθμίσει τις οφειλές τους προς το Δημόσιο και το ΙΚΑ. Το πρόβλημα για τις ΠΑΕ αυτή την περίοδο δεν είναι τόσο έντονο, αλλά η ΕΠΑΕ επιμένει στη διευθέτησή του.
 Για την προσέλκυση επενδυτών στο ποδόσφαιρο, η ΕΠΑΕ προτείνει να θεσπιστούν κίνητρα, όπως η καθιέρωση ενός αφορολόγητου ορίου για κάθε επιχειρηματία που μπαίνει στο ποδόσφαιρο, καθώς και η καθιέρωση προϋποθέσεων για την είσοδο ομάδων στο χρηματιστήριο.
Ολα αυτά όμως είναι περισσότερο για τη βιτρίνα και λιγότερο για την ουσία. Είτε σύντομα, είτε σε μερικούς μήνες τα αιτήματα αυτά ή μέρος αυτών θα ικανοποιηθούν από την πολιτεία και ο «βασιλιάς των σπορ» θα βρει και στη χώρα μας τη θέση που του αρμόζει. 
Γι' αυτό που «καίγονται» οι παράγοντες των ΠΑΕ είναι τα χρήματα από το στοίχημα. Σύμφωνα με πληροφορίες η λίγκα θα διεκδικήσει 18 δισ. δρχ. ετησίως από τον ΟΠΑΠ! Με το ποσό αυτό θα σταματήσει η διαμάχη με την αθλητική ηγεσία και όλα θα κυλήσουν ήρεμα σε ό,τι αφορά τις σχέσεις των δύο πλευρών.
Τη μερίδα του λέοντος από τα χρήματα, αν δοθούν από την πολιτεία, θα καρπωθούν οι «μεγάλες» ΠΑΕ, οι οποίες θα εισπράττουν ετησίως 1,5 έως 2 δισ. δρχ. , ενώ οι «μικρές» ομάδες θα μείνουν ευχαριστημένες αν πάρουν 500 έως 700 εκατ. δρχ. Χρήματα θα δοθούν και στις ομάδες της δεύτερης και της τρίτης κατηγορίας.
Για να φτάσουμε εκεί πρέπει να γίνουν πρώτα οι διαπραγματεύσεις, αν και ο κ. Φλωρίδης δηλώνει ότι «οι ΠΑΕ δεν θα πάρουν δραχμή από το στοίχημα». 
