«Αthens 2004». Eίναι το σύνθημα που κυριαρχεί φέτος στα μπλουζάκια που κρέμονται σαν απλωμένη μπουγάδα στην πρόσοψη των τουριστικών μαγαζιών. 
Ξεχάστε τα παλιά εμπνευσμένα σλόγκαν «Οuzo power» ή «Greece is for lovers». Τώρα που ο ευρωπαϊκός ανταγωνισμός απειλεί τον μονοπωλιακό τίτλο του εθνικού μας ποτού, τα δε καμάκια έχουν κουραστεί να επιδεικνύουν τον τίτλο του θερμότερου εραστή στις ψυχρές τουρίστριες... ήρθε η ώρα για το ολυμπιακό ιδεώδες. Στις δόξες τους, λοιπόν, οι πολύχρωμες στάμπες με όλα τα αγωνίσματα και μπορντούρα από μαιάνδρους, φύλλα δάφνης και πυρσούς.
Φουλ τουριστική η περίοδος που διανύουμε και τα τουριστικά μαγαζιά περιμένουν το δολάριο για να ανασάνουν. Φουλ στην πραμάτεια: Aγάλματα κι αγαλματίδια, κιούπια και αγγεία, φλιτζανάκια και μπουκαλάκια, εικόνες, κομπολόγια, βεντάλιες, λατέρνες, σουβέρ και κουβέρ και ό,τι άλλο επιθυμεί η ψυχή του ηλιοκαμένου περιηγητή με το καπέλο και τα σανδάλια.
Βεβαίως, τα περισσότερα από τα σουβενίρ είναι προϊόντα που παράγουν βιοτεχνίες με οργανωμένο μάρκετινγκ και πανελλήνια διανομή. Κάθε μαγαζάτορας που σέβεται τον εαυτό του δεν χρειάζεται να ψάξει πολύ. Αρκεί να επισκεφθεί τις εκθέσεις με τουριστικά είδη που γίνονται δυο και τρεις φορές το χρόνο στα μεγάλα εκθεσιακά κέντρα της Αθήνας και θα βρει αυτό που θέλει.
Το μειονέκτημα είναι ότι δεν μπορεί να αποφύγει την τυποποίηση: Τον ίδιο «Ερμή του Πραξιτέλους» και την ίδια «βυζαντινή» εικόνα θα βρει κανείς στα τουριστικά καταστήματα της Πλάκας, αλλά και του Ηρακλείου. Ομως «νο πρόμπλεμ». Αφού «αυτά θέλει ο τουρίστας, αυτά του δίνουμε», μας λέει μαγαζάτορας με  «αρτ σοπ» 
«Τα αντίγραφα αγαλμάτων που βλέπουν στα μουσεία έχουν μεγάλη ζήτηση. Οι ξένοι προτιμούν κάτι το κλασικό. Τις Καρυάτιδες, τον Ερμή, τη θεά Αθηνά, τις θεατρικές μάσκες» και μας δείχνει με υπερηφάνεια το εμπόρευμά του εν σειρά...
Επιφυλασσόμαστε αν η θεά της σοφίας και οι υπόλοιποι συγκάτοικοί της στον Ολυμπο θα χαίρονταν βλέποντας το πρόσωπό τους σε νεοελληνικό σουβενίρ. Γιατί τα αντίγραφα είναι απλώς κακέκτυπα: Η θεά Αθηνά φέρνει προς τη Ζίνα. Ο καημένος ο Ποσειδώνας μοιάζει να πάσχει από παραμορφωτική αρθρίτιδα. Κι οι Καρυάτιδες αν έβλεπαν το προσωπό τους στον καθρέφτη θα γκρεμίζονταν, σαν τις Σουλιώτισσες, από τον Παρθενώνα. 
Δεν είναι όμως μόνο τα άσχημα αντίγραφα. Είναι και η φαντασία του σύγχρονου καλλιτέχνη, που τρέχει αχαλίνωτη ξεπερνώντας ακόμα και τα πιο ανεκτικά όρια του κιτς:
H Προσαρμόζεται στα πρότυπα των ινστιτούτων καλλονής: H Αφροδίτη της Μήλου είναι πολύ παχιά, παρακαλώ κόψτε τις δίπλες που περισσεύουν, κάντε την μοντέλο. 
H Σώζει και από τον καύσωνα: όπως οι σπανιόλικες βεντάλιες με δαντέλες και τη φωτογραφία της Ακρόπολης επάνω τους. 
H Διεκδικεί τα πρωτεία: δηλαδή τα σετάκια του καφέ του Βερσάτσε με τους αρχαίους ήρωες καλύτερα είναι από τα δικά μας -μέχρι και χρυσή ρίγα βάλαμε στο στόμιο- και πωλούνται σ' αυτές τις τιμές;
H Εχουν πολλές χρήσεις: τα μπουκάλια με ούζο που είναι διακοσμημένα με ολόγλυφες Καρυάτιδες, αλλά και με μπουζούκια, γίνονται και ωραίο φωτιστικό.
HΕπηρεάζεται όχι μόνο από τον Φειδία, αλλά και από καλλιτέχνες του 20ού αιώνα. Γνωρίζετε τον «Σκεπτόμενο» του Ροντέν; Ε, λοιπόν, υπάρχει και «Σκεπτόμενος» σε στιλ κυκλαδικού ειδωλίου. 
HΑσε που τα καινούρια «κυκλαδικά» κοντεύουν να γίνουν πλέι μόμπιλ με τις στάσεις που αλλάζουν: αγκαλιάζονται, φιλιούνται, κρύβουν το πρόσωπό τους...
Για όλα και για όλους έχει προβλέψει ο «ανώνυμος δημιουργός», που δεν θα δει το όνομά του γραμμένο με χρυσά γράμματα στο βιβλίο της ιστορίας. Σκέφτεται την απλή νοικοκυρά, αλλά και τον διανοούμενο ερευνητή. 
HΙδού δύο παραδείγματα: Η περικεφαλαία που έχει για λοφίο μια αναποδογυρισμένη πλαστική σκούπα χρησιμοποιείται και για ένα γρήγορο ξεσκόνισμα, σε ώρα ανάγκης. Αν πάλι κάποιος παρατηρήσει το ολόσωμο άγαλμα του Διογένη, ο οποίος ψάχνει για τον άνθρωπο με το φανάρι και το σκύλο του, βρίσκεται μπροστά σε μια αποκάλυψη. Πρώτον, ο φιλόσοφος ήταν φαλακρός και δεύτερον το πιθάρι του -πολύ μικρό για να τον χωράει- ήταν σπιτάκι σκύλου.
Ελληνικό πνεύμα αθάνατο, που έγινες σύγχρονο ελληνικό δαιμόνιο! Η σύλληψη της ιδέας του σουβενίρ συναγωνίζεται την παρουσίασή του. Είδαμε γωνιές με κίονες, βυζαντινές εικόνες και τσολιαδάκια. Παράξενες συνθέσεις με την Ακρόπολη, τον Εσταυρωμένο, και το Μεγαλέξανδρο με το καταραμένο φίδι σε φιγούρα θεάτρου σκιών... Θα μπορούσε να είναι και η εικόνα της διαχρονίας του ελληνισμού -που θα 'λεγε και ο κ. Βενιζέλος- χωρίς λόγια. 
Οποιος και να 'ναι ο συμβολισμός, δεν φαίνεται να απασχολεί και πολύ τους καταστηματάρχες. 
Περισσότερο ενδιαφέρονται για τον τουρισμό «που φέτος είναι πεσμένος, αν και φαίνεται πως θα πάει καλύτερα από πέρυσι», όπως αισιοδοξεί ένας πωλητής στην Πλάκα, ο οποίος επισημαίνει ότι αυτή τη χρονιά έχουν έρθει περισσότεροι τουρίστες από την Τουρκία. Εν εξελίξει της ελληνοτουρκικής φιλίας, ποιος ξέρει, ίσως σύντομα δούμε σε σουβενίρ το γνωστό μας τσολιαδάκι να φοράει κόκκινο φέσι.
