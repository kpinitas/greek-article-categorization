Αν ισχύει το «μια φωτογραφία αξίζει όσο χίλιες λέξεις», τότε η κάθε φωτογραφία των ανθρώπων της εξουσίας αξίζει τουλάχιστον όσο δέκα χιλιάδες λέξεις. Μόνο για τα επίσημα πορτρέτα των προέδρων της Γαλλικής Δημοκρατίας, θα μπορούσε να γραφτεί ολόκληρο βιβλίο ή βιβλία... 
Από τον Σαρλ Ντε Γκολ ώς τον Ζακ Σιράκ, η επίσημη φωτογραφία, μέσω της οποίας ο εκπρόσωπος του ύπατου αξιώματος της χώρας δίνει μια εικόνα για το άτομό του, αλλά και για τον τρόπο με τον οποίο αντιλαμβάνεται την εξουσία, είναι γεμάτη συμβολισμούς. Το ύφος, η ενδυμασία, το ντεκόρ, τα πάντα είναι προσεκτικά επιλεγμένα. Τίποτα δεν αφήνεται στην τύχη.
n Το επίσημο πορτρέτο του Φρανσουά Μιτεράν, έργο της διάσημης φωτογράφου Ζιζέλ Φρόιντ, δείχνει τον πρόεδρο το 1981 να ποζάρει με φόντο μια βιβλιοθήκη. 
 Στη φωτογραφία ο πρόεδρος Μιτεράν φαίνεται από τη μέση και πάνω. Χαμογελά αμυδρά, ενώ στα χέρια κρατά ένα ανοιχτό βιβλίο. 
 Η μικρή ροζέτα της Λεγεώνας της Τιμής στο αριστερό πέτο εν είδει μποτουνιέρας, είναι το μοναδικό παράσημο που κοσμεί το κοστούμι του.
 Ο μέσος Γάλλος καταλαβαίνει αμέσως ότι ο πρόεδρος βρίσκεται στη βιβλιοθήκη του μεγάρου των Ηλυσίων Πεδίων, την ίδια που είχαν επιλέξει παλιότερα ως φόντο για τα επίσημα πορτρέτα τους δύο άλλοι πρόεδροι, ο Σαρλ Ντε Γκολ και ο Ζορζ Πομπιντού.
 Αν όμως οι εν λόγω κάτοικοι των Ηλυσίων πόζαραν ολόσωμοι και φορτωμένοι με όλα τα παράσημά τους, ο Μιτεράν παρουσιάζεται καθιστός, λιτός και λιγότερο πομπώδης, όπως θα ταίριαζε σε ένα σοσιαλιστή. 
 Οσο για το ανοιχτό βιβλίο, δεν ήταν το γαλλικό σύνταγμα, όπως θα περίμενε κανείς, αλλά τα «Δοκίμια» του Μονταίνιου. 
 Η πόζα με το βιβλίο δεν αποτελούσε καινοτομία του Μιτεράν, αλλά εντασσόταν στο πλαίσιο μιας παλιάς παράδοσης του γαλλικού κράτους. 
n Στο πορτρέτο του Φρανσουά Ζεράρ, ο βασιλιάς Λουδοβίκος - Φίλιππος πόζαρε όρθιος κρατώντας στο χέρι το σύνταγμα, κάτι που επανέλαβε στην επίσημη φωτογραφία του το 1871 και ο Αντόλφ Τιέρ, ο πρώτος πρόεδρος της Γ'  Γαλλικής Δημοκρατίας. Αυτό το βασικό δίπτυχο «αρχηγός κράτους- σύνταγμα» διατηρήθηκε από τους περισσότερους προέδρους της Γ'  και της Δ' Γαλλικής Δημοκρατίας, ακόμα και από τους εκπροσώπους της κυβέρνησης του Βισί.
n Στο ίδιο μοτίβο κινήθηκε ο Σαρλ Ντε Γκολ, ο οποίος φρόντισε να προσδώσει στο αξίωμα του προέδρου εκτεταμένες εξουσίες, τα σύμβολα των οποίων φρόντισε να φαίνονται και στην επίσημη φωτογραφία του. 
 Από τη φωτογραφία, την οποία τράβηξε το 1959 ο Ζαν Μαρί Μαρσέλ, ήταν φυσικό να μην απουσιάζουν τα στρατιωτικά σύμβολα, τα οποία υποδεικνύουν και το στρατιωτικό παρελθόν του προέδρου.
 Οι επωμίδες και τα μεταλλικά κουμπιά παραπέμπουν σε στρατιωτική στολή. Ο πρόεδρος στηρίζει το χέρι του σε δυο βιβλία, το γαλλικό σύνταγμα, αλλά και την «Ιστορία του Γαλλικού Στρατού». 
 Εκτός από τη ροζέτα της Λεγεώνας της Τιμής, ο Ντε Γκολ φορά την ταινία του μεγάλου δασκάλου του τότε νεοϊδρυθέντος Τάγματος της Απελευθέρωσης, για να υπενθυμίζεται ο ρόλος του Ντε Γκολ ως απελευθερωτή του έθνους. 
n Η φωτογραφία του διαδόχου του, Ζορζ Πομπιντού, η οποία τραβήχτηκε το 1969 από τον Φρανσουά Παζές, διαφοροποιείται αισθητά χάρη στην απουσία των στρατιωτικών συμβόλων, η οποία προφανώς συμβαδίζει με τον απόηχο που άφησε πίσω της η εξέγερση του Μάη του '68. 
 Ακόμα πιο αισθητή όμως είναι η απουσία του βιβλίου του γαλλικού συντάγματος από το τραπέζι. 
 Το «βάρος» πέφτει στη βιβλιοθήκη, δίνοντας κατά αυτό τον έμμεσο τρόπο έμφαση όχι πια στο σύνταγμα, αλλά στα λογοτεχνικά έργα.
n Πάντως, η πιο έντονη ρήξη με τη φωτογραφική παράδοση θα έρθει με τον Βαλερί Ζισκάρ Ντ' Εστέν. 
 Είναι ο πρώτος πρόεδρος που δεν επιλέγει να φωτογραφηθεί με φόντο τη βιβλιοθήκη του προεδρικού μεγάρου, αλλά με τη γαλλική σημαία.  Το ντεκόρ είναι εσκεμμένα ασύμμετρο, και ο πρόεδρος, που κοιτάζει ίσια στο φακό χαμογελώντας, έχει καταργήσει τις επιβλητικές στολές και τα παράσημα προς χάριν ενός απλού, κομψού κοστουμιού.
Ο Μιτεράν μπορεί να επέστρεψε στη βιβλιοθήκη, θέλησε όμως να περάσει μια εικόνα πιο οικεία, εξ ου και η παρουσία του ανοιχτού βιβλίου: Είναι σαν ο φακός να συνέλαβε τον πρόεδρο την ώρα της ανάγνωσης. Από τη μια μεριά θέλει να περάσει στους πολίτες το μήνυμα:
Θέλω να με βλέπετε έτσι όπως είμαι. Aπό την άλλη, όμως, θέλει να υπογραμμίσει το διπλό άξονα γύρω από τον οποίο κινείται ο πρώτος σοσιαλιστής πρόεδρος της Γαλλίας: αφενός την πίστη στην παράδοση, η οποία συμβολίζεται από την ιστορική βιβλιοθήκη, αφετέρου τη χρήση της κουλτούρας ως πολιτικού μέσου, όπως εκφράζεται από το ανοιχτό βιβλίο. 
n Ομως ο Ζακ Σιράκ θα καινοτομήσει ακόμα περισσότερο. Ούτε βιβλιοθήκες και βιβλία, ούτε στολές και παράσημα, ούτε καν μια απλή γαλλική σημαία. 
 Η Mπετίνα Pέιμς απαθανατίζει τον γάλλο πρόεδρο στον κήπο του μεγάρου των Hλυσίων Πεδίων, ντυμένο με ένα απλό κοστούμι, ευθυτενή και ελαφρώς χαμογελαστό. 
Aραγε, το γεγονός ότι τα πιο απλά «αφαιρετικά» και «πρωτοποριακά» πορτρέτα αποτελούν επιλογή δυο δεξιών προέδρων είναι απόρροια συγκεκριμένης ιδεολογίας; Ή Μήπως, το αποτέλεσμα είναι, απλώς παραπλανητικό;
