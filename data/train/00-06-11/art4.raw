Εξι χρόνια συμπληρώνονται την Πέμπτη από το θάνατο του Μάνου Χατζιδάκι. «Εξι χρόνια κάνουμε μουσική όσο πιο καλά μπορούμε και σε θυμόμαστε». Αυτό γράφει μεταξύ άλλων σε μια επιστολή που του «απευθύνει» ο Γιώργος Κουρουπός. 
Ισως δεν χρειαζόταν να γράψει ούτε αυτό το «όσο πιο καλά μπορούμε» ούτε το «σε θυμόμαστε». Είναι σαφές ότι η Ορχήστρα των Χρωμάτων, έχοντας επιλύσει σ' ένα βαθμό τα οικονομικά της προβλήματα, διάγοντας συνεπώς αυτό τον καιρό μία από τις καλύτερες μεταχατζιδακικές περιόδους της (και σε καλλιτεχνικό επίπεδο βεβαίως), όπως βεβαιώνει και ο αρχιμουσικός της Μίλτος Λογιάδης, όχι μόνο δεν ξεχνάει τον ιδρυτή της αλλά καθορίζει τη μελλοντική της πορεία με ευθεία αναφορά σ' αυτόν.
Εξ ου και οι επιλογές που έκανε όσον αφορά τόσο το πρόγραμμα της επετειακής συναυλίας με έργα Μπάρμπερ και Χατζιδάκι, που θα δώσει την Πέμπτη στο Μέγαρο Μουσικής (9 μ.μ.), όσο και το περιεχόμενο των δύο δίσκων, ενός αφιερώματος στο Γιάννη Χρήστου και ενός στους Γιάννη Κωνσταντινίδη και Πέτρο Πετρίδη, με τους οποίους εγκαινιάζει τη δισκογραφική της δραστηριότητα (που θα αποτελέσει ξεχωριστό τμήμα των συνολικών δραστηριοτήτων της  εταιρείας Ankh).
Ο δίσκος «Γιάννης Χρήστου», περιλαμβάνοντας τα έργα του σπουδαίου συνθέτη «Μουσική του Φοίνικα», «Εξι τραγούδια σε ποίηση Τ. Σ. Ελιοτ» και «Τοκάτα για πιάνο και ορχήστρα», προστίθεται στον περιορισμένο δυστυχώς κατάλογο με τις ηχογραφήσεις των έργων του συνθέτη.  
Η συμβολή της Ορχήστρας, που καταθέτει μία «ζωντανή» ηχογράφηση των τριών έργων από συναυλία που είχε δώσει προ τριετίας στο Μέγαρο, είναι ως εκ τούτου πολύ σημαντική. Και επιπλέον είναι συνεπής με την «πολιτική της για την ενίσχυση του έργου ελλήνων συνθετών», όπως τονίζει ο κ. Λογιάδης.
Με το ίδιο κριτήριο έγινε η επιλογή και των δύο άλλων συνθετών: ο δεύτερος δίσκος περιλαμβάνει τη «Συμφωνία αρ. 1-Ελληνική» του Πέτρου Πετρίδη και τα έργα «Tρεις Ελληνικοί Χοροί» και «Μικρασιατική Ραψωδία» του Γιάννη Κωνσταντινίδη. 
Και αυτά τα έργα είχαν παρουσιαστεί από την Ορχήστρα των Χρωμάτων στο Μέγαρο το 1993, σε μία συναυλία ειδικού συναισθηματικού βάρους: «αυτή ήταν και η τελευταία συναυλία που είχε παρακολουθήσει ο Χατζιδάκις, ουσιαστικά η τελευταία του δημόσια εμφάνιση. Είχε μόλις επιστρέψει από την Αμερική όπου είχε υποβληθεί σε θεραπεία και όλοι εμείς είχαμε να τον δούμε πολύ καιρό. Ηταν μία πολύ συγκινητική βραδιά». 
Η επιλογή των έργων έγινε λοιπόν με γνώμονα την αξία των συνθετών αλλά και για συναισθηματικούς λόγους.
Στα άμεσα δισκογραφικά σχέδια της Ορχήστρας είναι η κυκλοφορία δύο διαφορετικού ύφους έργων:
Ο πρώτος αφορά τη συναυλία με έργα Πιατσόλα και σολίστ την Αλίκη Καγιαλόγλου (φωνή) και τον Χρήστο Ζερμπίνο (ακορντεόν) και ο δεύτερος τα «Τραγούδια του Αιγαίου» με τη Σαβίνα Γιαννάτου και τον Βασίλη Γισδάκη.
Για την εμφάνισή της στο Μέγαρο, η Ορχήστρα των Χρωμάτων υπό το Μίλτο Λογιάδη έχει επιλέξει να παρουσιάσει τη μουσική που είχε γράψει ο Χατζιδάκις για το «Αμέρικα-Αμέρικα» του Καζάν, έργο που είχε παρουσιαστεί και πέρυσι στο Ηρώδειο, «σε μία εποχή, όμως, που έλειπαν σε διακοπές πολλοί, οι οποίοι μάς παρακαλούσαν αργότερα να το επαναλάβουμε».
Στην ίδια συναυλία, με σολίστ τη βουλγάρα πιανίστα Λίλα Μπογιατζίεβα, θα παρουσιαστεί όμως και το «Αντάτζιο για έγχορδα» καθώς και το «Κοντσέρτο για πιάνο και ορχήστρα», έργα και τα δύο του αμερικανού συνθέτη Σάμιουελ Μπάρμπερ, τη μουσική του οποίου αγαπούσε ιδιαίτερα ο Χατζιδάκις.
