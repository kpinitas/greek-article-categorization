Τον Οκτώβριο του 1998 το υπουργείο Οικονομικών για μια ακόμη φορά αποφάσισε να ασχοληθεί με το λαθρεμπόριο και τις νοθείες στα καύσιμα. Σύστησε επιτροπή με τη συμμετοχή εκπροσώπων από συναρμόδια υπουργεία, από τους επαγγελματικούς φορείς της παραγωγής και της εμπορίας.
n Ιούλιος 2000. Το πόρισμα της επιτροπής συντάχθηκε με όλες τις παρατηρήσεις και τις αντιρρήσεις που προέκυψαν στις πολλαπλές συσκέψεις, αλλά και με προτάσεις για την αντιμετώπιση του λαθρεμπορίου.
n Ιούνιος 2000. Το πόρισμα κάπου βρίσκεται καταχωνιασμένο. Το λαθρεμπόριο συνεχίζει να ανθεί προς δόξαν αρμοδίων και ημιαρμοδίων, ενώ οι ασχολούμενοι με το ευγενές και «προσοδοφόρο σπορ» σχεδιάζουν τις επόμενες επενδύσεις τους σε μετοχές, ρέπος και σε νόμιμες πια επιχειρήσεις. Η σούπερ νοθεύεται με αμόλυβδη, η αμόλυβδη με φωτιστικό, το πετρέλαιο κίνησης με θέρμανσης και ναυτιλιακό και πάει λέγοντας. Οσοι από τους μετέχοντες στην επιτροπή ρωτήθηκαν για την τύχη του πορίσματος και για το αν ελήφθησαν μέτρα, απάντησαν ότι τίποτε το ουσιαστικό δεν έγινε και ότι η κατάσταση παραμένει η ίδια.
Στις προτάσεις που έκαναν οι επιμέρους φορείς υπάρχουν σημεία στα οποία διαφωνούν ορισμένοι, όπως στην υποχρεωτική ταμειακή μηχανή από τα πρατήρια, αλλά και πολλά κοινά σημεία. Ωστόσο ούτε και αυτά τα μέτρα προχωρούν.
Η περίπτωση του πετρελαίου θέρμανσης με τιμή στο μισό του πετρελαίου κίνησης λόγω του σχεδόν ανύπαρκτου φόρου, είναι χαρακτηριστική. Μεγάλες ποσότητες πετρελαίου -ο καθηγητής του ΕΜΠ Ευριπίδης Λόης τις υπολογίζει σε 20%-30% της κατανάλωσης πετρελαίου θέρμανσης (ανήλθε σε 3,6 εκατομμύρια τόνους το 2000)- χρησιμοποιούνται για κίνηση ή για άλλες χρήσεις. Ετσι το Δημόσιο χάνει από το λαθρεμπόριο και την παραοικονομία περίπου 60-80 δισ. δραχμές το χρόνο.
Για την αντιμετώπιση του φαινόμενου το πόρισμα της επιτροπής προτείνει μεταξύ άλλων:
 Eπαναπροσδιορισμό της χρήσης του πετρελαίου θέρμανσης, αφού ο χαρακτηρισμός του εκτός από αδόκιμος είναι και νεφελώδης. (Γιατί δηλαδή να μη χρησιμοποιείται και για θέρμανση θερμοκηπίων ή ξενοδοχείων και κλινικών, παρά μόνο για τα σπίτια;).
 Nα προβλεφθεί με νομοθετική ρύθμιση η αφαίρεση των πινακίδων και της άδειας κυκλοφορίας αυτοκινήτου που χρησιμοποιεί για την κίνησή πετρέλαιο θέρμανσης.
 Nα πραγματοποιείται έλεγχος ποιότητας καυσίμου στις εγκαταστάσεις καταναλωτών.
Ωστόσο οι εταιρείες εμπορίας στις προτάσεις τους προτείνουν και κάτι άλλο ειδικά για το πετρέλαιο θέρμανσης: Επειδή αυτό περιέχει μεγαλύτερο ποσοστό θείου απ' ό,τι το κίνησης, προτείνουν να θεσπισθεί ως ανιχνεύσιμο στοιχείο το θείο και όχι το χρώμα ή ο ιχνηθέτης που μπαίνει στο καύσιμο, αφού απ' ό,τι φαίνεται οι «ειδικοί» βρήκαν τρόπους να τα εξουδετερώνουν.
Την ίδια πρόταση κάνουν και οι πρατηριούχοι μέσω της ομοσπονδίας τους, εκφράζοντας την προθυμία να βοηθήσουν και αυτοί στην προμήθεια των σχετικά φθηνών και απλών συσκευών. Αποτέλεσμα μηδέν για την ώρα.
Το πόρισμα της επιτροπής, όσο και οι προτάσεις των φορέων, αναδεικνύουν και ένα άλλο θέμα. Το ότι δηλαδή οι έλεγχοι που γίνονται σε πρατήρια, χρήστες καυσίμων κ.ά. είτε είναι αποσπασματικοί είτε προβλέπονται από ένα θεσμικό πλαίσιο με μπόλικη γραφειοκρατία και χρονοβόρες διαδικασίες, με τελικά αποτελέσματα τουλάχιστον ανεπαρκή.
Ολα αυτά όταν σύντομα πρόκειται να ισχύσει και στην Ελλάδα οδηγία της Ε.Ε. που κάνει υποχρεωτικούς τους ελέγχους, όχι τόσο για τη διαπίστωση της λαθρεμπορίας και της νοθείας στην Ευρώπη έχουν λάβει τα μέτρα τους αλλά για τη διαπίστωση τού κατά πόσον εφαρμόζεται η οδηγία Auto Οil που προβλέπει τη χρήση των νέων, περισσότερο καθαρών καυσίμων.
Το πετρέλαιο κίνησης έχει συγκεκριμένες προδιαγραφές στην παραγωγή του. Εάν λοιπόν ένα αυτοκίνητο αντί για πετρέλαιο κίνησης βάλει στον κινητήρα του πετρέλαιο θέρμανσης ή πετρέλαιο που προορίζεται για πλοία, τότε θα μολύνει το περιβάλλον. Στην Ελλάδα βέβαια φοροδιαφυγή και μόλυνση πάνε πακέτο.
Είναι αλήθεια ότι τόσο το πόρισμα της επιτροπής όσο και οι προτάσεις των φορέων μιλούν για εντατικοποίηση των ελέγχων. Ωστόσο δεν διαβάσαμε καμιά πρόταση για το πώς θα γίνονται αυτοί, τη στιγμή που το φαινόμενο της λαθρεμπορίας και της νοθείας με την έκταση που έχει μόνο με συνεχείς ελέγχους μπορεί να αντιμετωπιστεί.
Αυτή τη στιγμή λειτουργούν στην Ελλάδα πάνω από 7.000 πρατήρια με 4-5 δεξαμενές το καθένα. Αν πρέπει να γίνονται τουλάχιστον δύο τακτικοί και ένας έκτακτος έλεγχος στα κυριότερα σημεία πωλήσεων, απαιτούνται 50.000 - 60.000 δειγματοληψίες το χρόνο, που θα πρέπει να γίνονται γρήγορα και αξιόπιστα, ώστε να λαμβάνονται τα απαραίτητα μέτρα.
Η υπάρχουσα υποδομή του Γενικού Χημείου, των νομαρχιών και των πανεπιστημίων είναι δύσκολο να αντιμετωπίσει την επιπλέον αυτή εργασία, ενώ και το θεσμικό πλαίσιο είναι πεπερασμένο.
Ετσι ευκαιρία αποτελούν τα επιχειρησιακά προγράμματα, στα οποία μπορεί να ενταχθεί η ίδρυση ακόμη και ιδιωτικών φορέων πιστοποίησης καυσίμων, όπως προβλέφθηκε σε προηγούμενα επιχειρησιακά προγράμματα η σύσταση φορέων εργαστηριακού ελέγχου για άλλες κατηγορίες προϊόντων.
