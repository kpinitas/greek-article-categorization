Eίναι εν τέλει κάτι σαν must, για κάθε τουρνουά που σέβεται την ίδια τη διοργάνωσή του, να' χει οπωσδήποτε ένα «γκρουπ του θανάτου». Το EURΟ 2000 βρήκε το δικό του, όταν στην κλήρωση σχηματίστηκε ο τέταρτος και τελευταίος όμιλος. 
Ιδού, λοιπόν, απόψε επί σκηνής: Ολλανδία-Τσεχία στο Αμστερνταμ, νωρίτερα Γαλλία-Δανία στο Μπριζ. Τι δεν χάνεται, με τίποτα; Η γομαρομαχία του χτισμένου και κακού Σταμ με τον δίμετρο (και τέσσερα εκατοστά πάνω απ' τα δύο μέτρα), επίσης χτισμένο σαν ντουβάρι, Κόλερ. 
Ο οποίος πάντως, ως νεότερος στη διεθνή σκηνή, αποφεύγει να πετάξει γάντια, δεν τον συμφέρει άλλωστε, κι ας έβαλε 13 γκολ στις πρώτες 13 συμμετοχές του στο αντιπροσωπευτικό συγκρότημα. 
«Ο Σταμ, δήλωσε, είναι ο κορυφαίος κεντρικός οπισθοφύλακας στον κόσμο. Κι εγώ δεν νομίζω πως θα έχω ούτε τους πολλούς χώρους ούτε τις πολλές ευκαιρίες που μου δίνονται όταν παίζω με την Αντερλεχτ στο βελγικό πρωτάθλημα. Θα είναι διαφορετική ιστορία, δεν θα μετρήσει η δική μου ικανότητα τόσο, όσο η ομαδικότητά μας».
n Περί αυτής, της ομαδικότητας, ο κόουτς Χόβανετς θα είχε πολλούς λόγους να καμαρώνει (αν τον άφηνε ο πονοκέφαλος της απουσίας του τιμωρημένου Μπέργκερ απ' τα πρώτα δυο ματς της ομάδας). 
Ο Χόβανετς μπορεί, επίσης, να καμαρώνει για το θεαματικό δέκα στα δέκα του προκριματικού γύρου πράγμα που στα μάτια των Τσέχων τον έκανε σχεδόν εθνικό ήρωα, κι ας είναι ...Σλοβάκος. 
 Εδώ που τα λέμε, Τσεχοσλοβακία λεγόταν η ομάδα που κατετάγη τρίτη το '60 (2-0 τη Γαλλία μες στη Μασσαλία), πρώτη το '76 (στα πέναλτι με τους τότε Δυτικογερμανούς στο Βελιγράδι), τρίτη το '80 (στα πέναλτι, πάλι, με τους Ιταλούς στη Νάπολι). 
 Τσεχία σκέτη ήταν μονάχα το '96 (δεύτερη). Και, σε κάθε περίπτωση, η παράδοσή τους είναι απίστευτη: Οποτε προκρίνονται, γιατί άλλη φορά πέρα από τις προαναφερθείσες δεν έχουν φτάσει, το χειρότερο που έρχονται είναι τρίτοι! 
Απλώς τώρα τους ξέρουν, και τους λογαριάζουν, οι πάντες. Δεν μπορούν να αιφνιδιάσουν, κανέναν.
Ο γερο-Ρίνους (Μίχελς), από το σπέρμα της σοφίας του οποίου γεννήθηκε το total football που υλοποίησαν εκείνοι οι παίκτες-πειρατές του Μουντιάλ '74 αλλά και οι πρωταθλητές Ευρώπης του '88, την Πέμπτη, καθώς όλοι σιωπούσαν κι άκουγαν, έλεγε:  «Το γκρουπ δεν είναι εύκολο, εξάλλου εύκολα γκρουπ δεν υπάρχουν, κι όσο προχωράς, τόσο μικραίνουν οι αποστάσεις αξίας μεταξύ των ομάδων και επιτείνεται η πίεση. Χρειάζεσαι, τότε, την πείρα για να κουμαντάρεις το άγχος, πολύ περισσότερο όταν ξεκινάς ως πρώτο φαβορί. 
n Η Ολλανδία, ευτυχώς, σε πείρα διαθέτει περισσότερη από ...πάρα πολλή! Κάθε ματς γι' αυτήν θα είναι ένας τελικός. Αν έχει, στις κρίσιμες στιγμές, και την τύχη που είχαμε εμείς το '88 στο ματς του ομίλου με την Ιρλανδία, τότε ναι. Θ' αντέξει στον τρομερό συναγωνισμό».
n Οι Γάλλοι πάλι, όλοι λένε πως είναι ανώτερης ποιότητας κι απ' το '98 ακόμη, τότε που νίκησαν κατά κράτος και την κοιμισμένη στον τελικό Βραζιλία και τον... Λε Πεν, ο οποίος ωρυόταν για τη φυλετική καθαρότητα των «Μπλε». Κι είναι ανώτερης ποιότητας, κατά το αυτό επιχείρημα, γιατί δεν ξεκινάνε με σέντερ-φορ τον ολίγο Γκιβάρς αλλά τον Ανρί και τον Ανελκά με το κολασμένο ξεπέταγμα. 
 Ο Ανρί ουδείς σήμερα θυμάται πως το '98 ήταν ο πρώτος σκόρερ της Γαλλίας στο Παγκόσμιο Κύπελλο, κι από τότε η Αρσεναλ (και όχι η Γιουβέντους) τον βοήθησε. 
 Οπως βοήθησε, η Αρσεναλ πιο πολύ από τη Ρεάλ Μαδρίτης, και τον Ανελκά να γίνει αστέρι διεθνούς περιωπής. Το μόνο που μένει, συνεπώς, ν' απαντηθεί είναι αν οι Γάλλοι μπορούν δίχως το αβαντάζ έδρας (θυμίζουμε ότι και το Ευρωπαϊκό και το Παγκόσμιο, μια φορά το καθένα, μονάχα μες στο σπίτι τους τα έχουν κατακτήσει) κι αν, επιπλέον, θ' αντέξουν μ' αυτά τα +2 χρόνια στην πλάτη ιδίως των ποδοσφαιριστών-κλειδιών της αμυντικής λειτουργίας τους. 
n Οι Δανοί εξάλλου, δηλαδή τα ορφανά των ιδιοφυών Λάουντρουπ και Λάουντρουπ, εμφανίζονται για πέμπτη σερί φορά σε EURΟ, επίτευγμα-ρεκόρ σταθερότητας που μόνο οι Γερμανοί έχουν να επιδείξουν ανάλογο. 
 Στη θεωρία, οι άλλοι θα τους κατασπαράξουν. Στην πράξη; Ο Ράσμους Μπεκ, απεσταλμένος της «Πολίτικεν» εδώ στο Αμστερνταμ, εγκρίνει και επαυξάνει ό,τι εκτιμά ο σουηδός εκλέκτορας της Δανίας Μπο Γιόχανσον. 
Πως «όσο πιο δύσκολοι είναι οι αντίπαλοι, τόσο καλύτερα παίζουμε. Στο Παγκόσμιο Κύπελλο δεν κερδίσαμε καμία συμπάθεια στον πρώτο γύρο απέναντι στη Σαουδική Αραβία ή στη Νότια Αφρική, αλλ' εν συνεχεία με τη Νιγηρία και τη Βραζιλία στα νοκ-άουτ μας αγάπησαν όλοι. 
»Στα προκριματικά του EURΟ έπειτα, με την πλάτη στον τοίχο, νικήσαμε την Ιταλία στη Νάπολι. Το ίδιο μπορεί να γίνει και τώρα. Αλλωστε, πίσω στην πατρίδα μας ο κόσμος δεν προσμένει θαύματα, απλώς περιμένει ν' απολαύσει τρία μεγάλα παιχνίδια. Κι όπως ξέρετε, οι Δανοί στο να απολαμβάνουν τα παιχνίδια είναι αυθεντίες!» 
n Περα από τα δύο παιχνίδια στον «όμιλο του Θανάτου», σήμερα, νωρίς το μεσημέρι, θα παίξει και η Ιταλία με την Τουρκία.
