Θέλει αρχηγό τον Κ.Καραμανλή, αλλά είναι έντονα δυσαρεστημένος με την πολιτική που ασκεί το κόμμα του, παραλυμένο από τον ανταγωνισμό διαφόρων ομάδων στο εσωτερικό του. Φοβάται τη διάσπαση, δεν αντιλαμβάνεται τι σημαίνει ο περίφημος «μεσαίος χώρος» και διχάζεται στο θέμα του Α. Σπηλιωτόπουλου.
Ετσι υποδέχεται τις αποφάσεις του έκτακτου συνεδρίου της Ν.Δ. ο απλός νεοδημοκράτης, σύμφωνα με τα στοιχεία δημοσκόπησης της VPRC για την «Κ.Ε.».
 Μεταξύ των ψηφοφόρων της Ν.Δ., η συντριπτική πλειοψηφία (47,9%) εμφανίζεται δυσαρεστημένη από τη μετεκλογική εικόνα του κόμματός της, ενώ ο Κ. Καραμανλής πρέπει ν' αρχίσει να ανησυχεί, αφού το 16% εκείνων που στις 9 Απριλίου ψήφισε τη Ν.Δ., δηλώνει τώρα ικανοποιημένο με την κυβέρνηση του ΠAΣΟK!
nΑλλά και στο σύνολο των ψηφοφόρων, παρά τα ουκ ολίγα μέτωπα που έχει ανοίξει η κυβέρνηση, εξασφαλίζει την επιδοκιμασία του 38,4% έναντι 46,2% (όλων των κομμάτων της αντιπολίτευσης) που δηλώνει μη ικανοποιημένο.
 Παρά τα εσωκομματικά προβλήματα, ο Κ. Καραμανλής σε καμία περίπτωση δεν αμφισβητείται, αφού το 82,8% των ψηφοφόρων της Ν.Δ. θεωρεί επιτυχημένη την αρχηγική πορεία του έναντι μόλις 9,5% που τη θεωρεί αποτυχημένη, ενώ μόνο το 2,5% των «γαλάζιων» οπαδών πιστεύει ότι τα προβλήματα οφείλονται σε αδυναμίες του αρχηγού τους.
nΟμως η επίσημη γραμμή περί δημιουργίας των εσωκομματικών προβλημάτων από «εξωθεσμικά κέντρα» πείθει πολύ χαμηλό ποσοστό (28%) του κομματικού ακροατηρίου. H μεγάλη πλειοψηφία (56,5%) του συνιστά να αναζητήσει τα προβλήματα στις διάφορες εσωκομματικές ομάδες της N.Δ.
 Εντυπωσιακό είναι επίσης το στοιχείο ότι ένα εξαιρετικά μεγάλο ποσοστό της Ν.Δ. (33,8%, περίπου ένας στους τρεις) δεν βλέπει καθόλου «ρόδινο» το μέλλον του κόμματος, αντιθέτως θεωρεί πιθανή τη διάσπασή του. 
nBεβαίως, η πλειοψηφία (52,8%) εξακολουθεί να αισιοδοξεί για την «κοινή πορεία».
 Σε περίπτωση πάντως που τεθεί θέμα ηγεσίας, η πλειοψηφία των γαλάζιων δεν δίνει απάντηση για το ποιος θα μπορούσε να διαδεχθεί τον Κ. Καραμανλή. Στις προτιμήσεις αυτών που αναφέρουν ονόματα, η Ντ. Μπακογιάννη προηγείται με μεγάλη διαφορά (24,2%), έναντι 12,2% που επιθυμεί τον Δ. Αβραμόπουλο. 
 Η ηγεσία της Ν.Δ. έχει πολύ δουλειά ακόμη μέχρι να καταφέρει να αποσαφηνίσει στους οπαδούς της την έννοια του «μεσαίου χώρου», αφού μόλις το 26,1% την έχει ξεκαθαρίσει στο μυαλό του.
nΗ μεγάλη πλειοψηφία χρειάζεται «φροντιστήρια», αφού το 61,3% δηλώνει ότι «είναι μια έννοια που χρειάζεται αποσαφήνιση». 
nΠάντως, η πολιτική στροφή προς το κέντρο φαίνεται ότι βρίσκει σύμφωνους τους οπαδούς της Ν.Δ., αφού το 40,2% πιστεύει ότι το κόμμα πρέπει να είναι «κεντροδεξιό» και το 24,6% «κεντρώο» (η απάντηση πρέπει να ικανοποιεί την Ντ. Μπακογιάννη και  ένας στους πέντε (19,9%), πιστεύει ότι η Ν.Δ. πρέπει να είναι «δεξιό» κόμμα.
 Ιδιαίτερο ενδιαφέρον έχουν οι απαντήσεις για την πορεία που πρέπει να ακολουθήσει ο Δ. Αβραμόπουλος μετά τη λήξη της δημαρχιακής θητείας του: το 19,4% πιστεύει ότι πρέπει να ακολουθήσει αυτόνομο δρόμο, όμως η μεγάλη πλειοψηφία (71,3%) επιθυμεί την επιστροφή του δημάρχου στη Ν.Δ.
 Οι οπαδοί της Ν.Δ. επιθυμούν (69,1%) την επιστροφή του Γ. Σουφλιά στο κόμμα, παρ' ότι ο «Λαρισαίος» απείχε από τις εκλογές. 
nΑντιθέτως παρ' ότι ο Α. Σαμαράς βοήθησε τη Ν.Δ. στις εκλογές, οι περισσότεροι (47,7%) θέλουν να μείνουν κλειστές οι πόρτες γι' αυτόν, έναντι του 41,4% που επιθυμεί την επιστροφή του.
 Ο Α. Σπηλιωτόπουλος πρέπει να αρχίσει να σκέπτεται, τη νέα θέση του στο κόμμα και την εγκατάλειψη της θέσης του εκπροσώπου. Μπορεί να έχει πάντως την ηθική ικανοποίηση ότι η πλειοψηφία των οπαδών του κόμματος θεωρεί ότι έκανε καλά τη δουλειά του. Το 57% χαρακτηρίζει την παρουσία του στη θέση του εκπροσώπου της Ν.Δ. επιτυχημένη, έναντι 33%.
nΟμως, έστω οριακά (45,4%), πιστεύει ότι πρέπει να αποχωρήσει από τη θέση του έτσι όπως ήρθαν τα πράγματα, έναντι ενός «περίπου ισοδύναμου», που θα 'λεγε κι ο ίδιος, 44,5%, που επιθυμεί να παραμείνει σ' αυτήν.
