Tη στιγμή που η αβεβαιότητα σε σχέση με τα πρόσωπα και τους ρόλους τους στην υπόθεση των Ολυμπιακών Αγώνων συνεχίζεται, οι επιχειρηματικοί όμιλοι της χώρας «ακονίζουν τα μαχαίρια τους» για τη μάχη διεκδίκησης του 1,5 τρισ. δρχ. που υπολογίζεται ότι θα κοστίσουν στο Eλληνικό Δημόσιο τα ολυμπιακά έργα καθώς και τα αναγκαία έργα υποδομής που σχετίζονται με την Ολυμπιάδα.
Σύμφωνα με τους κυβερνητικούς υπολογισμούς (περίπου τρία χρόνια μετά την ανάληψη της διοργάνωσης), οι κρατικές δαπάνες που σχετίζονται άμεσα ή έμμεσα με τους αγώνες φθάνουν συνολικά το 1,473 τρισ. δρχ., χωρίς να υπολογίζονται σε αυτές τα αυτοχρηματοδοτούμενα έργα (π.χ. Ολυμπιακό Χωριό και Ιππόδρομος) που δεν λογίζονται ως δαπάνες του Δημοσίου και αυξάνουν ακόμα περισσότερο την πίτα των έργων, κατά 250 δισ. δρχ. 
Πρόσφατα, εξάλλου, και ο υφυπουργός Εθνικής Οικονομίας Χρήστος Πάχτας δήλωνε στα μέλη της Εθνικής Επιτροπής για τους Ολυμπιακούς Αγώνες ότι οι υποχρεωτικές και αναγκαίες δαπάνες για τους Αγώνες πλησιάζουν το 1,5 τρισ. δρχ. Eνα σημαντικό μέρος αυτών των κονδυλίων αφορά έργα που σχετίζονται με τη διοργάνωση, ήταν όμως προγραμματισμένα με βάση τον εθνικό σχεδιασμό και όχι αποκλειστικά για τους Αγώνες του 2004.
Εν αναμονή των οριστικών αποφάσεων στο οργανωτικό επίπεδο, ντόπια και διεθνή συμφέροντα έχουν εμπλακεί σε έναν παρασκηνιακό πόλεμο προκειμένου να εξασφαλίσουν όσο το δυνατόν μεγαλύτερο μέρος των κονδυλίων που θα διοχετευθούν όχι μόνο για τα κατασκευαστικά έργα, αλλά και για τις προμήθειες στους χώρους της υγείας, των τηλεπικοινωνιών και της πληροφορικής, της ασφάλειας, των μεταφορών, των πολιτιστικού και εξωαγωνιστικού χαρακτήρα εκδηλώσεων κ.λπ.
Η «υπόθεση 2004» αποτελεί το φιλέτο όχι μόνο για τους μεγάλους εγχώριους επιχειρηματικούς ομίλους, αλλά και για πλήθος πολυεθνικών που σχετίζονται άμεσα ή έμμεσα με το θέμα και δεν είναι τυχαίες οι δηλώσεις στελεχών της Οργανωτικής Επιτροπής «Αθήνα 2004» που αναφέρουν ότι «όσοι συμμετάσχουν στο χορό των δισ. της Ολυμπιάδας είναι αυτοί που τελικά θα κυριαρχήσουν στο επιχειρηματικό πεδίο», όχι μόνο διότι πρόκειται για «μεγάλες δουλειές» σε ό,τι αφορά τα ποσά αλλά και γιατί θα διαμορφωθούν νέες συμμαχίες με ισχυρούς πόλους στην Eλλάδα, αλλά και στο εξωτερικό.
H κυβέρνηση παραδέχεται ότι σε αρκετούς τομείς χάθηκε πολύτιμος χρόνος, κάτι που σημαίνει ότι για να γίνουν όλα τα έργα εγκαίρως πρέπει να χρησιμοποιηθούν διαδικασίες επιλογής και ανάθεσης εξπρές.
Χαρακτηριστικές των κυβερνητικών προθέσεων είναι οι ρυθμίσεις που προωθούνται για τα κατασκευαστικά έργα με πριμ στους εργολάβους αν ολοκληρώσουν τα έργα νωρίτερα, υποχρεωτικές τριπλές βάρδιες εργασίας, ρήτρες για αποκλεισμούς μικρών εταιρειών που ενδεχομένως δεν θα μπορούν να φέρουν σε πέρας κάποιο έργο που θα αναλάβουν, αλλά ακόμα και κλειστούς διαγωνισμούς με τη μέθοδο της short list, όπου αυτό είναι εφικτό.
Ισως, μάλιστα, ορισμένα έργα που διαφημίστηκαν πολύ στο πλαίσιο της διεκδίκησης να μην τα δούμε στην πλήρη τους μορφή, αλλά μόνο κατά το απολύτως απαραίτητο μέρος τους, εξαιτίας των πολύ στενών χρονικών ορίων που απομένουν.
Οπως λένε κυβερνητικοί παράγοντες, αν οι «ενδιαφερόμενοι» φορείς δεν καταφέρουν να μοιράσουν την πίτα «ομαλά» και μέσα από τη συγκρότηση ισχυρών συμμαχιών, οι επιπτώσεις στη διοργάνωση θα είναι επώδυνες ή και καταστροφικές.
Η κυβέρνηση όπως είναι φυσικό δεν θέλει καν να σκέφτεται το ενδεχόμενο αλλεπάλληλων ενστάσεων ή προσφυγών στη Δικαιοσύνη από τους «αδικημένους» ή τους «χαμένους» της υπόθεσης, εξέλιξη που θα τίναζε τα όποια χρονικά περιθώρια έχουν απομείνει στον αέρα. Πρόθεση είναι το μοίρασμα να γίνει με «συμφωνίες κυρίων» που θα αποτελέσουν εμπόδιο στην ανάπτυξη σκανδαλολογίας.
Σύμφωνα με τους κυβερνητικούς υπολογισμούς, οι κρατικές δαπάνες που σχετίζονται με την Ολυμπιάδα χωρίζονται ανά τομέα ως εξής:
 Ολυμπιακά έργα ευθύνης ΥΠΕΧΩΔΕ. Μήλον της έριδος για τους κατασκευαστικούς ομίλους της χώρας τα 110 δισ. δρχ. που θα δαπανηθούν για τα έργα στο Σχινιά, το Μαραθώνα, τον Aγιο Κοσμά, το Φάληρο και το Ελληνικό, αλλά και τα 250 δισ. δρχ. περίπου που αφορούν το κόστος για το νέο Ιππόδρομο στο Μαρκόπουλο και το Ολυμπιακό Χωριό στους Θρακομακεδόνες.
Ο πόλεμος των κατασκευαστικών έχει αρχίσει από νωρίς με τον Ιππόδρομο και το Ολυμπιακό Χωριό, αλλά πρόσφατα περιέλαβε και το Xωριό Τύπου. Για παράδειγμα, οι εταιρείες Ελληνική Τεχνοδομική, Aκτωρ, ΤΕΒ, Θεμελιοδομή, ΓΕΚ, ΤΕΡΝΑ, Διεκάτ, Ιντρακόμ Κατασκευές, Τεχνική Ολυμπιακή, αλλά και η εταιρεία του επιχειρηματία Μπάμπη Βωβού εκδήλωσαν ενδιαφέρον για το Xωριό Τύπου, ενώ σχεδόν σύσσωμος ο κλάδος συμμετέχει στη διεκδίκηση του έργου του Ιπποδρόμου από κοινού με ισχυρούς ελληνικούς και διεθνείς ομίλους.
Οι πέντε κοινοπραξίες που έχουν προεπιλεγεί και αναμένουν την οριστικοποίηση των τευχών δημοπράτησης του έργου είναι:
 Μεγάλο είναι το ενδιαφέρον και για τα 120 δισ. δρχ. που αντιστοιχούν στα έργα ευθύνης της ΓΓΑ, τόσο για κατασκευαστικές όσο και για εταιρείες αθλητικού εξοπλισμού. Πέρα από τους κυρίαρχους στο χώρο, δηλαδή την Elmec Sport και την Adidas, μερίδιο στο χώρο του αθλητικού εξοπλισμού διεκδικούν και οι εταιρείες Φουρλής μέσω της θυγατρικής Intersport, Μουριάδης μέσω της αλυσίδας Athlete's Foot, καθώς και οι εταιρείες Connection και Κλαουδάτος.
Ανάμεσα στα έργα ευθύνης της ΓΓΑ συμπεριλαμβάνεται το Διεθνές Κέντρο Ραδιοτηλεόρασης (ΙBC) και το Κέντρο Γραπτού Τύπου, αλλά και 19 επιπλέον έργα αθλητικού χαρακτήρα (στάδια και προπονητήρια).
 Περίπου 45 δισ. δρχ. θα διεκδικήσουν οι επιχειρηματικοί όμιλοι που δραστηριοποιούνται στο χώρο της υγείας, γεγονός που δικαιολογεί τις ραγδαίες εξελίξεις στο χώρο της παροχής υπηρεσιών και τη μάχη ανάμεσα στους ομίλους του χώρου για την απόκτηση κυρίαρχης θέσης. Πρωταγωνιστές της μάχης οι όμιλοι του Ιατρικού Κέντρου, Axon και Interamerican. Ο χώρος της υγείας, πάντως, προσελκύει τον τελευταίο καιρό και νέους παίκτες, κυρίως από την πλευρά των ασφαλιστικών εταιρειών. 
 Τα 40 δισ. δρχ. που θα δαπανηθούν στον τομέα των τηλεπικοινωνιών προτίθεται να τα «προσφέρει» ο ΟΤΕ με αντάλλαγμα την ανάδειξή του σε εθνικό χορηγό των Αγώνων, μερίδιο όμως επιθυμούν και οι ιδιωτικές εταιρείες κινητής τηλεφωνίας, Panafon και Τelestet. Το κόστος μαζί με την πληροφορική αγγίζει τα 150 δισ. δρχ. περίπου.
Στον τομέα της πληροφορικής, οι ελληνικές εταιρείες επιθυμούν να αποτελέσουν τους υπεργολάβους του αγγλογαλλικού ομίλου πληροφορικής SEMΑ (διεθνής χορηγός των Αγώνων) σε ό,τι αφορά το λογισμικό, ενώ ανοιχτό είναι το πεδίο σε ό,τι αφορά τον εξοπλισμό (hardware), όπου δεν υπάρχει διεθνής χορηγός και «στήνονται» ήδη εσωτερικές και διεθνείς συμμαχίες.
Ο όμιλος ΔΕΛΤΑ-Singular, οι εταιρείες του ομίλου Κόκκαλη, η ALTEC σε συνεργασία και με τον ΔΟΛ, ο όμιλος Quest, αλλά και ο προς σύσταση όμιλος μεταξύ Computer Logic και DIS, στον οποίο μετέχει ο όμιλος Λάτση είναι αυτοί που διεκδικούν την πίτα.
Αμέτοχοι δεν είναι φυσικά και οι μεγάλοι πολυεθνικοί όμιλοι της IBM (πρώην χορηγός της ΔΟΕ), Compaq, Hewlett Packard, SAP, Οracle και SUN Microsystems. Μεγάλη συμμετοχή θα υπάρξει και από την Samsung σε επίπεδο εξοπλισμού, αφού η εταιρεία αποτελεί διεθνή χορηγό της ΔΟΕ και αναμένεται να ανανεώσει τη σύμβασή της και για το 2004. 
 Πάνω από 270 δισ. δρχ. θα δαπανηθούν για έργα οδοποιίας και μεταφορών, τα οποία μεγαλώνουν ακόμα περισσότερο τους στόχους των τεχνικών εταιρειών.
 Μεγάλο παιχνίδι παίζεται με πρωταγωνιστές Aμερικανούς και Iσραηλινούς και στον τομέα της ασφάλειας των Aγώνων (προστασία Aθανάτων αθλητών, κοινού κ.ά.), όπου θα δαπανηθούν πάνω από 110 δισ. δρχ. 
 Αξιοσημείωτο είναι το ποσό και για τις πολιτιστικού χαρακτήρα εκδηλώσεις, καθώς περίπου 60 δισ. δρχ. θα δαπανηθούν για την Πολιτιστική Ολυμπιάδα, την εκπαίδευση, τον εθελοντισμό και τα ολυμπιακά φεστιβάλ νέων. 
 Kονδύλι ύψους περίπου 710 δισ. δρχ. έρχεται να προστεθεί στην πίτα και αφορά τα λεγόμενα αναγκαία έργα για την ομαλή διεξαγωγή των Αγώνων, έργα υποδομής, τα οποία χωρίζονται σε αυτά που σχετίζονται με τα οφέλη που θα αποκομίσει η Αθήνα και σε αυτά που συνδέονται με έργα μεταφορών για την καλύτερη διεξαγωγή των Αγώνων.
Τέτοια έργα είναι π.χ. η Αττική Οδός, οι επεκτάσεις του μετρό, το τραμ και ο προαστιακός σιδηρόδρομος, που ήταν εν μέρει κομμάτι του σχεδιασμού του Eλληνικού Δημοσίου, ανεξάρτητα από τη διοργάνωση του 2004. 
