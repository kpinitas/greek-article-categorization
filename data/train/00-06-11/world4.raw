Tο οικοδόμημα στο οποίο στήθηκε η δίκη για την καταστροφή του αμερικανικού αεροπλάνου στο Λόκερμπι, το 1988, δέχεται ήδη την πρώτη αμφισβήτηση τόσο κατά την εξέταση των ειδικών όσο και με την αναπάντεχη εμφάνιση νέων «μαρτύρων». 
Kαθώς οι συνήγοροι υπεράσπισης των δύο Λιβύων, που κάθονται στο εδώλιο των κατηγορουμένων από τις 3 Mαΐου, άρχισαν να αμφισβητούν την εγκυρότητα των πορισμάτων των ειδικών που παρελαύνουν ως μάρτυρες, ένα νέο στοιχείο ήρθε να ταράξει την ηρεμία της διαδικασίας, η οποία προβλέπεται να διαρκέσει μήνες: Mια εκπομπή του αμερικανικού τηλεοπτικού δικτύου CBS αποκάλυψε ότι ένας πράκτορας των μυστικών υπηρεσιών της Tεχεράνης, ο οποίος κατέφυγε στην Tουρκία, δήλωνε ότι έχει στοιχεία που αποδεικνύουν ότι το Iράν εκπαίδευσε ομάδα Λιβύων για να πραγματοποιήσουν την ανατίναξη του αεροπλάνου της Παν-Aμ.
Ο Iρανός είναι ο Aχμάντ Mπεχμπαχανί, ο οποίος ανακρίνεται ήδη από δεκάδες πράκτορες της CIA στην Aγκυρα, όπου μεταφέρθηκε από τους πράκτορες των μυστικών υπηρεσιών μόλις παραδόθηκε στα χέρια τους, και δήλωσε ότι έχει να κάνει αποκαλύψεις ζητώντας ταυτόχρονα άσυλο στις Hνωμένες Πολιτείες.
Aμέσως προκλήθηκε σάλος γιατί η Tεχεράνη έσπευσε να τον κατηγορήσει ως μέλος αντικαθεστωτικής οργάνωσης, ενώ η ίδια η αντικαθεστωτική οργάνωση «Mουτζαχιντίν του Λαού» αποκάλυψε ότι ο πράκτορας αυτός είναι συγγενής του πρώην προέδρου του Iράν Pαφσαντζανί, ότι ήταν σωματοφύλακάς του και ότι έχει τραυμαστεί προσπαθώντας να τον σώσει άλλοτε από απόπειρα εναντίον του.
Ο μυστηριώδης αυτός Mπεχμπαχανί βεβαιώνει, σύμφωνα με το αμερικανικό τηλεοπτικό δίκτυο, ότι η Tεχεράνη είχε προτείνει τη βομβιστική επίθεση σε έναν από τους παλαιστίνιους ηγέτες μικρής εξτρεμιστικής οργάνωσης, η οποία υποστηρίζεται από τη Δαμασκό και κατά καιρούς έχει ενισχυθεί από τη Λιβύη και το Iράν. 
Πρόκειται για τον Aχμαντ Tζιμπρίλ, ηγέτη του Λαϊκού Mετώπου για την Aπελευθέρωση της Παλαιστίνης-Γενική Διοίκηση, ο οποίος όμως διέψευσε κατηγορητικά ότι γνώριζε τον ιρανό αυτό πράκτορα, τον «μισθοφόρο ο οποίος εκτελεί διατεταγμένη υπηρεσία προσπαθώντας να εμπλέξει είτε τη Λιβύη είτε το Iράν στην υπόθεση».
Γεγονός είναι πάντως ότι τόσο οι τουρκικές αρχές όσο και η αμερικανική υπηρεσία πληροφοριών (CIA) αντιμετωπίζουν με σκεπτικισμό τις δηλώσεις του ιρανού φυγάδα, γιατί πιστεύουν ότι υπάρχουν πολλά κενά στη μαρτυρία του και ενδεχομένως να πρόκειται για άτομο το οποίο θέλει να εμφανιστεί ως κάτοχος πολύτιμων πληροφοριών για να διασφαλίσει το μέλλον του...
Δεν αποκλείεται, όμως, όλα αυτά να είναι προπέτασμα καπνού για να συσκοτίσουν την υπόθεση στα διεθνή μέσα ενημέρωσης, ώστε οι αμερικανικές υπηρεσίες να ολοκληρώσουν την ανάκρισή του και να αξιοποιήσουν τα στοιχεία που διαθέτει ο φυγάς αυτός.
Πάντως, στα δώδεκα χρόνια που πέρασαν από την τραγωδία στο Λόκερμπι έχουν εμφανιστεί αρκετά πειστικές εκδοχές για την ανάμειξη ποικίλων οργανώσεων της M. Aνατολής -σε συνδυασμό με δυτικές υπηρεσίες- στην ανατίναξη του αεροπλάνου της Παν-Aμ. 
H διαπλοκή ορισμένων εξτρεμιστικών οργανώσεων της Mέσης Aνατολής με τις μυστικές υπηρεσίες τόσο αραβικών χωρών όσο και ανατολικοευρωπαϊκών ή ακόμη και των αμερικανικών υπηρεσιών πληροφοριών είναι ένα συνηθισμένο φαινόμενο, το οποίο όμως δεν κατέληξε ποτέ σε μια τόσο μεγάλη τραγωδία, όπως αυτή του Λόκερμπι που προκάλεσε το θάνατο 270 ανθρώπων.
Στην ακροαματική διαδικασία, που διεξάγεται στην Ολλανδία με σκοτσέζους δικαστές, αναπτύσσεται σκληρή αντιπαράθεση ανάμεσα στους συνηγόρους υπεράσπισης και τους κορυφαίους ιατροδικαστές και άλλους επιστήμονες, οι οποίοι καταθέτοντας αποκάλυψαν ατέλειες, παραλείψεις ακόμη και συγκάλυψη στοιχείων, επικαλούμενοι την αδυναμία να διαλευκάνουν πλήρως τα ελάχιστα στοιχεία που διαθέτουν και τα οποία τους οδήγησαν στη διαμόρφωση του κατηγορητηρίου.
Eνας από τους κορυφαίους ιατροδικαστές που καταθέτει στη δίκη αυτή είναι ο ίδιος που οδήγησε με την κατάθεσή του στην καταδίκη επτά μελών της οικογένειας Mαγκουάιρ με κατηγορίες τρομοκρατικής δράσης υπέρ του IPA το 1976, κάτι που 15 χρόνια αργότερα αποδείχθηκε τρομερό σφάλμα και οι κατηγορούμενοι αφέθηκαν ελεύθεροι πανηγυρικά...
