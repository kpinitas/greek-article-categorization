 Ανοδικά κινήθηκε και χθες η τιμή του μαύρου χρυσού, καθώς οι φόβοι για ένα κραχ στην αμερικανική αγορά πετρελαίου συνεχίζουν να παραμένουν μεγάλοι. Η τιμή του 
brent ξεπέρασε νωρίς το απόγευμα ξανά τα 28 δολάρια ανά βαρέλι, σημειώνοντας άνοδο μεγαλύτερη των 50 σεντς, ενώ ανάλογη ήταν και η άνοδος των συμβολαίων παράδοσης αργού πετρελαίου στις ΗΠΑ, στα 29, 08 δολάρια ανά βαρέλι. 
 Τα στοιχεία για τα αποθέματα καθαρής καύσης πετρελαίου και βενζίνης στις ΗΠΑ που έδωσε στη δημοσιότητα το αμερικανικό πετρελαϊκό ινστιτούτο (ΑΡΙ), ενέτειναν τους φόβους αυτούς. Σύμφωνα με την ανακοίνωση του ΑΡΙ, τα εβδομαδιαία αποθέματα πετρελαίου καθαρής καύσης μειώθηκαν περίπου κατά 2 εκατομμύρια βαρέλια, γεγονός που προκάλεσε ήπια φραστική παρέμβαση από τον υπουργό Πετρελαίου των ΗΠΑ για δεύτερη συνεχόμενη ημέρα.
 Ο Μπιλ Ρίτσαρντσον προειδοποίησε τον ΟΠΕΚ να είναι ανοιχτός στο ενδεχόμενο αύξησης της προσφοράς του μαύρου χρυσού για την αποθέρμανση των αγορών. Ο Ρίτσαρντσον, μήνες πριν από την απόφαση του ΟΠΕΚ, τον περασμένο Μάρτιο, είχε ξεκινήσει μια εκστρατεία, προκειμένου να πείσει τις μεγαλύτερες πετρελαιοπαραγωγούς χώρες για αύξηση της προσφοράς. Οι πιέσεις αυτές συνέβαλαν 
μερικώς στην απόφαση του ΟΠΕΚ να αυξήσει την προσφορά κατά 1, 7 εκ. βαρέλια ημερησίως. Ομως, ο Aμερικανός υπουργός δείχνει σε αυτή τη φάση να ακολουθεί ένα χαμηλότερο προφίλ, καθώς λέγεται ότι η κυβέρνηση Κλίντον δεν πρόκειται να προχωρήσει σε κάποια σημαντική παρέμβαση πριν από τη δεύτερη εβδομάδα του Ιουνίου. Ο ΟΠΕΚ, που με την απόφασή του πέρσι το Μάρτιο να περιορίσει την ημερήσια προσφορά πετρελαίου κατά 4, 2 εκ. βαρέλια κατάφερε να οδηγήσει την τιμή του σε υπερτριπλάσια επίπεδα, συνεδριάζει στις 21 Ιουνίου. Ο Ρίτσαρντσον σχεδιάζει να συναντήσει τον υπουργό Πετρελαίου του Κατάρ την επόμενη εβδομάδα και θα συζητήσει μαζί του τις συνθήκες στην παγκόσμια αγορά πετρελαίου. Οι υπουργοί του ΟΠΕΚ έχουν υποσχεθεί να αυξήσουν την προσφορά τους κατά 500.000 βαρέλια ημερησίως, εάν ο μέσος όρος της τιμής 20ημέρου ξεπεράσει τα 28 δολάρια. Ο μέσος όρος βρισκόταν προχθές στα 26, 10 δολάρια. 
