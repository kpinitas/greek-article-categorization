 Ως απόπειρα φίμωσης των μη αρεστών εφημερίδων χαρακτηρίζεται η εντολή Bρετανού υψηλόβαθμου στελέχους της «Ολυμπιακής» να διακοπεί η διανομή της «Καθημερινής» 
στους επιβάτες του εθνικού μας αερομεταφορέα, γιατί η εφημερίδα δημοσιεύει άρθρα μη αρεστά σε μερίδα της διοίκησης! 
 Είναι το δεύτερο κρούσμα κατά της ελευθερίας του Tύπου από κρατικό οργανισμό, τα τελευταία χρόνια. Πρώτη φορά είχε γίνει προσπάθεια να «τρομοκρατηθεί» η «Ελευθεροτυπία» από τον τότε διευθύνοντα σύμβουλο του ΟΤΕ Γ. Χρυσολούρη γιατί η κριτική της αφορούσε κακοδιαχείριση σε θέματα τηλεπικοινωνιών.
 Το θέμα με την «Ολύμπιακή» ανέκυψε προχθές το βράδυ, όταν ο κ. Γκίμπλινγκ, διευθυντής εμπορικής εκμετάλλευσης από την πλευρά του Bρετανού μάνατζερ, έστειλε από το Λονδίνο μέσω ηλεκτρονικού ταχυδρομείου στο διευθυντή εφοδιασμού 
εντολή να μη διανέμεται εφεξής η «Καθημερινή» στις πτήσεις της «Ολυμπιακής». Σύμφωνα με πληροφορίες, η εντολή εκδόθηκε ύστερα από εντολή του διευθύνοντος συμβούλου Ρόντ Λίντς, έπειτα από εισήγηση του συμβούλου επικοινωνίας. 
 Eντονα αντέδρασε ο πρόεδρος της εταιρείας, Γ. Ζυγογιάννης, ο οποίος φέρεται να 
είπε ότι «η απόφαση μας άναψε φωτιές». Θεωρείται βέβαιο ότι σήμερα θα ακολουθήσει μπαράζ ανακοινώσεων από τα σωματεία των εργαζομένων στην «Ολυμπιακή». Από το γραφείο του κ. Λιντς δεν εκδόθηκε καμία επίσημη ανακοίνωση, απλώς άφησε να διαρρεύσει ότι «πρόκειται περί παρεξήγησης», με την 
παράκληση να θεωρηθεί το θέμα ως «μη γενόμενο».
 Η πρωτοφανής αυτή ενέργεια προκάλεσε την παρέμβαση του υπουργού Μεταφορών, ο οποίος διαμήνυσε αρμοδίως τη δυσαρέσκειά του. Ωστόσο η εντολή δεν έχει ανακληθεί και με βάση αυτή έχει ενημερωθεί το πρακτορείο εφημερίδων να μην εφοδιάσει σήμερα το αεροδρόμιο με τα 500 φύλλα της «Καθημερινής».
