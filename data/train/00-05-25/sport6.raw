 Επίσημο χαρακτήρα παίρνουν από σήμερα οι επαφές της ΑΕΚ στη Νότιο Αμερική (Βραζιλία και Αργεντινή) με συλλόγους στους οποίους αγωνίζονται ποδοσφαιριστές που ενδιαφέρουν την «Ενωση».
 Ο Πέτρος Στάθης και ο Τάκης Κασιούλας αναχώρησαν χθες το πρωί από την Αθήνα με προορισμό (μέσω Λονδίνου) το Σάο Πάολο. Εκεί θα διεξάγουν τις πρώτες συνομιλίες με την εταιρεία μάνατζερ που έχει τα δικαιώματα του 20χρονου μεσοαμυντικού της Παλμέιρας, Φερούζεμ. Ο Παθιακάκης είναι πολύ πιθανό να δει απόψε τον Φερούζεμ, στον αγώνα Παλμέιρας - Γκουανταλαχάρα για το Κόπα Λιμπερταδόρες.
 Επόμενος σταθμός θα είναι η Αργεντινή για να ξεκαθαρίσει η υπόθεση Μάνσο. Οσο κι αν αισιοδοξούν οι παράγοντες της ΑΕΚ ότι θα καταφέρουν να ρίξουν την τιμή του 20χρονου Αργεντινού, οι πιθανότητες απόκτησης του Μάνσο δεν είναι πολλές. Καθόλου εύκολη υπόθεση δεν μοιάζει για την ΑΕΚ και η εναλλακτική λύση που έχει βρει ο Παθιακάκης: Ο 20χρονος Εζεκίλ Γκονζάλες της Ροζάριο.
 Πριν ταξιδέψει ο Πέτρος Στάθης τηλεφώνησε στον Ακη Ζήκο, στον οποίο γνωστοποίησε ότι δεν υπάρχει πρόθεση της ΑΕΚ να τον πουλήσει σε σύλλογο του εξωτερικού. Να σημειωθεί πως πριν από δύο εβδομάδες σε συνάντηση που είχαν ο Στάθης πρότεινε στον Ζήκο την πρόωρη ανανέωση του συμβολαίου του (λήγει το 2002), με βελτιωμένους οικονομικούς όρους, σε σχέση με τα 35 εκ. δρχ. που παίρνει το χρόνο. Εξελίξεις θα υπάρξουν το προσεχές δεκαήμερο με την επιστροφή του μάνατζερ του παίκτη στην Αθήνα. Μην αποκλείσετε πάντως, την περίπτωση πώλησης Ζήκου (Σαμπντόρια, Λανς και Σαραγόσα είχαν δείξει φιλολογικό ενδιαφέρον), καθώς είναι ο μοναδικός ποδοσφαιριστής που μπορεί αυτή την εποχή να φέρει λεφτά στα ταμεία της ΑΕΚ.
