Το πρώτο ραντεβού του Παύλου Γιαννακόπουλου με τον Ζέλικο Ομπράντοβιτς δεν ήταν τόσο «αθώο», όπως θέλησε να μας το παρουσιάσει η επίσημη ανακοίνωση του Παναθηναϊκού.
 Ηδη τρεις παίκτες έπαψαν να έχουν θέση στο ρόστερ της επόμενης σεζόν. Ο Νίκος Μπουντούρης, ο Γιώργος Καράγκουτης και ο Κώστας Μάγλος αποτελούν παρελθόν για τους «πράσινους» επειδή ο Ομπράντοβιτς έκρινε πως δεν έχουν τίποτε άλλο να προσφέρουν.
 Το δρόμο του χωρισμού αναμένεται να πάρει και ο Μίκαελ Κοχ, ενώ κατά 90% τελειώνει και η καριέρα του Τζεντίλε στην Καλογρέζα. Αντίθετα, σχεδόν βέβαιη είναι πια η παραμονή του Ρότζερς, οι δε δύο πρώτοι μεταγραφικοί στόχοι ακούνε στα ονόματα Μάρκο Γιάριτς (φέτος στην Παφ Μπολόνια, παλιότερα στο Περιστέρι) και Βλάντο Σκεπάνοβιτς (ο 25χρονος γκαρντ της Μπουντούτσνοστ).
 Και πώς γίνεται να βάζει από τόσο νωρίς πλώρη ο Παναθηναϊκός για νέους «κοινοτικούς»; Μα ήδη πήρε θέση ενάντια στην πρόθεση της ΕΟΚ να περιοριστεί ο αριθμός αυτής της κατηγορίας παικτών: «Δεν είμαστε τριτοκοσμική χώρα για να μας θέτουν τέτοια προοπτική. Οποια ρύθμιση καθιστά μειονεκτική τη θέση του Παναθηναϊκού απέναντι στις ανταγωνιστικές ευρωπαϊκές ομάδες θα προσβληθεί άμεσα στα ελληνικά και Kοινοτικά δικαστήρια και θα ανατραπεί πριν καν ισχύσει! Δεν θ' αφήσουμε το μπάσκετ να επιστρέψει στην εποχή των ελληνοποιήσεων, ούτε είναι δυνατόν επαγγελματικές ομάδες να δεσμεύονται με κριτήρια που αφορούν τις ερασιτεχνικές. Γνωρίζουμε μόνοι μας τι πρέπει να κάνουμε για τους Ελληνες παίκτες, και δεν χρειαζόμαστε θεσμικούς προστάτες».
 Και άλλες ομάδες, όπως ο Ολυμπιακός και ο ΠΑΟΚ, φαίνεται να διαφωνούν με τον Βασιλακόπουλο. Εκτός κι αν ο περιορισμός των κοινοτικών ισχύσει στο σύνολο των ευρωπαϊκών χωρών. Σε αυτήν την περίπτωση ξέρουν ότι οι όροι του ανταγωνισμού θα είναι κοινοί για όλους, και δεν θα αισθάνονται αδικημένοι.
 _ Η Ιντιάνα βρήκε το κουμπί των Νικς: με 6 παίκτες της να πετυχαίνουν διψήφιο αριθμό πόντων (Κρόσερ 22, Μίλερ 19, Ρόουζ 17, Σμιτς 16, Ντέιβις 14, Τζάκσον 11), πήγε σε υψηλό σκορ τον πρώτο τελικό της Ανατολής και νίκησε στην έδρα της με 102-88.
