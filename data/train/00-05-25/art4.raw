Αντίθετα απ' ό,τι συμβαίνει συνήθως, ο τίτλος του συνεδρίου «Η διεκδίκηση των γλυπτών του Παρθενώνα στα πλαίσια της Ενωμένης Ευρώπης: Ιστορική-Πολιτιστική-Νομική Προσέγγιση» ήταν μια πιστότατη σύνοψη των θεμάτων με τα οποία ασχολήθηκε το διήμερο συνέδριο που ολοκληρώθηκε χθες στη «Μ. Βρεταννία». Κυρίως η ιστορική και νομική προσέγγιση ήταν το αντικείμενο των ομιλιών κατά τη χθεσινή ημέρα. 
 Πεποίθηση σχεδόν όλων των ομιλητών ήταν ότι το θέμα των γλυπτών του Παρθενώνα αποκτά και πάλι ένα διεθνές ενδιαφέρον και ως εκ τούτου παρατηρείται μια αντιστροφή στην κοινή γνώμη υπέρ της επιστροφής τους στην Αθήνα. Σ' αυτό που συμφώνησαν όλοι ήταν ότι η συνάντηση είχε «συγκινησιακή φόρτιση» και πολύ «πάθος». 
 Τη νομική ωστόσο προσέγγιση του θέματος από τους συνέδρους του πρωινού πάνελ «διέκοψε» ένα δημοσίευμα στους «Τάιμς» του Λονδίνου και ειδικότερα ο τίτλος του. «Η θέση της Βρετανίας για τα Ελγίνεια κερδίζει υποστήριξη» ήταν ο τίτλος της ανταπόκρισης του δημοσιογράφου Τζέιμς Πρινγκλ, που παρακολουθεί το συνέδριο της Αθήνας, ένα δημοσίευμα που έγινε και θέμα στο BBC. Τα μέλη της Αυστραλιανής Επιτροπής υπέρ της διεκδίκησης των Mαρμάρων αντέδρασαν και πρότειναν τη σύσταση μιας επιτροπής η οποία θα απαντούσε ή θα διέψευδε το δημοσίευμα. «Η άποψη αυτή δεν ανταποκρίνεται στα όσα ελέχθησαν σ' αυτό το συνέδριο», ήταν η ένστασή τους. Το αίτημά τους πάντως δεν βρήκε θερμούς υποστηρικτές πέραν των ιδίων κι έτσι εγκαταλείφθηκε. Αυτό που έγινε ήταν να μετατραπεί, εσφαλμένα, ο Ολλανδός καθηγητής Iστορίας Αντον βαν Χουφ (που μίλησε προχθές) σε πρόσωπο της ημέρας. Στις απόψεις του στηρίχτηκε το μεγαλύτερο μέρος του βρετανικού δημοσιεύματος κι έτσι, όταν το μεσημέρι και κατά τη διάρκεια της συνέντευξης Τύπου των διοργανωτών πήρε το λόγο, όλοι περίμεναν με ενδιαφέρον την τοποθέτησή του. 
 «Θα μιλήσει λοιπόν τώρα ο συνήγορος του Διαβόλου», είπε. «Στόχος μου ήταν να εκφράσω μια προκλητική άποψη και μάλλον ήμουν επιτυχής. Είμαι κατά της βαλκανοποίησης των γλυπτών του Παρθενώνα γιατί δεν έχει καμία ουσία, δεν πρόκειται να εξυπηρετήσει κανένα σκοπό, αντιθέτως θα εμποδίσει μια λογική προσέγγιση. Η αντίληψη για την τέχνη που θεωρείται εθνική είναι του 19ου αιώνα. Νομίζω ότι η Βρετανία θα πρέπει να δώσει τα Mάρμαρα πίσω και η UNESKΟ θ' αποφασίσει πού θα πρέπει να πάνε. Νομίζω επίσης ότι η Ελλάδα είναι κατάλληλη γι' αυτό, υπό την προϋπόθεση ότι θα ενσωματωθούν στο μνημείο. Αν είναι να έρθουν και να μπουν σ' ένα άλλο μουσείο δεν βλέπω καμία διαφορά από το να είναι στο Βρετανικό Mουσείο». Εκεί έληξε (ευτυχώς) και το θέμα. 
 Το αν ο Ελγιν είχε την επίσημη έγκριση του οθωμανικού κράτους ή όχι απασχόλησε 
και χθες (όπως και την πρώτη μέρα) τους συνέδρους. Ηταν η ιστορική προσέγγιση. 
Ο επιστημονικός συνεργάτης του υπουργού Εξωτερικών δρ Αγγελος Συρίγος ανέγνωσε 
τα αποτελέσματα μιας σχετικής εργασίας που έκανε μαζί με την αρχαιολόγο Ελένη Κόρκα, η οποία έχει επισκεφτεί και το σπίτι του Ελγιν στην Αγγλία. Ανακοίνωσε για πρώτη φορά, όπως ο ίδιος ισχυρίστηκε, ότι το 1815 δόθηκε στον Ελγιν δάνειο 
από τη Βρετανία. Ενα χρόνο μετά η Επιτροπή αποφάσισε ν' αγοράσει τα Mάρμαρα. Μετά την αγορά ο Ελγιν έστειλε ένα γράμμα προς την επιτροπή του Κοινοβουλίου ισχυριζόμενος ότι οι Ελληνες με τους Τούρκους βρίσκονται σε απόλυτη σύμπνοια, ενώ τόνιζε ότι η συλλογή του δεν μπορεί σε καμία περίπτωση να θεωρηθεί δημόσια 
αλλά ιδιωτική. Στο ίδιο πνεύμα κινήθηκε και η ομιλία του Αμερικανού καθηγητή Νομικής Ντέιβιντ Ρούντενσταϊν. Ο ίδιος ισχυρίστηκε κλείνοντας ότι η Βρετανία τελικά θα επιστρέψει τα γλυπτά. 
 Μ' αυτό συμφώνησε και ο Βρετανός συνάδελφός του Νόρμαν Πάλμερ και μιλώντας στην «E» διευκρίνισε. «Η αντίσταση γίνεται ολοένα και πιο δύσκολη», υποστήριξε. Τόνισε ωστόσο ότι απαιτείται μια «νέα προσέγγιση» του θέματος μακριά από το ζήτημα του νόμιμου ή παράνομου δικαιώματος της κατοχής, ίσως και 
με τη μεσολάβηση ενός ουδέτερου ανεξάρτητου φορέα. Η νομική διεκδίκηση του θέματος στα δικαστήρια θα ήταν άσκοπη από την ελληνική πλευρά, «γιατί να χάσετε τόσα χρήματα; », αναρωτήθηκε. Ο Αμερικανός νομικός Ντάνιελ Σαπίρο τόνισε 
ότι πρέπει να βρεθούν καλύτερα επιχειρήματα και μπορούν να βρεθούν. «Πρέπει να 
 __Εξάλλου, η γ.γ. του ΥΠΠΟ Λίνα Μενδώνη επανέλαβε στο Λονδίνο, όπου βρέθηκε τη 
Δευτέρα (22/5), την πάγια θέση της ελληνικής πλευράς, που είναι ότι «Η Ελλάδα ζητεί την επιστροφή των Μαρμάρων, με το σκεπτικό ότι αυτά πρέπει να βρίσκονται 
κοντά στο συγκεκριμένο μνημείο διότι είναι οργανικά συνδεδεμένα με αυτό». Εξέφρασε και την πεποίθησή της ότι «το 2004 αποτελεί σταθμό για τη χώρα μας. Το Μουσείο της Ακρόπολης μπορεί να κατασκευαστεί ώς τότε και να στεγάσει τα υπάρχοντα γλυπτά, πράγμα που σημαίνει ότι μπορούμε να διεκδικήσουμε και την έκθεση των υπολοίπων γλυπτών». 
