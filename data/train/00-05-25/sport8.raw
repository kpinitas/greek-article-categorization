 Το όγδοο στέμμα της φόρεσε η αυτού μεγαλειότης η Ρεάλ Μαδρίτης, στο Παρίσι, όπου ακριβώς άρχισε ο μύθος της το 1956, συντρίβοντας χθες με 3-0 τη συμπατριώτισσά της Βαλένθια. Και φόρεσαν οι παίκτες τις μυθικές λευκές για να πάρουν στο Σταντ ντε Φρανς το τρόπαιο του Τσάμπιονς Λιγκ, που κέρδισαν μέσα από ένα καθαρά ισπανικό φινάλε, αφού για πρώτη φορά στην ιστορία της κορυφαίας συλλογικής ποδοσφαιρικής διοργάνωσης δύο ομάδες από την ίδια χώρα τέθηκαν αντιμέτωπες στον τελικό.
 Κάτω από το βλέμμα του Πύργου του Αϊφελ, όπου η Ρεάλ έχει κερδίσει μία ακόμη φορά, (το 1956 με τη Ρεμς), αλλά κι έχει χάσει το βαρύτιμο τρόπαιο (το 1981 από τη Λίβερπουλ) οι «μερένγκες» (τις δύο αυτές φορές ήταν στο Παρκ ντε Πρενς) επέστρεψαν στο θρόνο όπου είχαν βρεθεί και πριν από δύο χρόνια. Ο θρίαμβος επί της Βαλένθια ήταν ακόμη μια προσωπική δικαίωση για τον Βιθέντε Ντελ Μπόσκε, που πήρε στα μέσα της περιόδου μια ομάδα παραπαίουσα, για να γευτεί αυτό που δεν είχε πετύχει ως παίκτης της Ρεάλ, όταν έχανε στον τελικό του κυπέλλου 1981.
 Ο Ντελ Μπόσκε παγίδευσε την κόντρα της Βαλένθια, το μεγάλο όπλο της ομάδας του Ραούλ Κούπερ, ενός Κούπερ που είχε βρεθεί και πέρυσι σε έναν ευρωπαϊκό τελικό (το Kυπελλούχων με τη Μαγιόρκα). Από την άλλη πλευρά, η Βαλένθια, που ήταν η έκπληξη του φετινού Τσάμπιονς Λιγκ, δεν είχε καμία σχέση με την ομάδα που συνέτριψε τη Λάτσιο και την Μπαρτσελόνα με έναν Μενδιέτα που δεν κατάφερε να πάρει το βάρος της.
 Ηταν το 39', όταν η Ρεάλ αξιοποίησε την υπεροχή της στο πρώτο ημίχρονο, ανοίγοντας το σκορ. Ο Μίτσελ Σαλγάδο, μολονότι πεσμένος κάτω, κατάφερε όχι μόνο να σώσει τη φάση, αλλά να δώσει ευφυέστατη μπαλιά στο δεύτερο δοκάρι, όπου ο Φερνάντο Μοριέντες κεραυνοβόλησε με κεφαλιά τον Κανιθάρες. Συνέπεια του γκολ του Μοριέντες ήταν να εγκλωβίσει η Μαδρίτη ακόμη περισσότερο την ομάδα του Κούπερ. Και στο 67' ο Στιβ Μακμάναμαν με ένα χτύπημα σαν από πεταλιά ποδηλάτου έκανε το 2-0, διαλύοντας οποιεσδήποτε ελπίδες της Βαλένθια για επιστροφή. Το 3-0 ήταν του Ραούλ. Αφού παραλίγο να σημειώσει ένα μνημειώδες γκολ στο 63', προσπαθώντας να κρεμάσει τον Κανιθάρες στο 75', η «μετενσάρκωση» αυτή του Ντι Στέφανο έκανε μία επική κούρσα από το κέντρο του γηπέδου, σκοράροντας μέσα σε αποθέωση 30 χιλιάδων οπαδών της Ρεάλ (μεταξύ αυτών ήταν και ο...Μποντιρόγκα, που πήγε στο Σταντ ντε Φρανς φορώντας το κασκόλ της μαδριλένικης ομάδας). Την ίδια στιγμή, η πλατεία Θιμπέλες της Μαδρίτης έπαιρνε φωτιά, δίνοντας έναυσμα στο ολονύχτιο πανηγύρι.
 Πιστή στις παραδόσεις της η Ρεάλ Μαδρίτης στάθηκε στο τεράστιο ύψος της. Επαιξε για την τιμή, αλλά και το...χρήμα. Τερμάτισε πέμπτη στην Ισπανία και πήγε στο Παρίσι με την προσταγή να κερδίσει πάση θυσία το τρόπαιο, για να μην «υποβιβαστεί» τη νέα περίοδο στο Κύπελλο UEFA. Αλλά όπως και στον τελικό του 1998 με τη Γιουβέντους, κατάφερε να ξαναπεράσει τη λεπτή κόκκινη γραμμή. Το UEFA θα ήταν γι' αυτήν τεράστια οικονομική ζημιά.
 Ο Ιταλός διαιτητής Στέφανο Μπράσκι ήταν αρκετά καλός και δεν είχε πρόβλημα. Εδειξε κίτρινες κάρτες στους Σαλγάδο, Ρομπέρτο Κάρλος, Κανιθάρες, Χεράρδο, Φαρινός, Πελεγρίνο.
 ΡΕΑΛ: Κασίγιας, Σαλγάδο (85' Ιέρο), Ρομπέρτο Κάρλος, Ιβαν Κάμπο, Ελγκέρα, Καράνκα, Ρεδόνδο, Mακμάναμαν, Ραούλ, Aνελκά (81' Σαντσίς), Moριέντες (72' Σάβιο).
 ΒΑΛΕΝΘΙΑ: Κανιθάρες, Ανγkλομά, Πελεγρίνο, Τζούκιτς, Χεράρδο (69' Ιλιε), Μενδιέτα, Χεράρδo, Φαρινός, Kίλι Γκονσάλες, Ανγκούλο, Κλάουντιο Λόπες.
