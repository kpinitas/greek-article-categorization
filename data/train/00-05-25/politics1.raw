 Για πρώτη φορά ο Κώστας Καραμανλής βρέθηκε σε ευθεία και κατά πρόσωπο αμφισβήτηση της μέχρι τώρα πολιτικής του, αλλά και επιλογών του για την προηγούμενη περίοδο. Οξύτερη όλων, η Ντόρα Μπακογιάννη και δευτερευόντως τρείς 
«βαρόνοι», οι οποίοι συγκαλυμμένα μεν, αλλά εμφανώς έκαναν επιμέρους κριτική. 
 Ολα αυτά συνέβησαν στη χθεσινή πεντάωρη συνεδρίαση της Eκτελεστικής Eπιτροπής του κόμματος, η οποία συνήλθε για πρώτη φορά μετά την εκλογική ήττα. Ο πρόεδρος της Ν.Δ. απέφυγε να απαντήσει ευθέως, αλλά προτίμησε να αφήσει μια προειδοποιητική αιχμή: «Αλλο διάλογος και άλλο εσωστρέφεια», είπε και βρήκε θερμό υποστηρικτή τον Μ. Εβερτ, ο οποίος, όχι απλώς τον στήριξε ευθέως, αλλά κι εμμέσως απάντησε στις βολές της κ. Μπακογιάννη.
 Η τελευταία είπε πολλά στη χθεσινή συνεδρίαση, αλλά περισσότερα αναφέρει σε 17σέλιδο υπόμνημα έντεκα σημείων, το οποίο έχει παραδώσει στην επιτροπή που μελετά τα αίτια της εκλογικής ήττας. Η κ. Μπακογιάννη άφησε σαφέστατες αιχμές για τον εκπρόσωπο του κόμματος Αρη Σπηλιωτόπουλο, αλλά και για την ίδια την πολιτική που ασκήθηκε το περασμένο διάστημα. Συγκεκριμένα, είπε πως υπάρχει σωρευτικό έλλειμμα δημοκρατίας στη Ν.Δ. και αν αυτό δεν αποκατασταθεί σε κεντρικό επίπεδο, αλλά και σε επίπεδο οργάνωσης, θα υπάρχει πρόβλημα.
 Πρόβλημα διαπίστωσε και στην παραγωγή πολιτικής, ενώ επισήμανε ότι έγιναν επικοινωνιακά λάθη (σ.σ. εννοεί προφανώς τον κ. Σπηλιωτόπουλο), την τελευταία προ των εκλογών εβδομάδα, με αποτέλεσμα να συσπειρωθούν οι ψηφοφόροι του ΠΑΣΟΚ 
και να δημιουργηθούν αντιδεξιά αντανακλαστικά. Παράλληλα, είπε ότι δεν υπήρξε επιτροπή εκλογικού αγώνα με πολιτική ευθύνη, η οποία να συντονίζει τον προεκλογικό αγώνα και χαρακτηρίζει ατυχή την επιλογή του Ολυμπιακού Σταδίου για την κεντρική προεκλογική συγκέντρωση, αλλά και τις προεκλογικές αναφορές του A. Σπηλιωτόπουλου για δημοσκοπήσεις που είχε η N.Δ. Ακόμη, εξέφρασε τη διαφωνία της με τις διαγραφές του παρελθόντος.
 Οι λεγόμενοι βαρόνοι κινήθηκαν σε χαμηλούς τόνους και άφησαν επί μέρους αιχμές. Ο Γ. Βαρβιτσιώτης, για παράδειγμα, ναι μεν συμφώνησε πως το 43% ήταν επιτυχία, αλλά επισήμανε ότι σημειώθηκαν καθυστερήσεις στην ανακοίνωση των ψηφοδελτίων. Και φυσικά, δεν εννοούσε τον εαυτό του που είχε αναλάβει τη συγκρότηση των ψηφοδελτίων, αλλά την ηγεσία της Ν.Δ., η οποία, παρ' ότι τα παρέλαβε εγκαίρως, καθυστέρησε να τα ανακοινώσει.
 Ο Γ. Κεφαλογιάννης, μέσα στη συνεδρίαση, αρκέστηκε να επιτεθεί στο ΠΑΣΟΚ, το οποίο κατηγόρησε για λεηλασία του ΣΥΝ και ΔΗΚΚΙ, αλλά και διαφθορά, εντούτοις πριν από τη συνεδρίαση σχεδόν προέβλεψε την απομάκρυνση του Α. Σπηλιωτόπουλου από τη θέση του. Οταν ρωτήθηκε, είπε χαρακτηριστικά πως «δεν απαντά σε πράγματα που δεν λέγονται, αλλά γίνονται και ό,τι είναι να γίνει θα γίνει». Απαντώντας αργότερα σ' αυτό, ο Α. Σπηλιωτόπουλος επικαλέστηκε την πρόσφατη δήλωση Καραμανλή, ότι παραμένει στη θέση του: «Γνωρίζετε τη συζήτηση που έγινε 
με τον πρόεδρο του κόμματος και την τοποθέτησή του», είπε. Ο τρίτος των βαρόνων, ο Αχ. Καραμανλής, είπε στη συνεδρίαση ότι οι εκλογές χάθηκαν σε Αθήνα, Θεσσαλονίκη και γενικά στα μεγάλα αστικά κέντρα, όπου υπάρχουν πολλοί δημόσιοι υπάλληλοι, οι οποίοι τρόμαξαν από τις αναφορές της Ν.Δ. και της ηγεσίας της για λιγότερο κράτος. Αιχμές άφησε και η Αννα Ψαρούδα-Μπενάκη, η οποία είπε πως χρησιμοποιήθηκε ο μεσαίος χώρος, χωρίς να διευκρινίσει η Ν.Δ. τι εννοεί.
 Συνήγορος του Κ. Καραμανλή εμφανίστηκε ο Μ. Εβερτ, ο οποίος εμμέσως απάντησε σε όλους αυτούς, λέγοντας πως από τις εκλογές του 1974 έως σήμερα μόνο σε δύο περιπτώσεις η Ν.Δ. πήρε τέτοιο ή μεγαλύτερο ποσοστό από αυτό των τελευταίων εκλογών. Το 1974 με ειδικές συνθήκες και το 1989 και 1990, όταν είχε η Ν.Δ. απέναντί της έναν ασθενή Α. Παπανδρέου, το σκάνδαλο Κοσκωτά και το σκάνδαλο με 
τη Δήμητρα Λιάνη! «Τι συζητάμε λοιπόν; Αν το ΠΑΣΟΚ δεν κανιβάλιζε στον ΣΥΝ και 
το ΔΗΚΚΙ, θα είμαστε 3, 5% μπροστά», πρόσθεσε. Απαντητικός στην κ. Μπακογιάννη εμφανίστηκε και ο Δ. Σιούφας, λέγοντας πως κανείς δεν λέει πως η Ν.Δ. πέτυχε το 43%, αλλά όλοι γιατί χάθηκαν οι εκλογές και πρόσθεσε πως αν δεν πραγματοποιούνταν η εκδήλωση στο Ολυμπιακό Στάδιο, ίσως να μην ήταν τόσο καλό το αποτέλεσμα.
 Αιχμηρός και ο Β. Μεϊμαράκης, ο οποίος μίλησε για καθυστέρηση στη συγκρότηση των ψηφοδελτίων, αδυναμία κινητοποίησης των ετεροδημοτών, παραφωνίες και έλλειψη ενιαίου πολιτικού λόγου, οργανωτικές αρρυθμίες κ.ά.
 Ο Κ. Καραμανλής, που τα άκουσε όλα αυτά -κι όχι μόνο- κράτησε χαμηλούς τόνους, 
αν και απάντησε εμμέσως: «Αλλο διάλογος και άλλο εσωστρέφεια. Ουδείς θα μας συγχωρήσει για τις παλινωδίες της μίζερης εσωστρέφειας», είπε και δήλωσε πως «ούτε ο ίδιος είναι αλάνθαστος».
 Ο πρόεδρος της Ν.Δ. είπε ότι μπορούν να διορθωθούν οι αδυναμίες και δυσλειτουργίες, αλλά η συζήτηση πρέπει να γίνει με πολιτικούς όρους και όχι με 
εσωστρέφεια και προσωπικές αναφορές. Αναφέρθηκε όμως και στο μεσαίο χώρο, τον οποίο χαρακτήρισε χρήσιμο και ότι μπορεί να αγκαλιάσει την κοινωνία, «είναι ο χώρος του μέτρου και της σύνεσης, αλλά με αντιπολίτευση και προτάσεις», πρόσθεσε. Πάντως, επικαλέστηκε το 43% ως μια επιτυχία, η οποία προστέθηκε σ' αυτές των ευρωεκλογών και δημοτικών εκλογών.
 Οι υπόλοιποι ομιλητές, στην πλειονότητά τους, επιτέθηκαν στην κυβέρνηση ή έκαναν κριτική για οργανωτικές αδυναμίες, κάτι που οδήγησε τον Κ. Καραμανλή να 
μιλήσει για «νέα μορφή κόμματος». Ο Π. Παυλόπουλος ήταν ιδιαίτερα επικριτικός για το ΠΑΣΟΚ και αναφέρθηκε σε προεκλογικές προσλήψεις, επιχορηγήσεις και παράνομες ελληνοποιήσεις. Είπε ακόμη πως υπάρχει μια διαφορά 85.000 ψήφων μεταξύ των αποτελεσμάτων της ΔΕΛΤΑ και του υπουργείου Εσωτερικών. Ο Κ. Σημαιοφορίδης είπε ότι έβλαψαν οι αναφορές στα «δικά μας παιδιά» (κάτι που είπε και ο κ. Εβερτ), ο Τζ. Τζαννετάκης αναφέρθηκε στο κεφάλαιο που παραπληροφόρησε το λαό, ο Γ. Μελισσάρης στο δημοκρατικό έλλειμμα της Ν.Δ. και ο Κ. Γριβέας αναρωτήθηκε γιατί γίνονται τρία συνέδρια σ' έναν χρόνο.
