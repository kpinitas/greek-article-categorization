 Φιλοξενούμενη του ΠΑΟΚ, έρχεται την Κυριακή στη Θεσσαλονίκη η ολυμπιακή ομάδα μπάσκετ της Ρωσίας. Θα μείνει 8 μέρες και θα χρησιμοποιήσει το κλειστό γήπεδο του ΠΑΟΚ για την προετοιμασία της. Ερχεται έχοντας στις τάξεις της πέντε παίκτες οι οποίοι ενδιαφέρουν τον ΠΑΟΚ και με τους οποίους έχει γίνει ο πρώτος κύκλος των διαπραγματεύσεων. Εδώ, είναι πιθανό να υπάρξει τελική συμφωνία με δύο τουλάχιστον απ' αυτούς.
 Την ενίσχυση του ΠΑΟΚ, ώστε να προκύψει η ομάδα που θα παίξει τον πρωταγωνιστικό ρόλο στη νέα σεζόν, προανήγγειλε χθες ο Γιώργος Μπατατούδης. «Η σκυτάλη είναι τώρα σε μας», είπε χαρακτηριστικά το αφεντικό του ΠΑΟΚ, μετά το μοίρασμα συγχαρητηρίων σε διοίκηση, τεχνική ηγεσία, παίκτες, αλλά και φιλάθλους, για την τελευταία -καθοριστική συμπαράστασή τους. Γι' αυτή την ενίσχυση είχε μιλήσει νωρίτερα και ο Θανάσης Ακριβόπουλος, ο οποίος μάλιστα, για να παρθούν αποφάσεις σωστές και να σταθμισθούν γεγονότα, ζήτησε να μην ασκούνται πιέσεις, ιδιαίτερα από τα μέσα ενημέρωσης. Πρώτος ελληνικός στόχος του ΠΑΟΚ, αλλά σε άλλη οικονομική βάση απ' αυτή που αρχικά είχε τεθεί, είναι ο Παναγιώτης Λιαδέλης. Σήμερα είναι πιθανό να υπάρξει συνάντηση Ακριβόπουλου - Αλβέρτη και την άλλη βδομάδα έχει προγραμματιστεί συνάντηση Ακριβόπουλου-Οικονόμου. Στον ΠΑΟΚ θέλουν τις εντυπώσεις, αλλά μέσα σε λογικά οικονομικά πλαίσια και κυρίως θέλουν να υπάρχει ισορροπία με τις αμοιβές των παικτών.
 «Θυσιάζουμε τις εντυπώσεις στην ουσία. Θέλουμε τη δημιουργία ομάδας που θα πείσει από την πρώτη στιγμή, έτσι ώστε αυτό το γήπεδο να είναι γεμάτο. Δεν αντέχουμε αμφισβήτηση κι άλλη χρονιά», είπε ο Κώστας Φλεβαράκης, για τον οποίο είχε οργανωθεί η χθεσινή συνέντευξη του ΠΑΟΚ, για να δώσει στη συνέχεια το στίγμα της νέας ομάδας: 
  «Να 'χει καλή "χημεία" και λογική, να έχει νοοτροπία νικητή-πρωταθλητή, να συμβάλει στη δημιουργία οικογενειακού κλίματος, που είναι απαραίτητο για μια ομάδα πρωταγωνίστρια».
 Δεν είπε τίποτε ο Φλεβαράκης ούτε για τους παίκτες που φεύγουν ούτε γι' αυτούς που έρχονται, δεν αναφέρθηκε ούτε σε ονόματα ούτε σε...αριθμούς. Eπέμεινε όμως στη στελέχωση της ομάδας με τέτοιο τρόπο, ώστε να 'χει σταθερότητα και να πείθει.
 Για την ενίσχυση της ομάδας, μετά πολλών ευχαριστιών στη διοίκηση για τη συνδρομή της στο φετινό πετυχημένο φινάλε, μίλησε και ο Γιώργος Μπαλογιάννης.
 Tέλος, στην αναδρομή της χρονιάς που πέρασε ο Φλεβαράκης στάθηκε και στην «κακή χημεία της ομάδας» και στην «αμφισβήτηση που είχε από την άρχή με τον αποκλεισμό από το Kύπελλο» και «στους πολλούς τραυματισμούς που έφεραν πολλές φορές σε απόγνωση τους πάντες». Χαρακτήρισε υπεράνθρωπη την προσπάθεια που έγινε και θεώρησε την επιτυχία του ΠΑΟΚ μεγαλύτερη από κείνη του Παναθηναϊκού, ο οποίος ναι μεν είχε την καλύτερη ευρωπαϊκή ομάδα και πέτυχε κάτι αναμενόμενο, αλλά ο ΠΑΟΚ, με τα προβλήματα που είχε, πέτυχε το ακατόρθωτο.
