Με τριάμισι χρόνια φυλακή τιμωρήθηκε χθες ο Αβραάμ Λεσπέρογλου γιατί δεν πήγε φαντάρος όλα αυτά τα χρόνια που ήταν υπόδικος. 
 Το Στρατοδικείο Αθηνών, που τον δίκασε χθες ως ανυπότακτο σε βαθμό πλημμελήματος, δέχτηκε το γεγονός της πολύχρονης, υποδικίας του Λεσπέρογλου ως 
ελαφρυντικό και μείωσε κατά ένα χρόνο την προταθείσα ποινή των 4, 5 χρόνων από το στρατιωτικό εισαγγελέα. Και όπως συνήθως σε εκδικαζόμενες περιπτώσεις ανυποταξίας, δεν δέχτηκε αναστολή της ποινής μετά την άσκηση έφεσης από τους συνηγόρους υπεράσπισης. Αυτό βέβαια δεν έχει πρακτική σημασία για τον Λεσπέρογλου που βρίσκεται φυλακισμένος στον Κορυδαλλό και περιμένει σε λίγους μήνες να δικαστεί για πολύ σοβαρότερες κατηγορίες από αυτή που τη χθεσινή.
 «Δεν έχω καμία σχέση με την τρομοκρατία», έλεγε ο ίδιος χθες το πρωί πριν αρχίσει η δίκη του, περιστοιχισμένος από συγγενείς και φίλους. Οι στρατοδίκες, 
αμέσως μόλις αναγνώστηκε το κατηγορητήριο, ζήτησαν από φωτορεπόρτερ και κάμεραμεν να βγουν από την αίθουσα.
Ο Λεσπέρογλου προσπάθησε να εξηγήσει στους δικαστές γιατί δεν υπηρέτησε τη στρατιωτική θητεία του: «Δεν πήγα -είπε- γιατί ήμουν φυγόδικος. Ούτε αντιρρησίας είμαι ούτε είμαι αντίθετος στο Στρατό. Αν θέλετε, να πάω και τώρα μόλις τελειώσω με τις άλλες μου υποχρεώσεις».
 Το στρατοδικείο, αν και φρόντισε να γραφτεί στα πρακτικά ότι «δεν το ενδιαφέρουν οι άλλες κατηγορίες», δεν δέχτηκε να υπαγάγει την περίπτωσή του ως 
στρατεύσιμου μεγάλης ηλικίας στο νόμο 2510 με τον οποίο αντικαταστάθηκε ο κακουργηματικός χαρακτήρας της «ανυποταξίας σε καιρό πολεμικής επιστράτευσης», 
καθεστώς που ίσχυε από το 1974. Πάντως, για πλημμέλλημα τον δίκασε. Μάρτυρες υπεράσπισής του ήταν ο βουλευτής του ΣΥΝ Παναγιώτης Λαφαζάνης και ο Νίκος Γιαννόπουλος, μέλος της Επιτροπής Αλληλεγγύης.
 «Το δικαστήριο βρισκόταν σε διατεταγμένη υπηρεσία εκτελώντας εντολές άλλων», είπε ο Αβραάμ Λεσπέρογλου μετά το τέλος της δίκης και πριν ξανά οδηγηθεί στον Κορυδαλλό. Τα αυστηρότατα μέτρα ασφαλείας έξω και μέσα στο Στρατοδικείο του Ρουφ δεν εμπόδισαν την παρουσία φίλων και συμπαραστατών του που χειροκροτούσαν 
«Ο Αβραάμ Λεσπέρογλου κινδυνεύει άμεσα να γίνει το πρώτο θύμα της συμπαιγνίας 
των ΗΠΑ και της κυβέρνησης ΠΑΣΟΚ να διαμορφώσουν ένα κράτος ακόμα πιο αυταρχικό και καταπιεστικό», επισημαίνει το κείμενο που μοίρασε χθες η Επιτροπή Αλληλεγγύης.
