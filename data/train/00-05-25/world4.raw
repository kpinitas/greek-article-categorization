Το Παρατηρητήριο Ανθρωπίνων Δικαιωμάτων (HWR) προέτρεψε χθες την τουρκική κυβέρνηση να μην εφαρμόσει το νέο σωφρονιστικό σύστημα, το οποίο προβλέπει τον 
εγκλεισμό σε «λευκά κελιά», υποστηρίζοντας ότι κάτι τέτοιο θα αποτελούσε «καταστροφή» για τους κρατούμενους.
 «Το σύστημα των κελιών απομόνωσης πρέπει να αποφευχθεί, διότι προκαλεί σημαντική επιδείνωση της φυσικής και πνευματικής κατάστασης των κρατουμένων. Είναι μια καταστροφή που μπορεί να αποτραπεί...», τόνισε σε συνέντευξη Tύπου στην Αγκυρα ο εκπρόσωπος του HWR, Τζόναθαν Σάντζεν. Η τουρκική κυβέρνηση σχεδιάζει να εγκαινιάσει τους ερχόμενους μήνες σε πολλές πόλεις περισσότερες από δέκα φυλακές «τύπου F», στο πλαίσιο μιας μεταρρύθμισης του σωφρονιστικού συστήματος, στην οποία αντιτίθενται οι κρατούμενοι. Με το ισχύον σύστημα οι κρατούμενοι μένουν σε κελιά των 10 έως 60 ατόμων, γεγονός που ευνοεί τη συχνή εκδήλωση εξεγέρσεων. Κάθε απόπειρα του υπουργείου Δικαιοσύνης να χωρίσει τους κρατούμενους, για λόγους ασφαλείας, καταλήγει σε εξεγέρσεις που ξεσπούν ταυτοχρόνως στις λεγόμενες «ευαίσθητες» φυλακές.
 Καλώντας την κυβέρνηση να αποκαλύψει όλες τις λεπτομέρειες του νέου συστήματος, το οποίο είναι εν μέρει άγνωστο στην τουρκική κοινή γνώμη, ο Τζ. Σάντζεν πρότεινε τη δημιουργία μηχανισμών ελέγχου των φυλακών, οι οποίοι θα είναι ανεξάρτητοι από αυτούς του υπουργείου Δικαιοσύνης. Η Ελίζαμπεθ Αντερσεν, 
υπεύθυνη του HRW στην Ευρώπη και την κεντρική Ασία, τόνισε, από την πλευρά της, ότι το τουρκικό σύστημα απομόνωσης θα προκαλέσει σίγουρα τις αντιδράσεις των ευρωπαϊκών οργανισμών, ιδίως του συμβουλίου της Ευρώπης. «Η Τουρκία έχει εμπνευστεί από το σύστημα των ΗΠΑ, του Καναδά ή άλλων ευρωπαϊκών χωρών, ωστόσο 
οι χώρες αυτές αποτελούν πολύ κακό πρότυπο και έχουν ήδη δεχτεί επικρίσεις», δήλωσε η κ. Αντερσεν.
 Σε μια άλλη εξέλιξη οι τουρκικές δυνάμεις ασφαλείας σκότωσαν 10 Κούρδους αντάρτες σε συγκρούσεις στο βόρειο Ιράκ. Σύμφωνα με την εφημερίδα «Χουριέτ», οι συγκρούσεις μεταξύ των Τούρκων στρατιωτών και μελών του ΡΚΚ σημειώθηκαν το περασμένο Σαββατοκύριακο 4 χιλιόμετρα από τα τουρκικά σύνορα εντός του ιρακινού εδάφους, όπου εισχωρούν συχνά οι τουρκικές δυνάμεις καταδιώκοντας τους Κούρδους αντάρτες.
