«Ευτυχώς που έχουμε τη θάλασσα. Αυτή μας σώζει. Η χώρα μας έχει υψηλή σεισμικότητα και μέτρια σεισμική επικινδυνότητα. Σκεφτείτε ότι ένας παρόμοιος σεισμός έγινε στην Αθήνα και θυμάστε τι έγινε. Μακάρι τέτοιοι σεισμοί να γίνονται πάντα στη θάλασσα».
 Καθησυχαστικός ο Γιώργος Σταυρακάκης, διευθυντής του Γεωδυναμικού Ινστιτούτου του Αστεροσκοπείου Αθηνών, μετά τους δύο χθεσινούς σεισμούς των 6 Pίχτερ στις εννιά παρά είκοσι το πρωί και των 4, 9 στη μία το μεσημέρι, που έγιναν αισθητοί 
στην Καλαμάτα, αφού είχαν επίκεντρο 120 χιλιόμετρα νοτιοδυτικά της μεσσηνιακής 
πρωτεύουσας, σε βάθος 5 χιλιομέτρων. Για το σεισμό, που ήταν σχεδόν ισοδύναμος 
με αυτόν της 7ης Σεπτεμβρίου στην Αθήνα, ο Γιώργος Σταυρακάκης μας λέει: «Ηταν 
εντελώς ανώδυνος. Εν τούτοις έσπασαν και πάλι τα τηλέφωνα στο Γεωδυναμικό Ινστιτούτο. Ακουσαν 6 Pίχτερ και πανικοβλήθηκαν. Δεν είχαμε, όπως μας είπαν, καμία ζημιά και τούτο διότι η εστία του ήταν στον υποθαλάσσιο χώρο και σε μεγάλη απόσταση από κατοικημένη περιοχή. Εξίσου ισχυροί σεισμοί είχαν γίνει και το 2000 και το 1998. Φαίνεται ότι μιλάμε για την πιο ενεργή περιοχή, νοτιοδυτικά του ελληνικού τόξου, που εκτείνεται από την Κεφαλονιά μέχρι τα νοτιοανατολικά της Ρόδου».
 Για μια ακόμη φορά, όπως τόνισε ο Γιάννης Λατουσάκης, σεισμολόγος ερευνητής του Γεωδυναμικού Ινστιτούτου, σημασία δεν έχουν μόνο τα Pίχτερ, αλλά και το πού είναι το επίκεντρο του σεισμού και το πόσο απέχει από πυκνοκατοικημένη περιοχή.
 «Στην περιοχή ειχαμε και πλούσια μετασεισμική ακολουθία», προσθέτει ο Γιώργος Δρακάτος. «Τα 4, 9 Pίχτερ ήταν ο μεγαλύτερος μετασεισμός ενός τυπικού σεισμού που εντάσσεται στη φυσιολογική σεισμική δραστηριότητα του ελληνικού τόξου».
 «Το ελληνικό τόξο ξεκινά από τα Επτάνησα, περνά τη δυτική Πελοπόννησο, τη νότια Κρήτη και τελειώνει στη Ρόδο», εξηγεί ο Σταύρος Τάσσος, σεισμολόγος ερευνητής στο Γεωδυναμικό Ινστιτούτο του Αστεροσκοπείου Αθηνών. «Ορισμένοι υποστηρίζουν ότι οι σεισμοί στην περιοχή προέρχονται από την καταβύθιση της αφρικανικής λιθόσφαιρας, ενώ άλλοι υποστηρίζουν ότι οι σεισμοί οφείλονται στην 
«εφίππευση» του Αιγαίου επί της Αφρικής, της αιγαιακής πλάκας επί της αφρικανικής. Τα τελευταία χρόνια έχουν γίνει στην υποθαλάσσια περιοχή δεκαεφτά 
σεισμοί πάνω από 5 Pίχτερ, εκ των οποίων οι 7 ήταν πάνω από 5, 5 Pίχτερ, χωρίς να θρηνήσουμε θύματα και να έχουμε υλικές ζημιές. Σε ακτίνα 100 χιλιομέτρων από το επίκεντρο του σημερινού σεισμού ο μεγαλύτερος σεισμός που έγινε ήταν το 
1903 σε βάθος 80 χιλιομέτρων. Τότε καταστράφηκε το χωριό Μιτάτα στα Κύθηρα κι έγιναν πολλές ζημιές και σε άλλα χωριά. Εκείνος ο σεισμός είχε γίνει αισθητός σε όλη την Ελλάδα, τη Δαλματία, ακόμη και τη νότια Ιταλία».
