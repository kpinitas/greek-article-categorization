Εκτιμώντας ότι η πρόσφατη χαλάρωση της γαλλικής αντίθεσης προς τη θεσμοθέτηση 
διαδικασιών συντονισμού ανάμεσα στο ΝΑΤΟ και την Ε.Ε. σε ό,τι αφορά την ευρωπαϊκή αμυντική ταυτότητα κινείται προς τη σωστή κατεύθυνση, οι ΗΠΑ εμφανίστηκαν χθες με πολύ καλύτερη διάθεση στην εαρινή σύνοδο υπουργών του ΝΑΤΟ που άρχισε, στη Φλωρεντία.
 Η Aμερικανίδα υπουργός Εξωτερικών, Μάντλεν Ολμπράιτ, ανακοίνωσε μάλιστα σειρά μέτρων για την απλούστευση των διαδικασιών εξαγωγής αμερικανικών όπλων προς τις χώρες του ΝΑΤΟ, με στόχο, όπως είπε, «να δοθούν πιο σταθερές τεχνολογικές βάσεις στη Συμμαχία».
 «Τα μέτρα αυτά θα καταστήσουν την αμερικανική τεχνολογία και τεχνογνωσία πιο εύκολα διαθέσιμη στους συμμάχους μας», δήλωσε.
 Η Ολμπράιτ εξέφρασε επίσης την ικανοποίησή της για «την πρόοδο της Ευρωπαϊκής Ενωσης στη δημιουργία μιας ευρωπαϊκής πολιτικής ασφάλειας και άμυνας». Εξέφρασε την ελπίδα ότι οι κοινές ομάδες εργασίας ΝΑΤΟ - Ε.Ε., η σύσταση των οποίων αποφασίστηκε μετά τη χαλάρωση της γαλλικής στάσης, «θα ξεκινήσουν σύντομα» και δήλωσε ότι είναι αναγκαίο να καθιερωθούν και συναντήσεις ανάμεσα στην Πολιτική Επιτροπή του ΝΑΤΟ και το αντίστοιχο όργανο της Ευρωπαϊκής Ενωσης.
 «Πιστεύουμε ότι το σύστημα αμυντικού σχεδιασμού του ΝΑΤΟ μπορεί να συμβάλει στην προσπάθεια της Ε.Ε.», είπε.
 Προσπάθησε ακόμη να καθησυχάσει τους Ευρωπαίους σχετικά με το αμερικανικό πρόγραμμα αντιβαλλιστικής προστασίας και δήλωσε ότι, όποια απόφαση και αν ληφθεί, τελικά δεν θα υπάρξει περιορισμός της αμερικανικής εμπλοκής στη Συμμαχία.
 Οι χώρες του ΝΑΤΟ χρησιμοποιούν ιδιαίτερα σκληρή γλώσσα για τις συνεχιζόμενες εκδηλώσεις βίας στο Κόσοβο, εκδηλώσεις που προέρχονται συχνά, όπως αναφέρεται, 
 Ως προς τη Σερβία οι υπουργοί Εξωτερικών του ΝΑΤΟ απέφυγαν να αναφερθούν σε προσπάθειες ανατροπής του Σλόμπονταν Μιλόσεβιτς.
 Καταδίκασαν, ωστόσο, τις ενέργειες της κυβέρνησης του Βελιγραδίου, που είχαν αποτέλεσμα να κλείσουν τα περισσότερα ανεξάρτητα Mέσα Mαζικής Eνημέρωσης. 
 Επίσης, καταδίκασαν τον πολλαπλασιασμό των πολιτικών δικών από σερβικά δικαστήρια με κατηγορούμενους 143 Αλβανούς από το Κόσοβο. 
 Στην παρέμβασή του στη σύνοδο του ΝΑΤΟ ο υπουργός Εξωτερικών Γιώργος Παπανδρέου επανέλαβε τις ελληνικές θέσεις για αναποτελεσματικότητα του καθεστώτος των κυρώσεων που έχουν επιβληθεί στη Γιουγκοσλαβία και ζήτησε την πλήρη άρση τους. 
 Ο κ. Παπανδρέου αναφέρθηκε ακόμη στην ανάγκη ενίσχυσης των δημοκρατικών δυνάμεων της Σερβίας. 
