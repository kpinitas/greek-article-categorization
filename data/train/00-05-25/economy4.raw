Το Χρηματιστήριο της Φρανκφούρτης ξεπέρασε με σχετική ευκολία το μεγαλύτερο εμπόδιο στην πορεία του προς τη συγχώνευση με το Χρηματιστήριο του Λονδίνου, καθώς το εποπτικό του συμβούλιο ενέκρινε προχθές αργά το βράδυ με ισχυρή πλειοψηφία τη συμφωνία. 
 Υστερα από συνεδρίαση 3 1/2 ωρών και επίπονων συζητήσεων και παρά τις διαφωνίες που διατυπώθηκαν, τα 17 από τα 21 μέλη του εποπτικού συμβουλίου του γερμανικού χρηματιστηρίου ψήφισαν υπέρ της συγχώνευσης, η οποία θα δημιουργήσει τη μεγαλύτερη αγορά της Ευρώπης. Αμέσως μετά το τέλος της προχθεσινής συνεδρίασης ο πρόεδρος του Deutsch Boerse και κινητήριος δύναμη της συμφωνίας, Βέρνερ Σέιφερ, δήλωσε ότι η απόφαση εκφράζει τη συνολική πεποίθηση της χρηματοοικονομικής κοινότητας της Φρανκφούρτης να κλείσει τη συμφωνία με το Χρηματιστήριο του Λονδίνου. 
 Η συμφωνία θα πρέπει τώρα να εγκριθεί από τους μετόχους των δύο χρηματιστηρίων, σε έκτακτες γενικές συνελεύσεις που θα πραγματοποιηθούν τον επόμενο Σεπτέμβριο. Η ισχυρή πλειοψηφία με την οποία εγκρίθηκε η συμφωνία αποτελεί μια προσωπική νίκη για τον Σέιφερ, καθώς λίγο πριν από τη συνεδρίαση της Τρίτης υπήρχε έντονη η φημολογία στα γερμανικά ΜΜΕ ότι το εποπτικό συμβούλιο του χρηματιστηρίου θα καθυστερήσει την απόφασή του. Στο αποτέλεσμα αυτό, καθοριστική ήταν η αλλαγή στάσης του υπουργείου Οικονομικών του κρατιδίου της Εσης, στις αρμοδιότητες του οποίου υπάγεται το Χρηματιστήριο της 
Φρανκφούρτης. Νωρίς την Τρίτη και πριν από τη συνεδρίαση απέσυρε τις αντιρρήσεις που είχε εκφράσει νωρίτερα, απομονώνοντας τις διαφωνίες που υπήρχαν στην χρηματοοικονομική κοινότητα της Φρανκφούρτης. Σημαντική ήταν επίσης και η συμβολή των τριών μεγάλων τραπεζών της Φρανκφούρτης, Deutsche Bank, Dresdner και Commerzbank. Οι δύο πρώτες τράπεζες διατηρούν ισχυρό μερίδιο στο Χρηματιστήριο της Φρανκφούρτης, το οποίο αναμένεται να επεκταθεί και στο νέο χρηματιστήριο σε περίπου 12%. 
 Μια ανάλογης πλειοψηφίας απόφαση στο Λονδίνο θα είναι πιθανότατα δυσκολότερη, καθώς εκεί τα μέλη με, δικαίωμα ψήφου είναι περισσότερα (300), σε αντίθεση με τη Φρανκφούρτη που επικεντρώνεται σε κάποιες μόνο κορυφαίες τράπεζες. Οι τράπεζες και κυρίως οι αμερικανικές επενδυτικές που δραστηριοποιούνται στο Cit yείναι εκείνες που πιέζουν περισσότερο από κάθε άλλον γι' αυτήν τη συγχώνευση, καθώς το ενιαίο σύστημα συναλλαγών που θα υιοθετηθεί θα μειώσει σημαντικά τα κόστη τους.
