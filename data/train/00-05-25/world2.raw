 Με προσδοκίες για αποχώρηση και από τα Υψίπεδα του Γκολάν και από τα παλαιστινιακά εδάφη συνόδευσαν τις ανακοινώσεις με τις οποίες εκφράζουν ικανοποίηση για την αποχώρηση του Ισραήλ από το Νότιο Λίβανο οι αραβικές χώρες. Πιο «πρακτική» και επί του θέματος, η Ευρωπαϊκή Επιτροπή κάλεσε τις αρχές του Λιβάνου να αναλάβουν σύντομα τις ευθύνες τους για την περιοχή ώστε να καταστεί εφικτή η συμμετοχή της διεθνούς κοινότητας σε προγράμματα ανοικοδόμησης.
 «Νίκη για όλους τους Αραβες» χαρακτήρισε την αποχώρηση των Ισραηλινών από το Nότιο Λίβανο ο γ.γ. του Αραβικού Συνδέσμου Εσμπάτ Αμπντέλ Μεγκίντ, διευκρίνισε 
όμως ότι εάν το Ισραήλ επιθυμεί μια δίκαιη και συνολική ειρήνη, «θα πρέπει να εφαρμόσει τις αποφάσεις του Συμβουλίου Ασφαλείας αναφορικά με τα Υψίπεδα του Γκολάν και τα κατεχόμενα παλαιστινιακά εδάφη -περιλαμβανομένης της Ιερουσαλήμ- 
και να τερματίσει τις απειλές κατά του Λιβάνου».
 Την αποχώρηση χαιρέτισε και ο Γιάσερ Αραφάτ, εκφράζοντας την ελπίδα η εξέλιξη αυτή να βοηθήσει στην απεμπλοκή της ειρηνευτικής διαδικασίας Ισραηλινών-Παλαιστινίων.
 Ανάλογη ήταν και η θέση της Συρίας, όπως εκφράστηκε σε άρθρο της κυβερνητικής εφημερίδας «Τισρίν». «Δεν θα υπάρξει ειρήνη με το Ισραήλ, παρά μόνο όταν αυτό επιστρέψει το σύνολο των Υψιπέδων του Γκολάν, αποσύρει τα στρατεύματά του στα (προπολεμικά) σύνορα της 4ης Ιουνίου 1967 και αναγνωρίσει λόγω και έργω τα δικαιώματα του παλαιστινιακού λαού στην ίδια του τη γη».
 Ο πρόεδρος του Λιβάνου Εμίλ Λεχούντ ευχαρίστησε χθες δημοσίως το Ιράν για την υποστήριξή του κατά τη διάρκεια της ισραηλινής κατοχής. Είναι γνωστό ότι το Ιράν ήταν ο κύριος υποστηρικτής των Χεζμπολάχ. Κατά την εκτίμηση του Λεχούντ, μετέδωσε το πρακτορείο ειδήσεων της Ισλαμικής Δημοκρατίας, «η νίκη ήταν νίκη και των δύο κρατών, του Ιράν και του Λιβάνου». Ο Λιβανέζος πρόεδρος -που μίλησε τηλεφωνικά με τον Ιρανό πρόεδρο Χατάμι, αναφέρθηκε με εγκωμιαστικά λόγια και στη Συρία.
 Η Ευρωπαϊκή Επιτροπή με ανακοίνωσή της χθες κάλεσε το Λίβανο να συνεργαστεί με 
τη δύναμη των κυανόκρανων, ενώ προανήγγειλε την αποστολή αντιπροσωπείας της Κομισιόν στην περιοχή «το συντομότερο δυνατό», ώστε να εκτιμηθούν οι άμεσες ανάγκες προς την ανοικοδόμηση.
 Την αποχώρηση των Ισραηλινών από το Ν. Λίβανο χαιρέτισε ο Βρετανός υπουργός Eξωτερικών Ρόμπιν Κουκ, καλώντας παράλληλα τα εμπλεκόμενα μέρη «να ελαχιστοποιήσουν την ένταση και τη βία» στην αβέβαιη περίοδο που ξεκινά τώρα.
 Οι Γάλλοι από την πλευρά τους αποτιμούν την κατάσταση μετά το αίτημα να συνεισφέρουν με κυανόκρανους στη δύναμη του ΟΗΕ. Ο υπουργός Eξωτερικών Ιμπέρ Βεντρίν συναντήθηκε με την Αμερικανίδα ομόλογό του στο περιθώριο της διάσκεψης 
του ΝΑΤΟ στη Φλωρεντία και εκπρόσωπός του δήλωσε αργότερα ότι η Γαλλία θα μπορούσε να βοηθήσει αν το Παρίσι έπαιρνε τη διαβεβαίωση στήριξης άλλων μελών του Συμβουλίου Ασφαλείας και αν οι τρεις πρωταγωνιστές -Λίβανος, Συρία, Ισραήλ- «επιδείξουν υπεύθυνη συμπεριφορά».
