 Στη μεθόριο με τις Ηνωμένες Πολιτείες κόβεται συχνά με τον πιο «άδικο» τρόπο το νήμα της ζωής μεταναστών από το Μεξικό, από φρουρούς ή και ιδιοκτήτες ράντσων στην περιοχή, που μπορεί να διαπιστώνουν ξαφνικά την παρουσία κάποιου ξένου πεινασμένου και διψασμένου «εισβολέα» στη γη τους.
 Ειδικός απεσταλμένος των Ηνωμένων Εθνών αναλαμβάνει τώρα να ερευνήσει το τι ακριβώς συμβαίνει μετά τη δολοφονία νεαρού Μεξικανού από έναν 74χρονο ιδιοκτήτη ράντσου που τον εντόπισε στην ιδιοκτησία του. Με δεδομένο το γεγονός 
ότι η λαθρομετανάστευση είναι θέμα οικείο και για μας, μπορεί κανείς ως μακρινός στην περίπτωση αυτή παρατηρητής, να εντοπίσει απλώς τη διαβάθμιση στην αγριότητα με την οποία αντιμετωπίζονται οι άνθρωποι, που στο πέρασμα μιας 
συνοριακής γραμμής βλέπουν τον ορίζοντα ενός καλύτερου μέλλοντος.
 Τα τελευταία πέντε χρόνια, περίπου 500 Μεξικανοί μετανάστες, απροετοίμαστοι ουσιαστικά για τις σκληρές συνθήκες που χρειάζεται να αντιμετωπίσουν στο μεγάλο κομμάτι της ερήμου που πρέπει να διασχίσουν κατά μήκος της μεθορίου, έχασαν τη ζωή τους.
 Οι Μεξικανοί που περνούν τα σύνορα προς τις Ηνωμένες Πολιτείες για να εργαστούν, στέλνουν 8 δισεκατομμύρια δολάρια το χρόνο στους φτωχούς συγγενείς τους που μένουν πίσω στην πατρίδα, σύμφωνα μάλιστα με τις επίσημες εκτιμήσεις της μεξικανικής κυβέρνησης.
 Ωστόσο, μέρα με τη μέρα βγαίνουν στο φως και νέα κρούσματα δολοφονιών, καθώς είναι σύνηθες φαινόμενο μεθοριακοί φρουροί να πυροβολούν εν ψυχρώ άτομα που εντοπίζουν και τα οποία δεν διαθέτουν τα απαραίτητα χαρτιά μετανάστευσης.
 Την περασμένη Δευτέρα, εκατοντάδες άτομα συγκεντρώθηκαν μπροστά στο προξενείο των Ηνωμένων Πολιτειών στην πόλη Ερμοσίγιο και απειλούσαν να καταλάβουν τα τοπικά γραφεία του μεξικανικού υπουργείου Eξωτερικών στην μεξικανική πολιτεία της Σονόρα.
 Ο υπουργός Eξωτερικών του Μεξικού, Ροζάριο Γκριν, συζήτησε το θέμα των βιαιοτήτων στα σύνορα με τις Ηνωμένες Πολιτείες με την Αμερικανίδα ομόλογό του, Μάντλεν Ολμπράιτ.
 Σημειώνεται πως η ξηρασία που έχει πλήξει τις περιοχές του βόρειου Μεξικού ωθεί όλο και περισσότερους απελπισμένους «καμπεζίνος» να ζητήσουν τρόπους επιβίωσης στην άλλη πλευρά των συνόρων και κάποιοι γίνονται εύκολη λεία για τους επιτήδειους που τους ζητούν ακόμη και χίλια δολάρια για να τους εξασφαλίσουν το πολυπόθητο πέρασμα στις Ηνωμένες Πολιτείες.
