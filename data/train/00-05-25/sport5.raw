 Ετοιμάζουν τις βαλίτσες τους ο Γιάννης Μαντζουράκης και (ίσως) ο Γιώργος Λούβαρης για ταξίδι στο εξωτερικό με μεταγραφικό στόχο. Ο προπονητής του Ολυμπιακού, έστω κι άθελά του, υποστήριξε χθες το απόγευμα ότι «από Δευτέρα ετοιμάζονται ταξίδια για να δούμε τους παίκτες που μας ενδιαφέρουν» και στη διοίκηση παραδέχονται πλέον ότι βρίσκονται υπό πλήρη κινητικότητα στα μεταγραφικά.
 Ο Ολυμπιακός λοιπόν, σύμφωνα με έγκυρες πηγές, έχει εντοπίσει δύο Βραζιλιάνους ποδοσφαιριστές (10άρι και σέντερ φορ) που αγωνίζονται σε ομάδες της χώρας τους και, όπως άφησε να διαρρεύσει ο Μαντζουράκης, είναι πολύ πιθανό να ταξιδέψει για να τους δει από κοντά. Στη διοίκηση φαίνεται να προτιμούν τους Βραζιλιάνους, λόγω και της περίπτωσης του Τζιοβάνι.
 Στο ενδεχόμενο, βέβαια, που κάνει ταξίδι ο Λούβαρης στο εξωτερικό, αυτό θα σημαίνει πως πρόκειται για Eυρωπαίο ποδοσφαιριστή ή Νοτιοαμερικανό παίκτη που παίζει στην Ευρώπη και ότι πάει να κλείσει την μεταγραφή, κατόπιν εντολής του Σωκράτη Κόκκαλη. Ολα δείχνουν, πάντως, ότι ο Ολυμπιακός, αν δεν είναι έτοιμος, τουλάχιστον βρίσκεται πολύ κοντά με ποδοσφαιριστή που από την ΠΑΕ αφήνουν να διαρρεύσει ότι «το όνομά του θα κάνει αίσθηση». 
 Στον Ολυμπιακό, μάλιστα, πραγματοποιήθηκε χθες το πρωί σύσκεψη μεταξύ των Σωκράτη Κόκκαλη, Γιώργου Λούβαρη, Γιάννη Μαντζουράκη για τα μεταγραφικά, στην οποία συζητήθηκαν συγκεκριμένα ονόματα. Πρώτος στη λίστα της πειραϊκής ομάδας για τα χαφ είναι ο Βραζιλιάνος Ζε Ελίας, που ανήκει στην Ιντερ και αγωνίζεται φέτος με τη μορφή δανεισμού στην Μπολόνια. Οι Ιταλοί ζητούν 6 εκ. δολάρια (περίπου 2, 3 δισ. δρχ.) και στον Ολυμπιακό ελπίζουν ότι θα ρίξουν λίγο την τιμή και θα τον αποκτήσουν.
 Από εκεί και πέρα συζητήθηκαν (για κεντρικό αμυντικό) τα ονόματα των Παραγουανών Κάρλος Γκαμαρά (Ατλέτικο Μαδρίτης), Χοσέ Αγιάλα (Μπέτις Σεβίλη), ενώ από την εγχώρια αγορά θα αποκτηθεί ο Χρήστος Πατσατζόγλου και θα γίνει προσπάθεια για τον Μιχάλη Κωνσταντίνου. Στον Ολυμπιακό έχουν επίσης στα υπόψη τον Ζάγκο της Ρόμα, τον Ζουνίνιο της Βάσκο ντα Γκάμα, ενώ προτάθηκε τα τελευταία 24ωρα ο Αργεντίνος Νταμιάν Μάνσο, το 10άρι της Νιούελ Ολντ Μπόις, που κοστίζει περίπου 1, 7 δισ. δρχ. 
 Ο Γιάννης Μαντζουράκης νωρίς το απόγευμα στη συνέντευξη Τύπου που παρέθεσε είπε: «Εγινε μια συνάντηση με τον πρόεδρο και τον κ. Λούβαρη, η οποία κράτησε αρκετές ώρες. Συζητήθηκαν όλα τα θέματα, ορισμένα από τα οποία θα προχωρήσουν σύντομα. Ειπώθηκαν ονόματα και όταν είμαστε σε θέση να υλοποιήσουμε τα σχέδιά μας, θα το φωνάξουμε για να χαρούν όλοι. Εγινε λόγος και για τα συμβόλαια των παικτών που λήγουν και θα γίνει μία ακόμα κουβέντα για το υλικό που θα παραμείνει και την νέα περίοδο». 
 Οσο για τον αγώνα με την Παναχαϊκή, ο «Ρουμάνος» τεχνικός υποστήριξε: «Εχουμε μια υποχρέωση απέναντι στους εαυτούς μας. Είναι γιορτή και πρέπει να σημάνει επιτυχία, χαρά και σεβασμό στην ιστορία του συλλόγου. Οι ποδοσφαιριστές θα δείξουν την ίδια αφοσίωση και αγωνιστική συμπεριφορά που είχαν σε όλο το πρωτάθλημα». 
 Παρελθόν θα αποτελέσει από την Κυριακή το βράδυ για τον Ολυμπιακό ο Σίνισα Γκόγκιτς. Ο Γιώργος Λούβαρης φώναξε χθες τον παίκτη στα γραφεία της πειραϊκής ΠΑΕ, του είπε «σε ευχαριστούμε για τη συνεργασία, δεν θα ανανεώσουμε το συμβόλαιο» και ο Γκόγκιτς κοιτάει τώρα να δει πού θα συνεχίσει την καριέρα του. Επίσης, από τα γραφεία του Ολυμπιακού πέρασαν οι Αλέξης Αλεξανδρής, Κυριάκος Τοχούρογλου, οι οποίοι συζήτησαν με τον Λούβαρη το ενδεχόμενο της ανανέωσης της συνεργασίας τους και θα γίνει νέο ραντεβού αύριο το πρωί. 
 Αποχαιρετιστήριο γεύμα στους παίκτες του Ολυμπιακού, αλλά και στα μέλη του ποδοσφαιρικού τμήματος θα παραθέσει ο Σωκράτης Κόκκαλης τη Δευτέρα το μεσημέρι. Από πλευράς διοίκησης θα παραβρεθούν και οι Γιώργος Λούβαρης, Πέτρος Κόκκαλης (επιστρέφει σήμερα από το Παρίσι). Οι ποδοσφαιριστές της πειραϊκής ομάδας θα βρεθούν μαζί για τελευταία φορά μέσα στην περίοδο τη Δευτέρα και το ραντεβού πάλι είναι για τις 3 Ιουλίου, όπου θα ξεκινήσει το πρώτο στάδιο της προετοιμασίας. Οι «ερυθρόλευκοι» γυμνάστηκαν χθες το απόγευμα, σήμερα έχουν ρεπό και αύριο θα προπονηθούν στις 6.30 μ.μ. Δε γυμνάστηκαν χθες οι Τζόρτζεβιτς (θεραπεία), Αντζας (ενοχλήσεις στη μέση), Ανατολάκης (έχει άδεια για προσωπικούς λόγους).
 Στο μεταξύ, όλα είναι έτοιμα στον Ολυμπιακό για τη φιέστα την Κυριακή το βράδυ (8 μ.μ.) στον αγώνα με την Παναχαϊκή. Σύμφωνα με το πρόγραμμα, θα προηγηθεί αγώνας παλαιμάχων, που θα έχει διάρκεια μία ώρα. Πριν από την έναρξη του ματς ελικόπτερο θα φέρει μπάλες και οι ποδοσφαιριστές θα τις πετάξουν στον κόσμο. Στο ημίχρονο θα χορέψουν οι τσιρλίντερ, ενώ θα υπάρξει φαντασμαγορικός φωτισμός. Επίσης, θα τοποθετηθούν τουλάχιστον δύο Video wall, ενώ θα στηθεί και ειδική εξέδρα στο ταρτάν (από την πλευρά εισόδου των ποδοσφαιριστών στον αγωνιστικό χώρο), στην οποία θα γίνει η απονομή του Kυπέλλου του πρωταθλήματος.
