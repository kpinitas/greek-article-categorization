 Αγωνία δεν έχει μόνο ο Παναθηναϊκός για τον αντίπαλο που θα βρει απέναντί του σε λίγες ημέρες, στην προκριματική φάση του Kυπέλλου Πρωταθλητριών (Διναμό Βουκουρεστίου ή Πολόνια Βαρσοβίας), αλλά και ο Ολυμπιακός, ο οποίος έχει στρέψει από τώρα το βλέμμα του στην Ευρώπη, καθώς έχει τους δικούς του λόγους.
 Οι ερυθρόλευκοι έστω και ως παρατηρητές (για την ώρα), ενδιαφέρονται για ό,τι συμβαίνει αυτές τις ημέρες και για ό,τι θα συμβεί τον Αύγουστο στα ευρωπαϊκά γήπεδα, καθώς διεκδικούν τη συμμετοχή τους στο τρίτο (από τα τέσσερα) γκρουπ δυναμικότητας της UEFA, στην κλήρωση για τους ομίλους του Champions League.
 Αυτό σημαίνει απλά, ότι ο Ολυμπιακός, ο οποίος βρίσκεται -προς το παρόν- στο τέταρτο γκρουπ δυναμικότητας της UEFA (λόγω της βαθμολογίας του στους ευρωπαϊκούς αγώνες), με τα έως σήμερα δεδομένα θα έχει τρεις δύσκολους αντιπάλους μπροστά του στον όμιλο, ενώ, αν βρεθεί στο τρίτο γκρουπ θα έχει μόνο δύο ισχυρούς αντιπάλους και θα μπορεί να διεκδικήσει με περισσότερες αξιώσεις την πρόκρισή του στη φάση των 16.
 Τέλος Αυγούστου θα γίνει η κλήρωση στη Γενεύη ή στη Νιόν της Ελβετίας των ομίλων του Champions League και οι ομάδες θα χωριστούν σε τέσσερα γκρουπ των οκτώ συλλόγων, βάσει δυναμικότητας και βαθμολογίας που έχουν συγκεντρώσει τα τελευταία χρόνια στα ευρωπαϊκά παιχνίδια. Ο Ολυμπιακός, λοιπόν, βρίσκεται τώρα στην 25η θέση της βαθμολογίας, κατατάσσεται δηλαδή στο τέταρτο και τελευταίο γκρουπ δυναμικότητας, αλλά επιθυμεί τον αποκλεισμό μίας και μόνο ομάδας από τις λεγόμενες ισχυρές στα προκριματικά του Αυγούστου, για να πάρει τη θέση της στο τρίτο γκρουπ.
 Ας δούμε, όμως, αναλυτικά σε ποια θέση βρίσκεται ο Ολυμπιακός και τι επιζητά. Η πειραϊκή ομάδα είναι μία από τις 16 οι οποίες έχουν πάρει ήδη το εισιτήριο για τους ομίλους του Champions League και δεν δίνουν προκριματικούς αγώνες τον Αύγουστο. Οι άλλες 15 είναι οι: Ρεάλ Μαδρίτης (Ισπανία), Λάτσιο (Ιταλία), Γιουβέντους (Ιταλία), Λα Κορούνια (Ισπανία), Μπαρτσελόνα (Ισπανία), Μπάγερν Μονάχου (Γερμανία), Μπάγερ Λεβερκούζεν (Γερμανία), Μονακό (Γαλλία), Παρί Σεν Ζερμέν (Γαλλία), Αϊντχόβεν (Ολλανδία), Χέρενβεν (Ολλανδία), Μάντσεστερ Γιουνάιτεντ (Αγγλία), Αρσεναλ (Αγγλία), Σπαρτάκ Μόσχας (Ρωσία), Σπόρτιγκ Λισαβώνας (Πορτογαλία).
 Από αυτές τις 15 ομάδες, οι 12 έχουν καλύτερη βαθμολογία από τον Ολυμπιακό, εκτός από τις Λα Κορούνια, Χέρενβεν, Σπόρτιγκ Λισαβώνας που έχουν χειρότερη, οπότε θα βρεθούν μπροστά από την ελληνική ομάδα σε κάποιο από τα γκρουπ. Υπάρχουν όμως και άλλες 12 ομάδες, οι οποίες έχουν καλύτερη βαθμολογία από την πειραϊκή ομάδα, αλλά δίνουν προκριματικό αγώνα τώρα τον Ιούλιο, αλλά και τον Αύγουστο, και από αυτές ελπίζει ο Ολυμπιακός κάποια να αποκλειστεί, έτσι ώστε να πάρει τη θέση της και να βρεθεί στο τρίτο γκρουπ δυναμικότητας.
 Αυτές οι 12 ομάδες που δεν έχουν εξασφαλίσει ακόμη τη συμμετοχή τους σε όμιλο του Champions League και βρίσκονται (βαθμολογικά) μπροστά από τον Ολυμπιακό είναι οι: Ιντερ (Ιταλία), Μίλαν (Ιταλία), Βαλένθια (Ισπανία), Σπάρτα Πράγας (Τσεχία), Λοκομοτίβ Μόσχας (Ρωσία), Λιόν (Γαλλία), Πόρτο (Πορτογαλία), Φέγενορντ (Ολλανδία), Γαλατασαράι (Τουρκία), Διναμό Κιέβου (Ουκρανία) και Ρόζενμποργκ (Νορβηγία).
 Ο Ολυμπιακός περιμένει με αγωνία την προκριματική φάση του Αυγούστου και δεν είναι απίθανο να αποκλειστεί μία από τις 12 ανωτέρω ομάδες, για να βρεθεί στο τρίτο γκρουπ δυναμικότητας και να έχει μπροστά του στον όμιλο μόνο δύο ισχυρούς αντιπάλους. Τα ζευγάρια που απασχολούν τον Ολυμπιακό είναι 7, καθώς, εύκολα ή δύσκολα, οι Μίλαν, Ιντερ, Βαλένθια, Φέγενορντ, Ρόζενμποργκ θα πάρουν την πρόκριση σε όμιλο.
 Στον Ολυμπιακό έχουν επικεντρώσει το ενδιαφέρον τους στα εξής ζευγάρια: Λοκομοτίβ Μόσχας - (Μπεσίκτας - Λέφσκι Σόφιας), Πόρτο - (Αντερλεχτ - Ανόρθωση), Διναμό Κιέβου - (Ερυθρός Αστέρας - Τορπέντο Κιουταΐσι), Λιόν - (Χάκα - Ιντερ Μπρατισλάβας) και Σεν Γκάλεν - Γαλατασαράι.
 Η πειραϊκή ομάδα, δηλαδή, ελπίζει σε στραβοπάτημα κυρίως, της Λοκομοτίβ Μόσχας, που λογικά θα έχει αντίπαλο τη Μπεσίκτας, η οποία κέρδισε στο πρώτο ματς τη Λέφσκι Σόφιας (1-0), και εν συνεχεία είτε της Λιόν που εκτός απροόπτου θα αντιμετωπίσει την Ιντερ Μπρατισλάβας (0-0 το πρώτο ματς με τη Χάκα), είτε της Πόρτο με την Αντερλεχτ (κέρδισε στο πρώτο ματς 4-2 την Ανόρθωση).
 «Εκείνο που μας απασχολεί είναι να προετοιμαστούμε όσο το δυνατόν καλύτερα για το Champions League, αφού δεν μπορούμε να τα περιμένουμε όλα από την κλήρωση», δήλωσε στην «Ε» κορυφαίο στέλεχος της πειραϊκής ΠΑΕ, ενώ την ίδια άποψη φαίνεται να έχουν τόσο ο Γιάννης Μαντζουράκης όσο και οι ποδοσφαιριστές. «Καλό θα είναι να βρεθούμε στο τρίτο γκρουπ δυναμικότητας, αλλά δεν θα τα βάψουμε και μαύρα, αν παραμείνουμε στο τελευταίο γκρουπ. Αλλωστε, και τις τρεις προηγούμενες χρονιές ήμασταν στο τρίτο γκρουπ, αλλά είχαμε ως τέταρτη ομάδα πότε τη Ρόζενμποργκ, πότε την Κροάσια και πότε τη Μόλντε».
