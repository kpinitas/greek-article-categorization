 «Μην μένετε μόνο στα μεγάλα έργα. Ν' ασχοληθείτε με τη λεπτομέρεια, γιατί στο τέλος αυτή θα κρίνει την επιτυχία ή την αποτυχία των Ολυμπιακών Αγώνων». Αυτή τη συμβουλή άκουσα από πολλούς Αυστραλούς τις ημέρες που βρέθηκα στο Σίδνεϊ. Κι έχουν δίκιο. Ολα τα μεγάλα έργα με κάποιον τρόπο θα έχουν ολοκληρωθεί έστω και την τελευταία στιγμή. Είναι, όμως, τόσο πολλές και σημαντικές οι «λεπτομέρειες» που ο αγώνας δρόμου ήδη έπρεπε να είχε αρχίσει. 
 Οι διοργανωτές των Ολυμπιακών Αγώνων του Σίδνεϊ, αν μη τι άλλο, κερδίζουν το χρυσό μετάλλιο στη λεπτομέρεια. Παράδειγμα, το πώς θ' αντιμετωπίσουν το συγκοινωνιακό πρόβλημα που θα προκύψει με την προσέλευση των αθλητικών αποστολών από 125 χώρες, τους χιλιάδες δημοσιογράφους από τα 2.000 μέσα ενημέρωσης και τους 2.500 VIP's: 
  Με νόμο ανακήρυξαν «δικτάτορα» τον υπουργό Συγκοινωνιών, ο οποίος εν λευκώ θα δίνει εντολή, ανά πάσα στιγμή, για το κλείσιμο των δρόμων και τις διορθωτικές κινήσεις που θα πρέπει να γίνονται στην κίνηση της πόλης, αφού και το Σίδνεϊ έχει ώρες αιχμής (το πρωί και το απόγευμα). 
  Τα σχολεία παίρνουν extra διακοπές την περίοδο των Ολυμπιακών Αγώνων και πολλές εταιρείες έχουν εγκρίνει από τώρα άδειες των υπαλλήλων τους, για να μη χρειάζεται να μετακινούνται προς την πόλη τότε. Χώρια που επισήμως η κυβέρνηση παροτρύνει τους κατοίκους του Σίδνεϊ που δεν ενδιαφέρονται για τους αγώνες να ταξιδέψουν στην επαρχία (!). 
  Πάνω από 3.800 λεωφορεία και 5.000 οδηγοί θα ενισχύσουν τα κανονινά δρομολόγια, με προορισμό από και προς τις ολυμπιακές εγκαταστάσεις, όλο το 24ωρο, αφού ιδιαίτερα οι δημοσιογράφοι και οι εργαζόμενοι σ' αυτές δεν θα έχουν ωράρια.
  Πάνω από 2.000 ΙΧ αυτοκίνητα θ' αναλάβουν τη μεταφορά τουλάχιστον 5.000 ατόμων από τις συμμετέχουσες χώρες. Θα τα οδηγούν 6.000 εθελοντές, συνταξιούχοι, φοιτητές και άλλοι πολίτες, κάποιοι από τους οποίους ήδη έχουν επιστρατευθεί, διότι οι ξένες αποστολές πηγαινοέρχονται στο Σίδνεϊ για να ρυθμίσουν τις τελευταίες εκκρεμότητές τους. 
  Σ' ετοιμότητα θα βρίσκονται πολιτικά και στρατιωτικά ελικόπτερα για τη μεταφορά των υψηλών προσώπων, όταν η κίνηση στους δρόμους είναι μεγάλη.
  Από καιρό έχουν υπογραφεί οι συμβάσεις και με τις ιδιωτικές εταιρείες που διαθέτουν λιμουζίνες για τη μεταφορά των επίσημων αποστολών. 
 Και μια και μιλάμε για «λεπτομέρειες», τέτοιες λιμουζίνες ελάχιστες έχουμε στην Ελλάδα. Αντίθετα, στην Αυστραλία υπάρχει πληθώρα εταιρειών επειδή η ζήτηση είναι μεγάλη. Τις χρησιμοποιούν όλες οι μεγάλες εταιρείες, μ' αυτές συνεργάζεται ακόμη και το κράτος (όταν έχει να υποδεχθεί ξένες αποστολές κ.ά.) ακριβώς για ν' αποφύγει να συντηρεί στόλο μεγάλων αυτοκινήτων που παλιώνουν γρήγορα και αποτελούν κακή επένδυση (εμείς αυτό κάνουμε δυστυχώς). Ποια θα είναι, λοιπόν, η δική μας απάντηση στο πρόβλημα; Θα δώσουμε κίνητρα να δημιουργηθούν τέτοιες εταιρείες που δεν θα έχουν μέλλον βιωσιμότητας; Θα νοικιάσουμε ξένες; Θα δείξει. Οι Ολυμπιακοί Αγώνες δεν είναι ούτε Σύνοδος Κορυφής, ούτε κάποια άλλη διοργάνωση που φέραμε εις πέρας μ' επιτυχία. Ο αριθμός των επισήμων είναι πολλαπλάσιος. Επίσης, στην Αυστραλία τους 60.000 θα φτάσει ο στρατός των εθελοντών. Αλλά εκεί ο εθελοντισμός έχει γίνει συνείδηση του λαού. Οχι, όπως στην Ελλάδα που μάλλον θα δυσκολευτούμε να τους εντοπίσουμε. 
 Η εμμονή στη λεπτομέρεια των Αυστραλών αποδεικνύεται και από τα «εφιαλτικά σενάρια» τα οποία έχουν βάλει στο τραπέζι και συζητούν, ώστε, αν συμβούν στην πραγματικότητα, να είναι έτοιμοι να τ' αντιμετωπίσουν, πέρα από το ενδεχόμενο ενός τρομοκρατικού χτυπήματος για το οποίο έχουν καταστρώσει άλλα σχέδια δράσης. Διάφορα πιθανά γεγονότα τους απασχολούν και τα οποία, αν συμβούν και δεν αντιμετωπιστούν άμεσα, θα δυσφημήσουν τη χώρα τους ανεπανόρθωτα. Η Οργανωτική Επιτροπή έχει φτιάξει έναν κατάλογο τέτοιων σεναρίων και η επεξεργασία σχεδίων αντιμετώπισής τους σχεδόν έχει ολοκληρωθεί.
 Πιο συγκεκριμένα, στην τελευταία συνάντηση των ειδικών που έγινε στις αρχές Ιουλίου, στο Σίδνεϊ, και η οποία χαρακτηρίστηκε «τo μεγαλύτερο τεστ εφιαλτικών ενδεχομένων» μεταξύ άλλων συζητήθηκαν και τα εξής σενάρια: 
  Απογευματινές καταιγίδες: Καθώς το Σεπτέμβριο αρχίζει η άνοιξη της Αυστραλίας (τώρα έχουν χειμώνα), οι απογευματινές καταιγίδες αποτελούν μεγάλο εφιάλτη. Υπάρχει πιθανότητα να προκαλέσουν ακυρώσεις τελετών απονομής βραβείων, δραματικές αλλαγές πολλών αγωνισμάτων, παράλυση της κυκλοφορίας στην πόλη, αναγκαστικές αλλαγές στα δρομολόγια των συγκοινωνιών και μεταφορών. Το πρόγραμμα αντιμετώπισής τους συνεχώς ενισχύεται με νέες προτάσεις. 
  Διαρροή γκαζιού στην πόλη: Το σενάριο λέει ότι σημειώνεται σε ώρα αιχμής, το βράδυ της Παρασκευής, που το Σίδνεϊ έχει τη μεγαλύτερη κίνηση. Η περιοχή εκκενώνεται και απομονώνεται, δύο σταθμοί τρένων κλείνουν, αλλάζουν τα δρομολόγια των λεωφορείων και των αυτοκινήτων.
  Μηχανική βλάβη σε φέριμποτ: Μ' αυτά θα μεταφέρονται αρκετοί αθλητές και εργαζόμενοι στο Ολυμπιακό Στάδιο. Γι' αυτό πρέπει να υπάρχει εφεδρικό φέριμποτ στο λιμάνι του Σίδνεϊ, για να τους παραλάβει, ώστε να μην καθυστερήσουν να προσέλθουν και οι ολυμπιακές διοργανώσεις παραλύσουν.
  Μικρές πυρκαγιές: Θα μπορούσαν να προκληθούν στις ολυμπιακές εγκαταστάσεις κατά τη διάρκεια των αγώνων -ίσως από την υπερφόρτωση της ενέργειας. Πρέπει να εκκενωθεί αμέσως ο χώρος, να σβηστούν οι πυρκαγιές και να ξαναρχίσουν όσο το δυνατόν πιο γρήγορα οι αγώνες. 
  Σεξουαλική παρενόχληση αθλητριών: Εδώ οι Αυστραλοί σκέφθηκαν πραγματικά το χειρότερο που θα μπορούσε να συμβεί. Το σενάριο αναφέρει ότι αθλήτρια ευρωπαϊκής χώρας καταγγέλλει ότι την παρενόχλησε σεξουαλικά συναθλητής της που δεν είναι μόνο φαβορί για το χρυσό μετάλλιο αλλά έχει πολλές πιθανότητες να βρεθεί αντιμέτωπος, στον τελευταίο γύρο, με Αυστραλό αθλητή. Η αστυνομία θ' αναγκαστεί ν' απαγγείλει κατηγορίες, το όνομα του αθλητή θα διασυρθεί, η Οργανωτική Επιτροπή θ' αρνηθεί ν' αναβάλει τον τελικό και θα κατηγορηθεί ότι κάνει δώρο το μετάλλιο στον δικό της αθλητή. Για όλους αυτούς τους λόγους θεωρείται από τα πιο δύσκολα στο χειρισμό του, αφού πρέπει να τηρηθούν πολλές ισορροπίες.
  Ομαδική δηλητηρίαση αθλητών πριν από τους αγώνες: Βεβαίως έχουν προβλεφθεί όλα τα αυστηρά μέτρα υγιεινής που πρέπει να λαμβάνουν οι εταιρείες κέτερινγκ στις οποίες θα γίνονται συνεχείς δειγματοληπτικοί έλεγχοι σε όλη τη διάρκεια των αγώνων. Για καλό και για κακό, όμως, θα έχουν τη σχετική ετοιμότητα τα ιατρικά κέντρα των ολυμπιακών εγκαταστάσεων και τα νοσοκομεία του Σίδνεϊ για την αντιμετώπιση και ενός τέτοιου ενδεχομένου.
  Αιφνίδια απόφαση αρχηγού κράτους να παρακολουθήσει τους αγώνες: Ενα τέτοιο σενάριο θεωρείται από τα πιο πιθανά και είναι ο μεγάλος μπελάς των αυστραλιανών αρχών. Αν κοντά στο ξενοδοχείο του προέδρου, του πρωθυπουργού ή του μονάρχη δεν υπάρχει η δυνατότητα να προσγειωθεί ελικόπτερο για να τον μεταφέρει, θα δημιουργηθεί μεγάλη αναταραχή στο κυκλοφοριακό και στις δυνάμεις ασφαλείας που θ' αναγκαστούν ν' αποσύρουν τις δυνάμεις τους από άλλα σημεία και να τις αναδιατάξουν. Πρέπει, λοιπόν, να είναι προετοιμασμένες και γι' αυτό το ενδεχόμενο ανά πάσα στιγμή. 
  Δυσλειτουργίες στην εκπομπή των ραδιοτηλεοπτικών προγραμμάτων: Καθώς η άρτια μετάδοση των Ολυμπιακών Αγώνων αποτελεί πρώτη προτεραιότητα των διοργανωτών, ήδη ένα σύστημα συνεχούς υποστήριξης είναι έτοιμο να επέμβει, για ν' αντιμετωπίσει άμεσα το όποιο πρόβλημα. 
  Κομφούζιο με διερμηνείες: Στους Ολυμπιακούς Αγώνες θα συμμετάσχουν 124 διαφορετικές εθνικότητες και πολύ πιθανό είναι να δημιουργηθεί πρόβλημα συνεννόησης. 
 Εκεί που οι Αυστραλοί δεν έδειξαν το ίδιο ενδιαφέρον είναι για το αεροδρόμιο του Σίδνεϊ. Παρά το γεγονός ότι εδώ και 25 χρόνια υπάρχει το αίτημα για τη δημιουργία ενός υπερσύγχρονου διεθνούς αεροδρομίου, ούτε οι Ολυμπιακοί Αγώνες επηρέασαν στο να ληφθεί μια τέτοια απόφαση (εδώ σαφώς υπερτερεί η Ελλάδα με το αεροδρόμιο των Σπάτων που θα είναι έτοιμο δυόμισι χρόνια πριν από τους δικούς μας Ολυμπιακούς). Βεβαίως το υπάρχον αεροδρόμιο του Σίδνεϊ έχει ανακαινισθεί, αυξήθηκαν σε τέσσερις οι διάδρομοι προσγείωσης και απογείωσης, αλλά η πράξη θα δείξει αν θα μπορέσει χωρίς καθυστερήσεις να υποδεχθεί τον τεράστιο αριθμό αφίξεων στις αρχές Σεπτεμβρίου.
 Κάτι ακόμη που μου έκανε εντύπωση ήταν ότι ούτε στο αεροδρόμιο που είναι το πρώτο που βλέπει ο επισκέπτης, ούτε στην πόλη δεν υπήρχαν πανό, διαφημίσεις κάτι εορταστικό τέλος πάντων που να δείχνει ότι αυτή η πόλη σε λίγες ημέρες θα φιλοξενήσει τους Ολυμπιακούς Αγώνες του 2000. Στην Ατλάντα, θυμάμαι, οι Αμερικανοί, που είναι και των σόου, είχαν στήσει ακόμη κι ένα μεγάλο ρολόι που έδειχνε πόσες ώρες και πόσα λεπτά απομένουν μέχρι την έναρξη των Ολυμπιακών Αγώνων. Οι Αυστραλοί υπόσχονται, όμως, ότι τις ημέρες των Ολυμπιακών Αγώνων οι επισκέπτες θα θαυμάσουν την πολιπολιτισμικότητα αυτής της πόλης με διάφορες πολιτιστικές εκδηλώσεις που θα ακολουθούν η μία την άλλη. 
 Τέλος, μη νομίζετε, σκάνδαλα υπήρχαν και στη διοργάνωση των Αγώνων του Σίδνεϊ. Το πιο σημαντικό, που έμεινε για μήνες στην επικαιρότητα, είχε να κάνει με την επιλεκτική διάθεση των εισιτηρίων της α' θέσης των Αγώνων. Η τότε Οργανωτική Επιτροπή είχε κρατήσει γύρω στα 250.000 εισιτήρια, για να τα πουλήσει υπερτιμημένα σε ειδικούς πελάτες (εταιρείες κ.ά.) υποδεικνύοντας εμμέσως στον κόσμο ν' αγοράσει δεύτερης και τρίτης θέσης στ' αγαπημένα του αγωνίσματα. Δημιουργήθηκε μείζον θέμα, οι πολίτες σταμάτησαν ν' αγοράζουν εισιτήρια και ο υπουργός Ολυμπιακών Αγώνων της πολιτειακής κυβέρνησης της Νέας Νότιας Ουαλίας Μάικλ Νάιτ, «πραξικοπηματικά», τον περασμένο Φεβρουάριο, αφήρεσε αρμοδιότητες από την Οργανωτική Επιτροπή και ανακοίνωσε ότι στο εξής τα προγράμματα του προϋπολογισμού θα τα διαχειρίζεται από κοινού με την Πολιτειακή Ολυμπιακή Επιτροπή. 
 Με διαστημικά κουστούμια που παραπέμπουν σε ταινίες «Σταρ Γουόρς» μοιάζουν οι ολυμπιακές στολές που σχεδιάστηκαν για την ενδυματολογική εμφάνιση των αθλητών της εθνικής ομάδας της Αυστραλίας που θα συμμετάσχουν στα 28 σπορ των Ολυμπιακών Αγώνων και Παραολυμπιακών Αγώνων του Σίδνεϊ. Τα χρώματα που επιλέχτηκαν είναι το ασημί, το πράσινο και το χρυσοκίτρινο. Είναι πολύ φαντεζί και ξεφεύγουν από τα συνηθισμένα ολυμπιακά κουστούμια. Σε πολλούς αθλητές προκάλεσαν ενθουσιασμό αλλά σε κάποιους άλλους δεν πολυάρεσαν. 
 «Δεν είμαι σίγουρος ότι θα αισθάνομαι μέσα τους αρκετά άνετα, για να πω από τώρα ότι σίγουρα θα φορέσω αυτά τα κουστούμια», ήταν η αντίδραση του δεκαθλητή Σκοτ Φέριερ στην επίσημη παρουσίαση των ολυμπιακών στολών που έγινε στο Σίδνεϊ, πριν από λίγες ημέρες. Ο τετρακοσάρης Λι Νέιλορ απάντησε αμήχανα: «Mοιάζουν φανταστικά, αλλά μάλλον δεν θα τα φορέσω». Η πρωταθλήτρια του τριπλού Νικόλ Μπέγκμαν είπε: «Aν με βοηθήσουν ν' αναπτύξω μεγαλύτερη ταχύτητα και αισθάνομαι ωραία μέσα σ' αυτά, θα τα φορέσω». Αντίθετα, η παγκόσμια πρωταθλήτρια Κάθι Φρίμαν δήλωσε ότι την κάνουν να αισθάνονται ότι «σκίζει στα δύο τον αέρα» και η Σέιν Χιλ, που συμμετέχει στους τρίτους Ολυμπιακούς της Αγώνες, ότι οι στολές τής φαίνονται «καλές και ανάλαφρες».
 Μετά την απόφαση της Reebok ν' αποσύρει τη χορηγία της ύψους 20 εκατομμυρίων δολαρίων Aυστραλίας (4, 2 δισ. δραχμές), την ενδυματολική εμφάνιση της εθνικής ομάδας της Αυστραλίας ανέλαβε η Nike. Ο σχεδιαστής της τελευταίας, Κεν Μπλακ, είπε ότι χρησιμοποιήθηκε το λίγο πιο σκοτεινό γκρι σε διαφορετικές ζώνες από το σώμα διότι απορροφά ζέστη από τον ήλιο. Περισσότεροι από 50 σχεδιαστές της Nike δούλεψαν πάνω στις 253 διαφορετικές στολές που θα φορούν οι αθλητές στους Ολυμπιακούς και Παραολυμπιακούς Aγώνες. Κι είναι η πρώτη φορά που η εθνική ομάδα της Αυστραλίας θα είναι ντυμένη τόσο ομοιόμορφα. Θα παραδοθούν στους αθλητές συνολικά 87.528 κομμάτια (φόρμες, τζάκετ κ.λπ.).
 Πάντως, ευτυχώς, που τα χρώματα των κουστουμιών που προορίζονται για την ομάδα μπάσκετ της Αυστραλίας είναι λιγότερα λαμπερά. Ετσι δεν θα βγάζουν μάτι. 
