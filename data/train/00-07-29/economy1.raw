 Εντονα στοιχεία πολιτικοοικονομικού θρίλερ ενέχει η υπόθεση της αιφνιδιαστικής «παραίτησης» Κουνιάκη.
 Mιας παραίτησης που ήρθε να συμπληρώσει το «παζλ» των όσων πραγματικά περίεργων συμβαίνουν τους τελευταίους μήνες στο προσκήνιο και το παρασκήνιο του ελληνικού χρηματιστηρίου.
 Το εάν ήταν «παραίτηση» ή «αποπομπή» και για ποιους συγκεκριμένους λόγους έγινε, είναι ένα στοιχείο που παραμένει στο σκοτάδι δεδομένου ότι επαρκείς εξηγήσεις δεν δόθηκαν από κανέναν. Τα σενάρια που ακούγονται, όμως, είναι αρκετά και γεγονός είναι ότι τα περισσότερα συνηγορούν στη δεύτερη «εκδοχή».
 Η χρηματιστηριακή αγορά δεν δείχνει, πάντως, να επηρεάζεται άμεσα από την αλλαγή «σκυτάλης» στη διοίκηση του ΧΑΑ, δεδομένου ότι ήταν μια εξέλιξη εν πολλοίς αναμενόμενη, αλλά και επιζητούμενη από πλειάδα χρηματιστηριακών παραγόντων. Η τοποθέτηση στη θέση του προέδρου του ΧΑΑ, του καθηγητή Παναγιώτη Αλεξάκη, που συνέβαλε καθοριστικά στο επιτυχές «στήσιμο» και τη λειτουργία του Χρηματιστηρίου Παραγώγων Αθηνών, εξελήφθη ως θετική εξέλιξη από την αγορά.
  Είχε κουραστεί: Η επίσημη αιτιολογία για την αιφνίδια αποδοχή της παραίτησης Κουνιάκη έχει να κάνει με το γεγονός ότι ο μέχρι πρότινος πρόεδρος του ΧΑΑ υποτίθεται ότι είχε κουραστεί από τη διετή παραμονή του σε μια εξόχως «καυτή» θέση. Ο ίδιος «για προσωπικούς λόγους» είχε θέσει την παραίτησή του στη διάθεση του υπουργού Εθνικής Οικονομίας Γ. Παπαντωνίου εδώ και έξι μήνες. Το ερώτημα που ανέκυψε μετά τις χθεσινές εξελίξεις είναι με ποια λογική έγινε η παραίτηση αποδεκτή προχθές, ενώ είχε υποβληθεί από τις αρχές του χρόνου και όταν μάλιστα λίγες εβδομάδες πριν ο ίδιος ο υπουργός Εθνικής Οικονομίας έλεγε ότι ο κ. Κουνιάκης «απολαμβάνει της πλήρους εμπιστοσύνης της κυβέρνησης».
  Κόντρα Θωμαδάκη-Κουνιάκη για τις αρμοδιότητες: Τον τελευταίο καιρό, λέγεται ότι οι δυο πρόεδροι δεν είχαν τις καλύτερες σχέσεις μεταξύ τους. Αφορμή για τις διαφωνίες και τις κόντρες ήταν, σύμφωνα με όσους γνωρίζουν το παρασκήνιο, οι σημαντικές αρμοδιότητες -ακόμη και νομοθετικές- τις οποίες απέκτησε μέσω του νέου νόμου για το Χρηματιστήριο, ο πρόεδρος της Επιτροπής Κεφαλαιαγοράς, Σταύρος Θωμαδάκης.
 Η ενίσχυση του ρόλου της Επιτροπής Κεφαλαιαγοράς συνοδεύθηκε από παράλληλη αποδυνάμωση αυτού του προέδρου του Χρηματιστηρίου, γεγονός που, όπως λέγεται, ενόχλησε ιδιαίτερα τον κ. Κουνιάκη του οποίου ο λόγος σε πολλές περιπτώσεις «ακυρωνόταν». Σύμφωνα με το σενάριο αυτό, ο κ. Κουνιάκης επέλεξε την οδό της παραίτησης.
  Εξιλαστήριο θύμα; Στενοί συνεργάτες του μέχρι και χθες προέδρου του ΧΑΑ, επέμεναν ότι ο κ. Κουνιάκης δεν είχε σκοπό να παραιτηθεί, τουλάχιστον όχι στην παρούσα χρονική συγκυρία, κατά την οποία η αξιωματική αντιπολίτευση κλιμακώνει την πολιτική αντιπαράθεση με επίκεντρο τις χρηματιστηριακές εξελίξεις, πολύ δε περισσότερο, όταν χθες ολοκληρωνόταν η δημόσια εγγραφή για την εισαγωγή της εταιρείας Ελληνικά Χρηματιστήρια ΑΕ, στο ΧΑΑ.
 Οι ίδιες πηγές υπενθυμίζουν, άλλωστε, την πρόσφατη δυναμική εμφάνιση του προέδρου του ΧΑΑ στη διάρκεια της παρουσίασης των δραστηριοτήτων της ΕΧΑΕ σε οικονομικούς και επιχειρηματικούς παράγοντες, όπου και περιέγραψε τους στόχους που είχε θέσει για το μέλλον του ελληνικού χρηματιστηρίου.
 Ετσι οι συνεργάτες του κ. Κουνιάκη δεν διστάζουν να αποδώσουν στον κ. Κουνιάκη το χαρακτηρισμό «εξιλαστήριο θύμα» που πληρώνει αφενός την πολιτική αντιδικία των ημερών και αφετέρου τις εσφαλμένες πολιτικές επιλογές του οικονομικού επιτελείου. Συνδέουν δε την απομάκρυνσή του με την πρόθεση της κυβέρνησης να προσδώσει εικόνα ριζικής ανανέωσης στο Xρηματιστήριο και να επιταχύνει τις εξελίξεις διεθνοποίησής του.
  Ενδοκυβερνητικές πιέσεις: Ενα άλλο σενάριο συνδέει την αποδοχή της παραίτησης του προέδρου του ΧΑΑ με την κόντρα που έχει ξεσπάσει στο εσωτερικό του κυβερνώντος κόμματος και συνδέεται με τις αρνητικές χρηματιστηριακές εξελίξεις των τελευταίων μηνών. Οι μεγάλες αυξήσεις κεφαλαίου που εγκρίθηκαν από το ΔΣ του ΧΑΑ στεγνώνοντας την αγορά από ρευστότητα, η επί μακρόν διάστημα εμφανής αδυναμία της διοίκησης να παρέμβει εξυγιαντικά στην αγορά, και άλλες αδυναμίες που αναδείχθηκαν στην πορεία, ώθησαν σε ενδοκομματικές διαφωνίες, κάνοντας αρκετούς βουλευτές και κυβερνητικά στελέχη να ζητούν την κεφαλή επί πινάκι του προέδρου του ΧΑΑ, αλλά και του προέδρου της Επιτροπής Κεφαλαιαγοράς Σταύρου Θωμαδάκη, ο οποίος πάντως παραμένει ακλόνητος στη θέση του.
 Πέφτουν οι μετοχές του κύκλου Καρατζά: Σχόλια και φήμες που κυκλοφόρησαν έντονα χθες στη χρηματιστηριακή αγορά συνέδεαν την απομάκρυνση Κουνιάκη με μια υποτιθέμενη «αποδυνάμωση» της επιρροής του κύκλου των ανθρώπων Καρατζά. Ο Σπύρος Κουνιάκης έχει θεωρηθεί «ευνοούμενος» του διοικητή της Εθνικής Τράπεζας, στην οποία ο ίδιος άλλωστε είχε επιτελέσει υποδιοικητής πριν αναλάβει καθήκοντα προέδρου στο ΧΑΑ το 1998.
