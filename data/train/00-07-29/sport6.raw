Ξεκίνησε όπως και πέρυσι τα φιλικά του παιχνίδια ο Ολυμπιακός. Με ήττα 3-2, πάλι με αντίπαλο ομάδα από το Ισραήλ, μόνο που αυτή την φορά ήταν η Χάποελ Τίκβα και όχι η Μακάμπι Τελ Αβίβ. Στον πρώτο φιλικό αγώνα των «ερυθρολεύκων» επί γερμανικού εδάφους και μάλιστα, υπό το βλέμμα του Σωκράτη Κόκκαλη και του Γιώργου Λούβαρη, ο Ολυμπιακός παρουσιάστηκε σαφώς κουρασμένος από τη σκληρή προετοιμασία, αλλά σίγουρα ο Γιάννης Ματζουράκης θα έφυγε προβληματισμένος από την αμυντική λειτουργία της πειραϊκής ομάδας.
 Στο 7' ο Γιαννακόπουλος εκτέλεσε κόρνερ και ο Αλβεζ με γυριστό σουτ άνοιξε το σκορ (1-0). Η Χάποελ ισοφάρισε (1-1) μετά από εννέα λεπτά με πλασέ του Κακόν.
 Σε σουτ του Αλβεζ στο 19', του Γιαννακόπουλου στο 20' και του Τζιοβάνι στο 38', ο Μπραΐκοβιτς έδιωξε την μπάλα πάνω από την γραμμή της εστίας του Κοέν.
 Ο Ολυμπιακός στις αρχές της επανάληψης βρέθηκε πίσω στο σκορ (1-2) από γκολ του Ταλ στο 53', ενώ στο 76' ο Σαμίρ με πλασέ πέτυχε το 3-1 για τη Χάποελ Τίκβα.
 Ο Χούτος στο 80' με προβολή από κοντά μείωσε το σκορ σε 3-2.
 XΑΠΟΕΛ ΤΙΚΒΑ: Κοέν, Σαμίρ, Μόγια, Κροουσιάν, Μπραΐκοβιτς, Καχίλα, Ταλ, Ταμίροβιτς, Κακόν, Αμπαρμανέλ, Κεμάγια.
Επιμένουν οι Ιταλοί («Corriere dello Sport») ότι ο Ζάγκο «έχει συμφωνήσει με τον Ολυμπιακό» και αναφέρουν ότι η Ρόμα θα πάρει 5 εκατομμύρια δολάρια και ο Βραζιλιάνος 500 εκατομμύρια δραχμές τον χρόνο. Ο Ζάγκο επιστρέφει σήμερα στην Ιταλία και από τη Ρόμα λένε ότι περιμένουν στη Ρώμη το επόμενο διήμερο άνθρωπο του Ολυμπιακού για να τελειώσει η μετεγγραφή. Φήμες που κυκλοφόρησαν χθες θέλουν τον Ολυμπιακό να ασχολείται πάλι με την περίπτωση του Γάλλου Φρανκ Λεμπέφ. 
