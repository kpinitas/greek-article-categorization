 Εμπλεξαν άσχημα στην κυβέρνηση, με τα δύο Ολυμπιακά Χωριά, που πρόκειται να κατασκευαστούν, για τις ανάγκες φιλοξενίας των αθλητών και των δημοσιογράφων στους Ολυμπιακούς Αγώνες του 2004. Ο Θεόδωρος Πάγκαλος παραδέχθηκε ότι υφίσταται πρόβλημα στη διαδικασία κατασκευής του Ολυμπιακού Χωριού στην Πάρνηθα, ενώ ακόμη δεν έχει ληφθεί απόφαση για τη χωροθέτηση εκείνου που προορίζεται για τους δημοσιογράφους! 
 «Δεν ξέρω τι ακριβώς συμβαίνει με το Ολυμπιακό Χωριό. Ακουσα κι εγώ μια ανησυχητική πληροφορία, ότι δηλαδή θα πρέπει να σπάσει ο διαγωνισμός σε μικρότερα τμήματα ή κάτι τέτοιο. Δεν έχω περισσότερες πληροφορίες από όσες εσείς. Το θέμα δεν συζητήθηκε στην τελευταία συντονιστική συνεδρίαση. Θα γίνει οπωσδήποτε στην επομένη», τόνισε σχετικά ο Θεόδωρος Πάγκαλος, όμως η επόμενη σύσκεψη είναι προγραμματισμένη μετά τα μέσα Αυγούστου...
 Για το Ολυμπιακό Χωριό των δημοσιογράφων, η κατάσταση είναι εξίσου πολύπλοκη. καθώς έχουν υποβληθεί δεκάδες προτάσεις, με αποτέλεσμα η κυβέρνηση να σκέπτεται το ενδεχόμενο κατασκευής, όχι μόνο ενός, αλλά...δύο ή τριών Χωριών! Ο υπουργός Πολιτισμού ήταν σαφής: «Στην επόμενη συνεδρίαση της Διυπουργικής θα καταλήξουμε στη χωροθέτηση. Εχουν επιλεγεί ορισμένες τοποθεσίες από όλες τις προτάσεις που υποβλήθηκαν και θα καταλήξουμε σε δύο ή τρεις χωροθετήσεις», είπε ο Θεόδωρος Πάγκαλος και συμπλήρωσε: «Μπορεί να έχουμε τρεις περιοχές, μπορεί και μία! » Για το φορέα κατασκευής, ο υπουργός Πολιτισμού ισχυρίστηκε ότι θα συνδέεται με την επιλογή του χώρου και το έργο θα είναι αυτοχρηματοδοτούμενο. «Το Χωριό των δημοσιογράφων θα το κατασκευάσει κάποιος ο οποίος θα το παραχωρήσει για τη διάρκεια των Ολυμπιακών Αγώνων και μετά θα το αξιοποιήσει», κατέληξε ο υπουργός Πολιτισμού.
 Ο Θεόδωρος Πάγκαλος αποκάλυψε ακόμη ότι για τη χωροθέτηση του Ολυμπιακού Χωριού των δημοσιογράφων έχουν γίνει δεκάδες προτάσεις «εκ του πονηρού»! «Κάποιοι είχαν σκοπό -ισχυρίστηκε ο υπουργός - να λύσουν χρονίζοντα θέματα δασικού αποχαρακτηρισμού ή καταπάτησης». Οταν του ζητήθηκε να γίνει συγκεκριμένος, ο Θεόδωρος Πάγκαλος απλώς εστίασε το χώρο: «...Αν θέλετε -είπε- παραδείγματα οικοπεδοφάγων και καταπατητών, ελάτε μαζί μου μια βόλτα στο Υπόλοιπο Αττικής να σας δείξω εκατό. Είναι -κατέληξε- ευγενές σπορ, στο οποίο όπως γνωρίζετε επιδίδονται οι συμπατριώτες μας, στην καταπάτηση και στην καταστροφή των δασών. Είναι αυτό που ενδιαφέρει περισσότερο από κάθε άλλο στον κόσμο».
 Ως προς το κόστος των Ολυμπιακών Αγώνων και ο Θεόδωρος Πάγκαλος και ο Γιώργος Φλωρίδης επιχειρούν, το τελευταίο διάστημα, να διασκεδάσουν τις εντυπώσεις από τις πρόσφατες ανακοινώσεις του Γιάννου Παπαντωνίου και τις αντιδράσεις της αντιπολίτευσης. Σε αντίθεση με τη γενικότερη πεποίθηση περί άντλησης 250 δισ. δραχμών από το Γ' Κοινοτικό Πλαίσιο Στήριξης, ο υπουργός Πολιτισμού (όταν ρωτήθηκε σχετικά) συνέστησε υπομονή, καθώς το συνολικό ποσό που θα εγκριθεί δεν έχει γίνει ακόμη γνωστό. Φυσικά, αμφίβολο είναι κατά πόσο μπορεί να επιτευχθεί με επιτυχία, η μετοχοποίηση του ΟΠΑΠ και να αποφέρει 200 δισ. δραχμές, όπως είναι οι προσδοκίες του οικονομικού επιτελείου της κυβέρνησης.
 Ο Γιώργος Φλωρίδης προσπαθεί να δώσει μια ωραιοποιημένη εικόνα, γύρω από τα έσοδα, ωστόσο, παραδέχεται ότι ο μοναδικός ισοσκελισμένος προϋπολογισμός είναι αυτός της Οργανωτικής Επιτροπής των Ολυμπιακών Αγώνων: «Στον δημόσιο -τόνισε χαρακτηριστικά- δεν υπάρχει ισοσκελισμένος προϋπολογισμός, γιατί δεν θα μπορούσε ποτέ να υπάρξει, για το λόγο αυτό υπάρχουν υποδομές. Κυρίως υποδομές. Είναι επενδύσεις, δηλαδή, σε πάγιες εγκαταστάσεις. Το όφελος του κράτους από αυτές είναι ότι οι εγκαταστάσεις θα μείνουν στη χώρα και μετά τους Ολυμπιακούς Αγώνες».
