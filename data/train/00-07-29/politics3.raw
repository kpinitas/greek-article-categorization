 Ο Αντώνης Σαμαράς θα αποτελέσει την επόμενη αφορμή της αντιπαράθεσης μεταξύ της ηγεσίας της Νέας Δημοκρατίας και της πλευράς του Κωνσταντίνου Μητσοτάκη.
 Και αυτό, όπως όλα δείχνουν, θα συμβεί μετά το καλοκαίρι, αφού ο Κώστας Καραμανλής επιθυμεί να εμφανισθεί στο τακτικό συνέδριο του κόμματος, που θα πραγματοποιηθεί στο τέλος του χρόνου, ενισχυμένος με ένα ισχυρό όνομα.
 Οι σχέσεις του προέδρου της Νέας Δημοκρατίας με τον πρόεδρο της Πολιτικής Ανοιξης σε προσωπικό επίπεδο είναι άριστες. Και η αλήθεια είναι πως άριστες είναι και οι πολιτικές σχέσεις των δύο, με την έννοια ότι είναι αμοιβαία η επιθυμία συνεργασίας τους σε πολιτικό επίπεδο.
 H πρόσφατη δεξίωση του Προέδρου της Δημοκρατίας, για την 26η επέτειο από την αποκατάσταση της Δημοκρατίας, και οι ιδιαίτερα φιλικές συζητήσεις που είχαν οι κ. Καραμανλής-Σαμαράς απέδειξαν το καλό επίπεδο των προσωπικών σχέσεων, οι οποίες άλλωστε ενισχύονται και από τις επαφές που έχουν οι δύο κατά καιρούς και μακριά από τα φώτα της δημοσιότητας. Ομως και σε πολιτικό επίπεδο, η διάθεση συνεργασίας διαφάνηκε με τον πλέον περίτρανο τρόπο, όταν ο πρόεδρος της Πολιτικής Ανοιξης δήλωσε δημόσια την πλήρη στήριξή του στη Νέα Δημοκρατία και στην ηγεσία της.
 Αν δεν υπήρχε ένας τρίτος παράγοντας σε αυτή τη σχέση, είναι κάτι παραπάνω από βέβαιο πως ήδη ο Αντώνης Σαμαράς θα είχε ενταχθεί στη Ν.Δ. και θα αγωνιζόταν μέσα από τις τάξεις της. Ομως, παράγοντας αυτός όχι απλώς υπάρχει, αλλά είναι και ιδιαίτερα ισχυρός.
 Πρόκειται για τον Κωνσταντίνο Μητσοτάκη, ο οποίος έχει δηλώσει επανειλημμένα πως επαναφορά του κ. Σαμαρά στη Ν.Δ. είναι «casus Belli» για τον ίδιο. Και όχι μόνο αυτό, αλλά και αιτία αποχώρησης του ίδιου από τη Νέα Δημοκρατία.
 Ο επίτιμος πρόεδρος της Ν.Δ. αν και πιστεύει ότι η μνήμη του ελληνικού λαού είναι ασθενής («σε δέκα χρόνια το Σκοπιανό θα έχει ξεχαστεί», είχε πει το 1992), εν τούτοις ο ίδιος έχει ισχυρές και δυσάρεστες αναμνήσεις από τον πρόεδρο της ΠΟΛ.ΑΝ., ο οποίος έριξε την κυβέρνησή του το 1993. Πιστεύει ο κ. Μητσοτάκης πως αν δεν έπεφτε τότε η κυβέρνησή του, η Ν.Δ. θα βρισκόταν ακόμη στην εξουσία.
 Οι απόψεις αυτές του κ. Μητσοτάκη εκ των πραγμάτων αποτελούν ανασταλτικό παράγοντα για τον Κώστα Καραμανλή και τη διακαή επιθυμία του να εντάξει τον Α. Σαμαρά στη Ν.Δ. Ομως, ο πρόεδρος της Ν.Δ. δεν θέλει να εμφανισθεί στο τακτικό συνέδριο του κόμματος (που κατά πάσα πιθανότητα θα πραγματοποιηθεί τον προσεχή Δεκέμβριο) χωρίς κάποια «χαρτιά», όταν μάλιστα γνωρίζει πως η Ντόρα Μπακογιάννη και οι συν αυτώ ετοιμάζουν για τότε την αντεπίθεσή τους με οξύτατη κριτική για τους χειρισμούς που έχουν ακολουθηθεί. Ο κ. Καραμανλής σκοπεύει να απαντήσει σε αυτή την κριτική με μια κίνηση ενίσχυσης της θέσης του. Και η ένταξη Σαμαρά σηματοδοτεί για τον ίδιο ένα άνοιγμα του κόμματος σε δυνάμεις που βρίσκονται εκτός Ν.Δ. και μια απάντηση στην κριτική που θα του ασκηθεί ότι έχει περιορίσει την εμβέλεια της Ν.Δ.
 Οι σκέψεις Καραμανλή για ένταξη του Α. Σαμαρά στη Ν.Δ. υπάρχουν. Ο χρόνος υλοποίησης όμως μιας τέτοιας απόφασης δεν έχει προσδιοριστεί. Αλλωστε, οι τριγμοί που θα προκληθούν, όταν συμβεί, θα είναι τόσο ισχυροί, που δεν δίνουν στον πρόεδρο της Ν.Δ. την πολυτέλεια να το κάνει χωρίς μεγάλο προβληματισμό...
