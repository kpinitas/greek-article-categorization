 Η Γιώτα Βέη τραγουδά είκοσι χρόνια τώρα στο εξωτερικό. Οι «Παραλογές» της κυκλοφόρησαν στην Ιαπωνία, ενώ στην αγορά του εξωτερικού στόχευσε κυρίως με την τελευταία δουλειά της «Γαία» -με ενορχηστρώσεις του Mιχάλη Νικολούδη- που αν και κινείται στο γνώριμο κύκλο της παραλογής «βγήκε με αφαίρεση», όπως λέει, «με ύφος σύγχρονο, χωρίς να θέλω να πω ροκ».
 Αν και είχε τη δυνατότητα, δεν επέλεξε, εξομολογείται, μια καριέρα στο εξωτερικό, για προσωπικούς λόγους. Ούτε καν θέλησε να εκμεταλλευτεί την τεράστια επιτυχία του «Α Μαρία», που τραγούδησε μαζί με τις Λουτσίλα Γκαλεάτσι, Εκουιδάδ Μπερές και Χαγέτ Αγιάντ. Αντιθέτως, τη δυσαρέστησε το...σουξέ, γιατί δεν υπηρέτησε το σκοπό του. «Καπέλωσε», τελικά, αντί να προωθήσει το δίσκο «Μάμας» με περιεχόμενο τη λαϊκή όπερα «Βουά ντε Φαμ Μεντιτερανέ» του Φιλίπ Εντέλ. 
 Με το βλέμμα, ωστόσο, εκτός συνόρων παραμένει η Γιώτα Βέη. Ετοιμάζεται για έναν ζωνταντό δίσκο, μια αμερικανο-ιαπωνική παραγωγή, ενώ παράλληλα φορτίζει τις μπαταρίες της για δύο μεγάλες περιοδείες, στην Ελλάδα και αργότερα στο εξωτερικό. Στη συνέχεια, λέει, θα αποσυρθεί στον τόπο της, το Πλατύστομο Λαμίας. Προηγουμένως, όμως, ξέρει πως θα έχει εμφανιστεί στο Μέγαρο Μουσικής... 
 *Η μεγαλύτερη αγωνία σας για το δημοτικό τραγούδι ποια είναι; 
 «Φοβάμαι μη γίνει μόνο μόδα κι όχι από προκατάληψη. Είμαι σύγχρονο άτομο, στην ουσία η ροκ με εξέφραζε πάντα. Στην πορεία μου, όμως, εξετίμησα το είδος που υπηρετώ ως καλλιτεχνικό κι όχι μόνο ως πατριωτικό τραγούδι, με την έννοια τη φολκλοκορική. Και το τραγούδω όχι όπως θα το τραγουδούσα αν έμενα στο χωριό μου, αλλά εμπλουτισμένο με τα στοιχεία της περιπέτειας, της εξέλιξης, της πόλης, χωρίς, ωστόσο, να θίγεται η ουσία του. Φοβάμαι, λοιπόν, ότι το δημοτικό θα γίνει μόδα, αλλά, ταυτόχρονα, ξέρω ότι κάτι που υφίσταται χιλιάδες χρόνια δεν κινδυνεύει εύκολα. Το πολύ πολύ κάποιοι να κερδοσκοπήσουν εις βάρος του...».
 *Ως ερμηνεύτρια διαχρονικών τραγουδιών πώς ζήσατε το σουξέ του «Α Μαρία»; 
 «Με δυσαρέσκεια, γιατί εμείς ξεκινήσαμε με μια λαϊκή όπερα της Μεσογείου και τελικά μας "φορέθηκε" ένα σουξέ πάνω στο δίσκο. Στο βάθος ήμασταν όλες δυσαρεστημένες, αφού τελικά τίποτε ιδιαίτερο δεν κερδίσαμε με το "Α Μαρία". Γράφοντας τους στίχους κι ερμηνεύοντας αυτό το τραγούδι από κοινού, θέλαμε να ακουστούν τα τραγούδια του δίσκου "Μάμας", που εκφράζουν τη μεσογειακή φωνή, πράγμα που δεν έγινε. Το σινγκλ, τελικά, "έφαγε" το δίσκο». 
 *Στα δισκοπωλεία του Παρισιού, εκτός FNAC, βρίσκει κάποιος συνήθως Θεοδωράκη και Βέη. Eίστε, πράγματι, τόσο δημοφιλής στη Γαλλία; 
 «Με τη Γαλλία έχω μια σχέση 20 ετών. Εχω μάλιστα κάνει και 40 συναυλίες σε γαλλικά περιφερειακά, δημοτικά σχολεία. Οι αντιδράσεις του κόσμου εκεί σε κάνουν να νιώθεις σαν ιερό πρόσωπο. Είναι συγκλονιστικό. Μετά τη γαλλική εμπειρία, λοιπόν, ερχόμενη στην Ελλάδα πέφτω πάντα σε μια μικροαδράνεια, γιατί όταν αντιμετωπίζεις ένα μεγαλείο από το ξένο κοινό, εδώ θα ήθελες, αν μη τι άλλο, να είναι εφάμιλλες οι αντιδράσεις. Στην Ελλάδα ακόμα ο κόσμος τρέχει πίσω από τη φίρμα, απ' αυτόν που έκανε τα σουξέ, απ' αυτόν που είναι στην επικαιρότητα. Είναι, δυστυχώς, πολύ δύσκολο για έναν άνθρωπο που βαραίνει μέσα σ' αυτή την παράδοση, να είναι και πολύ στην επιφάνεια. Παλεύει, δηλαδή, μ' αυτή τη θολούρα, την υπάρχουσα σύγχυση...». 
 «Από το κοινό, ναι, κι είμαι πολύ συνεπής μαζί του, αλλά με τον κόσμο, κάπως πρέπει να συναντηθείς κι αυτή η διαδικασία χρειάζεται πολύ μεγάλη οργάνωση. Είμαι κάπως κουρασμένη τώρα, για να ξεκινήσω μια περιοδεία από τον Εβρο μέχρι την Κρήτη. Τον επόμενο, όμως, ή το μεθεπόμενο χρόνο αυτή η ιστορία με περιμένει. Θα ταξιδέψω με μια παραγωγή που δεν θ' αφήσει τόπο χωρίς να βρεθεί. Γενικά, είμαι επιλεκτική στις εμφανίσεις μου. Ξέρω, πάντως, ότι κάποτε θα τραγουδήσω στο Μέγαρο Μουσικής, αλλά δεν έχω πρεμούρα. Το Μέγαρο θα είναι εκεί, απλώς πάντα, για οτιδήποτε κάνω, θέλω να είμαι απολύτως έτοιμη».
 *Γιατί δεν επιλέξατε μια καριέρα αποκλειστικά στο εξωτερικό; 
 «Ημουν μεγάλη όταν ήρθε η πρόταση. Αν γινόταν πριν από 15 χρόνια ίσως καθόμουν στη Γαλλία. Βέβαια, τώρα δεν το αποκλείω... Ολα είναι μια στιγμή έμπνευσης, αρκεί ν' απαλλαγώ οριστικά από κάποια προβλήματα, δηλαδή κάποια στιγμή έκανα έναν χώρο χειμερινό, όπου έπαιξα πολύ άσχημα με την τύχη. Είναι μια ιστορία που με ταλαιπώρησε πάρα πολύ κι ένας λόγος που μέχρι σήμερα παρέμεινα στην καριέρα μου τόσο χαμηλών τόνων. Μου ανέκοψε τη μεγάλη φόρα. Για κανέναν λόγο, όμως, δεν άγγιξε την ουσία της ψυχής μου. Μ' άφησε απλούστατα να δυσκολεύομαι στον οικονομικό τομέα. Γνωρίζω, ωστόσο, ότι ο κύκλος θα γυρίσει πολύ δυνατά -ήδη το 'χω δει- και τα καλά μηνύματα έρχονται και πάλι από το εξωτερικό».
 *Εκτός Γαλλίας, ποια είναι η σχέση σας με άλλες χώρες; 
 «Ο δίσκος μου "Παραλογές" κυκλοφορεί, μετά την Ευρώπη, στη Ιαπωνία με νέο εξώφυλλο κι αυτό είναι κάτι που με ευχαριστεί. Αυτή τη στιγμή, βέβαια, δεν συζητώ για μια περιοδεία στο εξωτερικό. Ισως γίνει σε πέντε χρόνια κι αυτό θα είναι το κρεσέντο στην καριέρα μου. Μετά θα πάω να μείνω στο χωριό μου, στον τόπο μου. Ο καλλιτέχνης πιστεύω πως πρέπει να έχει όρια όσον αφορά τις εμφανίσεις και τη δράση του, να κλείνει τους κύκλους. Θα αναπαυτώ, λοιπόν, και, δεν ξέρω, πριν πεθάνω, πότε θα ξανατραγουδήσω...». 
