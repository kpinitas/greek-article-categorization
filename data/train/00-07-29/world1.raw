Το ταχύτερο μέσο μεταφοράς επιβατών είναι σήμερα το Κονκόρντ. Οι προσπάθειες ανάπτυξης άλλων υπερηχητικών εμπορικών αεροσκαφών (SST, Super Sonic Transport) δεν καρποφόρησαν. Αυτό όμως δεν οφείλεται τόσο σε στασιμότητα της τεχνολογικής εξέλιξης όσο σε εμπορικούς και περιβαλλοντικούς λόγους. Η ευρωπαϊκή κοινοπραξία EADS, στην οποία συμμετέχουν οι γαλλικές «Αεροσπασιάλ», «Ματρά», η ευρωπαϊκή «Eρμπας» και η γερμανική DASA μαζί με τη βρετανική «BA σίστεμς» εργάζονται από το 1994 στο ευρωπαϊκό πρόγραμμα υπερηχητικών ερευνών (PERS). Βασικός στόχος είναι η κατασκευή ενός Κονκόρντ δεύτερης γενιάς, το οποίο θα έχει την ίδια ταχύτητα, αλλά θα μπορεί να μεταφέρει 250 επιβάτες, θα έχει εμβέλεια 10.000 χλμ. (διπλάσια από το ήδη υπάρχον Κονκόρντ) και θα χρειάζεται τα μισά καύσιμα. Κάτι τέτοιο θα μπορούσε να καταστήσει την εκμετάλλευσή του οικονομικά συμφέρουσα, λύνοντας τα εμπορικά προβλήματα. Ομως παραμένουν τα περιβαλλοντικά, δηλαδή το πρόβλημα του θορύβου, του ωστικού κύματος από τη διάσπαση του φράγματος του ήχου και των καυσαερίων. Τα ίδια προβλήματα αντιμετωπίζουν και τα σχέδια άλλων αεροναυπηγικών εταιρειών, όπως η γαλλική «Ντασό» και οι αμερικανικές «Γκάλφστριμ» και «Λόκχιντ Μάρτιν», για την παραγωγή ενός υπερηχητικού ιδιωτικού αεροσκάφους με στόχο την αγορά των μεγάλων επιχειρήσεων. Σε επίπεδο θεωρίας Αν όμως στον αέρα η τεχνολογία υπάρχει και εξελίσσεται, κάποιοι οραματίζονται μεταφορές επιβατών και εμπορευμάτων με υπερηχητικές ταχύτητες... στη θάλασσα, και μάλιστα κάτω από την επιφάνεια.  Η ταχύτητα του ήχου στο νερό είναι 5.400 χιλιόμετρα την ώρα (πέντε φορές μεγαλύτερη απ' ό,τι στον αέρα) και κάποιοι ελπίζουν να την ξεπεράσουν με υποβρύχια που θα κινούνται με 1, 5 χιλιόμετρα το δευτερόλεπτο. Οπως γράφει το επιστημονικό περιοδικό «Νιου Σάιεντιστ», κάτι τέτοιο βρίσκεται ακόμα σε επίπεδο θεωρίας. Οσο όμως και αν ακούγεται εξωφρενικό, βασίζεται σε πολύ γερές επιστημονικές βάσεις και συγκεκριμένα στην «υπερσπηλαίωση». Οι βασικές αρχές έχουν αναφερθεί από τον Νεύτωνα, από το 1687, αλλά η απόσταση από τη θεωρία στη πράξη είναι τεράστια. Kατ' αρχάς για να αρχίσει να εμφανίζεται το φαινόμενο αυτό, ένα αντικείμενο πρέπει να κινείται βυθισμένο στο νερό με ταχύτητα μεγαλύτερη από 180 χιλιόμετρα την ώρα. Το νερό δημιουργεί έτσι μια σπηλαίωση γύρω από το κινούμενο αντικείμενο και στην πραγματικότητα δεν το αγγίζει καθόλου. Ετσι το κινούμενο αντικείμενο βρίσκεται συνεχώς μέσα σε μια φυσαλίδα που κινείται μέσα στο νερό, κάτι που εξαφανίζει σχεδόν την οπισθέλκουσα. Ηδη οι επιστήμονες του αμερικανικού ναυτικού δοκίμασαν το 1997 ένα βλήμα που εκτοξεύτηκε από ειδικό υποβρύχιο πυροβόλο και ξεπέρασε την ταχύτητα του ήχου στο νερό (5.400 χλμ. την ώρα).
