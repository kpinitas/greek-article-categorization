Tου ΠΑΝΑΓΙΩΤΗ ΣΤΑΘΗ Βαρύς χειμώνας, από την άποψη των δικαστικών εκκρεμοτήτων, περιμένει τον πρόεδρο της Ιντρακόμ, Σωκράτη Κόκκαλη. Ο επιχειρηματίας περιμένει τις κινήσεις του 2ου ειδικού ανακριτή Αθηνών, ο οποίος ασχολείται με τη δικογραφία που περιλαμβάνει ένα «δριμύ κατηγορώ» στον Σωκράτη Κόκκαλη, για «ηθική αυτουργία σε εξαπάτηση του Δημοσίου», στην υπόθεση των επενδύσεων του ΟΤΕ στα Βαλκάνια. Φέρεται να έπεισε τους υπευθύνους του Οργανισμού να του αναθέσουν (στην εταιρεία Ιντρακόμ) τη στελέχωση των οργανισμών τηλεποικοινωνιών Ρουμανίας και Αρμενίας, χωρίς να προηγηθεί διαγωνισμός. Η κλήση του από τον ανακριτή θα πρέπει να θεωρείται αναμενόμενη εντός των προσεχών μηνών, καθώς η σε βάρος του ποινική δίωξη για την πολύκροτη υπόθεση των απευθείας αναθέσεων από τον ΟΤΕ στην Ιντρακόμ για τις διεθνείς επενδύσεις του Οργανισμού στην Αρμενία και τη Ρουμανία, έχει ασκηθεί από τον περασμένο Δεκέμβριο. Μαζί του διώκονται ο πρώην διευθύνων σύμβουλος του ΟΤΕ Γ. Χρυσολούρης, καθώς και ο διευθυντής επενδύσεων του ΟΤΕ Παναγιώτης Νικάκης. Τα δύο ανώτερα στελέχη του Οργανισμού φέρονται να «πείστηκαν από τον πρόεδρο της Ιντρακόμ και το διευθύνοντα σύμβουλο Κων/νο Τσουκαλίδη, να αναθέσουν στην εταιρεία όλες τις διαδικασίες επάνδρωσης των νέων τηλεποικοινωνιακών σχημάτων του Οργανισμού σε αυτές τις χώρες στην εταιρεία του Σ. Κόκκαλη, χωρίς να προκηρύξουν, ως όφειλαν, διαγωνισμό». H κύρια ανάκριση, που παραγγέλθηκε μετά την απαγγελία των κατηγοριών από τον εισαγγελέα Πρωτοδικών Παν. Αγγελόπουλο, ανατέθηκε στο 2ο ειδικό ανακριτή Πάνο Ζώη, ο οποίος έχει στο γραφείο του την ιδιαίτερα ογκώδη δικογραφία. Τους προσεχείς μήνες όμως ο πρόεδρος της Ιντραλότ θα καθίσει και στο εδώλιο του Τριμελούς Πλημμελειοδικείου Αθηνών κατηγορούμενος για «παράβαση χρηματιστηριακού κανονισμού», σχετικά με την είσοδο της εταιρείας Ιντραλότ στο Χρηματιστήριο. Ο κ. Κόκκαλης και τα μέλη του Διοικητικού Συμβουλίου της εταιρείας παραπέμφθηκαν με απευθείας κλήση στο ακροατήριο και αντιμετωπίζουν ποινή φυλάκισης μέχρι 5 χρόνια και χρηματικό πρόστιμο. Συγκεκριμένα, ο εισαγγελέας Πρωτοδικών Ισίδωρος Ντογιάκος παρενέβη αυτεπαγγέλτως προκειμένου να ελέγξει καταγγελίες για «ανακρίβειες» στις διαφημιστικές καταχωρίσεις της Ιντραλότ, με τις οποίες προανήγγειλε τον περασμένο Σεπτέμβριο την είσοδό της στο Χρηματιστήριο. Σύμφωνα με το εκτενές κατηγορητήριο, οι υπεύθυνοι της Ιντραλότ είχαν «προχωρήσει στην οικειοποίηση τίτλων εν ενεργεία παιχνιδιών του ΟΠΑΠ (ΠΡΟ-ΠΟ, ΛΟΤΤΟ, ΤΖΟΚΕΡ, Σούπερ 13) και άλλων που δεν είχαν τεθεί ακόμη σε λειτουργία, καθώς και τριών ακόμη παιχνιδιών τα οποία διοργανώνει ο ΟΔΙΕ (Γκανιάν, Δίδυμο και Tricast) ». Για την υπόθεση διενεργήθηκε εκτενής έρευνα (προανάκριση) από πταισματοδίκη και στη συνέχεια ο εισαγγελέας προχώρησε στην απαγγελία κατηγοριών σε βάρος του Σωκράτη Κόκκαλη και σε βάρος των υπόλοιπων μελών του Δ.Σ. Tο στοίχημα Οι «πονοκέφαλοι» όμως του Σωκράτη Κόκκαλη ακούν και στο όνομα Γιώργος Ζορμπάς (από τους αρχαιότερους εισαγγελείς Εφετών), ο οποίος με έγγραφό του προς τους εισαγγελείς Πρωτοδικών είχε παραγγείλει συμπληρωματική έρευνα για την ανάθεση του προκαθορισμένου στοιχήματος στην κοινοπραξία Ιντραλότ. Ο εισαγγελέας με 9σέλιδο έγγραφό του θέτει σειρά ερωτημάτων και διαμηνύει στους εισαγγελείς Πρωτοδικών ότι «υπήρξε εύνοια της διοίκησης του ΟΠΑΠ στη συγκεκριμένη εταιρεία, και αυτό μαρτυρείται από το γεγονός ότι και πριν από την προκήρυξη του σχετικού διαγωνισμού, το Νοέμβριο του 1997, αλλά και πριν από την έκδοση του Π.Δ. 250/97, ο ΟΠΑΠ φέρεται να είχε αναπτύξει ανεπιτρέπτως άνετη συνεργασία με την Ιντραλότ σε θέματα όρων και λειτουργικών προδιαγραφών των στοιχημάτων που θα συνόδευαν το σχετικό διαγωνισμό». Ηδη έχει ξεκινήσει η εξέταση των στοιχείων και η αναζήτηση απαντήσεων στα ερωτήματα του εισαγγελέα Ζορμπά από τους εισαγγελείς Πρωτοδικών, ενώ σύντομα (στο τέλος του καλοκαιριού) αναμένεται να υποβάλουν τη δικογραφία στην Εισαγγελία Εφετών για τα περαιτέρω. Παράλληλα έχουν κληθεί και τα μέλη της διοίκησης του ΟΠΑΠ να απαντήσουν εάν γνώριζαν τους όρους του διαγωνισμού κατά το χρόνο της προκήρυξής του, εάν έλαβαν σαφή γνώση και εάν ενέκριναν τελικώς τους όρους της σύμβασης που υπογράφηκε το Μάρτιο του 1999.
