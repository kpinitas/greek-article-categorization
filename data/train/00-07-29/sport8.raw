Με τους πιλότους της Μακλάρεν- Μερσέντες, το Βρετανό Ντέϊβιντ Κούλθαρντ και το Φινλανδό Μίκα Χάκινεν, σε φουλ φόρμα και πολύ θερμές επιδιώξεις, ο πρωτοπόρος στη βαθμολογία της Φόρμουλα 1 Μίκαελ Σουμάχερ ελπίζει σε άνωθεν βοήθεια στο αυριανό γερμανικό Γκραν-Πρι. Στην κρίσιμη αυτή κούρσα, ο οδηγός της Φεράρι παρακαλεί να βρέξει... «Ελπίζω να συνεχίσει να βρέχει όλη την Κυριακή», δήλωσε ο Σουμάχερ, που την Τετάρτη έπαιξε ποδόσφαιρο για φιλανθρωπικούς σκοπούς. «Για μένα δεν θα ήταν καθόλου άσχημο αυτό», είπε. Ολοι, άλλωστε, τον αναγνωρίζουν ως «βασιλιά» της βροχής.
 Πράγματι, ο Γερμανός πρώην Παγκόσμιος Πρωταθλητής θεωρείται μάστορας των κακών καιρικών συνθηκών και ο τρόπος που έβρεχε αυτές τις ημέρες στη Γερμανία δείχνει ότι ίσως εισακούστηκαν οι προσευχές του. Τα δελτία καιρού είναι επίσης μαζί του, καθώς προβλέπουν βροχερό καιρό και για αύριο στην περιοχή διεξαγωγής του αγώνα.
 Ο άσος της Φεράρι που απέτυχε να τερματίσει, στα τρία από τα τελευταία τέσσερα Γκραν Πρι, είδε τη διαφορά των 22 βαθμών που είχε από το δεύτερο Κούλθαρντ να συρρικνώνεται επικίνδυνα και να έχει περιοριστεί ήδη στους 6 βαθμούς. Μένουν 7 αγώνες για να ολοκληρωθεί το ερετινό Πρωτάθλημα της Φόρμουλα 1 (συνολικά είναι 17) και ο Σουμάχερ ψάχνει για τη νίκη που θα του ανορθώσει το ηθικό και την αυτοπεποίθηση. Ο «Σούμι», πάντως, κέρδισε την κούρσα του 1995 στο Χοκενχάιμ και παραμένει ακόμη ο μοναδικός Γερμανός οδηγός που έχει αναδειχθεί νικητής στη γερμανική πίστα. 
 Από την άλλη πλευρά, οι δύο οδηγοί της Μακλάρεν μπαίνουν στο σιρκουί με την αισιοδοξία που τους έχουν εμφυσήσει τα συνεχόμενα 1-2. Ο Κούλτθαρντ νίκησε στη Γαλλία με δεύτερο τον Χάκινεν, ενώ στην Aυστρία ο Χάκινεν τερμάτισε πρώτος κι ο Κούλθαρντ δεύτερος. 
 Ηταν η δεύτερη μόλις νίκη του Χάκινεν στο φετινό πρωτάθλημα, η οποία τον έβαλε όμως ξανά στο παιχνίδι. Ο δύο φορές Παγκόσμιος Πρωταθλητής (εν ενεργεία κάτοχος μάλιστα του τίτλου) έχει 48 βαθμούς, 8 λιγότερους από τον Σουμάχερ που βρίσκεται στους 56. Ο Κούλθαρντ, νικητής τριών Γκραν-Πρι φέτος, έχει 50 βαθμούς. 
 Με δεδομένο ότι η νίκη δίνει 10 βαθμούς, με νέα εγκατάλειψη του Σουμάχερ και με ενός από τους δύο πιλότους της Μακλάρεν ο Γερμανός οδηγός θα χάσει τα πρωτεία στο βαθμολογικό πίνακα. Ο Σουμάχερ, που έχει νικήσει φέτος σε πέντε Γκραν-Πρι, δεν οδήγησε στο τελευταίο για περισσότερο από μία στροφή, καθώς αμέσως μετά την εκκίνηση τον τράκαρε ο Ρικάρντο Ζόντα. «Υπήρξαν αρκετές ατυχείς συγκυρίες τον τελευταίο καιρό, όμως και αυτά είναι μέσα στο παιχνίδι», είπε ο Σουμάχερ, που επιδιώκει να γίνει ο πρώτος οδηγός της Φεράρι ο οποίος κατακτά τον τίτλο από το 1979, όταν ο Τζόντι Σέκτερ έδωσε το τρόπαιο στην κόκκινη ομάδα
 Ο Χάκινεν, που πήγε ολιγοήμερες διακοπές πριν κερδίσει το αυστριακό Γκραν-Πρι, έκανε και τώρα το ίδιο, παραμονές του Χοκενχάιμ. «Αυτή είναι η ιδανική προετοιμασία», υποστήριξε ο Φινλανδός και πρόσθεσε: «Είναι μεγάλη πρόκληση να τρέχεις στη Γερμανία, αλλά δεν υπάρχει κανένα πρόβλημα». H πίστα του Χοκενχάιμ θεωρείται έδρα της Μακλάρεν, αφού η Μερσέντες που της παρέχει τον κινητήρα έχει τη βάση της στη γειτονική Στουτγκάρδη. Οσο για τον Κούλθαρντ, δηλώνει πως η πίστα του Χοκενχάιμ είναι αυτή που του πηγαίνει περισσότερο, ανεξαρτήτως καιρού... 
 ΜΠΛΑΝ: Τρεις φορές αυτό το καλοκαίρι αρνήθηκε ο Λοράν Μπλαν τη Μάντσεστερ Γιουνάιτεντ. Το αποκάλυψε ο προπονητής της πρωταθλήτριας Αγγλίας, σερ Αλεξ Φέργκιουσον. Προσπάθησε, όπως είπε ο Σκωτσέζος κόουτς, επανειλημμένα να φέρει στο Ολντ Τράφορντ τον 34χρονο αμυντικό της πρωταθλήτριας Κόσμου και Ευρώπης Eθνικής Γαλλίας, εκείνος όμως προτίμησε να παραμείνει στην Ιντερ. Τον ήθελε στη Γιουνάιτεντ, επειδή συνεργάζεται άψογα με τον τερματοφύλακα Φαμπιάν Μπαρτέζ. Είναι μάλιστα γνωστό το γούρι των δύο παικτών, να φιλάει ο Μπλαν πριν από κάθε ματς της Γαλλίας το ξυρισμένο κεφάλι του Μπαρτέζ. «Κάναμε τρεις προτάσεις στον Λοράν, αλλά τις απέρριψε όλες», είπε ο Φέργκιουσον. «Εκτός από αυτήν, δεν κάναμε προσφορά σε κανένα άλλο παίκτη». Πράγματι, ο Φέργκιουσον πέρασε μια πολύ ήρεμη μεταγραφική περίοδο, μετά την κατάκτηση το Μάιο του έκτου Πρωταθλήματος Αγγλίας σε οκτώ χρόνια, φέρνοντας στο Μάντσεστερ πριν αρχίσει το ΕURΟ 2000, τον Γάλλο γκολκίπερ Μπαρτέζ από τη Μονακό έναντι 11, 7 εκατομμυρίων δολαρίων. 
 ΧΑΡΣΤ: «Στο σφυρί» η φανέλα με το νούμερο 10. Ο σταρ του τελικού του 1966 ζούσε με ένα διαρκές άγχος, κρατώντας τη φανέλα που φορούσε στον τελικό του Παγκοσμίου Kυπέλλου του 1966. Θεωρούσε βέβαιο ότι μία ημέρα το κειμήλιό του θα κατέληγε στα χέρια ληστών και στη συνέχεια στη «μαύρη αγορά». Αποφάσισε λοιπόν να απαλλαγεί από αυτήν, βγάζοντάς την στο σφυρί, για καλό μάλιστα σκοπό. Ανακοίνωσε συγκεκριμένα ότι πρόκειται να τη δημοπρατήσει και το ποσό που θα συγκεντρωθεί θα μοιραστεί στα τρία παιδιά του και στο ίδρυμα «Μπόμπι Μουρ» για την καταπολέμηση του καρκίνου, το οποίο φέρει το όνομα του αδικοχαμένου αρχηγού του. 
 Η κόκκινη φανέλα με το Νο 10, λοιπόν, θα τεθεί σε δημοπρασία στον περίφημο οίκο «Christie's», στις 28 Σεπτεμβρίου. Είναι συδεδεμένη με την κορυφαία στιγμή του αγγλικού ποδοσφαίρου, αφού αυτή φορούσε ο Χαρστ όταν πέτυχε τρία γκολ στο 4-2 επί της Γερμανίας, στον τελικό του Mουντιάλ του 1966 και χάρισε στην Αγγλία το μοναδικό Παγκόσμιο Kύπελλο της ιστορίας της. Ο Χαρστ έγινε τότε ο πρώτος (και έως τώρα ο μόνος) παίκτης που σημείωσε χατ-τρικ σε τελικό της σπουδαιότερης ποδοσφαιρικής διοργάνωσης.
 «Πήρα αυτή την απόφαση ύστερα από συζήτηση με την οικογένειά μου», είπε ο Χαρστ, ο οποίος έχει χάσει αρκετά από τα τρόπαια που κατέκτησε, στις δύο φορές που διαρρήκτες εισέβαλαν στο σπίτι του! Ευτυχώς, ανάμεσα στα κλοπιμαία δεν ήταν η θρυλική φανέλα, η οποία φυλάσσεται σε ειδικό χρηματοκιβώτιο. 
