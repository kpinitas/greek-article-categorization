 Ανοιχτό άφησε, χθες, το ενδεχόμενο περαιτέρω αλλαγών προσώπων στον ευρύτερο χρηματοπιστωτικό χώρο ο Γιάννος Παπαντωνίου.
 Συγκεκριμένα σε ερώτηση «εάν αναμένονται και άλλες αλλαγές μετά την παραίτηση Κουνιάκη», ο υπουργός απάντησε «όχι στο ΧΑΑ», αφήνοντας σαφώς να εννοηθεί ότι θα υπάρξουν και άλλες αλλαγές στον ευρύτερο χώρο των κεφαλαιαγορών. Ειδικά για την παραίτηση Κουνιάκη ο κ. Παπαντωνίου εξήγησε: «Yπέβαλε την παραίτησή του για προσωπικούς λόγους. Το είχε ζητήσει πριν από κάποιους μήνες και την έκαναν δεκτή, παρά το γεγονός ότι έχει συμβάλει πολύ ουσιαστικά στην αναβάθμιση και στον εκσυγχρονισμό του Eλληνικού Xρηματιστηρίου. Νέος πρόεδρος θα είναι ο καθηγητής Παναγιώτης Αλεξάκης, ύστερα από την επιτυχημένη πορεία του ως πρόεδρος του Χρηματιστηρίου Παραγώγων Αθηνών».
 Στο Χρηματιστήριο, εξάλλου, αλλαγές δεν έχουμε μόνο σε επίπεδο προσώπων, αλλά και στα ανώτατα και κατώτατα όρια ημερήσιας διακύμανσης των μετοχών που από την ερχόμενη Δευτέρα αυξάνονται από ±10%, σε ±12%, μετά τη σχετική απόφαση που έλαβαν οι διοικήσεις της Επιτροπής Κεφαλαιαγοράς και του ΧΑΑ. Η ρύθμιση αυτή εκτιμάται ότι θα λειτουργήσει θετικά για την αγορά, δεδομένου ότι θα συμβάλει στον περιορισμό των φαινομένων χειραγώγησης των μετοχών, και στις έντονες ενδοσυνεδριακές διακυμάνσεις που προκαλούνται από τη δραστηριότητα των traders. 
 Οι προωθούμενες θεσμικές αλλαγές, ίσως μάλιστα και αυτές στα πρόσωπα, φαίνεται πάντως ότι ασκούν θετική επίδραση και στην ψυχολογία της αγοράς, η οποία τις τελευταίες ημέρες φαίνεται ότι μεταβάλλεται προς το θετικότερο.
 Στη χθεσινή συνεδρίαση, η οποία πραγματοποιήθηκε υπό τη «σκιά» της παραίτησης-αποπομπής του κ. Κουνιάκη, το επενδυτικό κοινό έδειξε ότι είχε «κέφια» και, όπως φάνηκε, διόλου δεν επηρεάζεται αρνητικά από τις εξελίξεις. Το αγοραστικό ενδιαφέρον για μετοχές όλων των κλάδων συνεχίστηκε, ωθώντας το γενικό δείκτη σε κέρδη 0, 62%, τα οποία ωστόσο δεν ήρκεσαν, ώστε να επανακτηθούν οι 4.000 μονάδες. Το καμπανάκι της λήξης τον βρήκε στις 3.997, 99 μονάδες, και με αξία συναλλαγών που υπερέβη τα 74 δισ. δρχ., με τη βοήθεια αρκετών πακέτων, τα οποία σύμφωνα με αρκετούς αναλυτές καταδεικνύουν και ενεργοποίηση θεσμικών επενδυτών. 
  Οι μετοχές της Παράλληλης Αγοράς τέθηκαν χθες στο στόχαστρο των αγοραστών, καταγράφοντας τα μεγαλύτερα κέρδη (
3, 72%), ενώ σε θετικό πεδίο κινήθηκε και η υψηλή κεφαλαιοποίηση με τις τράπεζες να διαμορφώνονται κατά 0, 33% υψηλότερα και τις βιομηχανίες κατά 0, 67%. 
 Η εβδομάδα που ακολουθεί αναμένεται με ιδιαίτερο ενδιαφέρον από τους χρηματιστηριακούς παράγοντες που εκτιμούν ότι σε γενικές γραμμές το θετικό κλίμα θα διατηρηθεί, δίχως ωστόσο να προσδοκούν σημαντικές μεταβολές σε ό,τι αφορά το αγοραστικό ενδιαφέρον. Σημειώνουν ως ιδιαίτερα θετικό το γεγονός ότι τις ημέρες που πέρασαν επανεπιβεβαιώθηκε πως τα επίπεδα στήριξης του γενικού δείκτη είναι οι 3.900 μονάδες, και θεωρούν πιθανή ανοδική κίνηση της αγοράς ώς τις 4.100-4.150 μονάδες σε πρώτη φάση. 
