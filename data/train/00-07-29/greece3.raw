Στις φλόγες τυλίχτηκε χθες λίγο πριν από το μεσημέρι δασική έκταση στην περιοχή μεταξύ Μαρκόπουλου και Καλάμου. Η ένταση της φωτιάς ήταν ιδιαίτερα μεγάλη και ο δυνατός αέρας που έπνεε στην περιοχή σε συνδυασμό με τις υψηλές θερμοκρασίες προκαλούσε μεγάλα προβλήματα στους εξήντα πυροσβέστες που έδιναν μάχη χρησιμοποιώντας επίγειες δυνάμεις αλλά και στα πέντε πυροσβεστικά αεροσκάφη και στα δύο ελικόπτερα που έκαναν ρίψεις νερού.
 Η φωτιά ξέσπασε στην περιοχή Βλαστός λίγο πριν από τις 11.00 χθες το πρωί και, σύμφωνα με την Πυροσβεστική Yπηρεσία, ο κίνδυνος πυρκαγιάς για τα σπίτια που βρίσκονται στην περιοχή ήταν μεγάλος.
 Οι δυσκολίες που αντιμετώπιζαν οι πυροσβέστες είχαν να κάνουν τόσο με το δυνατό αέρα όσο και με την πυκνή βλάστηση που υπάρχει στην περιοχή. 
 Αρχικά στην περιοχή έφτασαν δύο αεροσκάφη κι ένα ελικόπτερο ενώ η επέκταση της φωτιάς ήταν τόσο γρήγορη και για το λόγο αυτό χρειάστηκε να αυξηθούν οι δυνάμεις και να προστεθούν άλλα τρία πυροσβεστικά αεροσκάφη. Οι κάτοικοι της περιοχής ανήσυχοι προσπαθούσαν να βοηθήσουν τους πυροσβέστες, και χρησιμοποιώντας πρόχειρα μέσα πυρόσβεσης, έκαναν ό,τι μπορούσαν για να βοηθήσουν. 
 Στην υπόλοιπη Ελλάδα χθες εκδηλώθηκαν πέντε νέες φωτιές. Στις φλόγες βρέθηκαν περιοχές της Αιτολωακαρνανίας, των Ιωαννίνων, των Σερρών, των Γρεβενών και του Αιγίου. Από αυτές, μόνο η φωτιά στην Αιτωλοακαρνανία και στα Γρεβενά βρίσκονταν σε εξέλιξη.
 Αναλυτικά: Μεγάλες διαστάσεις είχε πάρει η φωτιά στην περιοχή Αγίας Παρασκευής του νομού Αιτωλοακαρνανίας. Η φωτιά αναζωπυρώθηκε χθες το πρωί και έκαιγε ανεξέλεγκτα δασικές εκτάσεις χωρίς ωστόσο να απειλεί κατοικημένες περιοχές. Λόγω της ιδιαιτερότητας του δύσβατου της περιοχής, τα πυροσβεστικά αεροπλάνα δεν μπορούσαν να κάνουν ρίψεις νερού και για το λόγο αυτό οι προσπάθειες γίνονταν μόνο από επίγειες δυνάμεις.
 Στα Ιωάννινα εκδηλώθηκε φωτιά σε τρία μέτωπα στην περιοχή Λάισα και για την κατάσβεσή της πήραν μέρος 50 οχήματα της Πυροσβεστικής με 46 άνδρες, τρία ελικόπτερα και δύο αεροπλάνα. 
 Στα Γρεβενά μαινόταν η φωτιά στη θέση Μπαϊτάνι του χωριού Περιβόλι, κοντά στην κοιλάδα της Βάλια Κάλντα. Καίγονταν βλάστηση και πεύκα. Στην προσπάθεια για την κατάσβεσή της συμμετείχαν οκτώ οχήματα με 25 άνδρες και τρία ελικόπτερα. Λόγω της δυσμορφίας του εδάφους, στην κατάσβεση δεν συμμετείχαν πυροσβεστικά αεροπλάνα. 
 Στις Σέρρες η φωτιά εκδηλώθηκε στην περιοχή Καλόκαστρο καίγοντας μέχρι τις πρώτες βραδινές ώρες 90 στρέμματα θαμνώδους έκτασης. Σβήστηκε με την παρέμβαση 60 πυροσβεστών, οκτώ οχημάτων, ενώ βοήθησαν και τέσσερις υδροφόρες του δήμου. 
 Στο Αίγιο η φωτιά εκδηλώθηκε στη θέση Αγιές και στην κατάσβεση πήραν μέρος οχτώ οχήματα και 30 πυροσβέστες.
