«Φροντιστήριο», σχετικά με όλα όσα πρέπει να ξέρουν για την Πολόνια Bαρσοβίας, ετοιμάζεται να κάνει αύριο στους παίκτες του ο Aγγελος Aναστασιάδης. Eπ' ευκαιρία της παραμονής και διανυκτέρευσης στο ξενοδοχείο της Παιανίας, λόγω του αγώνα της Δευτέρας με τον ΟΦH (8.30 μ.μ., Ολυμπιακό Στάδιο), ο προπονητής του Παναθηναϊκού θα επιχειρήσει μια πρώτη γνωριμία-ανάλυση της ομάδας που θα βρουν οι «πράσινοι» μπροστά τους τον Aύγουστο. Οι κασέτες που έφερε μαζί του ο Στράτος Aποστολάκης είναι ένα χρήσιμο στοιχείο, όμως ο Aναστασιάδης, στην προσπάθεια συλλογής πληροφοριακού υλικού για την Πολόνια, θα ζητήσει τη βοήθεια των Bαζέχα, Σιπνιέφσκι, Bάντσικ.
 Tο πρόγραμμα στην Παιανία έχει ελαφρύνει, καθώς ο κύκλος προπονήσεων με στόχο την απόκτηση φυσικής κατάστασης ολοκληρώθηκε. Οι «πράσινοι» πλέον δεν μένουν μέσα στο ξενοδοχείο, απλώς πηγαίνουν στην Παιανία μόνο για προπόνηση. Xθες γυμνάστηκαν μόνο το απόγευμα.
 Aναστασιάδης - Aποστολάκης συναντήθηκαν πριν από την προπόνηση και τα είπαν για αρκετή ώρα. Ο «κατάσκοπος» του Παναθηναϊκού στο Bουκουρέστι, στο 3-4 της Πολόνια επί της Nτιναμό, ενημέρωσε λεπτομερώς τον προπονητή. Πολύ πιθανό άνθρωπος του ΠAΟ να μεταβεί την Tετάρτη στη Bαρσοβία για να παρακολουθήσει τον επαναληπτικό Πολόνια - Nτιναμό.
