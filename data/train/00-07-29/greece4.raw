 Στο στόχαστρο των ιδιωτικών συμφερόντων και της άναρχης τουριστικής ανάπτυξης βρίσκεται τους τελευταίους μήνες η πανέμορφη παραλία της Μούντας στην Κεφαλονιά, που αποτελεί το σημαντικότερο βιότοπο αναπαραγωγής της θαλάσσιας χελώνας Καρέτα-Καρέτα στο νησί.
 Αυτό καταγγέλλουν τα μέλη του Συλλόγου Κατελειού για τη Μελέτη και Προστασία της Θαλάσσιας και Χερσαίας Ζωής.
 Η Νομαρχία Κεφαλονιάς διαψεύδει κατηγορηματικά τις σχετικές καταγγελίες και κάνει λόγο για ασήμαντες παραβάσεις που στο άμεσο μέλλον θα διορθωθούν. 
 Σύμφωνα με τις καταγγελίες του Συλλόγου Κατελειού, κάποιοι ιδιώτες τους τελευταίους μήνες έχουν προκαλέσει, στο όνομα της τουριστικής ανάπτυξης, σημαντικές καταστροφές στις αμμοθίνες και τη φυσική βλάστηση της περιοχής, κατασκευάζοντας κτίσματα κατά παράβαση των νόμων, μπαζώνοντας και καταπατώντας κατάφορα τη ζώνη αιγιαλού και παραλίας.
 Τα μέλη του ΣΚΜΠΘΧΖ με την από 9.6.2000 Α.Π. 147 επιστολή τους στον υφυπουργό Περιβάλλοντος κ. Ευθυμιόπουλο ζητούν να αποκατασταθούν οι εκτεταμένες ζημιές που έχουν προκαλέσει οι καταπατητές και να ληφθούν άμεσα μέτρα για την προστασία του βιότοπου από τη Νομαρχιακή Αυτοδιοίκηση με ειδική σήμανση, περιμετρική βλάστηση, πάρκινγκ 100 μέτρα μακριά από την ακτή, απαγόρευση κάμπινγκ και κατασκευή ειδικού φωτισμού, ο οποίος δεν θα εμποδίζει την αναπαραγωγή και τη δραστηριότητα της θαλάσσιας χελώνας.
 Οπως κατήγγειλε στην «Ε» η Κατερίνα Ξενοπούλου, εκπρόσωπος του συλλόγου, για το θέμα αυτό ενημερώθηκε πρόσφατα και η Νομαρχιακή Αυτοδιοίκηση Κεφαλονιάς, από την οποία ζητήθηκε να μην εγκρίνει την περιβαλλοντική μελέτη ιδιωτικής επιχείρησης που θέλει να κατασκευάσει αυθαίρετα στην περιοχή εγκαταστάσεις ενοικιαζόμενων δωματίων εις βάρος της περιοχής στην οποία πέρυσι το καλοκαίρι καταμετρήθηκαν 65 φωλιές της θαλάσσιας χελώνας. 
 «Δυστυχώς, η πρότασή μας απορρίφθηκε από το Νομαρχιακό Συμβούλιο, το οποίο ενέκρινε τη συγκεκριμένη μελέτη, τοποθετώντας με τον τρόπο του ένα λιθαράκι στη καταστροφή της Μούντας», δήλωσε στην «Ε» η κ. Ξενοπούλου και κατήγγειλε τη πρωτοφανή αντίδραση ορισμένων νομαρχιακών συμβούλων, οι οποίοι -όπως είπε- δήλωσαν καθαρά ότι δεν τους ενδιαφέρουν οι θαλάσσιες χελώνες, αλλά η ανάπτυξη της περιοχής.
 «Δεν μπορούσαμε να μην εγκρίνουμε τους περιβαλλοντικούς όρους, διότι αυτοί ήσαν καθ' όλα νόμιμοι. Πριν δώσουμε το Ο.Κ. ενημερώσαμε το ΥΠΕΧΩΔΕ και συμβουλευτήκαμε ειδικούς επιστήμονες παράχθιας αξιοποίησης», απάντησε σε σχετική ερώτηση της «Ε» ο αντινομάρχης Κεφαλονιάς Σπύρος Μοσχόπουλος, τονίζοντας ότι η σχετική απόφαση του Νομαρχιακού Συμβουλίου ήταν ομόφωνη. 
 Ο νομάρχης Κεφαλονιάς Δ. Γεωργάτος χαρακτήρισε υπερβολικές τις καταγγελίες κι έκανε λόγο για μικρές παραβάσεις στην περιοχή, οι οποίες έχουν καταγραφεί από τις αρμόδιες υπηρεσίες και οι οποίες άμεσα θα διορθωθούν. 
 «Η Νομαρχιακή Αυτοδιοίκηση Κεφαλονιάς είναι ευαίσθητη σε όλα τα θέματα που έχουν σχέση με το περιβάλλον. Πράγματι στην περιοχή γεννούν οι θαλάσσιες χελώνες και πρέπει να ληφθούν και λαμβάνονται μέτρα προστασίας. Εμείς προσπαθούμε να βοηθήσουμε προς αυτή την κατεύθυνση και ως Νομαρχιακή Αυτοδιοίκηση έχουμε δώσει τις σχετικές εντολές, όπως αλλαγή στο φωτισμό και απαγόρευση της κυκλοφορίας των οχημάτων κατά την περίοδο ωοτοκίας της θαλάσσιας χελώνας», δήλωσε στην «Ε» ο κ. Γεωργάτος.
