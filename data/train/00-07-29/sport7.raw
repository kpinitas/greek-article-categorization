Ξεκίνημα με πατατράκ για την Εθνική Νέων στην Οχρίδα. Η πρεμιέρα κόντρα στους Ισραηλινούς ήταν οδυνηρή: 80-77 κέρδισαν οι αντίπαλοί μας και το πανηγύρισαν δεόντως, με την αγαστή σύμπνοια των Σκοπιανών φιλάθλων! 
 Το καλό ξεκίνημα δεν ήταν αρκετό, για να δώσει φτερά στα πόδια των δικών μας. Οι Ισραηλινοί αντεπιτέθηκαν μετά το 15ο λεπτό, προηγήθηκαν 40-39 στην ανάπαυλα και πάτησαν το γκάζι αμέσως μετά. Η Εθνική μας έπνευσε τα λοίσθια μετά το 30ό λεπτό, όταν η εις βάρος της διαφορά έφτασε σε διψήφιο αριθμό. Το τελικό σκορ μάλλον την ελληνική ομάδα κολακεύει, παρά την ισραηλινή: δεν απειλήθηκε στο τέλος η ομάδα του Γιοράμ Χαρούς. 
 Ο Δορκοφίκης ήταν ο πρώτος σκόρερ και κορυφαίος παίκτης των Ελλήνων 20άρηδων, με 21 πόντους.
 «Εχουμε το καλύτερο υλικό των τελευταίων ετών», έλεγαν πριν από το ματς οι Ισραηλινοί και να που το επιβεβαίωσαν. Το παρήγορο είναι ότι από τον Ομιλο των 6 ομάδων προκρίνονται στα προημιτελικά του Ευρωμπάσκετ (όχι δύο, αλλά) τέσσερις. Υπάρχουν, δηλαδή, περιθώρια για περισσότερες από μία ήττες. Αλλά το γκρουπ είναι δύσκολο και τα δόντια θα πρέπει να σφίξουν για τα καλά.
 * Ανακοινώθηκε και επίσημα χθες από τον Παναθηναϊκό η απόκτηση του 34χρονου Ντάριλ Μίντλετον, ο οποίος μάλιστα υπέγραψε διετές συμβόλαιο συνεργασίας. Η έκδοση ισπανικού διαβατηρίου για τον Αμερικανό λέγεται ότι είναι θέμα λίγων ημερών ή εβδομάδων. Ο Νεοϋορκέζος παουερ-φόργουορντ έχει ύψος 2, 06 μ. και παίζει στην Ισπανία από το 1991 κιόλας: Σεβίλλη, Μπαρτσελόνα, Τζιρόνα, Μπανταλόνα και ξανά Τζιρόνα.
