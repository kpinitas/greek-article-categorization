 Οι μπουλντόζες του Δήμου Αθηναίων έπιασαν χθες πρωί πρωί δουλειά στο κηρυγμένο από το 1994 ως διατηρητέο βιομηχανικό κτίριο του Ζυθοποιείου ΦΙΞ της οδού Πατησίων κι άρχισαν να το γκρεμίζουν. Οι υπηρεσίες του υπουργείου Πολιτισμού αγνοώντας την πρόθεση του δήμου, κινητοποιήθηκαν αμέσως για να μάθουν ποιο πολεοδομικό γραφείο είχε δώσει την άδεια. Η απάντηση ήταν κανένα». Εκπληκτη από τη μονομερή αυτή απόφαση του δήμου, ιδιοκτήτη του ακινήτου, η γεν. γραμματέας του ΥΠΠΟ Λίνα Μενδώνη έσπευσε επιτόπου με τους αρμόδιους διευθυντές του υπουργείου και απευθύνθηκε στο υπουργείο Δημόσιας Τάξης για τη διακοπή των εργασιών, χαρακτηρίζοντας την πράξη «παράνομη».
 Από την άλλη πλευρά ο γεν. γραμματέας του Δήμου Αθηναίων Γ. Βαρδαλάκης δήλωνε ότι το κτίριο εδώ και ενάμιση χρόνο είχε χαρακτηριστεί «επικινδύνως ετοιμόρροπο» και είχε περιφραχτεί για την ασφάλεια των δημοτών, οι οποίοι είχαν καταγγείλει ότι πέφτουν πέτρες και κινδυνεύουν τα παιδιά που παίζουν στη διαμορφωμένη γύρω από το κτίριο πλατεία. Η κατάσταση επιδεινώθηκε κατά τον κ. Βαρδαλάκη μετά το σεισμό του περασμένου Σεπτεμβρίου και χαρακτηρίστηκε όχι από το ΥΠΕΧΩΔΕ αλλά από το δήμο «κόκκινο». 
 Το κέλυφος του κτιρίου ΦΙΞ (τοίχοι και στέγη), έχει κηρυχθεί διατηρητέο μαζί με την παρακείμενη βίλα Κλωναρίδη (ιδιοκτήτη του εργοστασίου) και το θυρωρείο, με απόφαση του Συμβουλίου Νεωτέρων Μνημείων (1056/23879/18-4-1994) γιατί η μεν βίλα «αποτελεί δείγμα προαστιακής έπαυλης των αρχών του 20ού αιώνα», ενώ το βιομηχανικό κτίριο «αποτελεί μαρτυρία και σύμβολο της ταυτότητας της περιοχής Πατησίων και του αρχιτεκτονικού ύφους του πολεοδομικού ιστού και της παραγωγικής υποδομής του». Εξι μήνες αργότερα αποχαρακτηρίστηκε μόνον ο μαντρότοιχος και το κιγκλίδωμα για να ανοίξει στο κοινό και να διαμορφωθεί γύρω η σημερινή πλατεία. 
 Πάντως, για την απόφαση κατεδάφισής του, ο δήμος κατά τον κ. Βαρδαλάκη, στηρίχθηκε σε ένα έγγραφο του ΥΠΕΧΩΔΕ, το οποίο, όπως είπε, δίνει τη δυνατότητα να γκρεμιστεί σε σύντομο χρονικό διάστημα και χωρίς ενστάσεις, κάθε κτίριο, διατηρητέο ή μη, που έχει χαρακτηριστεί «επικινδύνως ετοιμόρροπο». Ο ίδιος το θεώρησε «ερείπιο» και μάλιστα νεότερο, όχι των αρχών του 20ού αιώνα, παρά ταύτα δήλωσε πως είναι διατεθειμένη η Δημοτική Αρχή να το ξαναχτίσει εφόσον αυτό κριθεί απαραίτητο από το υπουργείο Πολιτισμού.
 Η παράταξη της Μαρίας Δαμανάκη «Πρωτεύουσα Δύναμη» ανακοίνωσε σχετικά πως «εφόσον υπήρχε πρόβλημα στο κτίριο από τους σεισμούς, όφειλε η δημοτική αρχή να θέσει εγκαίρως το θέμα στο δημοτικό συμβούλιο και σε συνεννόηση με το ΥΠΠΟ το 5ο Διαμέρισμα και τους φορείς της περιοχής να το αντιμετωπίσει οργανωμένα και όχι να καταφεύγει σε αιφνιδιαστικές ενέργειες». 
