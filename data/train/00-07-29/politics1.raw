 Κονδύλι ύψους 3, 95 τρισεκατομμυρίων δραχμών για το νέο πενταετές εξοπλιστικό πρόγραμμα (ΕΜΠΑΕ) ενέκρινε, χθες το μεσημέρι, με τη συνεδρίασή του το ΚΥΣΕΑ. Σύμφωνα με την ενημέρωση που παρείχε ο υπουργός Εθνικής Αμυνας Ακης Τσοχατζόπουλος, μετά το πέρας της συνεδρίασης, το 1, 7 τρισ. του συνολικού ποσού θα εξασφαλιστεί από τον προϋπολογισμό και το υπόλοιπο από δανεισμό.
 Ο κ. Τσοχατζόπουλος μίλησε για «πλήρη συνεννόηση με τον υπουργό Εθνικής Οικονομίας και εποικοδομητικές και δημιουργικές συζητήσεις».
 Ηταν ξεκάθαρο ότι το υπουργείο Εθνικής Αμυνας απεδέχθη πλήρως τον όρο που έθεσε ο υπουργός Εθνικής Οικονομίας Γιάννος Παπαντωνίου, φυσικά συμφωνούντος του πρωθυπουργού, η ετήσια εκταμίευση από το ΕΜΠΑΕ να μην ξεπερνά το όριο του 2% του ΑΕΠ, «για να μη δημιουργηθεί κίνδυνος στην ενταξιακή διαδικασία στην ΟΝΕ», όπως είπε ο υπουργός.
 Ο ίδιος ανήγγειλε επίσης τη σύγκληση του Συμβουλίου Aμυνας (ΣAM) την ερχόμενη εβδομάδα, στη διάρκεια του οποίου θα αποφασιστούν οι προτεραιότητες των νέων εξοπλιστικών προγραμμάτων. Εκκρεμούν αποφάσεις για την επιλογή και αγορά του μέσου μεταφορικού αεροσκάφους και του νέου άρματος μάχης, οι οποίες, σήμερα πάντα με τον υπουργό, αναμένεται να ληφθούν μέσα στο 2001.
 Ο κ. Τσοχατζόπουλος αναφέρθηκε επίσης στις υπό εξέλιξη διαπραγματεύσεις της ελληνικής πλευράς με τους αντιπροσώπους της κοινοπραξίας του ευρωμαχητικού. Προέβλεψε δε ότι η σύμβαση για τη συμμετοχή της Ελλάδας στην κοινοπραξία (πρόγραμμα ύψους 1, 7 τρισ.) θα ολοκληρωθεί μέσα στο φθινόπωρο, χωρίς να διευκρινίσει τίποτε περισσότερο για την μορφή αυτής της συμμετοχής. Το Σεπτέμβριο ο ίδιος αναμένει και τη διαδικασία επικύρωσης από τη Βουλή της απόφασης προηγούμενου ΚΥΣΕΑ, που όριζε την ελληνική συμμετοχή στο πρόγραμμα του ευρωμαχητικού.
