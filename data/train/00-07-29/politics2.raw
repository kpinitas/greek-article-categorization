Αντιτίθεται η Ολομέλεια του Συμβουλίου της Επικρατείας στην πρόταση για ανάδειξη της ηγεσίας των Ανωτάτων Δικαστηρίων από ένα διευρυμένο εκλεκτορικό σώμα, με συμμετοχή προσώπων που δεν θα έχουν τη δικαστική ιδιότητα.
 Ο πρόεδρος του Ανώτατου Ακυρωτικού Δικαστηρίου κ. Χρ. Γεραρής, παρουσιάζοντας τις θέσεις της ολομέλειας του σώματος για την αναθεώρηση του Συντάγματος, ξεκαθάρισε πως ομόφωνα οι δικαστές έκριναν ότι «η λύση αυτή μεταθέτει την ευθύνη της επιλογής σε ένα πολιτικά ανεύθυνο όργανο και συνεπάγεται πολλαπλάσιο κίνδυνο δημιουργίας δεσμεύσεων και εξαρτήσεων...».
 Η θέση της Ολομέλειας ταυτίζεται με το υπάρχον σύστημα για την ανάδειξη του προέδρου, εισαγγελέως και αντιπροέδρων από το Yπουργικό Συμβούλιο, με μια διαφοροποίηση: Οι αντιπρόεδροι των δικαστηρίων να εκλέγονται από τους συναδέλφους τους και στη συνέχεια το πολιτικό όργανο να επιλέγει μεταξύ των υπηρετούντων αντιπροέδρων τον νέο πρόεδρο και τον εισαγγελέα του δικαστηρίου: «Η λύση αυτή αναθέτει στο φυσικό φορέα την ανάδειξη των αντιπροέδρων και επιτάσσει στο πολιτικό όργανο την επιλογή προέδρου μεταξύ προσώπων που απολαύουν κατ' αρχάς της αποδοχής των συναδέλφων τους και έχουν ασκήσει για ορισμένο χρόνο διευθυντικά καθήκοντα. Κίνδυνος ομαδοποιήσεων ανωτάτων δικαστών δεν είναι νοητός...», ήταν η άποψη της πλειοψηφίας (17 μέλη και 2 πάρεδροι).
 Δέκα μέλη του δικαστηρίου διαφώνησαν με την άποψη αυτή και ζήτησαν να παραμείνει ως έχει το σύστημα διορισμού της ηγεσίας, αφού έκρουσαν τον κώδωνα του κινδύνου των «ομαδοποιήσεων». Εξι μέλη του ΣτΕ θεώρησαν ότι η εκλογή του προέδρου πρέπει να γίνεται με βάση την αρχαιότητα. 
 Ισχυρή όμως πλειοψηφία (22 μέλη και 2 πάρεδροι, μεταξύ τους και ο πρόεδρος του ΣτΕ) παρουσίασε την άποψη να θεσπιστεί ανώτατο όριο παραμονής στις θέσεις των προέδρων των Ανωτάτων Δικαστηρίων, εισαγγελέως Αρείου Πάγου και γενικού εΕπιτρόπου Επικρατείας. Ως κατάλληλος χρόνος κρίθηκε η πενταετία «προς εξασφάλιση της απαραίτητης ανανέωσης της ηγεσίας της Δικαιοσύνης με τη δοκιμασία περισσοτέρων στελεχών». Μέχρι τώρα οι πρόεδροι και ο εισαγγελέας αποχωρούν όταν συμπληρώσουν το 67ο έτος της ηλικίας τους.
 Οι σκέψεις αυτές της Ολομέλειας του Συμβουλίου της Επικρατείας έχουν ήδη αποσταλεί στον πρωθυπουργό, στα αρμόδια όργανα, τους πολιτικούς φορείς, και αποτελούν προτάσεις στην έναρξη του διαλόγου για την αναθεώρηση του Συντάγματος.
 Σε ειδικότερα θέματα η Ολομέλεια του Ανωτάτου Δικαστηρίου προτείνει: 
 Να δοθεί το δικαίωμα στον κοινό νομοθέτη να αποκλείσει την έφεση σε αποφάσεις του Διοικητικού Δικαστηρίου ενώπιον του ΣτΕ, «όταν πρόκειται για υποθέσεις ήσσονος σημασίας». Η πλειοψηφία των δικαστών (23 μέλη 2 πάρεδροι) πιστεύουν ότι η έφεση σε ζητήματα μη σοβαρά (όταν δεν υπάρχει μείζον νομικό ζήτημα για να επιληφθεί το ΣτΕ) αποτελεί τροχοπέδη για την ταχεία απονομή δικαιοσύνης. Αυτή η πρόταση πάντως συναντά μεγάλη αντίδραση από δικηγόρους που μιλούν για «δικαιοσύνη δυο ταχυτήτων».
 Να προστεθεί δεύτερη παράγραφος στο άρθρο 94 παράγραφος 4, προκειμένου να μην υπάρχει συνταγματικό κώλυμα και να μπορούν να επιβάλουν τα δικαστήρια στη Διοίκηση την εφαρμογή των δικαστικών αποφάσεων. Ετσι, θα μπορεί το δικαστήριο να επιβάλλει πρόστιμα ή να υποκαθιστά στην έκδοση πράξεων.
 Να διευρυνθούν όλα τα Ανώτατα Δικαστικά Συμβούλια και οι Ολομέλειες των Δικαστηρίων, με τη συμμετοχή, κατά περίπτωση δύο δικαστών με το βαθμό του προέδρου εφετών ή του εφέτη. Να παραμείνει η κλήρωση ως μέσο ανάδειξης των μελών τους, ενώ αντέκρουσε το αίτημα μεγάλης μερίδας δικαστών να μπορούν να προσφεύγουν στην Ολομέλεια και για άλλα θέματα πλην της παραλείψεως σε προαγωγή.
 Ομόφωνα πάντως αντέκρουσε την πρόταση για ενιαίο Ανώτατο Δικαστικό Συμβούλιο, όπως και αυτή να συμμετάσχουν και πρόσωπα που δεν έχουν τη δικαστική ιδιότητα.
 Ομόφωνα η Ολομέλεια του Στε θεώρησε ότι δεν πρέπει να εισαχθούν (προαχθούν) διοικητικοί δικαστές στο Συμβούλιο της Επικρατείας. Αν όμως αυτό κριθεί ως αναγκαίο από την αναθεωρητική Bουλή τότε η Ολομέλεια του ΣτΕ θεωρεί ότι αυτοί πρέπει να εισέρχονται με το βαθμό του παρέδρου, ενώ ζητούν να υπάρξει και συνταγματικός περιορισμός (1 στους 6 παρέδρους να είναι διοικητικός δικαστής). 
