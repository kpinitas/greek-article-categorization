 Η πιο πρόσφατη εικόνα που έχουμε για τη Μαντόνα -μητέρα και έγκυο- είναι από την καλοκαιρινή της επίσκεψη στην Κεφαλλονιά, όπου βρέθηκε για ολιγοήμερες διακοπές με την ευκαιρία των γυρισμάτων της ταινίας που πρωταγωνιστεί ο φίλος της, Νίκολας Κέιτζ.
 Με την «κοιλιά στο στόμα» και τη μικρή Λούρδη να μπερδεύεται στα πόδια της διάσημης μαμάς της, η Μαντόνα αποτέλεσε για λίγο τη «χαρά του Eλληνα παπαράτσι», που φέτος, απ' ό,τι φαίνεται, δουλεύει... υπερωρίες. 
 Η Ελλάδα, ως τόπος διακοπών για τη σούπερ-σταρ, απέχει πια μόνο τρεις ώρες από το σπίτι της στο Λονδίνο, όπου ζει τους τελευταίους μήνες με τον αγαπημένο της, τον Aγγλο σκηνοθέτη Γκάι Ρίτσι, πατέρα του δεύτερου παιδιού της.
 Ως «Λονδρέζα» πλέον και με την ευκαιρία της κυκλοφορίας του νέου της άλμπουμ, «Music», δεν θα μπορούσε να αδιαφορήσει για την πρόταση του περιοδικού «Face» -άλλοτε βίβλος του lifest yle- για αποκλειστική συνέντευξη. Περιοδικό που ενηλικιώνεται μαζί με την 41χρονη μαμά της ποπ, λίγο «κουρασμένο» πια από τη μακροχρόνια προσπάθειά του να προφτάσει τις νέες τάσεις.
 Η Μαντόνα περνάει τον ελεύθερο χρόνο της στο Λονδίνο σε σπίτια φίλων και σε δείπνα με «υψηλούς» καλεσμένους. Πρόσφατα προσκλήθηκε σε δείπνο που παρέθεσε ο πρίγκιπας Κάρολος. «Μιλήσαμε για την τέχνη, για τα media, για το τζετ λανγκ... Με ρώτησε πώς γνώρισα τον Γκάι. Είναι πολύ ρομαντικός και προσγειωμένος»., λέει για τον Κάρολο, που καθόταν δίπλα της στο τραπέζι. 
 «Η Μαντόνα είναι όμορφη, έγκυος, ξανθιά, φοράει σκούρο μπλε παντελόνι, κόκκινο φανελάκι με ένα κινέζικο γράμμα επάνω του, κόκκινες παντόφλες, και με προειδοπoιεί: "Θα τρώω αυτές τις ελιές"», γράφει η δησμοσιογράφος του «Face» Μιράντα Σόγιερ, που τη συνάντησε.
 Το «Music» είναι το πρώτο άλμπουμ της που ολοκληρώνεται εκτός Αμερικής. «Είναι ένας ντίσκο-ποπ δίσκος, που περισσότερο από κάθε άλλη φορά καλύπτει όλα τα πεδία της ζωής μου». Τον «εκσυγχρονισμό» του ήχου του, έχουν αναλάβει δύο παραγωγοί -εξπέρ του είδους: ο Ουίλιαμ Ορμπιτ, που δούλεψε μαζί της και στο «Ra yof light», και ο Γάλλος Μιργουέι που η συνεργασία τους έχει αποτυπωθεί και στο δικό του άλμπουμ, με το τραγούδι «Paradise» (Not for me).
 Πριν καλά-καλά κυκλοφορήσει όμως το άλμπουμ, η Μαντόνα κλήθηκε να αντιμετωπίσει την αναταραχή που έχει προκαλέσει στηνμουσική βιομηχανία το MP3 και η ελεύθερη κυκλοφορία μουσικής στο Ιντερνετ. Η δημοσιογράφος του «Face» την πληροφορεί ότι στο περιοδικό άκουσαν τα τραγούδια του νέου της άλμπουμ, πριν αυτά φτάσουν στη δισκογραφική της εταιρία.
 «... Δεν καταλαβαίνω. Αν η μουσική μου κυκλοφορεί ελεύθερη στο Διαδίκτυο, ποιος θα αγοράσει το δίσκο μου; Πώς θα καταφέρω να πληρώσω τα δίδακτρα του σχολείου της κόρης μου; », παραπονιέται η Μαντόνα πριν ξεκινήσει να περιγράφει το πώς «γεννήθηκε» το «Music»: «Αισθανόμουν σαν ένα άγριο ζώο που ήθελε να σπάσει το κλουβί του και να βγει έξω. Εξ αιτίας της εγκυμοσύνης μου, μου έλειπαν πράγματα όπως οι παραστάσεις, ο χορός, το να βρίσκομαι στο δρόμο. Eτσι, ένα μέρος του δίσκου έχει σχέση με αυτή τη διάθεση. Το άλλο μέρος αφορά την αγάπη». 
 Λίγο αργότερα, θα πει ότι στη δημιουργία τραγουδιών βοηθάει το ημερολόγιό της: «Εκεί σημειώνω τα όνειρα που βλέπω, ποιήματα ή πράγματα που έχω διαβάσει σε βιβλία. Συχνά κόβω και άρθρα από εφημερίδες καθετί που θέλω να θυμάμαι. Ετσι, αρκετές φορές επιστρέφω στις σελίδες του ημερολογίου μου και αντλώ ιδέες για ένα τραγούδι». 
 Επειδή η Μαντόνα δεν είναι και η... Σούζαν Σόνταγκ, καλό είναι να αναφερθούμε σε όσα αποκάλυψε για τη σχέση της με τον Γκάι Ρίτσι. Γνωρίστηκαν σε ένα πάρτι στο σπίτι του Στινγκ. Τους σύστησε η σύζυγος του Στινγκ, Τρούντι Στάιλερ. 
 «Είδα μέσα σε δευτερόλεπτα τι επρόκειτο να ακολουθήσει μεταξύ μας», λέει η Μαντόνα για την πρώτη τους συνάντηση. Αυτό μου έχει συμβεί μόνο με έναν άλλο άνθρωπο στη ζωή μου».
 * Αυτό το συναίσθημα από την πρώτη συνάντηση δεν είναι τρομακτικό; 
 *«Οχι τότε. Στην αρχή, ήμουν αρνητική. Αυτός ζούσε στο Λονδίνο και εγώ στην Αμερική. Δεν ήθελα να ξεκινήσω μια υπερατλαντική ερωτική σχέση. Τελικά, δεν μπορέσαμε να το αποφύγουμε. Ξέρεις, στη δουλειά μου συναντάς όλων των ειδών τους ανθρώπους: απίστευτους τύπους, γοητευτικούς, γκλάμορους, σέξι, διανοούμενους. Τους συναντάς και φεύγεις. Ελάχιστοι όμως άνθρωποι μπορούν να σε καθηλώσουν... Ο Γκάι έχει μια εκπληκτική αίσθηση του χιούμορ, με κάνει και γελάω. Τον αγαπώ».
 * «Χαίρομαι που είστε ερωτευμένη», προσθέτει η Σόγιερ.
 * «Και εγώ. Χρειάστηκε να περάσουν 40 χρόνια για να τα καταφέρω. Να το γράψεις αυτό». 
