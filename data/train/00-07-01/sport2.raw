Την επομένη της πρόκρισης-θρίλερ στα πέναλτι, εις βάρος της διοργανώτριας και μεγάλου φαβορί Ολλανδίας, ο ιταλικός Τύπος δεν μπορούσε παρά να γιορτάσει με λυρισμό το κατόρθωμα των ηρώων της. 
 Η Gazzetta dello Sport αναφέρθηκε σ' ένα «ηρωικό θαύμα» και στο «φαινόμενο Τόλντο», που απέκρουσε 3 πέναλτι, σημειώνοντας ωστόσο ότι η Ιταλία του πρώτου μισάωρου ήταν η χειρότερη των τελευταίων χρόνων. «...Αλλά που συνήλθε μόλις ο Τόλντο απέκρουσε το πρώτο πέναλτι στον Φρανκ Ντε Μπουρ, φτάνοντας ύστερα στο σημείο να γράψει μία από τις πιο επικές σελίδες της ποδοσφαιρικής της ιστορίας».
 Η Corriere della Sera βγήκε με τον τίτλο «Γαλάζιο θαύμα», σημειώνοντας ότι από 
πλευράς αισθητικής, ποιότητας, αλλά και ουσίας, το ιταλικό ποδόσφαιρο δεν αμφισβητείται.
 Στο ίδιο μήκος κύματος η Repubblica, που σημειώνει ότι «Η Ιταλία ήταν απίστευτη, κι από την Kόλαση βρέθηκε στον τελικό», αλλά και η Stampa, που υπογράμμισε ότι ήταν μία νίκη-πρόκριση... α λα ιταλικά, γιατί είμαστε οι κορυφαίοι στον κόσμο που ξέρουμε να κερδίζουμε την απελπισία, κάτω από τις χειρότερες, τις πιο απρόβλεπτες και τις πιο σκληρές συνθήκες.
 Μια σαφή αναφορά προς όλα τα εμπόδια, ψυχολογικά και μη, που συνάντησε η Ιταλία κατά τη διάρκεια των πιο σκληρών 120 λεπτών της σύγχρονης ποδοσφαιρικής 
ιστορίας της. Εμπόδια όπως αυτό τού ν' αντιμετωπίζεις τη διοργανώτρια ομάδα και μεγάλο φαβορί για την τελική νίκη, μες στο σπίτι της, και μάλιστα μ' έναν διαιτητή (το Γερμανό Μάρκους Μερκ), που έδειξε εξ αρχής τις προθέσεις του να παίξει αυτό που λέμε «έδρα».
 «Ο άριστος οδοντίατρος από το Καϊζερσλάουτερν, ακόμη και μετά το τέλος του αγώνα ήταν πεπεισμένος ότι είχε κάνει άλλη μία επέμβαση ακριβείας» έγραψε η Gazzetta για τη διαιτησία του Μερκ. Τον οποίο και «αθωώνει», δίνοντάς του 6, 5, 
δηλαδή μισό βαθμό πάνω από τη (συνήθη ευρωπαϊκή) βάση. «Δεν έχω την παραμικρή αμφιβολία: σφύριξα δύο πέναλτι, γιατί είδα με τα ίδια μου τα μάτια δύο αντικανονικά φάουλ» ήταν η απάντηση του Μερκ.
 «Ηταν υπερβολικός στο πρώτο πέναλτι (όταν ο Νέστα κράτησε τον Κλάιφερτ), αλλά κι όταν έδωσε δύο λεπτά καθυστέρησης στην παράταση. Σε γενικές γραμμές, όμως, ήταν ένας καλός διαιτητής» σχολίασε αντίθετα ο Λοντοβίκο Μαραντέι, που έδωσε 9 
στον Καναβάρο, 8 στους Τόλντο και Ντάβιντς, 7 στους Ντι Μπιάτζο, Ντελ Πιέρο.
 Ο ολλανδικός Tύπος αποδίδει τον αποκλεισμό των Οράνιε στην «κατάρα των πέναλτι». «Στο δράμα των πέναλτι», όπως γράφει η Volkskrant, προσθέτοντας ότι «ήμασταν καλύτεροι και στα 120 λεπτά, αλλά δεν είμασταν ψύχραιμοι από τα 11 μέτρα». Η Algemeen Dagblad μιλάει για «καθαρή αυτοκτονία» δεν ήταν υπογραμμίζοντας πως η τύχη δεν ήταν με το μέρος μας, όπως όμως και η ψυχραιμία 
με το μέρος των Κλάιφερτ, Φραν ντε Μπουρ. Ενώ η «Telegraaf», αφού κάνει λόγο για την ηρωική προσπάθεια των Ιταλών ποδοσφαιριστών, υπενθυμίζει την κατάρα των πέναλτι (σ.σ. που της είχαν ήδη στοιχίσει 3 αποκλεισμούς, με το λάθος του Φαν Μπάστεν στον ημιτελικό του EURΟ '92, το λάθος του Σέιντορφ στον προημιτελικό του EURΟ '96, αλλά και των Κοκού, Ρόναλντ Ντε Μπουρ στον ημιτελικό του Μοντιάλ '98), που μας στέρησαν για 4η φορά τη χαρά ενός θριάμβου».
 Εάν όμως η Ολλανδία αποκλείστηκε 4 φορές στα πέναλτι, θα πρέπει να σημειώσουμε 
ότι και η Ιταλία είχε «αυτοκτονήσει» 3 φορές από τα 11 μέτρα. Στον ημιτελικό του Μουντιάλ '90, στον τελικό του Μουντιάλ '94, αλλά και στον προημιτελικό με τη Γαλλία, στο Μουντιάλ του '98. Κι ακριβώς επειδή πριν από δύο χρόνια είχε αποκλειστεί από τη Γαλλία, δηλαδή την αυριανή αντίπαλό της στον τελικό του Ρότερνταμ, ο γαλλικός Tύπος δέχτηκε την πρόκριση-θρίλερ των Ιταλών επιφυλακτικά, φοβούμενος κυρίως μία ρεβάνς. «Αιώνια Ιταλία. Σε φοβόμαστε μόνο στα πέναλτι» γράφει η L' Equipe, υπενθυμίζοντας ότι οι Γάλλοι έχουν να χάσουν από τους Ιταλούς από τον 1ο γύρο του Μουντιάλ '78. Η Liberation υμνεί το πνεύμα μαχητικότητας των Ιταλών, αλλά πολύ φοβάται ότι στο τέλος ο Ντίνο Τζοφ θα... μετρήσει τους νεκρούς του! 
 Ενώ η France Soir πρωτοτύπησε, φιλοξενώντας στο πρωτοσέλιδό της ότι «Ο Θεός μιλάει ιταλικά»...
