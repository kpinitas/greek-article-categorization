Χιλιάδες διαδηλωτές συγκεντρώθηκαν χθες στη γαλλική πόλη Μιγιό, για να διαμαρτυρηθούν κατά της παγκοσμιοποίησης και να προσφέρουν την υποστήριξή τους 
στον ηγέτη της Αγροτικής Συνομοσπονδίας, Ζοζέ Μποβέ, πριν από τη δίκη του για πρόκληση καταστροφών σε υπό κατασκευή εστιατόριο της αλυσίδας Μακντόναλντς, τον περασμένο χρόνο.
 Από νωρίς το πρωί, οι δρόμοι της μικρής αυτής πόλης της νοτιοδυτικής Γαλλίας, απ' όπου είχαν απομακρυνθεί όλα τα οχήματα, παραδόθηκαν στους ρυθμούς της διαδήλωσης. Πολιτικοί ακτιβιστές και συνδικαλιστές από όλη τη Γαλλία κατέφθαναν με ειδικά τρένα και λεωφορεία, για να κάνουν τη «δίκη της παγκοσμιοποίησης». Σύμφωνα με τις τελευταίες εκτιμήσεις της επιτροπής διοργάνωσης της πορείας, ο στόχος να διπλασιαστεί ο πληθυσμός της πόλης (22.000 κάτοικοι), λόγω της μεγάλης προσέλευσης, αναμενόταν να «επιτευχθεί με άνεση». Το Μιγιό είχε πάντως μετατραπεί σε φρούριο, καθώς οι αρχές κινητοποίησαν ισχυρές αστυνομικές δυνάμεις για την αποτροπή επεισοδίων. Τα σχολεία της πόλης παρέμειναν χθες κλειστά, ενώ η περιοχή γύρω από το δικαστήριο ήταν αποκλεισμένη από την Aστυνομία. Κλειστό παρέμεινε χθες και σήμερα και το εστιατόριο Μακντόναλντς, για φθορές στο οποίο δικάζονταν χθες ο Ζ. Μποβέ και εννιά ακόμη συνδικαλιστές - μέλη της συνομοσπονδίας.
 Τον περασμένο Αύγουστο, το υπό κατασκευή τότε εστιατόριο της γνωστής αλυσίδας είχε δεχθεί επίθεση από 300 περίπου μέλη της συνομοσπονδίας, που διαμαρτύρονταν για το αμερικανικό εμπάργκο στις εισαγωγές του γαλλικού τυριού ροκφόρ, μετά την άρνηση της Γαλλίας να εισάγει αμερικανικό βοδινό κρέας με ορμόνες. Ο ίδιος ο Μποβέ εξέφρασε χθες την ικανοποίησή του το μέγεθος της διαδήλωσης, λέγοντας χαρακτηριστικά ότι «όσο μεγαλύτερη φασαρία γίνεται, τόσο το καλύτερο». Η δίκη άρχισε χθες το μεσημέρι και αναμενόταν να ολοκληρωθεί σήμερα. Εκπρόσωπος του δεξιού κόμματος RPR δήλωσε από την πλευρά του ότι η συγκέντρωση αποτελεί «μέσο πίεσης της Δικαιοσύνης» και κατηγόρησε την κυβέρνηση για «μεγάλη ασυνέπεια», επειδή επέτρεψε να γίνει η δίκη υπό αυτές τις συνθήκες. 
 Σε μια άλλη εξέλιξη, η Αμερικανίδα υπουργός Εξωτερικών εξέφρασε την έκπληξη και την απορία της για την «περίεργη στάση» της Γαλλίας, της μόνη, χώρας που αρνήθηκε να υπογράψει μια διακήρυξη για την προώθηση της δημοκρατίας, σε διάσκεψη 107 χωρών στη Βαρσοβία. «Είναι αρκετά περίεργο για μια χώρα με έμβλημα το "ελευθερία, ισότητα, αδελφότητα" να αντιδρά κατ' αυτόν τον τρόπο», δήλωσε η Μαντλίν Ολμπράιτ.
