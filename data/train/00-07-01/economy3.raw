 Είναι ο ένατος συνεχής μήνας που μειώνεται η ανεργία στη Γαλλία. Γεγονός που αποτελεί σημαντική παρακαταθήκη που αφήνει ο σημερινός σοσιαλιστής πρωθυπουργός Λιονέλ Ζοσπέν.
 Οταν αναλάμβανε την εξουσία τον Ιούνιο του 1997, η ανεργία στη Γαλλία βρισκόταν στο ρεκόρ του 12, 6%. Τρία χρόνια μετά, έχει μειωθεί κατά τρεις ποσοστιαίες μονάδες, κατατάσσοντας τη Γαλλία στις ευρωπαϊκές χώρες που έχουν πετύχει σημαντικά αποτελέσματα, όσον αφορά το ακανθώδες αυτό ζήτημα.
 Ο Γάλλος πρωθυπουργός είχε υποσχεθεί να μειώσει την ανεργία κάτω από το 10%, ώς τα τέλη του 2000, στόχο που φαίνεται τελικά να πετυχαίνει.
 Και παρά το γεγονός ότι η ανεργία παραμένει πάνω από το μέσο όρο του 9, 2% των «11» και του 8, 5% των 15 χωρών της Ε.Ε., τα στοιχεία δείχνουν ότι η Γαλλία μειώνει το χάσμα με τη Γερμανία και αναδεικνύεται σε πολλά υποσχόμενη «τίγρη», 
όσον αφορά την απασχόληση, μαζί με την Ιταλία, στην Ευρώπη.
 Η ανεργία στη Γερμανία ανήλθε σε 9, 3% το Μάιο και στην Ιταλία στο 10, 7% τον Απρίλιο, υψηλό ποσοστό, αλλά πολύ χαμηλότερο από αυτό προηγούμενων ετών.
 Ο αριθμός των ανέργων στη Γαλλία σε απόλυτους αριθμούς παραμένει αρκετά ψηλά, 2, 3 εκατομμύρια. «Yπάρχουν περιθώρια για περαιτέρω μείωση. Το ποσοστό των ανέργων παραμένει αρκετά υψηλό, λόγω των αγκυλώσεων στην αγορά εργασίας», υποστηρίζει ο Γκλεν Ντέιβις, οικονομολόγος στη Credit L yonnais του Λονδίνου.
 Ενας άλλος πάντως οικονομολόγος, ο Ρος Χερό της Credit Agricole, θεωρεί τα στοιχεία επιβεβαίωση της αισθητής βελτίωσης της κατάστασης στην αγορά εργασίας.
 Και προβλέπει ότι το ποσοστό θα πέσει στο 9, 4% στα τέλη του έτους και στο 8, 6% 
στα τέλη του 2001. Η ανάπτυξη προβλέπεται να φτάσει στο 3, 7% φέτος και στο 3% το 2001, συμβάλλοντας στη δημιουργία θέσεων εργασίας.
 Αλλά ενώ ο Γάλλος πρωθυπουργός έχει κάθε λόγο να χαμογελά, ο διοιηκητής της Τράπεζας της Γαλλίας Ζαν Κλοντ Τρισέ μιλά για επικίνδυνα εμπόδια που αντιμετωπίζει η γαλλική οικονομία και καλεί επειγόντως για αύξηση των επενδύσεων και άρση των αγκυλώσεων στην αγορά εργασίας.
 Τα σχόλια αυτά του κ. Τρισέ περιλμβάνονται στην ετήσια έκθεση της Τράπεζας της 
Γαλλίας προς τον πρόεδρο της δημοκρατίας και το Kοινοβούλιο.
 Ο Τρισέ επικρίνει την κυβέρνηση για το υψηλό επίπεδο δημόσιων δαπανών, 52% του 
ΑΕΠ πέρυσι και αποτυχία να μειώσει κι άλλο το έλλειμμα προϋπολογισμού, ισοσκελίζοντάς το ή δημιουργώντας πλεόνασμα.
 Tονίζει ακόμη ότι το 42% των επιχειρήσεων αντιμετωπίζουν «σοβαρές δυσκολίες» στην πρόσληψη εξιδεικευμένων εργατών.
