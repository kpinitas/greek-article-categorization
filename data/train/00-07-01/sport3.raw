 Μέσα Ιανουαρίου στο Τορίνο, Γιουβέντους-Περούτζια για το ιταλικό πρωτάθλημα, ο Ζιντάν κάνει παπάδες στο τερέν, μα κι ο Ντάβιντς οργιάζει. 
 Ο Φρανκ Ράικααρντ στην κερκίδα της τιμής του Ντέλε Αλπι, δίπλα στον γυμναστή της Εθνικής, Χανς Γιόριτσμα, γυρίζει και του κάνει με νόημα την παρατήρηση-προφητεία: «Αυτόν τον πολύ κοντρολαρισμένο Ντάβιντς μάλλον θα τον χρειαστούμε το καλοκαίρι γι' αυτόν τον εκπληκτικό Ζιντάν». 
 Ο κόουτς της Ολλανδίας από τότε, κι ακόμη πιο νωρίς στην πραγματικότητα (από την ημέρα της κλήρωσης για τον σχηματισμό των ομίλων του Euro 2000), δούλευε μες στο μυαλό του όλο το μάστερπλαν της διοργάνωσης. Κι ο Ζινεντίν Ζιντάν δεν έπαυε να αποτελεί τον στρατηγικό στόχο της πορτοκαλί αμυντικής μηχανής. 
 Πεντέμισι μήνες μετά, προχθές βράδυ στο Αμστερνταμ Αρένα, συνειδητοποίησε πως δεν είχε υπολογίσει μία και μοναδική (αλλά την πιο κρίσιμη, διαχρονικά, στην ιστορία του εθνικού ποδοσφαίρου της Ολλανδίας) λεπτομέρεια. Τα πέναλτι.
 Ο σπίκερ του «Ντε Κάιπ» δεν θα έχει αύριο την ευκαιρία να τα δώσει, πάλι, όλα στην αναγγελία του ονόματος του προπονητή. Οπως το έκανε στα ματς της Οράνιε, εκεί, με τη Δανία και τη Γιουγκοσλαβία: «Φράνκιιιιιι Ράικααααααρντ». Η ολλανδική τηλεόραση, που είχε κοστολογήσει τα διαφημιστικά σποτ του τελικού (με την Ολλανδία, φυσικά, φιναλίστ) περίπου στις 900.000 δραχμές το δευτερόλεπτο, τώρα πρέπει να βολευτεί με τα πολύ λιγότερα. Και, οπωσδήποτε, με 
 Ο απλός κόσμος, που την Πέμπτη ώς και τα ωράρια της δουλειάς τους στα καταστήματα, στα εργοστάσια και στις δημόσιες υπηρεσίες προσαρμόστηκαν στην ώρα έναρξης του ημιτελικού, από χθες το πρωί επέστρεψαν στη συνήθη καθημερινότητα και απόθεσαν τα πορτοκαλί εξαρτήματα στη ντουλάπα. Αφού, πρώτα, 
πέρασαν τη νύχτα της βουβής θλίψης. Μεσάνυχτα, η άλλοτε γιορταστική Λάιντσεπλαϊν κι η οικοδέσποινα των πάρτι Ρέμπραντπλαϊν ήταν άδειες. Γεμάτες, μονάχα, σκουπιδαριό.
 Οι μοναδικοί Ολλανδοί που πανηγυρίζουν είναι οι μπούκις. «Αν κατακτήσει το τρόπαιο η Ολλανδία, καταστραφήκαμε», έλεγαν τις προηγούμενες ημέρες. «Ολη η χώρα έχει ποντάρει ότι θα το πάρει». Ηταν η συναισθηματική επιλογή. Υπολογίζεται, ανεπισήμως, ότι οι Ολλανδοί είχαν ποντάρει στα γραφεία στοιχημάτων, εν συνόλω, 15 δισεκατομμύρια στον θρίαμβο της Οράνιε. Με 15 εκατομμύρια πληθυσμό, ο μέσος όρος (των βρεφών και των γερόντων συμπεριλαμβανομένων) έρχεται ένα χιλιάρικο το άτομο! 
 Ο Ντένις Μπέρχκαμπ ανακοίνωσε πως ετούτο ήταν το ακροτελεύτιο παιχνίδι του με την Εθνική. Πιθανόν το ίδιο να ισχύει και για τον Αρον Βίντερ, από προχθές ρέκορντμαν με 84 συμμετοχές (η πρώτη στο 1-1 με την Ελλάδα, 25η Μαρτίου του '87, στο Ρότερνταμ, γκολ Σαραβάκου και Φαν Μπάστεν). 
 «Αν αυτό που έπαιξαν οι Ιταλοί είναι ποδόσφαιρο, τότε εγώ στον τελικό είμαι με 
τη Γαλλία», γρύλλισε ο Γιάαπ Σταμ. Λόγια της πίκρας. Ο Φρανκ Ράικααρντ ακολούθησε, αμέσως μετά τη λήξη της μάχης, το κλασικό δρομολόγιο. Πρώτα στο στούντιο της NΟS δίπλα στα αποδυτήρια για τις πρώτες δηλώσεις, κι έπειτα στην αίθουσα συνεντεύξεων για την επίσημη πρες κόνφερανς. Ωσπου να φύγει απ' τον ένα χώρο και να φτάσει στον άλλον, τα νέα είχαν ήδη κυκλοφορήσει: παραιτήθηκε! 
 «Είχα ένα στόχο. Τον τίτλο. Εχασα την ευκαιρία μου και οφείλω να υποστώ τις συνέπειες» είπε με σταθερή φωνή στον, μάλλον έκπληκτο, ανκόρμαν του σόου. «Υστερα από δύο χαμένα πέναλτι, δεν νομίζεις πως είσαι πολύ αυστηρός με τον εαυτό σου; » έκανε, συμπονετικά, εκείνος. 
 Η ερώτηση-αβάντα φάνηκε, προς στιγμήν, να ανακουφίζει τον πόνο του ομοσπονδιακού τεχνικού. Ομως, «όχι» απάντησε αυτός, με την ίδια καταπληκτική αυτοκυριαρχία. «Οχι, εγώ είμαι ο μοναδικός υπεύθυνος. Δεν είναι μυστικό ότι έτσι λειτουργούν στο ποδόσφαιρο οι κανόνες του παιχνιδιού. Λυπάμαι, μόνο, για τους παίκτες. Είχα υψηλές προσδοκίες γι' αυτό το τουρνουά. Και από τη στιγμή που απέτυχα να τις υλοποιήσω, πρέπει να αναλάβω την ευθύνη. Δεν το έχω πει ακόμη στα παιδιά, μέσα. Θα τους αφήσω πρώτα να συνέλθουν, γιατί τώρα έχουν καταρρεύσει, δεν είναι η κατάλληλη στιγμή. Μου έδωσαν, πάντως, όλη την υποστήριξή τους και τους ευχαριστώ απ' τα βάθη της καρδιάς μου».
 Τότε, φάνηκε, για μια φευγαλέα στιγμή, να λυγίζει. Η άρθρωση του λόγου του σαν 
να κλονίστηκε για μερικά κλάσματα δευτερολέπτου. Το προσπέρασε, μ' ένα αμήχανο 
χαμόγελο. Επανήλθε: «Είναι υπέροχη ομάδα, δουλέψαμε μαζί πολύ καλά τις τελευταίες 4-5 εβδομάδες, και με το σταφ επίσης, τον Κρολ, τον Νέισκενς, τον Ντούσμπουρχ, τον Γιόριτσμα». Εκεί σηκώθηκε, έδωσε το χέρι στον παρουσιαστή της 
εκπομπής, κι αποσύρθηκε για να πάει στην πρες κόνφερανς. 
 Τα νέα, σημειώσαμε ήδη, είχαν κυκλοφορήσει, αλλά ο Ράικααρντ δεν περίμενε καν την πρώτη ερώτηση: «Ναι, παραιτήθηκα, κι η απόφασή μου είναι τελεσίδικη. Δεν έχει καμία σχέση με το σημερινό παιχνίδι. Το είχα σκεφτεί πως αυτό θα κάνω αν αποτύχω, απ' την πρώτη στιγμή που ανέλαβα. Πριν από δύο χρόνια. Αυτή η γενιά ποδοσφαιριστών άξιζε τον ευρωπαϊκό τίτλο, μα εγώ δεν τα κατάφερα. Απογοήτευση νιώθω, αλλά αυτό είναι το ποδόσφαιρο. Καιρός να συνεχίσει κάποιος άλλος. Ο κόσμος του φούτμπολ είναι το σπίτι μου, μου αρέσει να κινούμαι ανάμεσα σε ποδοσφαιριστές, η θέση μου είναι εδώ, με στους ανθρώπους του σπορ, αλλά όχι πια στην Εθνική».
 Ενας Ολλανδός δημοσιογράφος τον ρώτησε αν έχει εξήγηση για την ανίατη ασθένεια 
της Οράνιε στα πέναλτι. «Οχι, δεν έχω καμία. Είναι τρομερό για τους αθλητές. Τα δουλέψαμε τα πέναλτι στις προπονήσεις, δεν τα αφήσαμε στην τύχη, όμως μπορεί να μην ήμασταν τυχεροί. Οταν έχεις ξοδέψει δύο στα ενενήντα λεπτά, είναι φυσικό ότι μετά θα έχεις το ψυχολογικό ντεσαβαντάζ. Ο Φρανκ Ντε Μπουρ θεωρείται ο πιο αξιόπιστος παίκτης μας σ' αυτό το είδος. Κι απ' τη στιγμή που άλλος πρόθυμος για το πρώτο πέναλτι δεν υπήρχε, όρισα αυτόν».
 Κι ένας ξένος δημοσιογράφος ρώτησε κάτι που κανείς Ολλανδός δεν θα ρωτούσε ποτέ. «Ηττήθηκε, σήμερα, το επιθετικό ποδόσφαιρο; ».
 Ο Ράικααρντ μάλλον ικανοποιήθηκε στο άκουσμα της ερώτησης. «Αυτό θα το αποφασίσετε εσείς, ο Τύπος. Εγώ ξέρω μόνο ότι είχαμε το ματς στα χέρια μας, αλλά ήξερα επίσης ότι ύστερα από τα δύο χαμένα πέναλτι θα ήταν πάρα πολύ δύσκολο να επιστρέψουμε και να το πάρουμε». Φινάλε.
 Ο κόουτς, σ' ένα απόγευμα μέσα, πήρε όλες τις (εκ του αποτελέσματος κρινόμενες 
ως) λανθασμένες αποφάσεις της προπονητικής καριέρας του. Στο ποιους έβγαλε, ποιους έβαλε, ποιους εμπιστεύτηκε για τα πέναλτι. Οι ποδοσφαιριστές, στη μικτή 
ζώνη και έξω απ' το πούλμαν της αποστολής, έμαθαν απ' τους ρεπόρτερ τα νέα κι έμειναν έκπληκτοι.
 «Δεν μιλάτε σοβαρά, έτσι; » κόμπιασε ο Ρόναλντ Ντε Μπουρ. «Κρίμα. Ο Φρανκ από αυτή την ομάδα πήρε το μάξιμουμ» σχολίασε ο Σταμ. «Μάλλον έρχεται η εποχή του Φαν Χάαλ, θεωρώ πως αυτός θα είναι ο υπ' αριθμόν ένα υποψήφιος πια» έκανε, πιο 
ψύχραιμος, ο τραυματισμένος Νούμαν. Και δεν έπεσε έξω. Την ίδια νύχτα, η NΟS (με τον Κρόιφ να έχει δηλώσει επιτόπου, ευθύς εξαρχής, πως δεν είναι διαθέσιμος για τη δουλειά) κάλεσε τους τηλεθεατές σε δημοσκόπηση, αν πρέπει να 
αναλάβει τα ηνία ο τέως τεχνικός της Μπαρτσελόνα. Οι προτιμήσεις, διόλου παράξενο για τη φυσιογνωμία του Φαν Χάαλ, μοιράστηκαν φίφτι-φίφτι. Αλλά, μήπως 
κι αυτός δεν έχασε, με τον Αγιαξ εναντίον της Γιουβέντους το '96 στη Ρώμη, ένα 
 Ο Ράικααρντ βημάτισε προς το λεωφορείο της ομάδας. Ισως περνούσαν, εκείνες τις 
στιγμές, απ' το μυαλό, τα λόγια του προπονητή του στον Αγιαξ, στις αρχές της δεκαετίας του '80, του Ντε Μος, που ήθελε να τον στείλει δανεικό στη Χρόνινχεν 
για να τον ταρακουνήσει και να του βάλει μυαλό, για να είναι πειθαρχημένος, επειδή «ποτέ δεν θα κερδίσεις τον πόλεμο με παίκτες όπως ο Ράικααρντ, που νομίζουν ότι το ποδόσφαιρο είναι πλάκα». 
 Ισως να σκεπτόταν πως, τελικά, ούτε η Εθνική Ολλανδίας κέρδισε κανένα πόλεμο με αυτόν προπονητή. Ανέβηκε τα σκαλοπάτια, κάθησε στην πρώτη θέση. Ηταν η προσωπική ώρα του, μακριά απ' τα βλέμματα των πολλών, να γονατίσει. Αναλύθηκε σε λυγμούς, την ώρα που ο οδηγός έβαζε μπρος.
