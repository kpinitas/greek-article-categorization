Τη Δευτέρα το βράδυ το θέατρο του Λυκαβηττού θα γεμίσει από τον ήχο της Κούβας της ορχήστρας του Buena Vista Social Club, της ομάδας των μουσικών που πήρε το 
όνομα της από το διάσημο κλαμπ της Αβάνας. Η επιβλητική φωνή του Ιμπραΐμ Φερέρ, το πιάνο του Ρούμπεν Γκονσάλες και η βασίλισσα του ρυθμού Ομάρα Πορτουόντο, η Kουβανή Εντιθ Πιάφ, όπως την ονομάζει ο Tύπος, μαζί με μια ορχήστρα αποτελούμενη από δεκαεφτά μουσικούς θα μεταφέρουν το πάθος της κουβανέζικης μουσικής σε μία και μοναδική εμφάνιση στην Ελλάδα.
 Ο Ιμπραΐμ Φερέρ και η Ομάρα Πορτουόντο μαγεύουν εδώ και τουλάχιστον μισό αιώνα 
τα ακροατήρια στα κλαμπ της Αβάνας, τραγουδώντας τις παραδοσιακές μελωδίες, όπως τα σον, τα κουβανέζικα μπλουζ και τα μπολερό. Απέκτησαν όμως απότομα παγκόσμια φήμη χάρη στο άλμπουμ «Buena Vista Social Club», του οποίου την παραγωγη έκανε ο Aμερικανός συνθέτης Ράι Κούντερ, που μαγεύτηκε από την ξεχασμένη μουσική παράδοση της Κούβας και το ομώνυμο ντοκιμαντέρ του Βιμ Βέντερς που ακολούθησε.
 Ο εβδομηντάχρονος Φερέρ, ένας σταρ του πενήντα, είχε παρατήσει το τραγούδι και 
δούλευε ως λούστρος στους δρόμους της Αβάνας πριν τον ανακαλύψει ο Κούντερ και 
τον επαναφέρει στη σκηνή. Ο πιανίστας Ρούμπεν Γκονσάλες είναι στα ογδόντα πέντε του, αλλά παραμένει εξαιρετικός και γεμάτος ενέργεια όπως πριν από πενήντα χρόνια που ξεκινούσε την καριέρα του. «Ο μεγαλύτερος σολίστας που έχω ακούσει στη ζωή μου», είχε πει ο Κούντερ για το μεγάλο μουσικό. Η Ομάρα Πορτουόντο είναι η μοναδική γυναίκα στο Buena Vista Social Club. Ενας ζωντανός 
θρύλος της κουβανέζικης μουσικής, ξεκίνησε ως χορεύτρια σε καμπαρέ και εξελίχθηκε σε μια εξαιρετική ερμηνεύτρια όλων των ειδών της κουβανέζικης μουσικής. Τη Δευτέρα το βράδυ, τα αστέρια της Κούβας θα εμφανιστούν στη σκηνή για να ερμηνεύσουν ζωντανά το σημαντικότερο μουσικό γεγονός των τελευταίων χρόνων.
