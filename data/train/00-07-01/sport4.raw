 «Λευτεριά στον Ιάκωβο Τσακαλίδη»! Οι Φίνιξ Σανς άρχισαν τον ανένδοτο αγώνα με χιούμορ. Αντί να χαρίσουν στον «Τζέικ» μια φανέλα της ομάδας με το όνομά του στην πλάτη, του έδωσαν ένα μπλουζάκι μεγέθους ΧΧΧΧL, με τη στάμπα «FREE JAKE» στο στήθος. Σείστηκε η αίθουσα από τα γέλια των δημοσιογράφων, γέλασε και ο ίδιος ο Ιάκωβος. Σήμερα όμως επιστρέφει στην Αθήνα μουτρωμένος. Δεν έχει σκοπό 
να επιστρέψει στην ΑΕΚ και το διαδίδει σε όλους τους τόνους.
 «Δεν μετράει η θέση που επιλέγεται κάποιος στο ντραφτ, αλλά η απόδοσή του μέσα 
στο γήπεδο», είπε ο Τσακαλίδης στην πρώτη του γνωριμία με τους ρεπόρτερ του Φίνιξ. «Δεν ξέρω πόσο μεγάλα φαίνονται τα προβλήματα, είμαι βέβαιος ότι θα βρεθεί λύση. Και θεωρώ δεδομένο ότι του χρόνου θα παίζω στους Σανς, στο ΝΒΑ».
 Το είπαμε και χθες, δεν είναι τόσο απλό. Ο Αμερικανός ατζέντης του Ιάκωβου, Μπιλ Πόλακ (ο άνθρωπος που έκανε το προξενιό με τους Σανς, αφού εδρεύει στο γειτονικό Σκότσντεϊλ) έβαλε το δάκτυλο επί τον τύπον των ήλων: «Στις 10 Ιουνίου φέτος, η ΑΕΚ του έστειλε ταχυδρομικώς ένα μονομερές συμβόλαιο, το οποίο ο Τζέικ ούτε διαπραγματεύτηκε ούτε υπέγραψε. Απλώς το βρήκε στο γραμματοκιβώτιό του. Λίγο ακόμη και θα του το έστελναν γραμμένο σε κουτάκι από 
κορν-φλέικς! Επαναλαμβάνω ότι πρόκειται για μονομερές συμβόλαιο, το οποίο όμως 
η ελληνική νομοθεσία αναγνωρίζει. Εδώ στην Αριζόνα, δεν μπορείς να κάνεις τέτοιο πράγμα. Ούτε στη Νέα Υόρκη. Ούτε στη Βιρτζίνια. Ούτε στο Λονδίνο. Θα μελετήσουμε την ισχύ αυτού του συμβολαίου και αναλόγως θα πράξουμε».
 Ο πρόεδρος των Σανς, Μπράιαν Κολάντζελο, είπε ότι το πρόβλημα «είναι και νομικό και οικονομικό, κάτι ανάμεσα στα δύο». Και τόνισε ότι η ομάδα κάνει τα σχέδιά της «και με τον Τσακαλίδη, αλλά και χωρίς αυτόν».
 Σε άλλες ερωτήσεις, ο Ιάκωβος είπε ότι ο Σαμπόνις είναι το ίνδαλμά του, ότι για πρώτη φορά σκέφτηκε το ΝΒΑ πριν από δύο χρόνια, ότι δεν θα αποτελέσει πολιτισμικό σοκ η μετακόμισή του στις ΗΠΑ: «Εδώ έφυγα μόνος από τη Ρωσία και πήγα στην Ελλάδα στα 15 μου χρόνια»! Φεύγοντας από την Αριζόνα, ο Τσακαλίδης πήρε μαζί του μια αρμαθιά κασέτες, δώρο από τα αφεντικά των Σανς. «Να μαθαίνει 
σιγά σιγά τους αντιπάλους του», εξήγησε ο Κολάντζελο. «Ειδικά αυτόν τον τεράστιο τύπο που φοράει τα κίτρινα»! Οι φίλοι τον φωνάζουν Σακίλ... 
 * Ο Ζέλικο Ρέμπρατσα, ΜVP (με δεύτερο τον Μποντιρόγκα, τρίτο τον Αλβέρτη, τέταρτο τον Κάτας), ο Ζέλικο Ομπράντοβιτς, προπονητής της χρονιάς (36 ψήφοι, έναντι 21 του Ιβκοβιτς). Σάρωσαν τις τιμητικές διακρίσεις οι «πράσινοι» φέτος! 
Ο Ρέμπρατσα μάζεψε 34 «κουκιά», ο Μποντιρόγκα 24, οι υπόλοιποι από 5 και κάτω. 
 * Καλός ο Αλμπέρτο Ερέρος, αλλά η τιμή του, φαρμάκι. Η ρήτρα που τον ελευθερώνει από τη Ρεάλ Μαδρίτης μιλάει για 1, 5 δισεκατομμύριο δραχμές, χώρια τα χρήματα που θα πρέπει να δοθούν στον ίδιο. Ακόμη κι αν βάλουμε τον Ντε Μιγκέλ στην εξίσωση, πάλι απίθανη μας φαίνεται η υπόθεση. Ο ίδιος δεν λέει «όχι» («αν η Ρεάλ θέλει να με πουλήσει, κανένα πρόβλημα»), μάλλον όμως θα μείνει στη Μαδρίτη. Ο Ολυμπιακός στρέφεται στον 32χρονο Αργεντινό Χουάν Εσπίλ (1, 94 μ.), που παίζει εδώ και χρόνια στην Ισπανία ως κοινοτικός. Και περιμένει 
και τις εξελίξεις από το Σικάγο («ασφαλώς και μας ενδιαφέρει ο Τάρλατς, είναι εξαιρετικός ριμπάουντερ», δήλωσε χθες ο προπονητής των Μπουλς, Τιμ Φλόιντ), ώστε να οριστικοποιήσει και τη μεταγραφή του Γερμανού Πάτρικ Φέμερλινγκ.
 * Nεότερα από στο μέτωπο της...επανάστασης: η Κάχα Σαν Φερνάντο ήθελε να δηλωθεί για τη Σουπρολίγκα της FIBA, αλλά η ισπανική Λίγκα (εκ των πρωτεργατών 
της ανταρσίας) της το απαγόρευσε! Το ίδιο έκανε και με την Παμέσα Βαλένθια. Η σχετική προθεσμία εξέπνευσε χθες και ο Γιώργος Βασιλακόπουλος μας προετοιμάζει 
για νέες εχθροπραξίες: «Πλανώνται πλάνην οικτρά, όσοι νομίζουν ότι δεν θα υπάρξουν αντιδράσεις της FIBA. Εντός του Σαββατοκύριακου, θα υπάρξουν σημαντικότατες αποφάσεις και θα δρομολογηθούν οι εξελίξεις για την πορεία των ευρωπαϊκών διοργανώσεων». Ο πρόεδρος της ΕΟΚ ταξίδεψε για το Μόναχο, όπου θα συνεδριάσει μες στο Σαββατοκύριακο το Κεντρικό Γραφείο της Ευρωπαϊκής Ζώνης και το συμβούλιο των Ευρωπαϊκών Διοργανώσεων της FIBA.
