 Την πραγματικότητα μιας Ευρώπης «δύο ταχυτήτων», που αρχίζει να διαμορφώνεται, 
αναγκάζεται να παραδεχτεί ο Βρετανός πρωθυπουργός Τόνι Μπλερ, σημειώνοντας μάλιστα ότι η χώρα του επιθυμεί να είναι «πλήρης εταίρος», τη στιγμή που γαλλική πολιτειακή και πολιτική εξουσία εμφανίζονται διχασμένες ως προς τα μελλοντικά βήματα πορείας της Ευρωπαϊκής Ενωσης. 
 Μετά τη συνάντησή του με το Γερμανό καγκελάριο Σρέντερ στο Βερολίνο, ο Βρετανός πρωθυπουργός δήλωσε ότι η προοπτική μιας Ευρώπης «δύο ταχυτήτων», στο 
πλαίσιο της οποίας μια ομάδα κρατών θα μπορεί να προχωρεί γρηγορότερα από τους 
εταίρους της σε ορισμένους τομείς, δεν τον ανησυχεί «καθόλου». Ο δε Σρέντερ, μάλιστα, συμπλήρωσε ότι είναι αβάσιμοι τέτοιοι φόβοι, από όπου κι αν εκφράζονται, διότι ούτε πρόκειται για αντιπαράθεση ούτε η ομάδα των «μη πρωτοπόρων» θα μείνει εκτός της ευρωπαϊκής ενσωμάτωσης. 
 Αναφερόμενος στις επικρίσεις μερίδας του βρετανικού Tύπου έναντι των προτάσεων 
Γαλλίας και Γερμανίας για την Ε.Ε., ο Μπλερ τόνισε ότι η Ευρώπη «είναι καλή για τη Μεγ. Βρετανία, καλή για τη βρετανική οικονομία, αλλά και για την απασχόληση» στη Γηραιά Αλβιώνα και κάλεσε τα ΜΜΕ να σταθούν στο ύψος των περιστάσεων. Διατύπωσε μάλιστα την άποψη ότι ο Σιράκ «είχε δίκιο» όταν μίλησε για τη διεύρυνση της Ε.Ε. ενώπιον της γερμανικής Bουλής. «Θα πρέπει να βρούμε τρόπους ενίσχυσης της συνεργασίας», ήταν τα λόγια του Τόνι Μπλερ. Ενα ακόμη σημείο που ξεκαθάρισε τη θέση Μπλερ ήταν ότι η συνεργασία αυτή θα πρέπει να είναι μεταξύ κρατών, «τα οποία δεν θα πρέπει να χάσουν την εθνική ταυτότητά τους ». Αργότερα, σε ομιλία του σε γερμανικό πανεπιστήμιο, ο Μπλερ τόνισε πόσο 
σημαντικό είναι για τη Βρετανία «να είναι εταίρος πρώτης γραμμής και μάλιστα πλήρως», ξεκαθαρίζοντας ότι η Ευρώπη «δεν συνιστά συνωμοσία εναντίον μας, αλλά 
 Ο Βρετανός πρωθυπουργός είναι σε δύσκολη κατάσταση στο εσωτερικό της χώρας του, καθώς από τη μία οι οπαδοί τής ευρωπαϊκής ιδέας πιέζουν για τη διεξαγωγή δημοψηφίσματος για το θέμα ένταξης στη ζώνη του ευρώ και από την άλλη οι ευρωσκεπτικιστές εκμεταλλεύονται τις τελευταίες εξελίξεις στη συζήτηση περί το 
μέλλον της Ευρώπης για να κάνουν εσωτερική αντιπολίτευση. Δημοσκόπηση της MΟRI, που είδε χθες το φως της δημοσιότητας, δείχνει ότι 71% των Βρετανών τάσσονται κατά της ένταξης στη ζώνη ευρώ και μόλις 29% υπέρ, ενώ τα αντίστοιχα 
ποσοστά πριν από ένα χρόνο ήταν 60% έναντι 40%. Η φετινή δημοσκόπηση, όμως, αποκαλύπτει επίσης ότι 62% των Βρετανών -το υψηλότερο ποσοστό των τελευταίων 9 
χρόνων- θέλουν η χώρα τους να παραμείνει στην Ε.Ε. 
 Ο Τόνι Μπλερ, πάντως, έστειλε μήνυμα από το Βερολίνο ότι «όσο μένουμε εκτός ευρώ, δεν συνεργαζόμαστε οικονομικά και πολιτικά όπως αν ήμασταν εντός». 
 Η ομιλία Σιράκ εν τω μεταξύ φαίνεται ότι δεν πυροδότησε συζητήσεις μόνον εκτός 
Γαλλίας αλλά και αντιπαραθέσεις στο εσωτερικό. Ο υφυπουργός Eυρωπαϊκών Yποθέσεων, Πιερ Μοσκοβισί, δήλωσε χθες ότι η ομιλία του προέδρου «δεν είναι ομιλία των γαλλικών αρχών», πράγμα που αντιλαμβάνεται και ο ίδιος ο Σιράκ. Ωστόσο διαβεβαίωσε πως κατά τη διάρκεια της προεδρίας της στην Ε.Ε. -από σήμερα- η Γαλλία «θα μιλάει με μια φωνή». Ως προς το δεύτερο, η ανακοίνωση από 
το γραφείο του Σιράκ ήταν σύμφωνη. «Διόρθωσε», όμως, τον Μοσκοβισί, καταρρίπτοντας ευθέως τον ισχυρισμό του ότι ο Σιράκ διατύπωσε ανεξάρτητη γνώμη 
όταν ανέφερε ότι «η Προεδρία της Δημοκρατίας εκφράστηκε επισήμως». 
 Ο Μοσκοβισί επανέλαβε πάντως ότι βραχυπρόθεσμα θα πρέπει να υπάρξουν θετικά αποτελέσματα από τη διακυβερνητική διάσκεψη και στη συνέχεια «να σκεφτούμε την 
Ευρώπη των 30, θέμα που είναι ανοιχτό προς συζήτηση».
