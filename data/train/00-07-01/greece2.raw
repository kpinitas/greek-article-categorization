Στην ποινική τιμωρία του πρώην βουλευτή της Νέας Δημοκρατίας, Κώστα Καραμηνά, για την «ενσυνείδητη αμέλειά του» -κατά την άποψη της Δικαιοσύνης- που οδήγησε 
σε τροχαίο δυστύχημα, από το οποίο έχασε τη ζωή της μια 26χρονη κοπέλα, προχώρησε χθες το Ε  Τριμελές Πλημμελειοδικείο της Αθήνας, που εκδίκασε την υπόθεση με κατηγορούμενο τον τέως εκπρόσωπο του έθνους.
 Eιδικότερα το Δικαστήριο έκρινε ένοχο τον Κ. Καραμηνά για «ανθρωποκτονία από αμέλεια» και «άρνηση να υποβληθεί σε αλκοτέστ» και του επέβαλε, με τριετή όμως 
αναστολή, ποινή φυλάκισης 35 μηνών, χρηματικό πρόστιμο 200.000 δραχμών και αφαίρεση της άδειας οδήγησης για τέσσερις μήνες.
 Ιδιαίτερα απαξιωτική για την όλη συμπεριφορά του πρώην βουλευτή, πριν και μετά 
το δυστύχημα, ήταν και η πρόταση του εισαγγελέα της έδρας, Γ. Γεράκη, ο οποίος 
τη στηλίτευσε αναφερόμενος στην «ακατάσχετη και ασύστολη κατανάλωση αλκοόλ από 
μέρους του κατηγορουμένου», αλλά και «στην άρνησή του να συνεργαστεί μετά το δυστύχημα με την Aστυνομία, προβάλλοντας την ιδιότητα του βουλευτή».
 «Δυσχέρανε μέχρι αποκλεισμού το έργο της Aστυνομίας, προβάλλοντας τη βουλευτική ασυλία», υποστήριξε ο εισαγγελικός λειτουργός, ο οποίος ζήτησε επίσης την ενοχή του Κ. Καραμηνά.
 Οπως μάλιστα τόνισε ο κ. Γεράκης «παρ' ότι από την ακροαματική διαδικασία αποδείχτηκε ότι ο τότε βουλευτής ήταν μεθυσμένος, δεν γίνεται να κηρυχθεί ένοχος και για οδήγηση σε κατάσταση μέθης, αφού φρόντισε να μην υπάρχει το αποδεικτικό στοιχείο του αλκοτέστ».
 Αξίζει να σημειωθεί ότι αν και οι συγγενείς της άτυχης Ελλης Πηλίδου, που ήταν 
στο πίσω κάθισμα του αυτοκινήτου τού τότε βουλευτή, όταν αυτός έχασε τον έλεγχο με αποτέλεσμα να σκοτωθεί η κοπέλα, κατέθεσαν χθες στο δικαστήριο, δεν διεκδίκησαν την τιμωρία του Κ. Καραμηνά, δηλώνοντας παράσταση πολιτικής αγωγής. Τόσο η μητέρα του θύματος όσο και η αδερφή της, που όπως είπαν έχουν αποζημιωθεί οικονομικά, προχώρησαν σε μια «ήπια» για το βουλευτή κατάθεση αν και είπαν ότι «πρέπει να οδηγούσε μεθυσμένος».
 Ο ίδιος ο κατηγορούμενος, αφού εξέφρασε την οδύνη του για το χαμό της κοπέλας, 
υποστήριξε ότι «δεν τη γνώριζε και την είχε πάρει στο αυτοκίνητό του για να την εξυπηρετήσει, αφού του το ζήτησε», ενώ αρνήθηκε κατηγορηματικά ότι ήταν μεθυσμένος.
