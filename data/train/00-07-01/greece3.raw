 Δυο μικρές τσιγγάνικες «ανθρώπινες πόλεις» με όλες τις αναγκαίες υποδομές σε ηλεκτρικό ρεύμα, τηλέφωνο, αποχέτευση, νερό και ασφαλτοστρωμένους δρόμους, πρόκειται να δημιουργηθούν σταδιακά στη Γαστούνη και στην Αμαλιάδα.
 Η Τοπική Αυτοδιοίκηση έσκυψε με σεβασμό πάνω στα προβλήματα των Τσιγγάνων και αξιοποιώντας ένα ειδικό πρόγραμμα του υπουργείου Εσωτερικών που υλοποιεί από το 2000 το Γραφείο Ποιότητας Zωής του πρωθυπουργού σε συνεργασία με το ΥΠΕΧΩΔΕ, είναι πλέον έτοιμη να αλλάξει ριζικά τη ζωή 1.500 περίπου Ρομ που βρίσκονται εγκατεστημένοι τις τελευταίες δεκαετίες στους δήμους Γαστούνης και Αμαλιάδας. 
 Στις συσκέψεις που πραγματοποιήθηκαν γι' αυτό το σκοπό χθες το μεσημέρι στα δημαρχεία των δύο πόλεων, συμμετείχαν ο σύμβουλος του πρωθυπουργού σε θέματα ποιότητας ζωής κ. Στάμος, ο ειδικός σύμβουλος του υπουργείου Εσωτερικών, Δημόσιας Διοίκησης και Αποκέντρωσης κ. Παπασπυρόπουλος, εκπρόσωποι των Τσιγγάνων, ο δήμαρχος Γαστούνης Θανάσης Χριστόπουλος, ο δήμαρχος Αμαλιάδας Γιάννης Λυμπέρης, ο διευθυντής του Πανελλαδικού Διαδημοτικού Δικτύου Ρομ Μανώλης Ράντης και οι βουλευτές του ΠΑΣΟΚ Γ. Κουτσούκος και Τ. Αντωνακόπουλος. 
 Οι αποφάσεις που ελήφθησαν ήταν η άμεση εκτέλεση έργων υποδομής στους υπάρχοντες καταυλισμούς, με μεταφορά ηλεκτρικού ρεύματος, νερού και κατασκευή αποχέτευσης, η πρόσθεση σε αυτούς επιπλέον οικοπέδων καθώς και η προσωρινή στέγαση των οικογενειών των Τσιγγάνων από τις σκηνές και τα άθλια παραπήγματα σε λυόμενα σπίτια, τα οποία σταδιακά θα αντικατασταθούν με μόνιμες κατοικίες.
 Aπό την πλευρά τους, οι Τσιγγάνοι αντιμετώπισαν με συγκρατημένη αισιοδοξία τις 
υποσχέσεις της επιτροπής διότι, όπως κατήγγειλαν, «επί αρκετά χρόνια ακούν μόνο λόγια χωρίς να βλέπουν έργα».
 Αναφερόμενος στη χθεσινή σύσκεψη ο δήμαρχος Γαστούνης Θανάσης Χριστόπουλος εξέφρασε την ικανοποίησή του για το ενδιαφέρον της κυβέρνησης στα προβλήματα των Ρομ και τόνισε ότι η Τοπική Αυτοδιοίκηση θα συνδράμει με όλες της τις δυνάμεις για την υλοποίηση του συγκεκριμένου προγράμματος. 
 «Το υπουργείο Εσωτερικών και η ελληνική κυβέρνηση έχουν πρόθεση να κατασκευάσουν μόνιμες κατοικίες στους 700 Τσιγγάνους που μένουν στην περιοχή μας. Εχουν κι έχουμε όλη την καλή διάθεση να τους αλλάξουμε τις άθλιες συνθήκες διαβίωσης και να τους μεταφέρουμε από τις σκηνές και τα παραπήγματα σε ένα ανθρώπινο περιβάλλον. Εως την κατασκευή των μόνιμων κατοικιών τους θα υπάρξει ένα μεταβατικό στάδιο κατά το οποίο οι οικογένειες αυτές θα στεγαστούν 
σε λυόμενα», είπε στην «Ε» ο κ. Χριστόπουλος και αποκάλυψε ότι μέσα στο σχετικό σχεδιασμό βρίσκεται και η μεταφορά ηλεκτρικού ρεύματος στον τσιγγάνικο 
καταυλισμό, την κατανάλωση του οποίου, τουλάχιστον στο αρχικό στάδιο, θα πληρώνει ο δήμος Γαστούνης.
 Ο κ. Χριστόπουλος δήλωσε ότι οι Τσιγγάνοι της Γαστούνης συμβιώνουν αρμονικά με 
τους άλλους πολίτες και τόνισε ότι μέχρι σήμερα δεν υπήρξαν προβλήματα ή αντιδράσεις εκ μέρους των πολιτών σε βάρος των Ρομ.
 «Υπήρξαν κάποιες παρεξηγήσεις και μικρά προβλήματα για κάποια περιβαλλοντικά προβλήματα που δημιουργούνται από την παρουσία τους στο συγκεκριμένο χώρο, ωστόσο ουδείς διανοήθηκε να ακολουθήσει ακραίους ρατσιστικούς δρόμους διώξεων. 
Ούτε υπήρξαν τέτοια περιστατικά ούτε και πρόκειται να υπάρξουν», δήλωσε κατηγορηματικά ο δήμαρχος της Γαστούνης.
