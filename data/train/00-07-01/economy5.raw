Με απώλειες σχεδόν 600 μονάδων σε επίπεδο γενικού δείκτη μάς αποχαιρετά ο Ιούνιος, διαψεύδοντας τις προσδοκίες για βελτίωση του κλίματος που είχε διαταραχθεί βιαίως κατά την προεκλογική, αλλά και την μετεκλογική περίοδο.
 Η ανάκαμψη, όχι μόνο δεν ήρθε, αλλά αντίθετα η αγορά βρέθηκε πάλι να αντικρίζει σε απόσταση αναπνοής το χείλος του γκρεμού των 4.000 μονάδων, με τον τζίρο να συρικνώνεται μέρα με τη μέρα και το επενδυτικό κοινό να έχει την αίσθηση ότι βαδίζει σε κινούμενη άμμο. 
 Ετσι και χθες, παρά την αρχική προσπάθεια επιχειρηματιών και επενδυτών να στηρίξουν ένα κλίμα αισιοδοξίας, προχωρώντας σε αγορές, οι ρευστοποιήσεις συνεχίστηκαν, με αποτέλεσμα για τρίτη συνεχή συνεδρίαση η αγορά να κλείσει με πτωτικό πρόσημο, με το δείκτη να διαμορφώνεται στις 4.054, 41 μονάδες καταγράφοντας απώλειες 0, 42%.
 Σε αντιδιαστολή με το μακρύ καυτό περσινό καλοκαίρι, το φετινό θέρος προδιαγράφεται, για τη Σοφοκλέους, μάλλον δύσκολο και άνυδρο, κατά την άποψη των αναλυτών. Η αγοραστική αδιαφορία, που ευνοεί την υποτιμητική κερδοσκοπία ενδεχομένως θα υποδαυλιστεί τόσο από την μαζική έξοδο των παραθεριστών -οι μικροεπενδυτές από καιρού την έχουν πραγματοποιήσει-, όσο και από την διαφαινόμενη ανυπαρξία έξελίξεων στον οικονομικό και πιθανότατα στο επιχειρηματικό τομέα.
 Οι κινήσεις στον τομέα των επιτοκίων από πλευράς Τράπεζας της Ελλάδος και των εμπορικών τραπεζών έχουν σχεδόν ολοκληρωθεί, τουλάχιστον για το διάστημα αυτό, 
-νεότερα από Σεπτέμβριο- εισπράττοντας την αδιαφορία της αγοράς, η υπόθεση της 
ΟΝΕ αποτελεί πια παρελθόν, ενώ οι επιχειρηματίες που κάποτε συνήγειραν τα πλήθη με τις πρωτοβουλίες τους περιορίζουν στο ελάχιστο τις εξαγγελίες, αφού τις περισσότερες φορές αυτές λειτουργούν σαν «μπούμεραγκ» και αντί να ευνοήσουν χρηματιστηριακά τις εταιρείες, οδηγούν σε πτώση τις μετοχές τους.
 Αν και δεν είναι δυνατόν να αποκλειστούν εκ των προτέρων απρόβλεπτες εξελίξεις 
και συμπεριφορές, ωστόσο, οι εκτιμήσεις με βάση τα παρόντα δεδομένα συγκλίνουν 
στο ότι οι προϋποθέσεις μιας συνολικής και σε βάθος ανάκαμψης της αγοράς δεν συντρέχουν για το διάστημα του θερινού ηλιοστασίου.
 Αντίθετα, η δυσπραγία της αγοράς οδηγεί όλο και περισσότερους να δίνουν βάση στα σενάρια για συνέχιση και πιθανώς ένταση των πιέσεων, εξαιτίας των αυξημένων καλοκαιρινών αναγκών των «εγκλωβισμένων», αλλά και της επιδίωξης των 
θεσμικών επενδυτών χαρτοφυλακίων να εντάσσουν φθηνές μετοχές στα χαρτοφυλάκια τους. 
 Αυτό δεν σημαίνει, βέβαια, ότι η αγορά θα οδηγείται σε συνεχώς χαμηλότερα επίπεδα, δεδομένου ότι έχουν ήδη αναπτυχθεί ισχυρές αντιστάσεις γύρω από τα επίπεδα των 4.000 μονάδων και οποιαδήποτε παραβίασή τους θα είναι μάλλον προσωρινή, χωρίς, ωστόσο να στοιχειοθετείται η άποψη ότι υπάρχουν εφεδρείες, στην παρούσα περίοδο, για να κινηθεί η αγορά σε αρκετά υψηλότερα επίπεδα.
 Η διαδρομή του γενικού δείκτη γύρω από τα σημερινά επίπεδα εκτιμάται ότι θα χαρακτηρίσει και τη συνολικότερη εικόνα της αγοράς, μέχρις ότου εισρεύσει φρέσκο χρήμα εκ των ένδον ή από θεσμικά βαλάντια του εξωτερικού, οπότε και θα μπορούμε να μιλάμε για ουσιαστική αντιστροφή της κακής ψυχολογίας και του αρνητικού κλίματος.
