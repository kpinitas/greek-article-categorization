 Η Ουάσινγκτον υποστηρίζει ότι έχει ήδη τεθεί υπό διαπραγμάτευση ένα αποφασιστικής σημασίας αρχικό βήμα για την εξαίρεση παραπομπής των Αμερικανών πολιτών στο Διεθνές, πρώτο μόνιμο, Δικαστήριο Εγκλημάτων Πολέμου, ενώ σε διαφορετική περίπτωση προβλέπει σύγκρουση. Οι Ηνωμένες Πολιτείες είναι μία από 
τις επτά χώρες που ψήφισαν «όχι», όταν 120 χώρες ενέκριναν τη συνθήκη για τη σύσταση του Διεθνούς Ποινικού Δικαστηρίου, στη Ρώμη, τον Ιούλιο του 1998.
 Οπως δήλωσε ο Αμερικανός πρεσβευτής στα Ηνωμένα Εθνη, Ντέιβιντ Σέφερ, ελπίζει να εξασφαλίσει η αμερικανική πρόταση την τελική έγκριση περισσότερων των 100 χωρών, όταν η επιτροπή, που προετοιμάζει τα σχετικά με τη λειτουργία του δικαστηρίου, συναντηθεί εκ νέου, τον ερχόμενο Νοέμβριο.
 «Γνωρίζουμε ότι το μεγαλύτερο μέρος της πρότασής μας αναμένεται να τεθεί υπό διαπραγμάτευση το Νοέμβριο και το Δεκέμβριο», δήλωσε. «Εάν δεν το πετύχουμε τελικά αυτό, τότε αυξάνεται σημαντικά ο κίνδυνος σύγκρουσης ανάμεσα στις Ηνωμένες Πολιτείες και το δικαστήριο.
 Ο Ρίτσαρντ Ντάικερ, σύμβουλος του Παρατηρητηρίου Ανθρωπίνων Δικαιωμάτων, υποστηρίζει ότι η μεγάλη πλειοψηφία των χωρών αντιτίθεται στην εξαίρεση των Ηνωμένων Πολιτειών και «αν η κυβέρνηση των ΗΠΑ έχει διαφορετική γνώμη, θα βρεθεί προ μεγάλης εκπλήξεως το Νοέμβριο».
 Παρ' όλα αυτά, ο Σέφερ εμφανίζεται αισιόδοξος ότι τα πρώτα εμπόδια έχουν ήδη ξεπεραστεί και ο δρόμος έχει ανοίξει για την εξαίρεση, που οι Ηνωμένες Πολιτείες θεωρούν θέμα μεγίστης εθνικής σημασίας.
 Οπως προβλέπεται από τη συνθήκη σύστασης του δικαστηρίου, το σώμα αυτό θα μπορεί να παρεμβαίνει μόνο σε περίπτωση που οι ενδιαφερόμενες χώρες δεν θέλουν 
ή δεν είναι σε θέση να αποδώσουν δικαιοσύνη. Θα έχει δε δικαιοδοσία, όταν είτε 
η χώρα όπου σημειώθηκε το αδίκημα, είτε η χώρα της οποίας οι υπήκοοι έχουν διαπράξει αδίκημα, έχει επικυρώσει τη συνθήκη σύστασης του δικαστηρίου.
 Για να τεθεί σε ισχύ η συνθήκη, απαιτείται η έγκριση 60 χωρών και για την ώρα το Βέλγιο έγινε την Πέμπτη η 13η χώρα.
 Οι αντιρρήσεις των Ηνωμένων Πολιτειών εντοπίζονται στο γεγονός ότι Αμερικανοί πολίτες μπορεί να βρεθούν ξαφνικά στη δικαιοδοσία του Διεθνούς Δικαστηρίου, αν 
το έγκλημα διαπραχθεί σε χώρα που έχει επικυρώσει τη συνθήκη και παρά το γεγονός ότι η Ουάσιγκτον δεν επιθυμεί να αποδεχθεί τη σύσταση αυτή. Μάλιστα, επιμένει ότι με τον τρόπο αυτό, Αμερικανοί στρατιώτες και πολίτες θα είναι ευάλωτοι σε πολιτικά υποκινούμενες παραπομπές.
 Αν και οι Ηνωμένες Πολιτείες ψήφισαν εναντίον της Συνθήκης της Ρώμης, έπαιξαν ρόλο-κλειδί στις 18μηνες διαπραγματεύσεις, για να προκύψει η συμφωνία σχετικά με τους κανόνες της διαδικασίας που θα ακολουθεί το δικαστήριο και τα στοιχεία 
με βάση τα οποία θα ορίζονται τα εγκλήματα εναντίον της ανθρωπότητας, τα εγκλήματα πολέμου και η γενοκτονία. 
 Οπως τόνισε ο Αμερικανός πρεσβευτής Σέφερ, με βάση κανόνα που έχει ήδη συμφωνηθεί, οι Ηνωμένες Πολιτείες θα μπορούν να βρουν μια «πύλη» για να ζητήσουν την εξαίρεση που επιθυμούν, το Νοέμβριο. Μάλιστα, ο ίδιος υποστηρίζει 
ότι δεν αποκλείεται μια ξεχωριστή διεθνής συμφωνία με μια χώρα, για την παράδοση υπόπτων.
