 Κατάκοποι οι μαθητές των δύο τελευταίων τάξεων του Λυκείου, από τη δοκιμασία του εξεταστικού μήνα που προηγήθηκε, αγωνιούν πλέον για τις επιδόσεις τους.
 Στις πανελλαδικές, οι μεν της Β' Λυκείου για την προαγωγή τους στην επόμενη τάξη, οι δε της Γ' για την εισαγωγή τους στα ιδρύματα της τριτοβάθμιας εκπαίδευσης. Η έκδοση των συγκεντρωτικών αποτελεσμάτων - που θα σηματοδοτήσουν 
και τη «συμπεριφορά» του νέου συστήματος- έχει προγραμματισθεί από το υπουργείο Παιδείας μέσα στο πρώτο δεκαήμερο του μήνα. 
 H βαθμολόγηση του συνόλου των γραπτών δεν έχει ακόμη ολοκληρωθεί, ωστόσο η ροή 
της ανακοίνωσης των βαθμολογιών έχει ήδη ξεκινήσει σε ορισμένα σχολεία, καθώς το υπουργείο Παιδείας με σχετική εγκύκλιο επέτρεψε στους υπεύθυνους των σχολείων να ενημερώνουν τους μαθητές για τις επιδόσεις τους, εφ' όσον προηγηθεί ο προβλεπόμενος έλεγχος της ορθής μεταφοράς στις καταστάσεις των Λυκείων. 
 Τα θέματα των φετινών εξετάσεων, και για τις δύο τάξεις, (πρώτη χρονιά εφαρμογής του συστήματος για τους μαθητές της Γ' Λυκείου) χαρακτηρίστηκαν συνολικά, και από τους ειδικούς αλλά και τους περισσότερους από τους συμμετέχοντες μαθητές, «απλά» - στο πλαίσιο βέβαια, της διαδικασίας.
 Ο αριθμός, ωστόσο, των εξεταζομένων μαθημάτων και η μακρά διάρκεια της εξεταστικής περιόδου φαίνεται ότι δεν επέτρεψαν στους μαθητές το μάξιμουμ της απόδοσης, με αποτέλεσμα οι επιδόσεις των περισσοτέρων, ειδικότερα των τελειοφοίτων (σύμφωνα με τις πληροφορίες από τα βαθμολογικά κέντρα) να συγκεντρωθούν στις μεσαίες κλίμακες της βαθμολογίας.
 Εικάζεται, δηλαδή, ότι λόγω της σχετικής ευκολίας των φετινών θεμάτων δεν θα είναι πολλά τα γραπτά που θα «πέσουν» κάτω από τη βάση (όπως συνέβη αρκετές φορές στο παρελθόν στις Γενικές Εξετάσεις, όπου η αποτυχία σε ορισμένα μαθήματα είχε ξεπεράσει και το 80%), αλλά θα είναι λιγότερα και τα γραπτά που αρίστευσαν. 
 Σύμφωνα με τις εκτιμήσεις βαθμολογητών, το μάθημα που θα κοστίσει σε πολλούς από τους διαγωνιζομένους της Γ' Λυκείου είναι τα Μαθηματικά (γενικής παιδείας). Υπολογίζεται ότι, λόγω της δυσκολίας του 3ου και του 4ου ζητήματος, 
θα είναι αρκετά υψηλό (ίσως να φθάσει και το 60%) το ποσοστό των γραπτών που θα βαθμολογηθεί κάτω από τη βάση. 
 Η εικόνα, τουλάχιστον όπως προκύπτει από τα βαθμολογημένα γραπτά ώστε να είναι 
ενδεικτική, δεν διαφοροποιείται αισθητά από μάθημα σε μάθημα. Στην Ιστορία (γενικής παιδείας) τα περισσότερα γραπτά έχουν βαθμολογηθεί από 12 έως 16. Το ποσοστό των μαθητών που αρίστευσαν (από 18 και πάνω δηλαδή) υπολογίζεται ότι δεν θα ξεπεράσει το 10%. Αλλά δεν θα είναι πολλά και τα γραπτά κάτω από τη βάση. 
 Στην Εκθεση, μάθημα στο οποίο παραδοσιακά δεν αριστεύουν πολλοί μαθητές, τα πολύ καλά γραπτά επίσης δεν θα ξεπεράσουν το 10%. Περίπου στο 20% θα κινηθούν οι βαθμολογίες κάτω από τη βάση, οπότε και σ' αυτό το μάθημα οι περισσότεροι μαθητές θα αποσπάσουν μέτρια βαθμολόγηση. 
 Στη Φυσική (γενικής παιδείας και κατευθύνσεων) αλλά και στη Χημεία, οι περισσότεροι μάλλον έγραψαν από μέτρια έως καλά. Θα είναι λίγα τα γραπτά, περίπου στο 10 ή στο 15%, που θα πέσουν κάτω από τη βάση. Στο 35% υπολογίζεται 
το ποσοστό των μαθητών που έγραψαν πάνω από 15. 
 Στη Βιολογία, επίσης, οι περισσότεροι μαθητές έγραψαν μέτρια, οι βαθμολογίες τους δηλαδή θα κινηθούν από 12 έως 16. Περίπου στο 20% είναι το ποσοστό των γραπτών με βαθμολογίες κάτω από τη βάση. 
 Στις Αρχές Οικονομικής Θεωρίας, όπου επιλέγησαν εύκολα θέματα, αναμένεται ότι θα είναι λίγα τα γραπτά κάτω από τη βάση, τα περισσότερα επίσης θα βαθμολογηθούν γύρω στο 15-16, ενώ στο 15% θα προσδιοριστούν τα άριστα γραπτά. 
 Στα Θρησκευτικά, η πλειονότητα των εξεταζομένων έγραψε πάνω από 15, ενώ μεγάλο 
σχετικά αναμένεται το ποσοστό των πολύ καλών γραπτών (γύρω στο 17-18). Στην Ιστορία των Επιστημών και της Τεχνολογίας, επίσης φαίνεται ότι οι τελειόφοιτοι 
πήγαν καλά, λόγω της ευκολίας των θεμάτων. Τα Κείμενα Νεοελληνικής Λογοτεχνίας 
 (γενικής παιδείας) δυσκόλεψαν περισσότερο, όπως αναμενόταν, τους μαθητές της θετικής κατεύθυνσης, αλλά και οι συνολικές επιδόσεις δεν προβλέπεται να ξεπεράσουν τη μέτρια βαθμολογία. 
 Στη Β' Λυκείου: στην Εκθεση και στα Κείμενα Νεοελληνικής Λογοτεχνίας, η εικόνα 
εμφανίζεται παρόμοια με αυτήν που χαρακτηρίζει σχεδόν συνολικά τα γραπτά της Γ' Λυκείου, δεν είναι δηλαδή πολλοί οι μαθητές που ξεφεύγουν από τη μέτρια βαθμολογία. Υπολογίζεται ότι και στα δύο αυτά μαθήματα το ποσοστό των μαθητών που αρίστευσαν δεν θα ξεπεράσει το 10%, ενώ περίπου στο 20% θα είναι τα γραπτά 
 Στη Φυσική (γενικής παιδείας) όπου τα θέματα είχαν σχετική δυσκολία, οι μαθητές της Β' Λυκείου δεν πήγαν καλά. Προβλέπεται ότι το μεγαλύτερο ποσοστό θα κινηθεί γύρω στη βάση (το πολύ δηλαδή μέχρι 12) ενώ δεν θα είναι πολλά (περίπου στο 10%) τα γραπτά που θα βαθμολογηθούν από 17 και πάνω. 
 Στα θέματα της Γεωμετρίας, σύμφωνα με τους ειδικούς, οι μαθητές θα μπορούσαν να ανταποκριθούν άνετα, ωστόσο υπολογίζεται ότι το 40-45% κινήθηκε γύρω από τη 
βάση. Στο 15 με 20% βρίσκονται τα «καλά» γραπτά, ενώ το υπόλοιπο ποσοστό καταχωρίζεται στις μέτριες κλίμακες βαθμολογίας. 
 Στη Βιολογία οι επιδόσεις των μαθητών ήταν γενικά καλές. Οι περισσότεροι έγραψαν γύρω στο 16, ενώ τα γραπτά κάτω από τη βάση δεν προβλέπεται να ξεπεράσουν το 20-25%. Στην Αλγεβρα και στη Χημεία (γενικής παιδείας) επίσης ο μεγαλύτερος αριθμός των γραπτών συσσωρεύεται στις μεσαίες κλίμακες της βαθμολόγησης. 
 Στην Ιστορία τα θέματα ευνόησαν τις καλές επιδόσεις, οπότε υπολογίζεται ότι θα 
είναι λίγα τα γραπτά κάτω από τη βάση (10-15%), ενώ οι περισσότεροι έγραψαν από 15 και πάνω. Τέλος, στα Αρχαία Ελληνικά (γενικής παιδείας) επίσης οι επιδόσεις είναι μέτριες, ενώ υπολογίζεται ότι το 20% θα βαθμολογηθεί κάτω από τη βάση. 
