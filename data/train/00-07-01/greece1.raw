Την έντονη αντίδραση υπουργών προκάλεσαν χθες οι νέες επιθέσεις που εξαπέλυσαν εναντίον της κυβέρνησης ο αρχιεπίσκοπος και άλλοι μητροπολίτες. 
 - Ο Ακης Τσοχατζόπουλος, που ρωτήθηκε για την προχθεσινή επίθεση Καλλίνικου κατά της κυβέρνησης, είπε ότι οι επιθέσεις ιεραρχών «όχι μόνο δεν βοηθούν, αλλά υπονομεύουν τη δυνατότητα ομαλοποίησης και ξεπεράσματος του θέματος». Και 
πρόσθεσε ότι πρέπει να γίνει «ουσιαστικός θεσμικός διάλογος, που θα βοηθήσει να προχωρήσουμε στα πραγματικά προβλήματα της χώρας και όχι στα φανταστικά».
 - Ο Κώστας Λαλιώτης σχολίασε τις έως τώρα δηλώσεις των μητροπολιτών: «Εχουν πει πολλά. Και όλα έχουν ένα όριο».
 - Ο υπουργός Υγείας, Αλ. Παπαδόπουλος, είπε με νόημα για τη στάση των ιεραρχών: «Οταν χάνεται το μέτρο...», ενώ ο υπουργός Αιγαίου, Νίκος Σηφουνάκης, δήλωνε: «Ο αρχηγός της παράταξης της Εκκλησίας μίλησε για χέρι που 
πρέπει να κόβεται. Ο γραμματέας της (εννοώντας τον Καλλίνικο) αποκάλεσε τον πρωθυπουργό νάνο. Οι δημοσκοπήσεις δείχνουν ότι από το 97%, που λένε ότι εκπροσωπούν, έχουν πέσει στο 61%. Σε λίγο θα εκπροσωπούν μόνο μια παράταξη».
 - Ο υπουργός Ναυτιλίας, Χρ. Παπουτσής, τόνισε ότι «το θέμα των ταυτοτήτων έχει 
κλείσει και η Εκκλησία πρέπει να το αποδεχθεί». «Ολοι πρέπει να καταλάβουν ότι 
το θέμα έχει κλείσει», πρόσθεσε ο υφυπουργός ΠΕΧΩΔΕ, Νάσος Αλευράς.
 - Ο Θ. Πάγκαλος αστειεύτηκε βλέποντας να περνά ένα πυροσβεστικό όχημα: «Χρειάζεται πυροσβεστήρας...», είπε.
 Μετά τη συνεδρίαση του υπουργικού συμβουλίου ο πρωθυπουργός είχε ιδιαίτερη συνεργασία με τον υπουργό Δικαιοσύνης, Μιχ. Σταθόπουλο, και αργότερα έγινε σύσκεψη του κ. Σημίτη με τους υπουργός Παιδείας και Τύπου Π. Ευθυμίου και Δ. Pέππα και τον υφυπουργό Τύπου Τηλ. Χυτήρη. Οπως δήλωσε μετά ο κ. Ρέππας, η κυβερνητική στάση στο θέμα των ταυτοτήτων είναι γνωστή και δεδομένη.
