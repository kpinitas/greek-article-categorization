Το δρόμο της νέας υπουργικής απόφασης για τον καθορισμό του αριθμού των εισακτέων αποφοίτων παλαιότερων ετών, στα ΑΕΙ και ΤΕΙ, δείχνει το Συμβούλιο της Επικρατείας, ακυρώνοντας εν μέρει την απόφαση του υπουργείου Παιδείας, με την οποία καθορίστηκε συγκεκριμένο ποσοστό εισαγωγής (25%) των αποφοίτων Λυκείων παρελθόντων ετών στα ιδρύματα της τριτοβάθμιας εκπαίδευσης.
 Η εκπαιδευτική μεταρρύθμιση δέχτηκε ένα ακόμη πλήγμα, αφού το Ανώτατο Ακυρωτικό Δικαστήριο έκρινε ότι η απόφαση που θεσπίζει το σύστημα της ποσόστωσης «εκδόθηκε καθ' υπέρβασιν εξουσίας καθώς δεν αιτιολογεί το ποσοστό εισόδου των παλαιών αποφοίτων στα πανεπιστημιακά ιδρύματα και δεν αναφέρει τα κριτήρια που πρυτάνευσαν για τον καθορισμό του ποσοστού αυτού».
 Συγκεκριμένα, με βάση την εν λόγω υπουργική απόφαση, για φέτος καθορίζονται οι 
θέσεις των παλαιών αποφοίτων σε 22.031 επί συνόλου 85.531, δηλαδή ποσοστό 25% από τους υποψηφίους που τελικά θα εισαχθούν.
 Το Ανώτατο Δικαστήριο δέχτηκε την εισήγηση του συμβούλου Επικρατείας κ. Ν. Ντούβα, ο οποίος είχε εκφράσει ανάλογη άποψη υπογραμμίζοντας πάντως ότι «η υπουργική απόφαση δεν αντιβαίνει στις συνταγματικές διατάξεις περί ισότητας και προστασίας της Παιδείας, καθώς ο νομοθέτης μπορεί να αλλάξει το σύστημα εισόδου στην τριτοβάθμια εκπαίδευση ακόμη και με δυσμενέστερους όρους. Σύμφωνα 
όμως με την εισήγησή του, «ο αριθμός των παλαιών αποφοίτων, οι οποίοι θα εισαχθούν στην τριτοβάθμια εκπαίδευση πρέπει να είναι μεγαλύτερος κατά 2.800 υποψηφίους, με βάση τους υπολογισμούς ανά δέσμη, όπως ίσχυε με το παλαιό σύστημα».
 Η απόφαση του ΣΤ' Tμήματος του Συμβουλίου της Επικρατείας προκαλεί νέους πονοκεφάλους στο υπουργείο Παιδείας, καθώς δικαιώνονται οι 303 υποψήφιοι που διαγωνίστηκαν με το παλαιό σύστημα εξετάσεων.
 Ετσι, η απόφαση του δικαστηρίου ακυρώνει εν μέρει την απόφαση της 19ης Απριλίου του υπουργείου Παιδείας. Παράλληλα, γίνεται λόγος για μικρότερο αριθμό εισακτέων, σε σύγκριση με τα ποσοστά εισαγωγής προηγούμενων ετών, όσον αφορά πάντα στους υποψηφίους παλαιοτέρων ετών.
 Στο σκεπτικό της απόφασης αναφέρεται ότι αυτή ακυρώνεται εν μέρει, «γιατί δεν προκύπτει πως κατά την έκδοσή της και κατά τον καθορισμό ποσοστών θέσεων κατά δέσμη, ελήφθησαν υπόψη τα στατιστικά δεδομένα της τελευταίας πενταετίας, ούτε ο τρόπος με τον οποίο έγινε ο καθορισμός του ποσοστού των θέσεων αυτών. Ετσι όμως, δεν καθίσταται εφικτός ο ακυρωτικός έλεγχος από το δικαστήριο, για το αν 
η υπουργική απόφαση, κατά το μέρος που προσβάλλεται, εξεδόθη μετά την τήρηση των εκ της εξουσιοδοτικής διάταξης διαγραφομένων όρων και προϋποθέσεων και για 
το λόγο αυτό είναι ακυρωτέα και βασίμως προσβαλλόμενη από τους υποψηφίους», ολοκληρώνει το δικαστήριο.
 Επί της ουσίας, το ΣτΕ, οδηγεί το υπουργείο Παιδείας σε μια νέα, περισσότερο αιτιολογημένη απόφαση, σε σύντομο χρονικό διάστημα, προκειμένου αν επιλυθεί οριστικά το θέμα. «Σε αυτή θα πρέπει να αναφέρονται κατά τρόπο σαφή και μη επιδεχόμενο αμφιβολίας τα στοιχεία εκείνα τα οποία ελήφθησαν υπόψη για την έκδοση της υπουργικής απόφασης», αναφέρουν άλλωστε και οι δικαστές.
 Η απόφαση αυτή βρίσκει, όπως όλα δείχνουν, εφαρμογή μόνο στους 303 προσφεύγοντες, καθώς έχουν εκπνεύσει οι προθεσμίες για προσφυγές άλλων υποψηφίων.
