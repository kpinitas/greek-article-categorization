 Μπορεί το Φεστιβάλ των oμοφυλοφίλων στην Ιταλία, «Γουόρντ Πράιντ 2000» να αποτέλεσε το αγκάθι στις σχέσεις του Βατικανού με τους Ιταλούς πολιτικούς, ταυτόχρονα όμως τείνει να αποδειχθεί πόλος έλξης για τους τουρίστες.
 Οι διοργανωτές του φεστιβάλ υπολόγιζαν γύρω στα 200 χιλιάδες άτομα, αλλά περιμένουν τουλάχιστον 300 χιλιάδες γιατί η φύση της διοργάνωσης είναι τέτοια που η ατμόσφαιρα «παρασύρει» πολύ περισσότερους.
 «Οποτεδήποτε παρουσιαστεί πρόβλημα, υπάρχει προσφερόμενη βοήθεια», δήλωσε η Ντέμπορα Οκλεϊ-Μέλβιν, διεθνής διοργανώτρια των Φεστιβάλ «Γουόρντ Πράιντ».
 Η γιορτή αυτή των ομοφυλοφίλων, που θα διαρκέσει μία εβδομάδα, αρχίζει σήμερα.
 Ομοφυλόφιλοι, αμφιφυλόφιλοι, λεσβίες και τρανσέξουαλ συμμετέχοντες θα αφήσουν οπωσδήποτε τα ωραία τους λεφτουδάκια σε ξενοδοχεία, εστιατόρια, ταξί και σε κάθε λογής μπιχλιμπίδια, όπως κάνουν όλοι οι καλοί τουρίστες. Μάλιστα, μπορεί να ξοδέψουν περισσότερα από πολλούς άλλους επισκέπτες της Ρώμης.
 «Είναι γκέι. Είναι όμως τουρίστες-γκέι και ξοδεύουν χρήματα», λέει η Οκλεϊ-Μέλβιν.
 Αν η άποψη αυτή δείχνει μεροληπτική επειδή προέρχεται από τη διοργανώτρια, υπάρχει κι άλλη. «Το φεστιβάλ είναι καλό πράγμα, ιδιαίτερα με αυτά τα πλούσια γκρουπ που καταφθάνουν από τις Ηνωμένες Πολιτείες και τις σκανδιναβικές χώρες», λέει η Αντονέλα Κομπανιούτσι, ταξιδιωτική πράκτορας.
