Γραφεία παροχής ηλεκτρονικών φορολογικών υπηρεσιών στις στάσεις του Μετρό προωθεί η Γενική Γραμματεία Πληροφορικών Συστημάτων σε συνεργασία με το υπουργείο Περιβάλλοντος - Χωροταξίας και Δημόσιων Εργων. Ενώ μέχρι τέλος του έτους ξεκινάει και η ηλεκτρονική υποβολή των χρεωστικών δηλώσεων ΦΠΑ.
 Η εγκατάσταση φορολογικών γραφείων στις στάσεις του Μετρό, από όπου καθημερινά
περνούν εκατοντάδες χιλιάδες πολίτες, γίνεται στο πλαίσιο προώθησης των ηλεκτρονικών υπηρεσιών του υπουργείου Οικονομικών και δη του ενδιαφέροντος των
φορολογουμένων για την υποβολή μέσω Ιnternet της δήλωσης φορολογίας εισοδήματος από τον επόμενο χρόνο.
 Η Γενική Γραμματεία Πληροφορικών Συστημάτων, σε συνεργασία με το ΥΠΕΧΩΔΕ, εξετάζουν τη δημιουργία ειδικών αιθουσών στις στάσεις του Μετρό, όπου θα εγκατασταθούν τρεις ηλεκτρονικοί υπολογιστές, ενώ αρμόδιοι υπάλληλοι θα ενημερώνουν τους πολίτες για τις υπηρεσίες που τους προσφέρει ήδη το μηχανογραφικό σύστημα Taxis.
 Από τους χώρους αυτούς, με τη βοήθεια των υπαλλήλων, οι φορολογούμενοι θα μπορούν σε πρώτη φάση να υποβάλουν αίτηση εγγραφής για την ηλεκτρονική υποβολή
της φορολογικής δήλωσής τους το 2001. Κι όπως επισημαίνει ο γενικός γραμματέας
Πληροφορικών Συστημάτων Παναγιώτης Γεωργιάδης, με τη διαδικασία αυτή προβλέπεται να αυξηθεί σημαντικά ο αριθμός των φορολογουμένων, που θα εκδηλώσουν ενδιαφέρον και τελικώς θα υποβάλλουν ηλεκτρονικά τη δήλωσή τους.
 Δεν πρόκειται, βεβαια, για τη μοναδική υπηρεσία που θα προσφέρουν τα «εφοριακά» γραφεία εξυπηρέτησης πολιτών. Από εκεί ο φορολογούμενος θα μπορεί να ενημερωθεί για το σύνολο των υπηρεσιών μέσω του Διαδικτύου και κυρίως να φέρει σε πέρας κάθε είδους συναλλαγή, όπως να μάθει αν έχει εκκαθαριστεί η φορολογική δηλωσή του ή να πάρει πιστοποιητικό φορολογικής ενημερότητας.
 Στο πλαίσιο διεύρυνσης των ηλεκτρονικών υπηρεσιών μέχρι τέλος του έτους το υπουργείο Οικονομικών θα έχει κάνει πράξη και την υποβολή της χρεωστικής δήλωσης Φόρου Προστιθέμενης Αξίας (ΦΠΑ) μέσω του Διαδικτύου. Στην περίπτωση αυτή η πληρωμή από τους φορολογούμενους θα γίνεται μέσω των τραπεζικών λογαριασμών τους. Δηλαδή, ο φορολογούμενος με την ηλεκτρονική υποβολή της δήλωσης θα δίνει εντολή (τηλεφωνική ή με e-mail) στην τράπεζα με την οποία συναλλάσσεται, για πληρωμή του σχετικού φόρου.
 Υπενθυμίζεται ότι από την περασμένη άνοιξη υποβάλλονται ηλεκτρονικά οι πιστωτικές και οι χρεωστικές δηλώσεις ΦΠΑ από περίπου 21.000 φορολογουμένους (σ.σ. αριθμός όσων είχαν εκδηλώσει ενδιαφέρον, σύμφωνα με τα τελευταία στοιχεία).
 Το επόμενο βήμα του υπουργείου Οικονομικών είναι η προώθηση των δημοτικών φορολογικών καταστημάτων. Δηλαδή, η δημιουργία ειδικών γραφείων εξυπηρέτησης φορολογουμένων στους Οργανισμούς Τοπικής Αυτοδιοίκησης, με κύριο στόχο την αποσυμφόρηση των εφοριών.
