 Στη βροχή που έπεφτε χθες το βράδυ με επιμονή στο Σίδνεϊ βούλιαξαν όσες ελπίδες είχαμε για διάκριση σε κάποιον από τους τελικούς του στίβου που υπήρχε ελληνική συμμετοχή. Και αν για την Ολγα Βασδέκη η έβδομη θέση στον τελικό του τριπλούν δεν είναι αποτυχία μετά τη δύσκολη χρονιά που πέρασε, από τον Αλέξανδρο Παπαδημητρίου περιμένανε κάτι παραπάνω από το 73, 30 και τη 12η θέση στον τελικό της σφυροβολίας.
 Η Βασδέκη αν είχε ένα λόγο να μην αισθάνεται απολύτως καλά είναι ότι το 14, 15 (14, 06, 12, 85 και τρία άκυρα στα υπόλοιπα άλματα) που έκανε δεν αντιπροσώπευε την πραγματική της κατάσταση. Γι' αυτό και τα είχε με τον εαυτό της για τα άκυρα άλματα και ειδικά το τελευταίο: «Σίγουρα όπως πήγε ο αγώνας στις τρεις πρώτες θέσεις δεν μπορούσα να διεκδικήσω ένα μετάλλιο. Ηθελα όμως να κάνω γύρω στα 14, 60, γιατί ένιωθα ότι μπορούσα. Δυστυχώς, έκανα ορισμένα λάθη που μου στοίχισαν. Πάντως η χρονιά ήταν σκληρή για εμένα και χαίρομαι που τελείωσε τουλάχιστον έτσι...».
 Ο καιρός πραγματικά ήταν άγριος χθες, αλλά η Τερέζα Μαρίνοβα... πρόλαβε τη βροχή έκανε 15, 20 στο πρώτο άλμα και πήρε το χρυσό, παρά τα πέντε άκυρα στη συνέχεια! Η Τατιάνα Λεμπέντεβα πάλεψε σκληρά υπό αυτές τις συνθήκες και έφθασε μέχρι τα 15, 00 για να πάρει το ασημένιο, ενώ το χάλκινο με 14, 96 πήγε στην Γκοβόροβα. 
 Στη σφυροβολία οι εκπλήξεις, που άρχισαν από τον προκριματικό, ολοκληρώθηκαν χθες με τον Πολωνό Σιμόν Ζιολόφσκι να παίρνει το χρυσό με 80, 02, τον Ιταλό Νικόλα Βιτζόνι το ασημένιο με 79, 64 και μόνο το Λευκορώσο Ιγκόρ Αστάπκοβιτς να εκπροσωπεί... τα φαβορί στο βάθρο με 79, 17. Ομως μέσα στους διεκδικητές δεν βρήκε χώρο ο Αλέξανδρος Παπαδημητρίου, αφού με δύο άκυρες και μία βολή στα 73, 30 βγήκε εκτός οχτάδας. Ο καιρός ήταν μια δικαιολογία, αλλά ο Αλέξανδρος δεν την επικαλέστηκε: «Ηταν ο ίδιος για όλους. Απλά εγώ, ενώ ήμουν σε καλή κατάσταση, δεν μπόρεσα να κάνω τίποτα...».
 Στα 400μ. εμπόδια ο Περικλής Ιακωβάκης έκανε 50.20 και ήταν τρίτος στη σειρά του χάνοντας στα τελευταία 50 μέτρα τη δεύτερη προνομιούχο θέση. Ετσι, ενώ προκρίθηκαν 24, έμεινε 25ος στους 62. Η Χρύσα Γκουντενούδη απογοήτευσε στο ίδιο αγώνισμα, αφού με 1.01.59 (!) ήταν 31η στις 32.
