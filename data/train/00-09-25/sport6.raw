 Εχασε το χρυσό μετάλλιο στην ύστατη προσπάθεια. Αλλά τι προσπάθεια, πραγματικά! Ο Σιλβέστερ Τσολάνι στον τελευταίο ολυμπιακό αγώνα της καριέρας του πήρε ένα χρυσό μετάλλιο στους κρίκους, παρουσιάζοντας ένα εξαιρετικό πρόγραμμα. Και ο Δημοσθένης Ταμπάκος, που ξέρει καλύτερα απ' όλους πόσο δύσκολο ήταν αυτό που έκανε ο αντίπαλός του, τον χειροκρότησε με θέρμη και χαμογέλασε ικανοποιημένος με το δικό του ασημένιο ολυμπιακό μετάλλιο. Στην πρώτη του παρουσία στην κορυφαία διοργάνωση του κόσμου ανέβηκε στο βάθρο, επιβεβαιώνοντας τις προβλέψεις. Αλλος ένα αθλητής «εγγύηση» για τον ελληνικό αθλητισμό! 
 Το πρόγραμμα του Δήμου στο χθεσινό τελικό πήρε 9, 762. Ηταν «ασφαλές» και... δωρικό, χωρίς μεγάλο ρίσκο, αφού λίγο νωρίτερα ο πιο επικίνδυνος αντίπαλός του, ο Λευκορώσος Ιβάν Ιβάνκοφ, έκανε άσχημη έξοδο και βαθμολογήθηκε με 9, 700. Πιο γενναιόδωρος με τον αθλητή μας ήταν ο Ρώσος κριτής (9, 800) και πιο συγκρατημένος ο Γάλλος (9, 700), ο Ρουμάνος «έριξε» 9, 800 και ο Αργεντίνος, ο Καναδός και ο Ελβετός 9, 750 ο καθένας.
 Οταν πέρασε και η απειλή του Κινέζου Γιανγκ Βέι, που πήρε 9, 712, καταλάβαμε ότι ο Δήμος θα είναι στο βάθρο. Πιστεύαμε -με σιγουριά είναι η αλήθεια- στο πρώτο σκαλί. Ο ίδιος έβλεπε τις προσπάθειες των αντιπάλων να περνούν και περίμενε με το χαμόγελο στα χείλη και τις κάμερες καρφωμένες επάνω του υπομονετικά μέχρι το τέλος. Αλλά εκεί, λίγο πριν από το «νήμα», το φίνις του Ούγγρου γυμναστή ήταν εντυπωσιακό. Ο Τζολάνι (αν και υποστήριξε πως όταν αγωνίστηκε δεν ήξερε τι είχαν κάνει οι υπόλοιποι!) είδε πως μόνο με ρίσκο θα κέρδιζε το χρυσό, έβαλε μεγάλο βαθμό δυσκολίας στο πρόγραμμά του και το εκτέλεσε άψογα, γνωρίζοντας την αποθέωση. Οι κριτές δεν μπορούσαν να αγνοήσουν αυτή την προσπάθεια. Ο Ελβετός έδωσε 9, 900, ο Καναδός, ο Ρουμάνος, ο Γάλλος και ο Αργεντίνος 9, 850 ο καθένας και ο Ρώσος 9, 750.
 Στα 30 του χρόνια ο Ούγγρος (και κάτοικος ΗΠΑ εδώ και πολλά χρόνια) έδειξε αποφασισμένος να πάρει αυτό που δεν είχε στη συλλογή του. Ενα χρυσό ολυμπιακό μετάλλιο, μετά τη δεύτερη θέση (στους κρίκους) στην Ατλάντα και την 7η θέση στο άλμα στη Βαρκελώνη.
 Ο Δήμος, αν έβλεπε τα πράγματα όπως εμείς, θα είχε κάθε λόγο να νιώθει απογοητευμένος, αλλά μ' αυτό το πλατύ, γλυκό χαμόγελο (σήμα κατατεθέν του!) έλεγε μετά την προσπάθεια: «Αυτή ήταν η κορύφωση μιας πορείας τριών ετών. Από το 1997 κερδίζω μια διάκριση κάθε χρονιά. Ηρθα εδώ για να εκτελέσω σωστά την άσκησή μου και έμεινα ικανοποιημένος από την προσπάθεια. Πιστεύω ότι εγώ έκανα αυτό που έπρεπε και είμαι ευτυχής».
 «Τίποτα δεν είναι εύκολο, ούτε σου χαρίζεται σ' αυτή τη ζωή. Πρέπει να παλέψεις σκληρά για να το κατακτήσεις. Ο Τσολάνι έκανε ένα πολύ καλό πρόγραμμα και κέρδισε. Σε έναν τέτοιο τελικό όλοι έχουν τις ίδιες πιθανότητες να βγουν νικητές. Είναι οι οκτώ καλύτεροι γυμναστές στον κόσμο, στο συγκεκριμένο όργανο. Ο καθένας από αυτούς μπορούσε να είναι στο βάθρο».
 «Δεν είμαι καθόλου απογοητευμένος που δεν πήρα εγώ το χρυσό μετάλλιο. Ποτέ μέσα στον αγώνα δεν μπορείς να πεις ότι είσαι σίγουρος».
 Ο Δήμος στα 24 χρόνια του κέρδισε μια μεγάλη διάκριση και μόνο ευγνώμων έδειχνε γι' αυτό. Γιατί μόνο ο ίδιος ξέρει πόσα έχει περάσει για να φτάσει μέχρι εκεί...
 «Δεν είναι εύκολο να φτάσεις ψηλά. Ειδικά όταν ανεβαίνεις στους κρίκους, πρέπει να μπαίνεις σε μια διαδικασία κατάργησης του νου! Εκείνη τη στιγμή που αγωνίζεσαι είσαι εσύ και ο Θεός. Γι' αυτό και εγώ αφιερώνω αυτό το μετάλλιο πρώτα στο Θεό και τον εαυτό μου. Και μετά βέβαια σε ολόκληρη την Ελλάδα»! 
 Μπορεί οι γονείς του Δημοσθένη Ταμπάκου να βρίσκονται στο Σίδνεϊ, κοντά στο μεγάλο Ελληνα αθλητή και από χτες δεύτερος Ολυμπιονίκη της γυμναστικής, ο θείος του όμως, Σταύρος Χιώτης, άνοιξε το σπίτι, κάλεσε τους γνωστούς και φίλους από την περιοχή και άνοιξαν σαμπάνιες! 
 «Οι κόποι 15 ετών ανταμείφθηκαν», είπε ο θείος του Δημοσθένη, που συμπλήρωσε μέσα σε γενική ευφορία: «Τον τελευταίο καιρό δεν τον έβλεπε το σπίτι του. Πάνω από 10 ώρες την ημέρα έκανε προπόνηση, γιατί ήθελε να πετύχει αυτή τη διάκριση. Ο Δημοσθένης θα πάρει το χρυσό στην Αθήνα, σε 4 χρόνια, να μου το θυμηθείτε...».
 Οι γείτονες έμπαιναν στο σπίτι της οικογένειας Ταμπάκου, στην οδό Δαβάκη 10 (περιοχή Βότση), με το χαμόγελο ζωγραφισμένο στα χείλη τους και τσούγκριζαν τα ποτήρια με τους συγγενείς του Ολυμπιονίκη, δίνοντας συγχαρητήρια και στέλνοντας ευχές για «χρυσό στην Αθήνα», ενώ ο θείος του και η ξαδέλφη του επικοινώνησαν τηλεφωνικά με τον πατέρα, Χρήστο Ταμπάκο, που έπλεε σε πελάγη ευτυχίας, στη μακρινή Αυστραλία.
 Δεν κατάφεραν να μιλήσουν με τον Δημοσθένη, ενώ στο σύλλογο του Ταμπάκου, το «Σπάρτακο», έστησαν τρικούβερτο γλέντι τα μέλη της διοίκησης και οι συναθλητές του, που υπόσχονταν να του διοργανώσουν μια αξέχαστη βραδιά, όταν επιστρέψει από το Σίδνεϊ, για να τον τιμήσουν και να τον ευχαριστήσουν για τη χαρά που τους πρόσφερε.
