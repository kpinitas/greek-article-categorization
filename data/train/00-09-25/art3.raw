«Aνοιξαν» προχθές οι πόρτες του «Παλλάς» για το 13ο Πανόραμα Ευρωπαϊκού Κινηματογράφου της «Ε». Η επίσημη πρεμιέρα δόθηκε στις 10 το βράδυ με την προβολή της αμερικανικής ταινίας του Κλιντ Ιστγουντ «Space cowbo ys». Το κοινό καλωσόρισε ο Νίνος Φένεκ Μικελίδης, ο οποίος υποσχέθηκε πολλές ακόμη ενδιαφέρουσες κινηματογραφικές βραδιές αυτό το 16ήμερο του «Πανοράματος». Μεταξύ άλλων παραβρέθηκαν οι: Γιάννης Μπακογιαννόπουλος, Δημήτρης Ειπίδης, Ντόρα Γιαννακοπούλου, Δήμητρα Χατούπη, Νίκος Περράκης, Τάκης Παπαγιαννίδης, Νίκος Αλευράς, Δημήτρης Κολλάτος, Μίμης Κουγιουμτζής κ.ά.
 Από τη γηραιά ήπειρο είναι όλοι οι σκηνοθέτες, που εμφανίζονται με τις ταινίες
τους σήμερα στην οθόνη του «Παλλάς», καθώς το 13ο Κινηματογραφικό Πανόραμα της
«Ελευθεροτυπίας» μπαίνει στην τρίτη ημέρα των προβολών του. Η μοναδική εξαίρεση στην αποψινή παρέα θα μπορούσαμε να πούμε ότι είναι ο Ντάγκλας Σερκ, ο οποίος, ναι μεν γεννήθηκε στη Δανία και «μπουσούλισε» κινηματογραφικά στη Γερμανία, μεγαλούργησε, όμως, στη Μέκκα του σινεμά, το Χόλιγουντ. Ο Ντερκ Μπόγκαρντ, ερωτευμένος με την Τζιν Σίμονς, περνάν ημέρες αγωνίας στο Παρίσι του 19ου αιώνα, σε μια σκοτεινή περιπέτεια μυστηρίου. Από την άλλη, ο αισθαντικός σκηνοθέτης Βαλέριο Ζουρλίνι, ανυπόταχτος στις κινηματογραφικές νόρμες της εποχής του, μας προσφέρει μια ταινία μικρού μήκους, διάρκειας 12 λεπτών, από τα πρώτα δείγματα της δουλειάς του, αλλά κι αυτή που εγκαινίασε το
υπαρξιακό του ταξίδι στις σκοτεινές αίθουσες με ταινίες μεγάλης διάρκειας. Η avante premiere της ημέρας είναι ένα λεπτομερές πορτρέτο της πιο σοκαριστικής ροκ μπάντας που πέρασε ποτέ από την ιστορία της μουσικής. Κυρίες και κύριοι, οι ανατρεπτικοί «Sex Pistols».
 «Η γοητεία της οργής» πρώτα απ' όλα είναι ντοκιμαντέρ και ο Aγγλος σκηνοθέτης του Τζούλιαν Τεμπλ, γνωστός από την ταινία «Absolute beginners», αφοσιώνεται με πάθος στην ιστορία των πέντε «βρώμικων» ροκ συμβόλων του συγκροτήματος, αλλά και στην 26μηνη πορεία τους, που ξεκίνησε από τις φτωχογειτονιές του Λονδίνου, έως την πτώση τους, μετά τη μεγάλη συναυλία της Αμερικής. Τα τραγούδια του ενός και μοναδικού ηχογραφημένου τους άλμπουμ ο Τεμπλ τα αναμειγνύει με ακυκλοφόρητο κινηματογραφικό υλικό από το προσωπικό αρχείο του συγκροτήματος και πρόσφατες συνεντεύξεις από τα εναπομείναντα μέλη της μπάντας. 
 Ο πατέρας του μελοδράματος Ντάγκλας Σερκ σκηνοθετεί Τσέχοφ και μεταφέρει τον Τζορτζ Σάντερς και τη Λίντα Νταρνέλ στη Ρωσία του 1912, όπου ένας έντιμος, επαρχιακός δικαστής ερωτεύεται μια φιλόδοξη χωριάτισσα. Οι «Καλοκαιρινοί πόθοι» είναι το καλοστημένο μελό, ευθυγραμμισμένο στη διαδρομή της μοιραίας αγάπης με την τραγική κατάληξη, από ένα σπεσιαλίστα του είδους. 
 Ο Τέρενς Φίσερ είναι ο σκηνοθέτης που έκανε υπερήφανη τη θρυλική αγγλική εταιρεία ταινιών τρόμου «Χάμερ», παρατάσσοντας μπροστά στον φακό του ατελείωτες ιστορίες φρίκης με τον δράκουλα, τον λυκάνθρωπο και τον Φράνκεσταϊν. Λίγο πριν «βουτηχτεί» στα λουτρά αίματος, γύρισε το υπέροχο «Μυστήριο των Παρισίων» με το καταπληκτικό δίδυμο Ντερκ Μπόγκαρντ και Τζιν Σίμονς να ξεμπλέκουν το νήμα μιας πλεκτάνης, που αφορά τη μυστηριώδη εξαφάνιση
του αδελφού της Σίμονς στο Παρίσι του 1889. Αγωνία και ασπρόμαυρη φωτογραφία, αλλά και καλλιτεχνικό μοντάζ, καθώς η πρώτη επαφή του Φίσερ με τον κινηματογράφο ξεκίνησε από τα δημιουργικά δωμάτια του μοντάζ.
 Ενα από τα αξιοσημείωτα στοιχεία της 12λεπτής ταινίας «Il mercato delle facce», του Βαλέριο Ζουρλίνι, η οποία είναι γυρισμένη μέσα στο δωμάτιο ενός συνδικάτου ηθοποιών και κομπάρσων, είναι ότι εμφανίζονται ξαφνικά μαζί με τους
ηθοποιούς, αν μπορέσετε βέβαια να τους αναγνωρίσετε, ο φτωχός, τότε, Τζιάνι Φραντσολίνι, ο Φράνκο Ρόσι και ο Φράνκο Τζεφιρέλι. Μια ταινία αφιερωμένη στους
λιγότερο τυχερούς ανθρώπους-ηθοποιούς, που δουλεύουν για τον κινηματογράφο. 
 Στη μεγάλου μήκους ταινία του Ζουρλίνι που ακολουθεί, «Le ragazze di San Frediano», με τον απίστευτο ελληνικό τίτλο «Θα το πάρεις το κορίτσι» - ακόμα μια ταινία θύμα του ελληνικού υποτιτλισμού -, ο σκηνοθέτης μάς αφηγείται τους έρωτες του ομορφόπαιδου Μπομπ (Αντόνιο Τσιφαριέλο), από το Σαν Φρεντιάνο, που ενώ φλερτάρει με πολλές γυναίκες, ο στόχος του είναι η ώριμη πωλήτρια Μπίσε. Μια ταινία που το θέμα της ο Ζουρλίνι το εμπνεύστηκε από τα βιβλία των αγαπημένων του μεταπολεμικών συγγραφέων Βάσκο Πρατολίνι και Τζόρτζιο Μπαζάνι.
