Οξεία αντιπαράθεση μεταξύ των δύο μεγάλων κομμάτων στην Αλβανία, μία εβδομάδα πριν από τις εκλογές, με αφορμή τους εκλογικούς καταλόγους αλλά και την τελευταία προεκλογική συγκέντρωση της επόμενης Παρασκευής.
 Το Δημοκρατικό Κόμμα του Σαλί Μπερίσα κατηγορεί την κυβέρνηση για νοθεία σχετική με τους εκλογικούς καταλόγους, ενώ οι Σοσιαλιστές κατηγορούν την αντιπολίτευση για προσπάθεια υπονόμευσης της εκλογικής διαδικασίας. Ο γραμματέας δημοσίων σχέσεων των Σοσιαλιστικού Κόμματος, Λουάν Ράμα, δήλωσε ότι
ο Σαλί Μπερίσα «γνωρίζοντας καλά ότι τον περιμένει μια ολοκληρωτική ήττα στις εκλογές της 1ης Οκτωβρίου προσπαθεί να σαμποτάρει και να διασύρει την εκλογική
διαδικασία». Ο Λ. Ράμα τόνισε επίσης ότι το κόμμα του και η κυβέρνηση εγγυώνται ότι «κανείς πια δεν θα μπορέσει να παραβιάσει όπως άλλοτε το δικαίωμα των πολιτών στην ψήφο τους».
 Δύο ανώτατα στελέχη του Δημοκρατικού Κόμματος, οι Βίλι Μιναρόλι και Πεζνίκ Μουσταφάι, επισκέφτηκαν χθες τα γραφεία του ΟΑΣΕ, που επιβλέπει τη διαδικασία,
στα Τίρανα για να συζητήσουν το επίμαχο θέμα. Οι τελικοί κατάλογοι των Τιράνων, που επρόκειτο να ανακοινωθούν αργά χθες το βράδυ, περιέχουν όπως δήλωσαν οι Δημοκρατικοί υποψήφιοι και τα ονόματα 200.000 ψηφοφόρων, οπαδών κυρίως του κόμματός τους, που είχαν μείνει εκτός. Σχολιάζοντας τις προχθεσινές
δηλώσεις του εκπροσώπου Tύπου του ΟΑΣΕ, Τζοβάνι Πόρτα, ο οποίος δήλωσε ότι δεν
υπάρχουν νοθείες στους καταλόγους όπως ισχυρίζεται η αντιπολίτευση, ο Μιναρόλι
δήλωσε ότι ο Πόρτα λειτούργησε ως «εκπρόσωπος της αλβανικής κυβέρνησης», ενώ εκείνος μίλησε με τους ανώτατους εκπροσώπους του ΟΑΣΕ.
 Ο πρωθυπουργός της Αλβανίας, Ιλίρ Μέτα, εγγυάται σε ανακοίνωσή του τη διαφάνεια και το αδιάβλητο της εκλογικής διαδικασίας που, όπως επισημαίνει, διασφαλίζονται τόσο από τις πολιτικές δυνάμεις της χώρας όσο και από τη συνεργασία της διεθνούς κοινότητας. Απορρίπτει ακόμη τις κατηγορίες της αντιπολίτευσης αφού είχε κι εκείνη τη δυνατότητα συμμετοχής στην προετοιμασία των εκλογικών καταλόγων.
 Μήλον της Eριδος για τα δύο κόμματα και η πλατεία Σκεντέρμπεϊ στο κέντρο των Τιράνων, όπου και τα δύο σχεδιάζουν να πραγματοποιήσουν την τελευταία τους προεκλογική συγκέντρωση την ίδια μέρα και ώρα. Κατά την Aστυνομία, το Σοσιαλιστικό Κόμμα υπέβαλε πρώτο την αίτησή του και έλαβε τη σχετική άδεια, κάτι που δεν ισχύει για το Δημοκρατικό Κόμμα. Η διαφωνία παραμένει και η λύση δεν αποκλείεται να δοθεί με αστυνομικά μέτρα.
