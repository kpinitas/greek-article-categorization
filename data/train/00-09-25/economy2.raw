Το κλίμα ασφυξίας που προκάλεσαν οι απεργίες των ιδιοκτητών φορτηγών στις άλλες ευρωπαϊκές χώρες πριν από 15 μέρες, μεταφέρεται από σήμερα το πρωί και στην Ελλάδα, καθώς από τη μία το πρωί ξεκίνησε η απεργία της ομοσπονδίας αυτοκινητιστών φορτηγών
 Οι κύριες είσοδοι της Αθήνας και της Θεσσαλονίκης και κομβικά σημεία των εθνικών οδών θα είναι από σήμερα το πρωί μπλοκαρισμένα από φορτηγά δημόσιας χρήσης, ενώ οι τη σκυτάλη θα πάρουν από την Παρασκευή τα ταξί και θα ακολουθήσουν οι ιδιοκτήτες τουριστικών λεωφορείων.
 Οι βυτιοφορείς από την πλευρά τους που ελέγχουν περίπου 2.500 οχήματα, δεν αποκλείουν την κλιμάκωση των κινητοποιήσεών τους με αποκλεισμό των εγκαταστάσεων φόρτωσης βυτιοφόρων στα διυλιστήρια, χωρίς όμως μέχρι στιγμής να
έχει λάβει σχετική απόφαση το διοικητικό τους συμβούλιο.
 Οι κινητοποιήσεις ως γνωστόν γίνονται σε ένδειξη διαμαρτυρίας για τη μεγάλη άνοδο των τιμών των καυσίμων και αναμένεται να προκαλέσουν μεγάλες δυσκολίες στην ομαλή τροφοδοσία της αγοράς με προϊόντα και πρώτες ύλες και των αυτοκινητιστών με καύσιμα.
 Από την πλευρά της η ομοσπονδία αυτοκινητιστών φορτηγών, με ανακοίνωσή της εγκαλεί την κυβέρνηση για την ελλιπή πληροφόρηση προς το κοινό ώστε να λάβει τα μέτρα του.
 Εκτος όμως από την απεργία που θα προκαλέσει μεγάλα προβλήματα στην οικονομική
και κοινωνική ζωή της χώρας, ανατίμηση του πετρελαίου σε συνδυασμό με τη μεγάλη άνοδο του δολαρίου έναντι της δραχμής, έχει οδηγήσει ορισμένους βιομηχανικούς κλάδους σε περιορισμένες αυξήσεις των προϊόντων που παράγουν. Σήμερα η πολιτική ηγεσία του υπουργείου Ανάπτυξης θα δεχτεί αίτημα των φαρμακοβιομηχάνων για αυξήσεις στις τιμές των φαρμάκων, οι οποίες ως γνωστόν είναι ελεγχόμενες, λόγω της ανόδου του κόστους των πρώτων υλών που χρησιμοποιούνται για την παρασκευή των φαρμάκων.
 Σε ό,τι αφορά στα καύσιμα, το Σαββατοκύριακο που πέρασε, οι εταιρείες εμπορίας
εργάστηκαν κανονικά, φροντίζοντας να εφοδιάσουν τα πρατήρια με καύσιμα, ώστε να αντέξουν όσο γίνεται περισσότερες μέρες. Ετσι σε ορισμένα από τα βενζινάδικα που λειτουργούσαν χθες και προχθές παρατηρήθηκαν ουρές αυτοκινήτων.
 Πάντως, σύμφωνα με εκτιμήσεις της ομοσπονδίας βενζινοπωλών οι ποσότητες καυσίμων που έχουν στις δεξαμενές τους τα πρατήρια επαρκούν για διάστημα μέχρι
τρεις μέρες το πολύ. Δηλαδή μέχρι την προσεχή Τετάρτη οπότε και τα προβλήματα θα είναι πιο έντονα. Από σήμερα ο εφοδιασμός των πρατηρίων θα διενεργείται με τα περίπου 500 βυτιοφόρα ιδιωτικής χρήσης που ελέγχουν οι εταιρείες εμπορίας πετρελαιοειδών, τα οποία όμως σε καμία περίπτωση δεν επαρκούν για την κάλυψη έστω και στοιχειωδών αναγκών της αγοράς.
 Σύμφωνα με ανακοίνωση του υπουργείου Δημόσιας Τάξης οι δρόμοι στους οποίους θα
ακινητοποιήσουν τα οχήματά τους οι απεργοί αυτοκινητιστές είναι οι εξής: 
 - Στην Αττική. Στην εθνική οδό Αθηνών-Κορίνθου, στο ύψος Χαϊδαρίου, στην εθνική οδό Αθηνών-Λαμίας, στο ύψος της οδού Αχαρνών, στο Σταυρό Αγίας Παρασκευής, στη λεωφόρο Ποσειδώνος και στο Σχιστό.
 - Στη Θεσσαλονίκη. Στην εθνική οδό Θεσσαλονίκης-Αθηνών, στο ύψος των διοδίων Μαλγάρων, στη λαχαναγορά, στην εθνική οδό Θεσσαλονίκης-Βέροιας, στο ύψος του εργοστασίου ΣΙΔΕΝΟΡ και στην ΕΚΟ, στην εθνική οδό Θεσσαλονίκης-Καβάλας, στο ύψος του ΤΙΤΑΝ και στη διεύθυνση του Σταυρού-Ασπροβάλτας, καθώς και στην εθνική οδό Θεσσαλονίκης-Μουδανιών, στο ύψος της αερογέφυρας Θέρμης. 
 - Στη Στερεά Eλλάδα. Στην εθνική οδό Αθηνών-Λαμίας, στους κόμβους Μαρτίνου και
Θηβών, στην παλαιά εθνική οδό Ελευσίνας-Θηβών, στο ύψος των Ερυθρών και στη Χαλκίδα, στην Υψηλή Γέφυρα προς Βαθύ.
 - Στην Πελοπόννησο. Στο 10ο χλμ. της εθνικής οδού Τρίπολης-Αθήνας.
  Περίπου 42.000 είναι τα φορτηγά δημόσιας χρήσης (εκ των οποίων 2.500 βυτιοφόρα) που συμμετέχουν στις κινητοποιήσεις. Ο πρόεδρος των ιδιοκτητών βυτιοφόρων Γ. Τσάμος μάς δήλωσε ότι δεν έχει αποφασιστεί προς το παρόν ο αποκλεισμός των διυλιστηρίων χωρίς όμως να αποκλείει ένα τέτοιο ενδεχόμενο. Τα
αιτήματα των φορτηγατζήδων σχετίζονται κυρίως με το καθεστώς των αδειών και το
κόστος των καυσίμων που χρησιμοποιούν για να κινηθούν. Ζητούν δηλαδή από την κυβέρνηση να ξεκαθαρίσει τις προθέσεις της για το τι εννοούν μιλώντας για «απελευθέρωση του επαγγέλματος» και να προηγηθεί διάλογος. Ζητούν επίσης να βρεθεί τρόπος ώστε να μειωθεί κατά 25% η τιμή του πετρελαίου κίνησης που χρησιμοποιούν στα οχήματά τους.
  Σε 24ωρη απεργία κατέρχονται κατά πάσα πιθανότητα την ερχόμενη Παρασκευή 29 Σεπτεμβρίου οι αυτοκινητιστές ταξί που ζητούν να τους δοθούν μεγαλύτερες αυξήσεις. Υπενθυμίζεται ότι οι ταξιτζήδες αναμένεται να λάβουν αυξήσεις από την 1η Οκτωβρίου ώστε η μονή ταρίφα να φθάσει στις 76 δραχμές (από 71) και η πτώση σημαίας στις 250 (από 200).
 Οι ιδιοκτήτες των περίπου 5.000 τουριστικών πούλμαν έχουν αποφασίσει απεργία διαρκείας και έχουν εξουσιοδοτήσει τους εκπροσώπους τους να καθορίσουν την ημερομηνία έναρξης των κινητοποιήσεων. Σκοπός των ιδιοκτητών πούλμαν είναι όμως να πάρουν τη σκυτάλη από τους φορτηγατζήδες εάν οι κινητοποιήσεις τους ανασταλούν ή εκφυλιστούν.
