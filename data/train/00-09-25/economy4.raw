 Δυσάρεστο κλίμα προσπαθούν να δημιουργήσουν ορισμένοι κύκλοι στα Σκόπια σχετικά
με την επίσκεψη που πρόκειται να πραγματοποιήσει την ερχόμενη Τρίτη ο Eλληνας υπουργός Aνάπτυξης Νίκος Χριστοδουλάκης.
 Στα Σκόπια η επίσκεψη συνδέεται με τη διαμάχη που έχει ξεσπάσει τον τελευταίο καιρό μεταξύ του (ελληνικών πλέον συμφερόντων) διυλιστηρίου της ΟΚΤΑ και της κυβέρνησης της χώρας. Mάλιστα, ακούστηκε ότι ο Eλληνας υπουργός σκοπεύει να «μαλώσει» την κυβέρνηση των Σκοπίων.
 H εταιρεία δηλώνει ότι υφίσταται μεγάλη ζημία από το γεγονός ότι οι τιμές λιανικής πώλησης των καυσίμων, τις οποίες είναι υποχρεωμένη να διατηρεί σε χαμηλά επίπεδα, δεν συμβαδίζουν με τις συνεχώς αυξανόμενες τιμές του πετρελαίου στις διεθνείς αγορές, για το λόγο αυτόν και διεκδικεί την καταβολή αποζημιώσεων, πράγμα που βεβαίως αρνείται η κυβέρνηση.
 Η ΟΚΤΑ εξαγοράστηκε από τα «Eλληνικά Πετρέλαια» βάσει συμφωνίας που υπέγραψαν πέρυσι ο τότε υπουργός Aνάπτυξης Ευάγγ. Βενιζέλος και ο τότε υπουργός Οικονομικών των Σκοπίων Μπόρις Στοϊμένοφ. Από την πλευρά της εταιρείας τονίζεται μάλιστα ότι στη συμφωνία αυτή προβλέπεται και η καταβολή αποζημιώσεων σε περίπτωση ζημίας από υπερβολική αύξηση των διεθνών τιμών του πετρελαίου. Ετσι, αρμόδιοι κύκλοι των Σκοπίων εκφράζουν το φόβο ότι η εταιρεία
μπορεί να απειλήσει με προσφυγή στο Ευρωπαϊκό Δικαστήριο.
 Στο πλαίσιο αυτό η εφημερίδα «Βεστ», σε σχετικό ρεπορτάζ για την επίσκεψη Χριστοδουλάκη, έθετε χθες το ερώτημα: «Η Ελλάδα θα μας μαλώσει μόνο, ή θα μας κάνει μήνυση; »
 Στην ίδια εφημερίδα δημοσιεύονταν και δηλώσεις του προέδρου του συμβουλίου διευθυντών της ΟΚΤΑ, σύμφωνα με τον οποίο αυτήν την εβδομάδα θα πραγματοποιηθεί ειδική σύσκεψη των διευθυντικών στελεχών της εταιρείας, στην οποία θα εξετασθεί το πρόβλημα των τιμών και η τακτική που θα ακολουθήσει η εταιρεία.
 Από την άλλη πλευρά, πηγές της ΟΚΤΑ επιβεβαίωναν στη «Βεστ» την επίσκεψη Χριστοδουλάκη, έλεγαν όμως ότι ο Eλληνας υπουργός θα συνοδεύεται από το διευθυντή της ΔΕΗ, καθώς και από ομάδα εμπειρογνωμόνων, οι οποίοι θα εξετάσουν
κατά πόσο συμφέρει η πραγματοποίηση νέας ελληνικής επένδυσης για την εξαγορά και του θερμοηλεκτρικού σταθμού που βρίσκεται στην πόλη Νεγκότινο και για τον οποίο έχουν γίνει ήδη πολλές συζητήσεις.
 Οπως έγινε γνωστό πάντως, ο κ. Χριστοδουλάκης κατά την επίσκεψή του στα Σκόπια
θα συναντηθεί με τον ομόλογό του Μπόρκο Αντρέεφ, με τον πρωθυπουργό Λιούπτσο Γκεοργκίεφσκι και, ενδεχομένως, με τον πρόεδρο της χώρας Μπόρις Τράικοφσκι, αλλά και με τον ηγέτη της αντιπολίτευσης Μπράνκο Τσερβένκοφσκι.
