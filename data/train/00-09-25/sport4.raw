 Δύο ώρες μετά τα μεσάνυχτα του Σαββάτου, κάποιος χτύπησε την πόρτα του δωματίου 812 στο Δημοσιογραφικό Χωριό του Σίδνεϊ. Ηταν ο Πύρρος Δήμας, οπλισμένος με μια ξυριστική μηχανή.
 «Ανοιξε, χοντρέ! Μου τη γλίτωσες στην Ατλάντα, αλλά αυτή τη φορά θα σου το ξυρίσω το μούσι»! Ο «χοντρός» δεν είναι καν χοντρός ο άνθρωπος, όμως αυτή τη στιγμή που διαβάζετε τις περιπέτειές του μπορεί να μην είναι ούτε μουσάτος. Αυτό ήταν το στοίχημα που είχε βάλει με το φίλο του ο δημοσιογράφος, να αποχαιρετήσει γένεια πολλών ετών σε περίπτωση που ο Πύρρος κέρδιζε το χρυσό. Σε αντίθετη περίπτωση («ο μη γένοιτο», έλεγε και ξανάλεγε πριν από τον αγώνα ο συνάδελφος), θα ήταν υποχρεωμένος ο Πύρρος ν' αφήσει μούσι. 
 «Και πώς θα φιλούσα τα παιδιά μου με τα γένεια; » Να λοιπόν το πραγματικό του κίνητρο πριν από τον αγώνα... «Γεια σας κορίτσια», ήταν το πρώτο πράγμα που μας είπε όταν τον συναντήσαμε μετά τη στέψη μερικοί από τους απεσταλμένους των ελληνικών εφημερίδων. Ετσι μας έχει βαφτίσει εμάς τους μπασκετικούς, «κορίτσια». Αλλά αυτή τη φορά πήρε απάντηση πληρωμένη: «Μπράβο, ρε κοριτσάρα μας»! Ακολούθησαν ασπασμοί, φωτογραφίες και υποσχέσεις για πολύ περισσότερα (λόγια εννοείται) αμέσως μετά το ντόπινγκ κοντρόλ: «Δεν μπορώ να κάνω χωρίς εσάς. Αφού ξέρετε πόσο σας μισώ».
 Με τα πανηγύρια, τα αλλεπάλληλα ανκόρ, τα συνθήματα «Πύρρος-Πύρρος», τα απαραίτητα ακροβατικά (Χούστερ και Ασανίτζε τον σήκωσαν στα χέρια, όπως ακριβώς είχε γίνει στην Ατλάντα) και την επικής διάρκειας συνάντησή του με τους εκπροσώπους του Τύπου, ο σταρ Πύρρος κόντεψε να πάθει χουνέρι πολύ χειρότερο από αυτό τού αρασέ: αν αργούσε άλλα 30 δευτερόλεπτα να φτάσει στην αίθουσα του ελέγχου ντόπινγκ, οι κριτές θα τον είχαν ακυρώσει! 
 Πρόλαβε στο «αμήν» και έδωσε δείγμα χωρίς φόβο και πάθος, αφού είχε φροντίσει να φυλάξει τα ρούχα του μέχρι το τελευταίο φανελάκι. Οταν πήγε να πιει λίγο νερό στην αίθουσα Τύπου, τον απέτρεψαν πανικόβλητοι οι δημοσιογράφοι: «Οχι, όχι, μην πιεις απ' αυτό». Κι ας ήταν σφραγισμένη η φιάλη! Του έφερε τελικά ένα άλλο μπουκαλάκι ο φυσιοθεραπευτής Δημήτρης Βαλασιάδης, από το απόρθητο και επτασφράγιστο κόκκινο τσαντάκι της ομάδας...
 Ο Πύρρος ήταν υπέρβαρος τις τελευταίες μέρες, υπέρβαρος για τα δεδομένα της άρσης βαρών: είχε πάρει μερικά γραμμάρια, που θα μπορούσαν, όπως αποδείχθηκε, να του κοστίσουν το χρυσό μετάλλιο. Κάτι Kόκα-Kόλες τον φόρτωσαν με θερμίδες, κάτι τέτοια βαρέα ανθυγιεινά.
 Εκανε εξαντλητική δίαιτα (όσο μπορεί να κάνει εξαντλητική δίαιτα ένας άνθρωπος που σηκώνει 300 τόνους την εβδομάδα), μπαινόβγαινε στη σάουνα, με τα πολλά τα «έριξε». 
 Από σήμερα μπορεί να πιει όσες Kόκα-Kόλες θέλει, να φορτώσει το κορμί του με κιλά χωρίς να φοβάται τη ζυγαριά. Στο εξής ο τρις ολυμπιονίκης θα αγωνίζεται στην κατηγορία των 94 κιλών, θα ακολουθήσει δηλαδή την κλασική συνταγή όσων αρσιβαριστών «καβατζάρουν» τα 30. Ο Πύρρος είναι γεννημένος στις 13 Οκτωβρίου 1971, είναι δηλαδή 29 χρονώ και «Zυγός». 
 Χθες, η ζυγαριά τού χαμογέλασε πλατιά. Οπως ακριβώς και το 1992 στη Βαρκελώνη, όταν οι τρεις πρώτοι (Δήμας, Σιέμιον, Σαμάντοφ) σήκωσαν τα ίδια κιλά...
