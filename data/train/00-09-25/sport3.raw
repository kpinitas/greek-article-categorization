 «Ενα πράγμα μου είχε γίνει έμμονη ιδέα τον τελευταίο καιρό και τώρα μπορώ να σας το αποκαλύψω. Μου είχε καρφωθεί στο μυαλό ότι η τρίτη θα ήταν και η φαρμακερή. Και παραλίγο, παραλίγο να φαρμακώσω τον εαυτό μου, την οικογένειά μου, τον πατέρα μου, τη μάνα μου».
 Και την Ελλάδα ολόκληρη. Αυτή η πίεση είναι που πήγε να του λυγίσει τους ώμους.
 «Ευτυχώς, τελείωσαν όλα φίνα κι όμορφα. Ετσι έπρεπε να γίνει»! 
 Κι αν έχανες, βρε Πύρρο; Δεν ήθελε και πολύ. Μέχρι και στοίχημα υπέρ του εφιάλτη θα βάζαμε, αν μας το ζητούσε κάποιος μετά τη 2η αποτυχημένη προσπάθεια στο αρασέ.
 «Παιδιά, δεν ξέρω τί θα έκανα αν μηδενιζόμουν. Δεν ξέρω, δεν μπορώ να σκεφτώ. Μάλλον θα τρελαινόμουν! Φανταστείτε, υπολόγιζα να κάνω 185-190 κιλά στο αρασέ και δεν μπορούσα να σηκώσω ούτε τα 175.
 Θα με πέθαινε αυτό, αν χάριζα σε κάποιον άλλον το χρυσό τζάμπα και βερεσέ...».
 Ο «μεγάλος σόουμαν της άρσης βαρών», όπως τον βάφτισε αργά το βράδυ του Σαββάτου η επίσημη ιστοσελίδα των Ολυμπιακών Αγώνων, έχασε για λίγο το χρώμα και το χαμόγελό του. Οταν πια το ξαναβρήκε, καρφωμένος κάτω από την μπάρα στην τρίτη και καθοριστική (ευτυχώς όχι φαρμακερή) προσπάθεια στα 175 κιλά, έχασαν το δικό τους οι υπόλοιποι.
 «Από εκείνη τη στιγμή έγινα και πάλι ο παλιός Πύρρος. Οσα κιλά κι αν έπρεπε να κάνω για να εξασφαλίσω το χρυσό, πιστεύω ότι θα τα κατάφερνα. Την προσπάθεια για το παγκόσμιο ρεκόρ την έχασα μόνο και μόνο επειδή ο αγώνας είχε πια κριθεί. Αν το χρειαζόμουν για να κερδίσω, θα τα σήκωνα εύκολα τα 218, 5 κιλά». 
 Οταν συναντήσαμε τον Χούστερ έξω από την αίθουσα προθέρμανσης, μετά τον αγώνα, το χαμόγελό του γειτνίαζε επικίνδυνα με το σπαραγμό: «Δεν το πιστεύω, ρε παιδιά, αυτό το πράγμα. Ιδια κιλά με τον Πύρρο σήκωσα σήμερα και πάλι με νίκησε! Τι άλλο να κάνω πια; Πάλι καλά που έχασα από το φίλο μου και όχι από κάποιον άλλον. Είναι μια παρηγοριά».
 Την ίδια ώρα ο άνθρωπός μας έφτιαχνε τον κατάλογο με τα αγαπημένα του πρόσωπα, αυτά στα οποία θα ήθελε να αφιερώσει το μετάλλιο. Ξεκίνησε με «ένα πολύ μεγάλο ευχαριστώ, μεγαλύτερο απ' όσο χωράνε τα λόγια» προς τον Χρήστο Ιακώβου και προχώρησε στο παρασύνθημα: «Το χαρίζω στην κόρη μου, που ήταν το πρώτο πρόσωπο με το οποίο μίλησα μετά τον αγώνα». Οπως και στην Ατλάντα, μόνο που τότε η νυσταγμένη πιτσιρίκα δεν ήταν σε θέση να αρθρώσει οτιδήποτε παρά μόνο «μπαμπά»! 
 «Επίσης στη γυναίκα μου, στην οικογένεια ολόκληρη. Στη μητέρα μου, στον πατέρα μου. Αλλά αφήστε καλύτερα, μάγκες, είναι πολύ μεγάλη η λίστα και βιαζόμαστε...».
 Η λέξη «στρες» έβγαινε συνεχώς από τα χείλη του 29χρονου ολυμπιονίκη το βράδυ του Σαββάτου. Ετσι, στα αγγλικά, για να την καταλαβαίνουν και οι ξένοι δημοσιογράφοι που κρέμονταν από τα χείλη του μεταφραστή. Ηταν πρωτόγνωρο το άγχος που ένιωθε ο Πύρρος πριν από τον αγώνα, μια χίμαιρα που κόντεψε να του κολλήσει την πλάτη στο ταπί.
 «Αυτό το τρίτο ολυμπιακό μετάλλιο μου φαινόταν βουνό. Δεν μπορούσα να ησυχάσω, δεν μπορούσα να κοιμηθώ. Είχε αλλάξει ακόμα και η συμπεριφορά μου στο Ολυμπιακό Χωριό».
 Ο Πύρρος είχε γίνει μοναχικός τις τελευταίες μέρες, κλεισμένος στον εαυτό του σαν να τον είχε μολύνει με τις εμμονές της η Μαρί-Τζο Περέκ. Ισως ήταν ο μόνος άνθρωπος στο Χωριό που καταλάβαινε την εσωτερική πάλη της Γαλλίδας.
 «Να σας πω ποια είναι η διαφορά; Οτι εγώ είχα δίπλα μου τον Ιακώβου. Κατάλαβε ο Χρήστος πώς αισθανόμουν και με κάθισε στο σκαμνί τρεις μέρες πριν από τον αγώνα. Κάναμε μια συζήτηση πολύ σοβαρή, που με τόνωσε ψυχολογικά».
 «Ε, όπως είδατε, την ώρα του αγώνα ξανακύλησα».
 «Ηταν ο πιο φορτισμένος αγώνας που έχω ζήσει, πολύ πιο δύσκολος από την Ατλάντα και τη Βαρκελώνη. Φορτωμένος με άγχος, με συναισθήματα, με αγωνία. Προσπάθησα να μπω χαλαρός στο ξεκίνημα, αλλά η πολλή χαλαρότητα παραλίγο να με καταστρέψει. Το ήθελα πάρα πολύ αυτό το τρίτο μετάλλιο, γνώριζα ότι το περίμενε όλη η Ελλάδα από μένα και καταλαβαίνετε πόσο αγχωμένος μπήκα».
 «Το έχουν πει πολλοί πριν από μένα, αλλά θα το πω κι εγώ. Το να γίνει κάποιος ολυμπιονίκης είναι εύκολο. Αλλά το να κρατηθεί ψηλά και να συνεχίσει τις επιτυχίες σε διαδοχικές Ολυμπιάδες θέλει κότσια. Κανένας δεν μπορεί να αντιληφθεί πόσα ξενύχτια πέρασα, πόσους καβγάδες και πόσα ζόρια».
 Και πόσες σφαλιάρες από τα χέρια του Ιακώβου.
 «Και βριστήκαμε, και αγκαλιαστήκαμε, και κλάψαμε, και όλα. Ετσι γίνεται μέσα σε μια οικογένεια. Δεν έχω λόγια να ευχαριστήσω τον προπονητή μου, που με ανέχεται! Και βέβαια τα άλλα παιδιά της ομάδας, που τόσο με στήριξαν. Ολους, ακόμα και τον Λεωνίδα τον Κόκκα, ο οποίος δεν ήρθε στο Σίδνεϊ».
 Πλησίασε ένας Αμερικανός δημοσιογράφος τον Χρήστο Ιακώβου και τον ρώτησε αν ο Πύρρος θα πρέπει πλέον να θεωρείται ισάξιος του Σουλεϊμάνογλου: τρία συνεχόμενα χρυσά ο Τούρκος, τρία συνεχόμενα χρυσά (αλλά με προοπτική για 4ο το 2004) και ο δικός μας. Η υπερηφάνεια και το καμάρι έκαναν τον 52χρονο προπονητή να δείχνει δέκα χρόνια νεότερος.
 «Βεβαίως, ασφαλώς», απάντησε ο 5ος ολυμπιονίκης του 1972, που μάλιστα αγωνιζόταν στην ίδια πάνω-κάτω κατηγορία με τον Πύρρο (82, 5 κ.). «Οι αριθμοί λένε πάντα την αλήθεια. Κι αν σήμερα δυσκολεύτηκε, είναι επειδή τον νευρίασαν λιγάκι οι αντιδράσεις της εξέδρας».
 Αλλά ο Πύρρος δεν θέλει τέτοια, προσπέρασε βιαστικά την ίδια ερώτηση. 
 «Μη μου λέτε ότι έγινα μύθος, δεν υπάρχουν μύθοι, τους μύθους τους φτιάχνουμε εμείς. Εγώ θέλω να είμαι προσγειωμένος. Να πατάνε τα πόδια μου γερά στη γη, όπως όταν έχω 200 κιλά πάνω από το κεφάλι μου».
 Ναι, αλλά θα τον προσπεράσει τον Σουλεϊμάνογλου; Aλλο τρία, άλλο τέσσερα.
 «Ο Ναΐμ είναι πολύ μεγάλος πρωταθλητής, μα έκανε ένα λάθος: σταμάτησε την άρση βαρών για 3 χρόνια και έτρεχε μετά να καλύψει το χαμένο έδαφος. Εγώ δεν έχω τέτοιου είδους σχέδια».
 Ποιο είναι το σχέδιο λοιπόν; Ενα αποθεωτικό «ανκόρ» τον Αύγουστο του 2004 στην Αθήνα; 
 «Εντάξει, το παραδέχομαι. Γι' αυτό το πράγμα ζω, γι' αυτό αναπνέω»! 
 Δεν θα ξεμπερδέψουν έτσι εύκολα με δαύτον οι ιστορικοί του Ολυμπισμού. Κύριε Ντέιβιντ Βαλεσίνσκι, θα πρέπει να προσθέσετε κι άλλες σελίδες στο τεφτέρι σας...
