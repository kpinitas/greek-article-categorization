Πυροτέχνημα ή σαφής δέσμευση των ισχυρών του πλανήτη να στηρίξουν πάση θυσία το ευρώ; 
πραγματική μάχη του ευρώ αρχίζει σήμερα, καθώς οι αγορές, μετά την πρώτη ήττα, την Παρασκευή, ετοιμάζονται για τη μεγάλη αναμέτρηση με τις κεντρικές τράπεζες.
 Η ξαφνική παρέμβαση, ύψους 5-10 δισ. δολ. σύμφωνα με τραπεζικές πηγές, της αμερικανικής FED, της ΕΚΤ και της Τράπεζας της Ιαπωνίας συνοδεύτηκε και από ανάλογο μήνυμα των εφτά πλουσιότερων κρατών του κόσμου (G7) από την Πράγα προχθές, για στήριξη του ευρωπαϊκού νομίσματος, καθώς το μίγμα ακριβού δολαρίου/πετρελαίου αποτελεί επικίνδυνη βόμβα στα θεμέλια της παγκόσμιας οικονομίας.
 «Υπό το φως των πρόσφατων εξελίξεων θα συνεχίσουμε να παρακολοθούμε την αγορά στενά και να συνεργαζόμαστε στις αγορές συναλλάγματος, όταν χρειάζεται», αναφέρεται στο ανακοινωθέν της G7 (Βρετανία, Καναδάς, Γαλλία, Γερμανία, Ιταλία, Ιαπωνία και ΗΠΑ).
 Υπενθυμίζεται ότι την Παρασκευή παρενέβησαν στη διεθνή χρηματαγορά η αμερικανική FED, η ΕΚΤ και η Τράπεζα της Ιαπωνίας για από κοινού στήριξη του ευρώ. Μια κίνηση που αιφνιδίασε την αγορά, καθώς εθεωρείτο σχεδόν σίγουρη η αμερικανική απουσία από τη μάχη για το ευρώ.
 Ηταν η πρώτη φορά από το 1995 που οι κεντρικές τράπεζες της G7 παρενέβησαν συντονισμένα στη διεθνή χρηματαγορά. Η παρέμβασή τους τότε αφορούσε το δολάριο, που είχε υποχωρήσει σε επίπεδα ρεκόρ έναντι του γεν και του μάρκου.
 Η αμερικανική συμμετοχή μάλιστα θεωρείται ο καταλύτης για την πρώτη επιτυχία της συντονισμένης αυτής παρέμβασης, που ανέκοψε την κατρακύλα του ευρώ -έκλεισε την Παρασκευή στα 87, 66 σεντς, από το αρνητικό ρεκόρ των 84, 49 σεντς,
στο οποίο είχε υποχωρήσει μόλις λίγες ημέρες πριν.
 Η παρέμβαση αυτή δημιουργεί ωστόσο ερωτηματικά για το αν και κατά πόσο άλλαξε η πολιτική του σκληρού δολαρίου των ΗΠΑ και με ποια ανταλλάγματα έσπευσε η Ουάσιγκτον να προσφέρει χείρα βοηθείας στην Ευρώπη.
 Την απάντηση για το πρώτο, έσπευσε να δώσει ο Αμερικανός υπουργός Οικονομικών Λόρενς Σάμερς, που υποστήριξε από την Πράγα, ότι δεν υπάρχει πρόβλημα μεταξύ της πολιτικής του σκληρού δολαρίου και της παρέμβασης για το ευρώ. «Δεν νομίζω
ότι υπάρχει αντίφαση», τόνισε ο Σάμερς. Yπογράμμισε ακόμη ότι οι ανησυχίες για
τις επιπτώσεις του ασθενούς ευρώ στην παγκόσμια οικονομία, τον ανάγκασαν να δώσει εντολή στη FED να μετάσχει με τις ομολόγους της από την Ευρώπη και την Ιαπωνία για στήριξη του ευρώ.
  Σε ανάλογες δηλώσεις ο πρόεδρος της ΕΚΤ, Βιμ Ντούιζενμπεργκ, τόνισε ότι «όλοι καταλήξαμε στο συμπέρασμα πως οι πρόσφατες εξελίξεις στην αγορά συναλλάγματος είχαν ξεφύγει από όσα δικαιολογούσαν τα θεμελιώδη οικονομικά δεδομένα», και πρόσθεσε: «Οι ΗΠΑ εκτιμούν ότι το ισχυρό δολάριο είναι προς το συμφέρον της Αμερικής, παρομοίως και η Ευρώπη πιστεύει ότι το ισχυρό ευρώ είναι προς το συμφέρον της - και ότι μπορούμε να ζήσουμε μαζί». 
 Τώρα όσον αφορά το δεύτερο ερώτημα, τι άλλαξε στην πολιτική των ΗΠΑ απέναντι στο ευρώ, την απάντηση δίνει πάλι ο Αμερικανός υπουργός Οικονομικών. Μιλώντας στη Διεθνή Νομισματική και Οικονομική Επιτροπή του ΔΝΤ, ο Λόρενς Σάμερς τόνισε
ότι «για να εξασφαλιστούν καλύτερες επιδόσεις, η Ευρώπη πρέπει να προχωρήσει σε ουσιαστικές διαρθρωτικές μεταρρυθμίσεις», για απελυθέρωση της αγοράς εργασίας και βοήθεια για την προσέλκυση περισσότερων επενδυτικών κεφαλαίων.
 Κάτι άλλωστε που επισήμανε και η G7. Με δυο λόγια, η Ε.Ε., όπως και η Ιαπωνία βρίσκονται υπό το πρέσινγκ των ΗΠΑ, που έμμεσα λένε ότι δεν έχουν προχωρήσει αρκετά σε μεταρρυθμίσεις και γι' αυτό τα κατά καιρούς προβλήματα με το ευρώ και το γεν.
 Μένει τώρα να φανεί, αν η ΕΚΤ και οι άλλες τράπεζες θα τρέξουν και πάλι να στηρίξουν το νέο νόμισμα, το οποίο, εν όψει και του δημοψηφίσματος στη Δανία την Πέμπτη, δεν αποκλείεται να βρεθεί ξανά υπό πίεση.
 Η παρέμβαση των τριών, πάντως, πέρα από τα εύσημα των Ευρωπαίων πολιτικών, κέρδισε και τα εύσημα ενός από τους γνωστότερους παίκτες της διεθνούς χρηματαγοράς, Τζορτζ Σόρος: «Νομίζω ότι ήταν σωστή ενέργεια και αντίθετα με ό,τι πιστεύουν οι περισσότεροι, νομίζω ότι θα είναι επιτυχής. Είναι μία αναγνώριση το ότι οι αγορές έχουν την τάση να υπερβάλλουν. Είναι από τη φύση τους ασταθείς και χωρίς παρέμβαση το ευρώ θα συνέχιζε να υποχωρεί σχεδόν επ' αόριστον».
 Ο Βρετανός πρωθυπουργός Τόνι Μπλερ, ερωτηθείς χθες από το BBC, υποστήριξε ότι δεν περιμένει άλλο γύρο συντονισμένων παρεμβάσεων για στήριξη του ευρώ. Το αν πρόκειται για «μπλόφα» στη μάχη για το ευρωνόμισμα, θα φανεί τις επόμενες ημέρες.
