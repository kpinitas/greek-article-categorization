 To άγχος, το «συναισθηματικό μούδιαμα», η απαισιοδοξία, η συναισθηματική φόρτιση από την υπερβολή στην κάλυψη των επιπτώσεων των σεισμών από τα ΜΜΕ, η αίσθηση ότι μικραίνει η προοπτική για το αύριο, είναι μερικά από τα σημαντικότερα συμπεράσματα έρευνας που πραγματοποίησε το Κέντρο Ερευνών για Θέματα Ισότητας (ΚΕΘΙ), γύρω από τις «Ψυχοκοινωνικές επιπτώσεις του σεισμού της 7ης Σεπτεμβρίου 1999 στον πληθυσμό της Αττικής» και κυρίως στις γυναίκες. Σύμφωνα με τα στοιχεία: 
  Δημιούργησε άγχος στον πληθυσμό η υπερβολή στην παρουσίαση των σεισμών των ΜΜΕ και κυρίως των ηλεκτρονικών, με τις απ' ευθείας αναμεταδόσεις από τους τόπους των καταστροφών.
  Παρουσιάζουν «συναισθηματικό μούδιασμα» τα άτομα που έχασαν δικούς τους ανθρώπους από το σεισμό και κυρίως οι γυναίκες, οι οποίες εμφάνισαν βαριάς μορφής καταθλιπτικά συμπτώματα, σε σημείο, μήνες μετά το σεισμό να μην αντιδρούν.
  Πολλές γυναίκες -εντονότερα οι μεγάλης ηλικίας, αισθάνονται απαισιοδοξία γιατί έχασαν το σπίτι τους και τη συνοχή της οικογένειας. Kαι αυτό, γιατί θεωρούν τους εαυτούς τους πυρήνα της οικογένειας και της οικογενειακής εστίας (σπιτιού).
 Διαφοροποιήθηκαν στις αντιλήψεις τους οι γηγενείς σεισμοπαθείς γυναίκες και άνδρες έναντι των αλλοεθνών ομάδων και παλιννοστούντων. Το γεγονός αποδίδεται στο ότι θεωρούν τις ομάδες αυτές υπεύθυνες για εγκληματικές πράξεις. Κάτι που δεν αφορά τις ομάδες των αλλοεθνών και των παλιννοστούντων.
  Eυχαριστημένοι από την κρατική περίθαλψη φέρονται οι Tσιγγάνοι, αφού στη συγκεκριμένη περίοδο -όπως δήλωσαν-«αισθάνθηκαν» τη φροντίδα τους κράτους. Σύμφωνα με τους αναλυτές, το γεγονός δεν καταγράφεται σε άλλο χρονικό διάστημα, διότι δεν υπάρχει ανάλογη ανάλυση. 
 Tην πρωτοβουλία της έρευνας είχε η γενική γραμματέας Ισότητας Εφη Μπέκου, και ανέλαβε να την υλοποιήσει το ΚΕΘΙ μέσω της προέδρου του Αντιγόνης Καραλή-Δημητριάδη με το μέλος του Δ.Σ., πρώην αντιπρύτανη του ΑΠΘ Μίκα Χαρίτου-Φατούρου και πρόεδρο του τμήματος Ψυχολογίας στο ίδιο πανεπιστήμιο. 
 Η τελευταία οργάνωσε 9 ομάδες με ειδικούς ψυχολόγους. Την εποπτεία είχε η Ειρήνη Μάρη με συνεργάτες τους: Αθηνά Ψυλλιά, Σοφία Κουτελού και Μιχάλη Καλαμπόκη απόφοιτους του ΑΠΘ, και άλλους 4 υποψήφιους, τελειόφοιτους του Παντείου Πανεπιστημίου-Τμήμα της Ψυχολογίας. 
 H έρευνα υλοποιήθηκε σε τρεις φάσεις. Η πρώτη άρχισε αμέσως μετά τους σεισμούς. Η δεύτερη επαναλήφθηκε την 1.12.1999 και η τρίτη έγινε την 31.5.2000. Η καταγραφή και αξιολόγηση ολοκληρώθηκαν τον Ιούλιο του 2000 και αναμένεται να δοθούν στην υπουργό εντός των ημερών.
  Nα ανιχνευθούν τυχόν συμπτώματα μετατραυματικού άγχους και πιθανές ψυχοκοινωνικές επιπτώσεις του σεισμού στον πληγέντα πληθυσμό. 
  Nα αποτελέσει ένα είδος «προσυμπτωματικού ελέγχου», ώστε να βρεθούν οι περιπτώσεις που χρήζουν ψυχοκοινωνικής παρέμβασης και να προληφθούν τυχόν εντονότερα συμπτώματα. 
 H έρευνα ραγματοποιήθηκε με τη μέθοδο της αξιολόγησης βάσει ερωτηματολογίου σε
267 σεισμοπαθείς κατοίκους των Δήμων και Κοινοτήτων της Μεταμόρφωσης, των Αχαρνών, του Περιστερίου, του Καματερού και του Ζεφυρίου. Αλλά σε συγκριτικό επίπεδο, οι επιστήμονες που την αξιολόγησαν εστίασαν σε δύο περιοχές, του Μενιδίου και της Μεταμόρφωσης.
 Aυτό έγινε γιατί στη Mεταμόρφωση οι επιπτώσεις του σεισμού ήταν πιο έντονες και τραυματικές, αφού εκεί κατέρρευσαν πολυκατοικίες παρά το γεγονός ότι η περιοχή δεν βρισκόταν τόσο κοντά στο επίκεντρο όσο οι Αχαρνές. 
  Η ζωή των γυναικών επιβαρύνθηκε από τις συνέπειες του σεισμού περισσότερο απ' ό,τι των άλλων μελών της οικογένειας; 
  Οι ψυχοπιεστικές εμπειρίες ενδέχεται να συνδέονται με την αύξηση χρήσης αλκοόλ, ναρκωτικών ή ψυχότροπων ουσιών; 
  Οι εθνικές ομάδες τείνουν να συσπειρώνονται σε συνθήκες κρίσης; 
  Tα φαινόμενα ρατσισμού και ξενοφοβίας εντείνονται ενδεχομένως με τέτοιου είδους γεγονότα; 
  Ποιες συνέπειες είχε η κρίση στον κοινωνικό ιστό; 
 Σε ποιες δεξιότητες διαχείρισης κρίσης ανέτρεξε ο πληθυσμός; 
 Πέρα από τις κλειστές-καταγραμμένες απαντήσεις του ερωτηματολογίου, οι ερευνητές χρησιμοποιήσαν τη συνέντευξη για την καταγραφή της αγχώδους κατάστασης των σεισμοπαθών. Ο τρόπος αυτός οδήγησε στην προσθήκη και ενός ερωτηματολογίου μέσω συνέντευξης με ανοιχτές κυρίως ερωτήσεις που σχετίζονταν με τον τρόπο αντιμετώπισης της κατάστασης. Οι σεισμοπαθείς ρωτήθηκαν: «Τι σας δίδαξε ο σεισμός; » Επίσης, εξετάστηκε η πορεία της μετατραυματικής κατάστασης των σεισμοπαθών. Στο σημείο αυτό εντοπίστηκε μια οξεία φάση τις πρώτες εβδομάδες, βραχεία τους τρεις πρώτους μήνες και χρόνια ή μακροπρόθεσμη στους έξι μήνες.
 Η τρίτη φάση υλοποιήθηκε τρεις μήνες μετά (Μάρτιος 2000) τη διεξαγωγή της δεύτερης φάσης και έξι μήνες από το σεισμό. Δόθηκαν τα ίδια ερωτηματολόγια με εκείνα της β' φάσης, για να διερευνηθεί η πορεία του μετατραυματικού άγχους των σεισμοπαθών και έγινε εξομοίωση του πληθυσμού. Ετσι, το ερωτηματολόγιο είχε πάλι τη μορφή συνέντευξης, όπως και στις δύο προηγούμενες φάσεις και μοιράστηκε σε 85 άτομα εκ των οποίων 21 ήταν άνδρες και 64 γυναίκες. Το 40% ήταν ηλικίας 18-35 ετών, 50, 6% 36-55 ετών, 9, 4% 56-80 ετών, ενώ το 36, 5% προέρχεται από το Μενίδι, το 21, 2% από τη Μεταμόρφωση, το 16, 5% από το Καματερό και το 25, 9% από το Ιλιον.
 1. Οι σεισμοπαθείς, από τις πρώτες κιόλας ημέρες, ανέφεραν λίγες και ήπιες ενοχλήσεις σε σχέση με την ψυχοκοινωνική τους προσαρμογή. Αμέσως μετά το σεισμό, στο διάστημα που στεγάζονταν στις σκηνές των καταυλισμών παρατηρήθηκαν
ήπιες ενοχλήσεις άγχους σε σχέση με την ψυχοκοινωνική τους προσαρμογή. Τρεις μήνες μετά το σεισμό, οι ενοχλήσεις που αναφέρονται είναι εντονότερες, δεν ξεπερνούν όμως ένα μέτριο επίπεδο ψυχοκοινωνικής επιβάρυνσης.
 Το διάστημα αυτό συμπίπτει με την εγκατάσταση των σεισμοπαθών σε μονιμότερους καταυλισμούς με προκατασκευασμένα σπίτια. Εξι μήνες μετά το σεισμό, οι ενοχλήσεις μειώνονται, χωρίς να επανέρχονται στα μηδενικά επίπεδα της πρώτης φάσης. Ακόμη παρατηρείται διαφοροποίηση μεταξύ των κατοίκων του Μενιδίου και της Μεταμόρφωσης. Οι κάτοικοι της δεύτερης περιοχής δηλώνουν «συναισθηματικά μουδιασμένοι» και έχουν προβλήματα ύπνου. Πιο έντονα ήταν τα συμπτώματα στις γυναίκες, παρά στους άνδρες, οι οποίοι λόγω της εργασίας τους κινούνταν εκτός καταυλισμών. Τα άτομα αυτά χρήζουν και σήμερα ψυχολογικής υποστήριξης.
 2. Οι ερωτηθέντες επίσης φέρεται να παρουσιάζουν αγχώδη και καταθλιπτικά συμπτώματα όπως: δυσκολίες στον ύπνο, ξεσπάσματα θυμού, δυσκολίες συγκέντρωσης, επαγρύπνηση, επιφυλακή, νευρικότητα, αίσθηση ότι το μέλλον μικραίνει. Το γεγονός αποδίδεται κυρίως στην απώλεια πόρων. Δευτερογενώς στη διαμονή σε καταυλισμούς, την εξάντληση των οικονομικών τους αποθεμάτων, την αναστάτωση της καθημερινότητάς τους και την αναστάτωση στις σχέσεις τους. 
 3. Οσοι συμμετείχαν στην έρευνα δηλώνουν αρκετά ευχαριστημένοι από τον τρόπο που χειρίστηκαν την κρίση αρχικά, με ψυχραιμία και ετοιμότητα, ενώ εκφράζουν δυσκολίες προσαρμογής μετά το σεισμό. 
 4. Στην ερώτηση «αν μεταβλήθηκαν οι οικογενειακές σχέσεις μετά το σεισμό προς το καλύτερο ή το χειρότερο», οι μισοί απάντησαν ότι μεταβλήθηκαν προς το καλύτερο. Οι υπόλοιποι ανέφεραν ότι έμειναν ίδιες, είτε ότι επιδεινώθηκαν. Στη
β' φάση διαχωρίζονται πάλι σε δύο ομάδες. Mισοί εξ αυτών ανέφεραν ότι οι οικογενειακές σχέσεις έμειναν ίδιες ή τουλάχιστον δεν επιδεινώθηκαν. Στην τρίτη φάση, οι μισοί απάντησαν ότι έμειναν ίδιες και μόνο 10% απάντησε ότι επιδεινώθηκαν. Σε άλλη ερώτηση «αν μεταβλήθηκαν οι σχέσεις τους με τους τους γείτονες», το 50% στις δύο πρώτες φάσεις απάντησαν ότι βελτιώθηκαν, οι υπόλοιποι απάντησαν ότι παρέμειναν οι ίδιες, ενώ ένα ποσοστό 10% ανέφερε ότι επιδεινώθηκαν.
 5. Σε μια τρίτη ερώτηση «αν οι εθνικές ομάδες τείνουν να συσπειρώνονται σε συνθήκες κρίσης», οι γηγενείς απάντησαν ότι η ύπαρξη άλλων εθνικοτήτων τις επιβάρυνε. Την επιβάρυνση αποδίδουν στο ότι, κατά την αντίληψή τους, οι αλλοδαποί και παλιννοστούντες ήταν ιδιαίτερα απαιτητικοί από το κράτος και υποστηρίχτηκαν εις βάρος των γηγενών. Κατά δεύτερο λόγο, η αρνητική στάση των γηγενών αποδίδεται στο γεγονός ότι, κατά την αντίληψή τους, οι αλλοδαποί και παλιννοστούντες ευθύνονται για τα περιστατικά εγκληματικότητας στους καταυλισμούς. Αντίθετα, οι μεμονωμένες συνεντεύξεις με αλλοδαπούς και παλιννοστούντες έδειξαν ότι αυτοί είναι ευχαριστημένοι από τη μεταχείριση που είχαν σε ό,τι αφορά παροχές από τον δήμο και το κράτος και τη γενική συμπεριφορά των γηγενών γειτόνων τους.
 6. Για τις διαφορές που εντοπίζονται στην ψυχοκοινωνική προσαρμογή μετά το σεισμό ανάμεσα στους ερωτώμενους του Μενιδίου και εκείνους της Μεταμόρφωσης, παρατηρείται ότι σε όλες τις ερωτήσεις, η εικόνα για τη Μεταμόρφωση παρουσιάζεται επιβαρημένη, παρά το γεγονός ότι ο Δήμος Αχαρνέων βρίσκεται εγγύτερα στο επίκεντρο του σεισμού και, επομένως, οι κάτοικοί του εκτέθηκαν εντονότερα στο φυσικό γεγονός. Η επιβάρυνση αυτή ερμηνεύεται σε σχέση με τα εξής: 
  Τα άτομα που σημειώνουν υψηλότερα ποσοστά είναι άτομα μεγάλης ηλικίας με προηγούμενα προβλήματα υγείας, που οξύνθηκαν μετά το σεισμό, και με ιδιαίτερα χαμηλούς οικονομικούς πόρους.
  Πρόκειται για άτομα ανεξαρτήτως ηλικίας που βρέθηκαν εγκλωβισμένα στα χαλάσματα του σπιτιού τους, υπέστησαν τραυματισμούς, έχασαν φίλους και γείτονες. Η αυξημένη επιβάρυνση των συμμετεχόντων από τη Μεταμόρφωση συνδέεται
με τις ανθρώπινες απώλειες, γεγονός που συνέβαλε στην κοινωνική μετάδοση του άγχους. 
 Η κάλυψη (ο τρόπος) των γεγονότων από τα ΜΜΕ ενέτεινε το φαινόμενο της δημιουργίας έντονου άγχους.
 7. Αξιοσημείωτη καταγράφεται η ψυχοσύνθεση των ατόμων που βρίσκονται σε κρίση,
λόγω της μετάβασης στην τρίτη ηλικία. Εκτός των προβλημάτων υγείας, συνταξιοδότησης, απώλειας ρόλων ή πιθανή απώλεια συντρόφου που αντιμετωπίζουν,
επιβαρύνονται με έκτακτη και απρόβλεπτη κρίση. Παρατηρήθηκε ότι πάσχουν από εξάντληση των ψυχικών τους αποθεμάτων για την αντιμετώπιση μιας απώλειας. Το γεγονός μπορεί να οδηγήσει σε φαύλο κύκλο απωλειών. 
 8. Οι γυναίκες σεισμοπαθείς παρουσιάζουν περισσότερα αγχώδη και καταθλιπτικά συμπτώματα από ό,τι οι άνδρες. Διότι επιβαρύνθηκαν περισσότερο από την κρίση και τις επιπτώσεις της. Χαρακτηριστικά, η υψηλότερη διαφορά ανάμεσα στα δύο φύλα εντοπίζεται στην ερώτηση «έχετε χάσει το ενδιαφέρον σας για δραστηριότητες που συνήθως απολαμβάνατε πριν από το σεισμό; ». Η διαφοροποίηση ανάμεσα στους άνδρες και τις γυναίκες είναι τόσο υψηλή, ώστε από την απάντηση στο ερώτημα μπορεί να προβλεφτεί με ασφάλεια το φύλο του ερωτώμενου. Η ερμηνεία των απαντήσεων σχετίζεται με το ότι οι γυναίκες λόγω του σεισμού έχασαν το πεδίο των δραστηριοτήτων τους, το σπίτι. Ειδικά εκείνες που δεν εργάζονται εκτός σπιτιού δεν μπορούν να διατηρήσουν μια ρουτίνα που θα τις βοηθούσε στην ψυχοκοινωνική τους προσαρμογή.
 9. Από τις απαντήσεις δεν αποδεικνύεται ότι οι σεισμοπαθείς λόγω του άγχους μετά την καταστροφή κάνουν ή αυξάνουν τη χρήση ψυχοτρόπων ουσιών και αλκοόλ.
 Τα συμπεράσματα της έρευνας όμως συνηγορούν στη δημιουργία «Υπηρεσίας Αμεσης Αντιμετώπισης Μετατραυματικού Αγχους».
 Το δεδομένο αυτό θα εκτεθεί από την γ.γ. Ισότητας Εφη Μπέκου, την επιστημονική
υπεύθυνη της Ερευνας Μίκα Χαρίτου-Φατούρου και την πρόεδρο του ΚΕΘΙ Αντιγόνη Καραλή-Δημητριάδη στην υπουργό Εσωτερικών Βάσω Παπανδρέου. Επίσης, θα τεθούν υπόψη της τα στοιχεία όλης της έρευνας και θα προταθεί προς το ΥΕΣΔΑ «να δημιουργηθεί μια τέτοια υπηρεσία από το κράτος ή την Τοπική Αυτοδιοίκηση που θα συνδράμει τον πληθυσμό σε περιόδους κρίσης όπως είναι οι σεισμοί, οι πυρκαγιές κ.λπ.».
