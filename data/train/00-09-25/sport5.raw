 Μπορεί ένα ασημένιο ολυμπιακό μετάλλιο να είναι τόσο απλή υπόθεση και μάλιστα στο αγώνισμα- «βιτρίνα» των Aγώνων, τα 100 μ.; Η Κατερίνα Θάνου έχει μάθει τον τρόπο να τα κάνει όλα απλά και έβλεπες στα μάτια της, μετά το τέλος αυτής της προσπάθειας, πως έχει αρχίσει ήδη να δουλεύει το επόμενο σχεδιό της. Να κερδίσει τη Μάριον Τζόουνς! 
 Συμφωνούμε ότι η τελευταία έκανε επίδειξη δύναμης το Σάββατο, αλλά αυτό πρέπει να έκανε εντύπωση σε όλους τους άλλους εκτός από την Κατερίνα. Μπορεί η δηλωσή της πρωταθλήτριάς μας, πριν από τους Aγώνες, πως κανένας δεν είναι ανίκητος, και η επιθυμία της να κάνει το θαύμα να φαντάζουν σαν μια μεγάλη ουτοπία, αλλά γιατί πρέπει να επιβάλουμε σε έναν αθλητή να μπαίνει στον αγωνιστικό χώρο... για να χάσει ντε και καλά; 
 «Αν συμβιβαστώ με την ιδέα ότι δεν πρόκειται να κερδίσω ποτέ την Τζόουνς, τότε δεν θα έχω δουλειά να κάνω. Θέλω να φτάσω στην κορυφή. Αυτός είναι ο στόχος κάθε αθλητή και όχι να μπαίνει στο στίβο για να έρθει δεύτερος...».
 Η Κατερίνα δεν κρύβει λόγια. Ακόμα και μετά την κούρσα, όταν το 10.75 της Τζόουνς και το 11.12 της ίδιας δεν μπορούσαν να συγκριθούν, υπό το βάρος της απόστασης που χώρισε τις δυο τους και τις τρείς ήττες που γνώρισε σε δύο ημέρες, συνέχισε να λέει αυτά που που πιστεύει: «Ημουν σε πολύ καλή κατάσταση και πίστευα ότι θα μπορούσα να διεκδικήσω το χρυσό. Μπορεί να μην κατάφερα να κάνω εγώ το καλύτερο δυνατό και η Μάριον να ήταν σε εξαιρετική κατάσταση, αλλά αυτό δεν μπορεί να με κάνει να παρατήσω την προσπάθεια για να γίνω η πρώτη...».
 Λίγο νωρίτερα, στη συνέντευξη Τύπου των τριών κοριτσιών μετά το αγώνισμα, η Κατερίνα όπως και η Λόρενς ήταν περίπου το ντεκόρ που συμπλήρωνε το σκηνικό. Πέρα από τα λίγα λόγια (σε εξαιρετικά αγγλικά πάντως, δείχνοντας έτσι ότι προετοιμάζει τη διεθνή καριέρα της απ' όλες τις πλευρές) που είπε στην αρχή, δεν δέχθηκε καμία ερώτηση. Οι ξένοι συνάδελφοι είχαν μάτια μόνο για την Τζόουνς ρωτώντας τα πάντα για την οικογένεια, την πατρίδα, τους φίλους, τον Σι Τζέι Χάντερ και τα πέντε χρυσά μετάλλια που θέλει να πάρει εδώ στο Σίδνεϊ. Eπαιξε το παιχνίδι σαν πραγματική σταρ που είναι με το χαμόγελο στα χείλη, απαντώντας σε όλους με προθυμία και μπόλικο χιούμορ, έκανε και το «εφέ» της με τη δήλωση πως τιμά και το Μπελίζ, τη χώρα από την οποία κατάγεται η οικογένειά της και τη σημαία του οποίου κρατούσε μαζί με αυτή των ΗΠΑ στο γύρο του θριάμβου. Ολοι την κοιτούσαν και την άκουγαν μαγεμένοι...
 Οχι ότι δεν είχε το δικό της χρόνο στη δημοσιότητα η πρωταθλήτριά μας. Και ήταν μπόλικος μάλιστα! Μέχρι να φτάσει στους Ελληνες δημοσιογράφους, πέρασαν περίπου τρία τέταρτα. Ολοι οι ξένοι μεγάλοι τηλεοπτικοί σταθμοί, αλλά και οι εφημερίδες ήθελαν μία δήλωση από τη δεύτερη ολυμπιονίκη, έστω και αν πρώτη προτεραιότητά τους ήταν η Τζόουνς. Η Κατερίνα δεν χάλασε κανένα χατίρι και επαναλάμβανε και εκεί αυτά που είχε πει ήδη σε εμάς, για το πόσο θεωρεί την Τζόουνς αήττητη. 
 Το τι συνέβη χθες και δεν κατάφερε ούτε να πλησιάσει την επίδοση που είχε στο μυαλό της (κάτω από 10.83) δεν μπόρεσε να το εξηγήσει: «Μπορεί ο καιρός να ήταν μια δικαιολογία, γιατί απ' ό,τι είδατε όλες οι κοπέλες επηρεάσθηκαν, αλλά όχι και η Τζόουνς. Δεν ξέρω τι άλλο συνέβη...».
 Αυτό πάντως που κάποια στιγμή τής έσπασε τα νεύρα ήταν οι ερωτήσεις για την άκυρη εκκίνηση, αλλά και για την άσχημη δική της εκκίνηση τόσο στον ημιτελικό όσο και στον τελικό: «Εντάξει, το είπαμε. Η εκκίνηση ήταν χάλια, αλλά τι να κάνουμε τώρα. Να γυρίσουμε πίσω το χρόνο δεν μπορούμε...».
 Η εικόνα που είχε στο μυαλό της από τον αγώνα ήταν η εξής: «Αυτό που έχω στα μάτια μου ακόμα είναι ότι κυνηγούσα δύο κοπέλες. Τελικά έπιασα τη μία, αλλά δεν τα κατάφερα με την άλλη. Αυτή ήταν η κούρσα. Ενα κυνήγι...».
 Η ουσία πάντως όλης αυτής την υπόθεσης είναι αυτό που τονίσαμε στην αρχή. Πως μια Eλληνίδα αθλήτρια ήρθε στους Ολυμπιακούς Αγώνες και πήρε το ασημένιο μετάλλιο στα 100μ. πάρα πολύ απλά, σαν να το είχε κάνει πολλές φορές στην καριέρα της. Οταν της το επισημάναμε, έσκασε ένα χαμόγελο και είπε: «Ναι, τελικά έτσι ήταν. Ολα πήγαν με βάση το πρόγραμμα ακόμα και στους Ολυμπιακούς. Ηξερα πού περίπου βρίσκονται οι άλλες κοπέλες. Οτι καμία δεν είχε κάνει φέτος επιδόσεις που να τις κάνει απειλητικές και τελικά αυτό συνέβη. Μπορεί τελικά να φάνηκε απλό, αλλά ήταν μια μάχη που πήγε καλά...».
 Φεύγοντας η Κατερίνα γύρισε το κεφάλι και με το ίδιο πονηρό χαμόγελο είπε: «Οχι βέβαια...»! 
