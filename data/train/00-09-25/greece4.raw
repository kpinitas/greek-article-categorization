Tους αποκάλεσαν έλληνες «Εσκομπάρ», «βαρόνους της κοκαΐνης», «παρακλάδι των καρτέλ της Κολομβίας»... Οι ίδιοι δηλώνουν απλώς επιχειρηματίες, και περιμένουν το πρωί την άποψη επ'αυτού του Τριμελούς Εφετείου Κακουργημάτων της
Αθήνας, που ανοίγει τις πύλες του για να υποδεχθεί τη μεγαλύτερη υπόθεση «εμπορίας κοκαΐνης», η οποία αποκαλύφθηκε πριν από ένα χρόνο στη χώρα μας.
 Οι οχτώ πρωταγωνιστές (επιχειρηματίες, πλοιοκτήτες, ναυτικοί), φέρουν ως «προίκα» στο εδώλιο μια δικογραφία που για να μεταφερθεί από το γραφείο της ανακρίτριας στο Πρωτοδικείο, μέχρι το Εφετείο, χρησιμοποιήθηκε... φορτηγάκι. Χιλιάδες σελίδες, γεμάτες από περιγραφές για τη δράση ενός κυκλώματος που φέρεται να διακίνησε τα τελευταία χρόνια περισσότερους από 50 τόνους κοκαΐνης,
με τζίρο 500 δισ. δρχ, προς τις ΗΠΑ και την Ευρώπη.
 Στο ογκώδες κατηγορητήριο πάντως η περιγραφή εστιάζεται μόνο στο φορτίο του πλοίου «China Bezee», που εντοπίστηκε από την Aμερικανική Δίωξη Mαρκωτικών (DEA) στις 27 Ιανουαρίου 1999, να μεταφέρει στα αμπάρια του σχεδόν 4 τόνους «κόκας» από την Κολομβία προς τη Δυτική Ευρώπη. Το πλοίο εντοπίστηκε από τους Αμερικανούς στην Καραϊβική και αμέσως άρχισε «το γαϊτανάκι» των συλλήψεων: Είκοσι εννέα μέλη του πληρώματος πιάστηκαν από τους Αμερικανούς. 
 Αμέσως η DEA ενημέρωσε την ελληνική Δίωξη Nαρκωτικών, πως οι «εντολείς» της μεταφοράς του φορτίου βρίσκονται στην Ελλάδα. Μέσα σε λίγες ώρες, τα γραφεία της Δίωξης Nαρκωτικών είχαν γεμίσει με «βαριά» ονόματα, αλλά και αρκετά εκατομμύρια δρχ. από τα κατασχεθέντα. Ιδού ο μακρύς κατάλογος: 
 Ιωάννης Λ. Κατελούζος, 53 ετών, επιχειρηματίας, πρώην πλοιοκτήτης, γνωστός στο
λιμάνι του Πειραιά από παλιές «παρτίδες» με τη Δικαιοσύνη. Στις απολογίες τους
οι κατηγορούμενοι «έδειξαν» πολλές φορές τον Κατελούζο, εκείνος όμως είπε ότι μόνο για μια φορά θα έπαιρνε προμήθεια 1.000.000 δολαρίων, «για μια δουλειά που είχε κανονίσει ο αποθανών αδελφός του». Ο Κώστας Κατελούζος, 54 ετών, μόνιμος κάτοικος Κολομβίας, δολοφονήθηκε το καλοκαίρι του 1997. Σύμφωνα με την
αστυνομία, κινούσε τα νήματα, μέχρι που τον έβγαλαν από τη μέση...
 * Ιάκωβος Καρτσωνάκης, 49 ετών, ναυλομεσίτης και πρώην πλοιοκτήτης. Φέρεται να
μυήθηκε στη «δουλειά» από τον Κατελούζο, αλλά στη συνέχεια μαζί με άλλους δραστηριοποιήθηκε μόνος του, εκμεταλλευόμενος τις γνωριμίες που είχε κάνει στην Κολομβία.
 * Δημήτριος-Ελευθέριος Κονδύλιος, 52 ετών, πλοιοκτήτης. Στο σπίτι του στην Εκάλη οι αστυνομικοί βρήκαν 440 εκατομμύρια δρχ.
 Στην υπόθεση φέρονται ως εμπλεκόμενοι ακόμη οχτώ άτομα.
