Δεν είναι τυχαίο ότι ο υπουργός Υγείας Αλέκος Παπαδόπουλος διάλεξε την ίδια την ημέρα της δημοσιοποίησης του σχεδίου μεταρρύθμισης για την υγεία για να αναφερθεί και στις δυσκολίες 
και τα προβλήματα που εκτιμάται ότι θα προκύψουν.
Mεταξύ αυτών καταγράφει την έλλειψη επαρκούς και εξειδικευμένου προσωπικού σε θέματα διοίκησης και οργάνωσης υπηρεσιών υγείας, τις γνωστές αδυναμίες του δημόσιου τομέα και την αδράνεια της δημόσιας διοίκησης.
Ο ίδιος ο A. Παπαδόπουλος ανέλαβε το υπουργείο με μεγάλο σκεπτικισμό και τις πρώτες μέρες δεν έκρυβε το άγχος του, επειδή όλοι οι λειτουργοί της υγείας, ασθενείς και κοινή γνώμη, είχαν επενδύσει πάνω του για την αναμόρφωση του ΕΣΥ.
Πάντως, όπως ο ίδιος δήλωσε, είναι αποφασισμένος να προχωρήσει στην αναμόρφωση του ΕΣΥ, χωρίς να υπολογίζει αντιδράσεις ή πιέσεις.
 Bασικοί στόχοι της μεταρρύθμισης είναι η αναβάθμιση των εργαζομένων στο χώρο της υγείας, δίνοντας το δικαίωμα σε γιατρούς του ΕΣΥ με βαθμό διευθυντή, αναπληρωτή διευθυντή και επιμελητή A' να κάνουν ιδιωτικό ιατρείο μέσα στο νοσοκομεία που υπηρετούν, ενώ τους δίνει τον τίτλο του κλινικού καθηγητή.
 Οι πανεπιστημιακοί γιατροί που εργάζονται σε κλινικές εγκατεστημένες στο ΕΣΥ δεν μπορούν πλέον να έχουν ιδιωτικό ιατρείο εκτός νοσοκομείου ή να προσφέρουν έργο σε ιατρεία, εργαστήρια, κλινικές, θεραπευτήρια και διαγνωστικά κέντρα του ιδιωτικού τομέα. 
 Βασική φιλοσοφία της μεταρρύθμισης αποτελεί και η διοικητική αποκέντρωση του ΕΣΥ και η συγκρότηση ολοκληρωμένων συστημάτων υγείας στο επίπεδο της περιφέρειας. Σε κάθε περιφέρεια της χώρας συγκροτείται Περιφερειακό Σύστημα Υγείας (ΠεΣΥ), ως νομικό πρόσωπο δημοσίου δικαίου και σε κάθε ΠεΣΥ υπάγονται όλες οι μονάδες ΕΣΥ κάθε περιφέρειας.
Ολοι όσοι γνωρίζουν το χώρο της υγείας θυμούνται ότι νόμοι και διατάξεις για αλλαγές στο ΕΣΥ ψηφίστηκαν και στο παρελθόν αλλά έμειναν τελικά στα συρτάρια. Για να γίνουν πραγματικότητα και αποτελεσματικές οι όποιες αλλαγές στην υγεία χρειάζεται ισχυρή πολιτική βούληση, ομοφωνία της κυβέρνησης, συγκατάθεση των λειτουργών των ΕΣΥ και βέβαια μεγάλα χρηματικά ποσά.
Βέβαια για να καταλάβουν οι χρήστες των υπηρεσιών υγείας τις αλλαγές δεν αρκούν μόνο οι εξαγγελίες που εκφράζει ο αρμόδιος υπουργός. Είναι αναγκαίο στην κατάσταση που βρίσκονται σήμερα τα πράγματα να κλείσουν αμέσως πολλές ανοιχτές πληγές του συστήματος:
Δεν υπάρχει οργανωμένο σύστημα πρωτοβάθμιας περίθαλψης, με αποτέλεσμα μεγάλος όγκος απλών περιστατικών να καταλήγουν στα τριτοβάθμια νοσοκομεία.
 Η μεταρρύθμιση προβλέπει την καθιέρωση προσωπικού γιατρού για κάθε πολίτη, τον οποίο θα επιλέγει ο ίδιος. Ο προσωπικός γιατρός θα αποφασίζει για την παραπομπή του σε γιατρό άλλης ειδικότητας ή σε νοσοκομείο.
 Δημιουργείται επίσης δίκτυο γιατρών όλων των ειδικοτήτων που θα παρέχουν υπηρεσίες πρόληψης στον τόπο διαμονής κάθε ασθενούς. Τα μέτρα στοχεύουν στην αποσυμφόρηση των εξωτερικών ιατρείων.
Στα νοσοκομεία της Αττικής, κυρίως κατά τη διάρκεια των εφημεριών γίνεται κακή διαχείριση των ασθενών με αποτέλεσμα άλλα νοσοκομεία να δέχονται εκατοντάδες περιστατικά και να γεμίζουν με ράντζα και άλλα να μη δέχονται περιστατικά και να μένουν με άδεια κρεβάτια.
Χαρακτηριστικό παράδειγμα είναι αυτό που συμβαίνει με τις γυναικολογικές και μαιευτικές κλινικές. Για παράδειγμα η μαιευτική κλινική του «Ελπίς» δέχεται ελάχιστα περιστατικά και του «Αλεξάνδρα» και του «Ελενα» γεμίζουν ασφυκτικά. Η κατάσταση αυτή δεν έχει παρουσιάσει καμία βελτίωση όλα τα χρόνια λειτουργίας του ΕΣΥ.
Τα επείγοντα περιστατικά εξυπηρετούνται στα εξωτερικά ιατρεία των νοσοκομείων όπου κατά κανόνα τις ημέρες των εφημεριών επικρατεί χάος. Η μεταρρύθμιση προβλέπει την υποχρεωτική λειτουργία σε κάθε νοσοκομείο αυτοτελούς τμήματος επειγόντων περιστατικών. 
Τα χρέη των νοσοκομείων είναι υπαρκτά και δεδομένα. Είναι γεγονός, όπως μας έλεγε πρόσφατα πρόεδρος μεγάλου νοσοκομείου με τεράστια πείρα, ότι κανείς δεν μπορεί να υπολογίσει το κόστο των ιατρικών πράξεων.
«Γνωρίζουμε», ανέφερε χαρακτηριστικά, «πόσο χρεωνόμαστε και δεν γνωρίζουμε πού και πώς καταναλώνονται, για να μπορέσουμε να κοστολογήσουμε τις επί μέρους ιατρικές πράξεις που προσφέρουμε».
Οι ελλείψεις σε νοσηλευτικό και παραϊατρικό προσωπικό είναι τεράστιες ενώ μεμονωμένες ελλείψεις παρουσιάζονται στο ιατρικό προσωπικό. Υπολογίζεται ότι σήμερα είναι κενές οι οργανικές θέσεις σε ποσοστό 50% του παραϊατρικού και του νοσηλευτικού προσωπικού. Στόχος του υπουργείου είναι να απορροφηθούν στο σύστημα τα επόμενα 3-4 χρόνια 10-12.000 νοσηλευτές και νοσηλεύτριες. 
Πολύ μεγάλη έλλειψη παρουσιάζεται σε κρεβάτια Μονάδων Εντατικής Θεραπείας (MEΘ).
Σύμφωνα με τις διεθνείς προδιαγραφές, το 5% των κρεβατιών ενός νοσοκομείου πρέπει να είναι ΜΕΘ, αλλά κανένα νοσοκομείο της χώρας μας δεν φτάνει το ποσοστό αυτό. Αλλά ακόμη και από τις υπάρχουσες κλίνες ένας σημαντικός αριθμός δεν λειτουργεί επειδή δεν υπάρχει εξειδικευμένο προσωπικό.
Η πρόσληψη συμβασιούχων νοσηλευτών που κατά τις εκτιμήσεις του υπουργού θα μπορούσαν να βοηθήσουν στη λειτουργία των υπαρχουσών, κατά τους εκπροσώπους της ΟΕΝΓΕ δεν θα μπορέσουν να προσφέρουν τίποτε, γιατί και ανειδίκευτοι είναι αυτοί οι νοσηλευτές και βάρδιες απογευματινές δεν θα μπορούν να κάνουν.
Προβληματική είναι η πρόσβαση των ασθενών από την επαρχία στα μεγάλα νοσοκομεία της περιφέρειας και της Αττικής. Οπως είναι γνωστό, τις περισσότερες φορές οι ασθενείς αυτοί στέλνονται σήμερα σε συγκεκριμένους γιατρούς, ύστερα από σύσταση του τοπικού γιατρού, στον οποίο είχαν απευθυνθεί, με ό,τι βέβαια αυτό συνεπάγεται οικονομικά.
Και εδώ το σημαντικό ρόλο θα παίξει ο προσωπικός γιατρός, που αποτελεί και τον κύριο άξονα του συστήματος.
Το σύστημα μηχανοργάνωσης στα δημόσια νοσοκομεία είναι ανύπαρκτο, και όπου υπάρχει δεν λειτουργεί.
Δεν υπάρχει προσωπικό για να περνά τα δεδομένα και να συντηρεί τους υπολογιστές. Παρουσιάζονται τραγικές ελλείψεις στα αρχεία των νοσοκομείων και πολλές φορές δεν είναι δυνατή η ανεύρεση φακέλων ασθενών.
Η μεταρρύθμιση προβλέπει να έχουν μηχανοργανωθεί μέχρι το 2002 όλες οι υπηρεσίες του συστήματος, από τα νοσοκομεία και τα κέντρα υγείας μέχρι και τα εξωτερικά φαρμακεία. 
Οι διοικήσεις των νοσοκομείων είχαν αφεθεί για πολλά χρόνια σε άτομα μεγάλης κυρίως ηλικίας, χωρίς πείρα και ειδικές γνώσεις, διορισμένοι με κομματικά κριτήρια.
Οπως ορίζει η μεταρρύθμιση, ο διοικητής (μάνατζερ) διορίζεται από τον υπουργό Yγείας με τριετή θητεία, ύστερα από έγκριση της Βουλής, ενώ μεταξύ του ΠεΣΥ και των διοικητών νοσοκομείων θα υπογράφεται συμβόλαιο αποδοτικότητας, με συγκεκριμένες υποχρεώσεις επίτευξης στόχων. 
Η έλλειψη σύγχρονου διοικητικού συστήματος δημιουργεί πολύ σοβαρά προβλήματα στα νοσοκομεία, όπως για παράδειγμα μεγάλες καθυστερήσεις στις προσλήψεις και τις προμήθειες μηχανημάτων υψηλής τεχνολογίας.
Η ξενοδοχειακή υποδομή πολλών νοσοκομείων αποτελεί άλλη μία σοβαρή πληγή, που θίγει την αξιοπρέπεια και των νοσηλευομένων και των εργαζόμενων.
Οι μισθοί που προσφέρονται στους γιατρούς του ΕΣΥ δεν φαίνεται να ανταποκρίνονται στις υποσχέσεις που τους δόθηκαν όταν τους κάλεσαν να ενταχθούν σε αυτό.
Οι συνδικαλιστές θυμίζουν ότι ο Π. Αυγερινός και ο Γ. Γεννηματάς είχαν υποσχεθεί ότι η αναλογία μισθού δημόσιου υπαλλήλου και γιατρού θα ήταν 1/3, κάτι που δεν ίσχυσε ποτέ. 
H ελλιπής χρηματοδότηση για τη δημόσια υγεία, καθώς οι δαπάνες είναι οι χαμηλότερες στην E.E.
Το «βάλτωμα» των λειτουργών του ΕΣΥ. Ποτέ δεν προβλέφθηκε ένα ολοκληρωμένο σύστημα εξέλιξής τους, ώστε οι επιμελητές Β' να εξελίσσονται σε Α' και οι Α' σε αναπληρωτές διευθυντές και διευθυντές μέσα από ένα πολυδιευθυντικό σύστημα. 
Η απαξίωση των επιστημονικών επιτροπών -που αποτελούνται από πέντε εκλεγμένα μέλη- καθώς πριν από τρία χρόνια αποστερήθηκαν ουσιαστικά των αρμοδιοτήτων τους, τις οποίες πήρε ένα διορισμένο άτομο, με την ιδιότητα του διευθυντή ιατρικής υπηρεσίας. 
Η αδυναμία λειτουργίας απογευματινών ιατρείων, εργαστηρίων και χειρουργείων στα δημόσια νοσοκομεία, ώστε να μπορεί να αποσυμφορηθεί το σύστημα.
Οι διαφορετικές εργασιακές σχέσεις μεταξύ γιατρών του ΕΣΥ και πανεπιστημιακών μέσα στα νοσοκομεία, με αποτέλεσμα τη δημιουργία εντάσεων.
Η μεταρρύθμιση επιχειρεί να δώσει λύση στο πρόβλημα με την καθιέρωση νέου εργασιακού καθεστώτος.
Ελλειψη κινήτρων για τη στελέχωση των υπηρεσιών υγείας στην επαρχία. Κανένας γιατρός δεν πηγαίνει για παράδειγμα στο Καστελόριζο, έστω και με περισσότερα χρήματα απ' ό,τι ο συνάδελφός του στην Αθήνα. 
Ελλειψη ειδικών νοσοκομείων κοντά στους κύριους οδικούς άξονες της χώρας, καθώς έχουμε κάθε χρόνο χιλιάδες τραυματίες από τροχαία ατυχήματα.
Ανεπαρκής εφαρμογή του συστήματος είσπραξης των χρημάτων που οφείλουν οι ιδιωτικές ασφαλιστικές εταιρείες και οι αλλοδαποί στα δημόσια νοσοκομεία.
«Η εξασφΑλιση των κονδυλίων δεν είναι αυτό που με απασχολεί» δήλωνε χαμογελώντας πριν από λίγες μέρες ο υπουργός Υγείας, Αλέκος Παπαδόπουλος, όταν συνάδελφοί του βουλευτές τον ρωτούσαν εάν εξασφάλισε τα απαραίτητα κονδύλια για τη μεταρρύθμιση. Οπως αποδείχθηκε τελικά, ο υπουργός Yγείας έκρυβε έναν άσο στο μανίκι του. Παρ' όλο που το σχέδιο της μεταρρύθμισης δεν συνοδεύεται από οικονομοτεχνική μελέτη (θα εκπονηθεί προς το τέλος του χρόνου) για να γνωρίζει πόσο θα στοιχίσει, ο Α. Παπαδόπουλος κατάφερε να εξασφαλίσει τελικά ένα μεγάλο μέρος των κονδυλίων. 
Κι ενώ πριν από μερικές μέρες ανακοίνωσε επίσημα ότι οι πόροι που είχε εξασφαλίσει για τις αλλαγές στην υγεία έφθαναν τα 58 δισ., από τα οποία τα 40 θα καλύπτονταν από τον κρατικό προϋπολογισμό, την περασμένη Παρασκευή στην παρουσίαση της μεταρρύθμισης είχε στην «τσέπη» του 360 δισ. δραχμές από το Γ' Kοινοτικό Πλαίσιο στήριξης.
Παράλληλα, ανακοίνωσε 7 ακόμη τρόπους για την κάλυψη των δαπανών που θα προκύψουν από τη «βελτίωση και την ολοκλήρωση του έργου που ξεκίνησαν το 1982-83 ο Παρασκευάς Αυγερινός και ο αείμνηστος Γιώργος Γεννηματάς», όπως είπε χαρακτηριστικά. 
Διαβεβαίωσε ότι οι πόροι θα εξασφαλιστούν από το πρόγραμμα δημόσιων επενδύσεων, τον τακτικό προϋπολογισμό, την αξιοποίηση της κινητής και της ακίνητης περιουσίας των νοσοκομείων, την αποτελεσματική διαχείριση των πόρων των ασφαλιστικών ταμείων και κυρίως από την πιο σφιχτή οικονομική πολιτική μέσα στα νοσηλευτικά ιδρύματα.
Αυτό συνεπάγεται περιορισμό της σπατάλης, νέο τρόπο διαχείρισης των προμηθειών και έλεγχο των ιατρικών πράξεων και της φαρμακευτικής δαπάνης μέσα από τη μηχανογράφηση.
Με επιφυλακτικότητα δέχθηκαν τα κόμματα της αντιπολίτευσης τη μεταρρύθμιση στην υγεία. 
n Η Ν.Δ. κάνει λόγο για γενικές αρχές, αρκετές προς τη σωστή κατεύθυνση, χωρίς όμως μορφή και συγκεκριμένο περιεχόμενο. Παράλληλα αφήνει αιχμές για τις σχέσεις του υπουργείου με το ΙΚΑ στο θέμα της ενοποίησης των κλάδων υγείας, λέγοντας ότι θα πάρει θέση όταν «σταματήσει ο ανταρτοπόλεμος». Κατηγορεί τον υπουργό Υγείας για ατολμία στη θεσμοθέτηση ενός σύγχρονου οικογενειακού γιατρού, υποστηρίζοντας ότι σε ένα σύγχρονο σύστημα προηγείται «η προστασία της υγείας από τη διαχείριση της ασθένειας των πολιτών».
Και καταλήγει με την ελπίδα ότι ο διάλογος που θα ξεκινήσει μετά τις 15 Αυγούστου θα είναι ουσιαστικός και δεν θα γίνει για να κρατηθούν τα «δημοκρατικά προσχήματα».
 Το ΚΚΕ αναφέρει ότι με τις αποφάσεις αυτές η κυβέρνηση αποποιείται την ευθύνη του κράτους για τη λειτουργία και τη χρηματοδότηση του δημόσιου συστήματος υγειας. Και καλεί τους εργαζόμενους στο χώρο της υγείας να αντιπαλέψουν την αντιλαϊκή πολιτική της κυβέρνησης. 
 Για τον ΣΥΝ η μεταρρύθμιση δεν είναι παρά «ένα πακέτο προθέσεων που και στο παρελθόν έχουν εξαγγελθεί χωρίς ποτέ μέχρι σήμερα να εφαρμοστούν». 
 Αντίθετα, οι Φιλελεύθεροι εκτιμούν ότι οι αλλαγές που εισηγείται η κυβέρνηση στον τομέα της υγείας είναι προς την σωστή κατεύθυνση αλλά θα επιφέρουν μόνο οριακές βελτιώσεις. 
Κι αυτό γιατί «όλες οι δυνάμεις που εμπλέκονται στην παροχή κοινωνικών υπηρεσιών ωθούν το σύστημα προς την αναποτελεσματική χρήση των πόρων που διατίθενται, και τη διαφθορά».
 Από την πλευρά τους οι νοσοκομειακοί γιατροί (ΟΕΝΓΕ) κατηγορεί την κυβέρνηση ότι για τρίτη φορα ανακοινώνει μέτρα για την υγεία μέσα στο καλοκαίρι. 
Τις επόμενες μέρες σκοπεύουν να συγκαλέσουν τα μέλη τους για να καταλήξουν σε προτάσεις που θα καταθέσουν στη διάρκεια του διαλόγου με το υπουργείο.
