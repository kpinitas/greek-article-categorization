Λίγα εικοσιτετράωρα πριν από τη λήξη της θερινής μετεγγραφικής περιόδου και περίπου 40 μέρες πριν από την έναρξη του νέου επαγγελματικού πρωταθλήματος, οι 16 μονομάχοι της Α' Εθνικής προετοιμάζονται για το πιο δύσκολο -όπως όλα δείχνουν- πρωτάθλημα των τελευταίων ετών. 
Οι θέσεις στη φετινή διαδρομή είναι λιγότερες. Μία  για τον τίτλο του πρωταθλητή. Η δεύτερη για την έξοδο στο Champions League, και δύο μόνο θέσεις για το UEFA. Υποβιβάζονται τέσσερις ομάδες (όπως και πέρυσι) για να γίνουν 14, οι ομάδες στην Α' Εθνική, την επόμενη περίοδο, σύμφωνα με το σχέδιο αναδιαρθρώσεων της ΕΠΑΕ.
Βάσει δυναμικότητας, σχηματίζονται δύο γκρουπ. Το πρώτο, των ομάδων για τα ψηλά πατώματα του πρωταθλήματος. Και το δεύτερο για την αποφυγή του υποβιβασμού. Οσο οι ομάδες μειώνονται, τόσο τα κέρδη (κυρίως από τηλεοπτικά δικαιώματα) αυξάνονται, άρα το ενδιαφέρον γίνεται όλο και μεγαλύτερο, καθώς τα έσοδα πολλαπλασιάζονται. 
n Στο πρώτο γκρουπ έχουν θέση ο Ολυμπιακός, ο Παναθηναϊκός, η ΑΕΚ, ο ΠΑΟΚ, ο Ηρακλής, ο Αρης και ο ΟΦΗ.
n Στο δεύτερο, η Ξάνθη, ο Πανηλειακός, η Παναχαϊκή, η Καλαμάτα, ο Πανιώνιος, ο Αθηναϊκός, ο ΠΑΣ Γιάννινα, ο Ιωνικός και ο Εθνικός Αστέρας.
 Δεν είναι λίγοι όσοι υποστηρίζουν ότι και το φετινό πρωτάθλημα θα είναι υπόθεση του Ολυμπιακού. Η ήδη ισχυρή ομάδα των πρωταθλητών ενισχύθηκε ακόμη περισσότερο. Το ερώτημα είναι ποιος θα μπορέσει να κυνηγήσει την ομάδα του Γιάννη Ματζουράκη, μέσα κι έξω από τα γήπεδα.
 Ο Παναθηναϊκός θεωρητικά μπορεί να έχει τέτοια τύχη. Με νέο προπονητή (τον Αγγελο Αναστασιάδη αντί του Γιάννη Κυράστα) αλλά χωρίς την εμπειρία του Γ. Βαρδινογιάννη, και σχεδόν τον ίδιο κορμό, με μερικές, λίγες προσθήκες ξένων ποδοσφαιριστών, αποτελεί ένα ερωτηματικό, για το αν είναι σε θέση να επαναλάβει τις περσινές εμφανίσεις και να έχει ανάλογη πορεία. Είναι ζήτημα επίσης αν οι «πράσινοι» θα μπορέσουν να αφομοιώσουν ξανά το ανακατασκευασμένο αλλά πάντα στενό γήπεδο της Λεωφόρου Αλεξάνδρας.
 Η ΑΕΚ εμφανίζεται ενισχυμένη, ενώ όπως όλα δείχνουν δεν θα έχει και τα περσινά προβλήματα με τον προπονητή. Ο Γιάννης Παθιακάκης φαίνεται πως κέρδισε την εμπιστοσύνη της διοίκησης. Με την προσθήκη του Βασίλη Τσάρτα ισχυροποιήθηκε στη μεσαία γραμμή. Κλειδί για την πορεία της θα αποδειχθεί η ικανότητα των νεοαποκτηθέντων να ενσωματωθούν στην ομάδα. Δύσκολο...
 Αν ο ΠΑΟΚ δεν έκανε, την τελευταία στιγμή των μετεγγραφών, την κίνηση με την απόκτηση του Πατρίσιο Καμπς, θα γινόταν αυτόματα η ομάδα με την μεγαλύτερη καχυποψία από τον κόσμο της. Ηδη οι οπαδοί του είχαν πιάσει μουρμούρα για τις λίγες και αμφιβόλου ποιότητας μετεγγραφές. Χρονιά-κριτήριο (μια ακόμη) για τον Ντούσαν Μπάγιεβιτς, καθώς φέτος ξεκινά με το «καλημέρα» στην Τούμπα και δεν υπάρχουν δικαιολογίες. 
 Ο Αρης του Μπάμπη Τεννέ (πια) προτίμησε τις λίγες μετεγγραφές. Ο αθηναίος τεχνικός, για να μην κατηγορηθεί περισσότερο (όπως σχεδόν όλοι όσοι πέρασαν επί Δημ. Κοντομηνά) από τον κόσμο στο Χαριλάου, προτίμησε να πάρει λίγους και γνωστούς, στο ελληνικό ποδοσφαιρικό κοινό, παίκτες. Χειρότερη χρονιά από την περσινή (όταν αποκλείστηκε από μια θέση στο UEFA) είναι δύσκολο να κάνει. Γιατί σε μια τέτοια περίπτωση...
 Χωρίς τον Ευγένιο Γκέραρντ είναι «τι ψάρια θα πιάσει ο ΟΦΗ», ίσως το μεγαλύτερο αίνιγμα του πρωταθλήματος. Το πλεονέκτημα της ομοιογένειας ισοσταθμίζεται από την απουσία του ολλανδού τεχνικού, που μπορούσε να βγάζει την ομάδα από την «κοιλιά» και να παίρνει από τους παίκτες το μεγαλύτερο κομμάτι των δυνατοτήτων τους.
 Από τους ενισχυμένους των μετεγγραφών ο Ηρακλής. Ο «Γηραιός» έδειξε ότι θέλει να πάψει να είναι ο φτωχός συγγενής των μεγάλων και έριξε χρήμα για την ενίσχυσή του. Πήρε προπονητή τον Γιάννη Κυράστα, έκανε μετεγγραφές, και το σημαντικότερο; Κράτησε στην ομάδα τον Μιχάλη Κωνσταντίνου!
Εχθρός του Ηρακλή για την ώρα είναι μόνο ο υπέρμετρος ενθουσιασμός των οπαδών του, που ονειρεύονται τα πάντα! 
Από εκεί και μετά, αρχίζει ο μεγάλος αγώνας για την σωτηρία. Η δεύτερη ταχύτητα του πρωταθλήματος καθορίζεται από μια σειρά ομάδων, που χαρακτηρίζονται από μεταπτώσεις στην απόδοσή τους.
Οι πιο πολλοί θα κινδυνεύσουν ή θα μπλέξουν στην περιπέτεια, αργά ή γρήγορα. Κάποια από όλες αυτές ίσως γίνει η έκπληξη του πρωταθλήματος. Ομως, όπως και να 'χει, το ζόρι θα είναι μεγάλο, για Ξάνθη, Πανηλειακό, Παναχαϊκή, Καλαμάτα, Πανιώνιο, Αθηναϊκό, Γιάννινα, Ιωνικό και Εθνικό Αστέρα.
 Η Ξάνθη (του Γ. Φοιρού) επανέλαβε και φέτος τη γνωστή συνταγή των τελευταίων ετών. Εδωσε ολόκληρη την επίθεσή της στον Αρη και ενισχύθηκε με παίκτες που είναι αμφίβολο αν θα έχουν την εμπειρία για την κατηγορία. Πέρσι, δεν μπήκε στην περιπέτεια. Ομως, ακόμη και σε μια τέτοια περίπτωση, ο Χρήστος Πανόπουλος έχει καλούς φίλους.
 Το περσινό πάθημα του Σάκη Σταυρόπουλου (όταν ο Πανηλειακός γλίτωσε την τελευταία αγωνιστική, τα μπαράζ για την παραμονή) δεν έγινε μάθημα. Αντίθετα, έγιναν ελάχιστες μετεγγραφές. Οι περισσότερες αποτέλεσαν εισγήσεις του Μάκη Κατσαβάκη, για παίκτες με τους οποίους δούλεψε στο παρελθόν. Και για τους Πυργιώτες η χρονιά είναι δύσκολη.
 Με τον ίδιο κορμό, η Παναχαϊκή φιλοδοξεί, εύκολα ή δύσκολα, να διατηρηθεί στην κατηγορία. Αβαντάζ η παρουσία του πολύπειρου Αρη Λουκόπουλου, που έμαθε καλά τη διαδρομή από την Β' στην Α' Εθνική.
 Χωρίς μεγάλες διαφορές εμφανίζεται η Καλαμάτα, που, όπως και τα Γιάννινα, θα προσπαθήσουν να στηριχθούν στην παρουσία του κόσμου τους αλλά και στη γενικότερη αντίληψη περί... αποκέντρωσης του επαγγελματικού ποδοσφαίρου. 
 Ο Πανιώνιος έκανε πολλές και καλές μεταγραφές. Ειδικότερα αυτή του Ρόμπερτς, που πέρυσι αγωνιζόταν στον Ιωνικό, ήταν η εντυπωσιακότερη. Οι Νεοσμυρνιώτες υπολογίζουν να μπουν σφήνα στις ομάδες που διεκδικούν τις προνομιούχες θέσεις.
 Θύμα των μάνατζερ ο Ιωνικός, που δείχνει αποδυναμωμένος σε σχέση με πέρυσι. Ο Εθνικός Αστέρας και ο γείτονάς του Αθηναϊκός, θα έχουν πολλά προβλήματα στη φετινή δύσκολη χρονιά και τα καρδιοχτύπια για τη σωτηρία θα διαρκέσουν μέχρι το φινάλε.
