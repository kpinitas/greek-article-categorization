Σκοτάδι καλύπτει τα αποτελέσματα και τον αριθμό των ελέγχων που διενεργήθηκαν φέτος στη χώρα μας για την ύπαρξη ή μη διοξινών σε τρόφιμα, κρέατα και γαλακτοκομικά. 
Οι αδυναμίες του συστήματος ελέγχου των τροφών στην ελληνική αγορά είναι εμφανείς, καθώς οι αρμόδιοι παραδέχονται ότι «το υφιστάμενο καθεστώς παραμένει θολό». Στο «γαϊτανάκι» των ελέγχων εμπλέκονται 4 υπουργεία (Γεωργίας, Οικονομικών, Ανάπτυξης και Δημόσιας Τάξης). 
Tην ίδια ώρα η Greenpeace «χτύπησε» το καμπανάκι για τις 5.000 ανεξέλεγκτες χωματερές που υπάρχουν στη χώρα μας, αποκαλύπτοντας ότι η ποσότητα διοξίνης που εκλύεται απ' αυτές είναι 47,7 έως 930 γραμμάρια. Eκατοντάδες χιλιάδες φορές, δηλαδή, μεγαλύτερη απ' αυτή που εντοπίστηκε πέρυσι στα κοτόπουλα Bελγίου.
Eρευνα του Eργαστηρίου Mετάδοσης Θερμότητας και Περιβαλλοντικής Mηχανικής του AΠΘ, που παρουσιάζει η «K.E.», καταδεικνύει ότι μόνο στην Aττική λειτουργούν 22 ανεξέλεγκτες χωματερές. Aυτές δέχονται ετησίως 70 χιλιάδες τόνους απορριμμάτων, με σοβαρό κίνδυνο για τη δημόσια υγεία, η οποία, όπως φαίνεται, βάλλεται πανταχόθεν.
Οπως αποκαλύπτεται από το ρεπορτάζ της «Κ.Ε.», δεν υπάρχουν στοιχεία για τον αριθμό των υγειονομικών δειγματοληπτικών και εργαστηριακών ελέγχων που έγιναν κατά το τρέχον έτος σχετικά με τις διοξίνες. 
Eν τω μεταξύ εξακολουθεί να μην υπάρχει στη χώρα μας εργαστήριο που να ελέγχει την ύπαρξη διοξινών στις ζωοτροφές, η μεγαλύτερη ποσότητα των οποίων εισάγεται από το εξωτερικό. 
Η μόνη πληροφόρηση του κοινού για την περιεκτικότητα διοξινών στα είδη διατροφής περιορίζεται πρός το παρόν στην παλαιότερη διαβεβαίωση του υπό σύσταση Ενιαίου Φορέα Ελέγχου Τροφίμων: «Στα ελληνικά προϊόντα ζωικής προέλευσης, η περιεκτικότητα σε διοξίνες είναι εξαιρετικά χαμηλή συγκριτικά με τις άλλες ευρωπαϊκές χώρες». 
Οι αρμόδιοι διαβεβαιώνουν εγγράφως ότι διενεργούνται έλεγχοι στο σύνολο της διατροφικής αλυσίδας και αφορούν τόσο την καταλληλότητα των τροφίμων, όσο και την ύπαρξη διοξίνης. Ωστόσο, εντύπωση προκαλεί ότι οι ίδιοι δεν είναι σε θέση να δημοσιοποιήσουν οποιαδήποτε στοιχεία για τον αριθμό των ελέγχων και για τα ακριβή αποτελέσματά τους. 
Χαρακτηριστική είναι η απάντηση που δόθηκε στην «Κ.Ε.» από τη Διεύθυνση Δημόσιας Υγεινής: 
«Δεν υπάρχουν πλήρη στοιχεία για τον αριθμό των δειγματοληπτικών και εργαστηριακών ελέγχων που έγιναν κατά το τρέχον έτος, διότι τα στοιχεία αυτά αποστέλλονται στο τέλος κάθε χρόνου, τα οποία επίσης είναι ελλιπή, διότι δεν αφορούν όλες τις υγειονομικές υπηρεσίες της χώρας. Οι περισσότερες αδυνατούν να στείλουν στοιχεία λόγω έλλειψης ειδικευμένου προσωπικού». 
Και προσθέτουν: «Ειδικότερα για τον έλεγχο των διοξινών, ο έλεγχος των τροφίμων γίνεται στην πρωτογενή τους παραγωγή από τις υπηρεσίες των υπουργείων Γεωργίας (ζωοτροφές, ζώντα και σφάγια ζώα) και Οικονομικών -Γενικό Χημείο του Κράτους- (εργαστηριακός έλεγχος).
Οι υγειονομικές υπηρεσίες συμμετέχουν σε τυχόν κυρώσεις που θα επιβληθούν (διοικητικές και ποινικές) σε περίπτωση διάθεσης παρτίδων τροφίμων με αυξημένο δείκτη διοξινών (δέσμευση-καταστροφή προϊόντων)».
Αλλά ούτε και το υπουργείο Γεωργίας δεν διαθέτει τον ανάλογο εργαστηριακό εξοπλισμό για να εντοπίσει τυχόν ύπαρξη διοξινών: 
«Στα δύο εργαστήρια που διαθέτουμε, στη Λυκόβρυση και τη Λάρισα, γίνονται κυρίως μικροβιολογικοί έλεγχοι» επισημαίνει ο Αγγελος Μπάλτας, διευθυντής εισροών ζωικής παραγωγής. 
Οι έλεγχοι για διοξίνες στις ζωοτροφές ανατίθενται σε εργαστήρια του εξωτερικού και η παραπάνω υπηρεσία πληρώνει περίπου 500 χιλιάδες δραχμές ανά δείγμα. 
Ο ανεπαρκής κρατικός εξοπλισμός για την ανίχνευση των διοξινών στα τρόφιμα δεν είναι το μεγαλύτερο πρόβλημα εάν συγκριθεί με την ολιγωρία των υπευθύνων.
Σύμφωνα με απολύτως αξιόπιστες πληροφορίες, το υπουργείο Γεωργίας κράτησε τα περσινά δείγματα από τα βελγικά προϊόντα στην κατάψυξη για αρκετό καιρό και ολοκλήρωσε την εξέτασή τους πριν από 2 μήνες! 
Το πρόβλημα ίσως θα μπορούσε να είχε λυθεί εάν λειτουργούσε το ειδικό εργαστήριο που στήθηκε στο Δημόκριτο από το υπουργείο Ανάπτυξης, με απόφαση του Ευάγγ. Βενιζέλου, για να μετράει τις διοξίνες, όπως γίνεται στη Γερμανία. 
Η Χριστίνα Παπανικολάου, πρόεδρος του Ενιαίου Φορέα Ελέγχου Τροφίμων, διαβεβαιώνει ότι το εργαστήριο είναι ήδη έτοιμο, αλλά ακόμη δεν λειτουργεί, λόγω έλλειψης προσωπικού. 
Οι δειγματοληπτικοί έλεγχοι που έγιναν από την πρώην Γενική Γραμματεία Καταναλωτή εξακολουθούν να αποτελούν τον «μπούσουλα» της ελληνικής αγοράς για την καταλληλότητα των ελληνικών προϊόντων. 
Ωστόσο αποκαλύπτεται ότι μεγάλο μέρος του κρέατος που καταναλώνεται στη χώρα μας είναι εισαγωγής.
Συνολικά το '98 καταναλώθηκαν 905.000 τόνοι κρέατος, από τους οποίους οι 379.000 ήταν εισαγωγής, δηλαδή το 40%. Ιδιαίτερα η εισαγωγή βοδινού κρέατος ξεπερνά το 70%. 
Οι διοξίνες όπως φαίνεται όμως είναι μπροστά στην πόρτα μας με τις 5.000 ανεξέλεγκτες χωματερές, που είναι σχεδόν όλες αφύλακτες και ο κίνδυνος να περάσουν διοξίνες στην τροφική αλυσίδα είναι άμεσος.
Σύμφωνα με τις πρόσφατες επισημάνσεις τις Greenpeace την «κερκόπορτα» αποτελούν τα ζώα ελευθέρας βοσκής, που αναζητούν την τροφή τους ανάμεσα στα σκουπίδια. 
Με τα πλέον μελανά χρώματα περιγράφει έρευνα του Εργαστηρίου Μετάδοσης Θερμότητας του τμήματος Μηχανικών στο ΑΠΘ τους χώρους διάθεσης απορριμμάτων στην Αττική: 
Είκοσι δύο τον αριθμό είναι ανεξέλεγκτες χωματερές που λειτουργούν σήμερα στην περιοχή της ηπειρωτικής Αττικής, όπως τις κατέγραψαν οι ερευνητές πριν από δύο χρόνια, με επικεφαλής το διευθυντή του εργαστηρίου, καθηγητή Νικόλαο Μουσιόπουλο. Η κατάσταση από τότε παραμένει λίγο πολύ η ίδια. 
Οι χωματερές αυτές βρίσκονται κυρίως στη δυτική, βόρεια και ανατολική Αττική, με μεγαλύτερη πυκνότητα εμφάνισης στις περιοχές Μεσογείων και Λαυρεωτικής, και αποτελούν σοβαρό κίνδυνο για τη δημόσια υγεία. 
Σύμφωνα με τους υπολογισμούς των ερευνητών, ετησίως 70 χιλιάδες τόνοι οικιακών απορριμμάτων εναποτίθεται μόνο σ' αυτές τις 22 χωματερές. Πρόκειται για απορρίμματα που προέρχονται μόνο από 44 ΟΤΑ της ευρύτερης περιοχής των Αθηνών. 
