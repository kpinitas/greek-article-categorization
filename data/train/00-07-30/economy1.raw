«Αβγάτισαν» κατά 1,8 τρισ. δραχμές οι επενδύσεις που θα πραγματοποιηθούν στην Ελλάδα την περίοδο 2000-2006, λόγω αυξημένης αποδοτικότητας των έργων αλλά και της «δημιουργικής... λογιστικής» στην οποία επιδόθηκε το ΥΠΕΘΟ.
Πλέον, το ποσό φτάνει στα 17,5 τρισ. δραχμές, επιβεβαιώνοντας τη ρήση του πρωθυπουργού Κ. Σημίτη περί μετατροπής της Ελλάδας σε εργοτάξιο τα προσεχή έτη.
Το ελληνικό Δημόσιο πρέπει  να βάλει «βαθιά το χέρι στην τσέπη», συμμετέχοντας με 4,5 τρισ. δραχμές στα έργα και τα προγράμματα που θα πραγματοποιηθούν, ενώ στα 3,8 τρισ. δρχ. αναμένεται ότι θα φτάσει η συμμετοχή ιδιωτικών κεφαλαίων 
Οι πόροι του τρίτου Κοινοτικού Πλαισίου Στήριξης αλλά και του Ταμείου Συνοχής και των Κοινοτικών Πρωτοβουλιών. 
Θα χρηματοδοτήσουν προγράμματα υπέρ της απασχόλησης, δράσεις για τη στήριξη του αγροτικού πληθυσμού και των νησιών αλλά και των απομακρυσμένων ορεινών περιοχών.
Σύμφωνα με δηλώσεις του αρμόδιου υφυπουργού Χ. Πάχτα, πρόκειται για ποσό ισάξιο των δημοσίων επενδύσεων της τελευταίας τριακονταετίας.
Την περίοδο 2000-2006 θα δαπανηθούν 15,1 τρισ. δραχμές μέσω του ΚΠΣ, 2 τρισ. δρχ. μέσω του Ταμείου Συνοχής και 400 δισ. δρχ. μέσω των τεσσάρων κοινοτικών πρωτοβουλιών.
Οι συνολικές χρηματοδοτήσεις της νέας προγραμματικής περιόδου αρχικά είχαν καθοριστεί στα 15,7 τρισ. δραχμές, ποσό που υπολείπεται του τελικού κατά 1,8 τρισ. δραχμές. Η σημαντική αυτή διαφορά προέκυψε από δύο κινήσεις.
 Για τον υπολογισμό της αρχικής κατανομής των πόρων ανά επιχειρησιακό πρόγραμμα, το ΥΠΕΘΟ νοούσε ως δεδομένη την μέγιστη πιθανή επιχορήγηση (περί το 70%).
Ωστόσο, σε κάποια έργα στα οποία αποδείχτηκε ότι θα δημουργήσουν έσοδα-μετά την ολοκλήρωση της σχετικής έκθεσης του χρηματοοικονομικού συμβούλου- το ποσοστό επιχορήγησης μειώθηκε από την Κομισιόν. 
Συγκεκριμένα, στους οδικούς άξονες τέθηκε πλαφόν επιχορήγησης στο 50% του συνολικού κόστους του έργου. Επίσης, στην περίπτωση των ιδιωτικών επενδύσεων, ο πήχυς προσδιορίστηκε το πολύ στο 35%. 
Ετσι, η ελληνική συμμετοχή μόνο για το ΚΠΣ αυξήθηκε από τα 8,8 δισ. ευρώ στα 11,18 δισ. ευρώ, και η ιδιωτική από τα 9 δισ. ευρώ στα 10,3 δισ. ευρώ.
 «Δώρο» 1 τρισ. δραχμών προσέφερε στο ΚΠΣ ο πληθωριστής. Πρόκειται για προσαύξηση της τάξης του 2% ετησίως, την οποία «ξέχασαν» να υπολογίσουν κατά την αρχική κατανομή των πόρων.
Στόχος ήταν -όπως και αρχικά επιτεύχθηκε- η δημιουργία ενός αποθεματικού 800 δισ. δρχ. το οποίο η κυβέρνηση θα διένειμε σε όσα έργα είχαν καλές επιδόσεις ή θα της παρείχε την ευελιξία να δημιουργήσει νέες δράσεις.
Μόνο που από τη μία μεριά οι αυξημένες «ορέξεις» κάποιων υπουργείων και οι απαιτήσεις της Κομισιόν για πρόσθετη χρηματοδότηση κάποιων δράσεων «ροκάνισαν» το αποθεματικό στα 210 δισ. δραχμές...
Τα λεφτά αυτά κατανεμήθηκαν στα Επιχειρησιακά Προγράμματα Περιβάλλοντος, Συνεχιζόμενης Κατάρτισης και Παιδείας. Επίσης, 170 δισ. δρχ. προστέθηκαν στο ΠΕΠ Αττικής για να καλύψουν τις ζημίες από τους σεισμούς του προηγούμενου Σεπτεμβρίου.
