«Hαπειλή της τρομοκρατίας είναι παγκόσμιο φαινόμενο και η Αυστραλία δεν εξαιρείται. Οι Ολυμπιακοί Αγώνες αποτελούν στόχαστρο πολλών ακραίων στοιχείων», δήλωσε ο διοικητής των ειδικών δυνάμεων της Αυστραλίας, ταξίαρχος Φίλιπ Μακ Ναμάρα.
Με τον εφιάλτη του κροίσου-τρομοκράτη Οσάμα Μπιν Λάντεν, που φαίνεται ότι έχει απλώσει τα πλοκάμια του και στην Αυστραλία, οι αντιτρομοκρατικές δυνάμεις της χώρας άρχισαν να παίρνουν θέσεις.
 Eτσι, την περίοδο της Ολυμπιάδας, στα κρίσιμα σημεία της πόλης και των εγκαταστάσεων θα είναι τοποθετημένοι 4.500 αστυνομικοί, 4.000 στρατιώτες των ειδικών δυνάμεων και 3.500 πυροσβέστες.
Μαζί με τους άνδρες των ειδικών αντιτρομοκρατικών δυνάμεων της πολιτείας της Νέας Νότιας Ουαλίας, που έχει πρωτεύουσα το Σίδνεϊ και τους ομοσπονδιακούς πράκτορες, θα συμμετάσχουν σε μια συντονισμένη επιχείρηση για τη διαφύλαξη του Ολυμπιακού Χωριού και την ασφαλή διεξαγωγή της τελετής έναρξης.
 Το 1/5 των δυνάμεων ασφαλείας που θ' απασχοληθεί με το συντονισμό των μέτρων πρόληψης, θα ελέγχει συστηματικά τις ολυμπιακές εγκαταστάσεις, τα ξενοδοχεία, τους πολίτες και όλα τα μέσα μαζικής μεταφοράς για την τοποθέτηση βομβών, με σκοπό να περιοριστούν οι πιθανότητες γεγονότων σαν εκείνα της Ατλάντα.
 Πρόσφατα η ομοσπονδιακή Bουλή ενέκρινε πρόγραμμα ύψους 70 εκατ. δολαρίων Αυστραλίας (14 δισ. δραχμές) για την ενίσχυση του σμήνους των ελικοπτέρων που θα μεταφέρουν τους επίσημους.
 Η προσπάθεια στρέφεται και στην πρόληψη τρομοκρατικών επιθέσεων με χημικά και βιολογικά όπλα, μια και η χώρα δεν είναι ακόμη εξοπλισμένη για ν' αντιμετωπίσει τέτοιες ενέργειες.
Η πρώτη άσκηση ετοιμότητας έγινε πριν από ένα χρόνο και είχε την επωνυμία «Η ημέρα του Πήγασου». Ο ταξίαρχος Φίλιπ Μακ Ναμάρα είχε τότε ζητήσει την κατανόηση των πολιτών του Σίδνεϊ για τις εφόδους που θα γίνονταν και για τα ελικόπτερα που θα πετάγανε πάνω από τα κεφάλια τους.
 Η άσκηση «Χρυσή Φλόγα», που έγινε τον Μάιο, άναψε φωτιές: Στο Ολυμπιακό Στάδιο πόρτες κατέρρευσαν, παράθυρα έσπασαν, μοκέτες ξηλώθηκαν, τοίχοι λερώθηκαν. Οι ζημιές έφτασαν το ύψος αρκετών χιλιάδων δολαρίων. Το υπουργείο Αμυνας απάντησε «οι κομμάντος έκαναν πολύ καλά τη δουλειά τους, με νόμιμη άδεια. Μπορεί οι ζημιές που προκλήθηκαν να είναι σοβαρές, αλλά η άσκηση ήταν ζωτικής σημασίας».
 Η τελευταία άσκηση άρχισε στις 27 Ιουνίου και κράτησε δύο εβδομάδες. Τα τεστ ετοιμότητας αφορούσαν συγκεκριμένα σενάρια: απαγωγές αθλητών και άλλων επωνύμων, εντοπισμό και απομάκρυνση βόμβας κ.ά.
Ο ομοσπονδιακός γενικός εισαγγελέας Ντάριλ Γουίλιαμς δήλωσε ότι «δεν έχουν εκφραστεί συγκεκριμένες απειλές εναντίον των Ολυμπιακών Αγώνων του Σίδνεϊ». Αλλά η σκιά του άφαντου Μπιν Λάντεν πέφτει βαριά.
H Το FBI και η CIA από το 1994 εντόπισαν τηλεφωνήματα που έγιναν από μέλη της οργάνωσης του που είχαν καταδικαστεί για την επίθεση στο Κέντρο του Παγκόσμιου Εμπορίου στη Νέα Υόρκη, σε αριθμούς διευθύνσεων της Νέας Νότιας Ουαλίας.
H Οι αρχές της χώρας σε συνεργασία με τις μυστικές υπηρεσίες ξένων χωρών, πριν από ένα χρόνο εντόπισαν συνδέσμους του Λάντεν στην Αυστραλία. Δεν έγιναν συλλήψεις, αλλά οι ύποπτοι βρίσκονται υπό στενή παρακολούθηση.
H Επίσης, τον περασμένο Μάρτιο η αυστραλιανή αστυνομία συνέλαβε τον τουρκικής καταγωγής Μεχμέτ Ακιν Καϊρίκι, ο οποίος έστελνε επιστολές στις αρχές και απειλούσε ότι αν δεν του κατέβαλαν 100.000 δολάρια Aυστραλίας (21 εκατ. δραχμές) θα εκτόξευε ρουκέτες σε αεροπλάνα που θα μετέφεραν αθλητές.
Οι ΗΠΑ, που γενικώς κατατρύχονται από το σύνδρομο της τρομοκρατίας, δεν έχουν δει με καλό μάτι την απόφαση των Αυστραλών να μη χρησιμοποιήσουν αντιτρομοκρατικές δυνάμεις άλλων χωρών και ιδιαίτερα τις αμερικανικές.
Aνακοίνωσαν μάλιστα ότι προτίθενται να στείλουν στα διεθνή ύδατα, 300 χιλιόμετρα ανατολικά του Σίδνεϊ, αεροπλανοφόρο και άλλα πολεμικά πλοία, τα οποία μαζί με εκπαιδευμένους πεζοναύτες θα βρίσκονται σε επιφυλακή.
Ανώτατος αυστραλός αξιωματούχος, αντιδρώντας με ελαφρά ειρωνεία στις αμερικανικές φοβίες, δήλωσε: «Οι Αυστραλοί πρέπει να είναι έτοιμοι ν' αντιδράσουν συλλογικά, αλλά εάν τα συμφέροντα των ΗΠΑ ή των πολιτών τους απειλούνται, τότε ο ...παγκόσμιος χωροφύλακας θα ενεργήσει αυτοβούλως».
Αρνήθηκε μάλιστα ότι η ανάπτυξη των αμερικανικών δυνάμεων προκαλεί αρνητική εικόνα για την Αυστραλία.
n Αμερικανοί και Ισραηλινοί είναι οι μόνοι που πήραν το «οκέι» από τους Αυστραλούς για να οπλοφορούν στο Σίδνεϊ. Σε όλες τις άλλες χώρες απαγορεύτηκε, γιατί οι οικοδεσπότες της Ολυμπιάδας θεωρούν δική τους υπόθεση την ασφάλεια των 2.500 επισήμων.
«ΕΙΔΙΚΗ ΑΠΟΣΤΟΛΗ» για την Αυστραλία προετοιμάζουν οι υπεύθυνοι ασφαλείας του 2004, που έπιασαν δουλειά στο κτίριο της Κηφισίας.
Στόχος τους να καταγράψουν όλες τις λεπτομέρειες του σχεδίου που θα εφαρμοστεί στο Σίδνεϊ, προκειμένου εν συνεχεία στην Αθήνα να καταλήξουν στη διαμόρφωση ενός προσχεδίου περί τα Χριστούγεννα. Επικεφαλής του εγχειρήματος ετέθησαν δύο έμπειροι αξιωματικοί της ΕΛ.ΑΣ., ο διευθυντής Γ. Τσώνης και ο υποδιευθυντής Ν. Δαβίλας.
 Αυτή τη στιγμή η υπηρεσία διαθέτει 14 στελέχη, εκ των οποίων 10 είναι αστυνομικοί, δύο πυροσβέστες και δύο στελέχη της ΕΥΠ. Μετά την κατάρτιση του προσχεδίου, οι διοικούντες - συνεκτιμώντας και τα συμπεράσματα της Βαρκελώνης - θα προχωρήσουν στο επιχειρησιακό πλάνο.
Η πλήρης δραστηριοποίηση της υπηρεσίας καθυστέρησε, λόγω της τραγελαφικής κατάστασης που δημιουργήθηκε, όταν διαπιστώθηκε ότι δεν υπήρχαν γραφεία (!) για να στεγασθεί. Τελικά, έπειτα από τα δημοσιεύματα του διεθνούς τύπου, η Γιάννα Αγγελοπούλου προσέφερε στέγη εντός της έδρας της «Αθήνα 2004».
Ετσι παρέκαμψε προς στιγμήν το υπουργείο Δημόσιας Τάξης, που είχε αφήσει προσωρινά ξεκρέμαστη τη συγκεκριμένη υπηρεσία -είναι χαρακτηριστικό ότι δεν υπήρχε καν τηλεφωνικός αριθμός για να εντοπισθούν οι υπεύθυνοι.
Τελικά, ο Μιχάλης Χρυσοχοΐδης έδωσε εντολή να προετοιμασθούν ειδικοί  χώροι στις  εγκαταστάσεις της αστυνομικής σχολής  επί της Μεσογείων. 
 Παραμένει, ωστόσο, σε εκκρεμότητα η υπόθεση του συμβούλου ασφαλείας, που θα προσληφθεί για να μεταφέρει τη σχετική με αθλητικές διοργανώσεις τεχνογνωσία στις ελληνικές αρχές. Είναι γνωστό ότι στη λίστα των ενδιαφερομένων έχουν λάβει θέσεις Ισραηλινοί και Αμερικανοί.
