«Ο Καμπς είναι η μεγαλύτερη μετεγγραφή όλων των εποχών για τον ΠΑΟΚ», είπε ο πρόεδρος της ΠΑΕ, Γιώργος Μπατατούδης, που έβαλε βαθιά το χέρι στην τσέπη και πλήρωσε περίπου 1,6 δισ. δρχ. για να φέρει στην Τούμπα τον αργεντινό σούπερ σταρ της Βελέζ Σάρσφιλντ, με την οποία έχει πάρει όλους τους τίτλους!
*Καλά, τι ήρθες να κάνεις στην Ελλάδα, αφού στην πατρίδα σου τα πήρες όλα; τον ρώτησαν μόλις πάτησε το πόδι του στην Αθήνα, και η απάντηση του Αργεντινού ήταν κάθετη: 
«Μα, για να πάρω και όλους τους ελληνικούς τίτλους»!
Ο Πατρίτσιο Αλεχάντρο Καμπς, όπως είναι το πλήρες όνομά του, στοίχισε στο Γιώργο Μπατατούδη πολλά χρήματα, αλλά από αυτόν περιμένει όλος ο ΠΑΟΚ να ενσαρκώσει το ρόλο του ηγέτη, που ξέρει να τον παίζει θαυμάσια.
Ο Καμπς είναι 28 ετών (γεννήθηκε στο Μπουένος Αϊρες στις 29/1/1972) και ξεκίνησε την καριέρα του το 1980 από τη Βελέζ Σάρσφιλντ, όπου έπαιξε μέχρι το 1994. 
Τότε δόθηκε δανεικός στην Μπάνφιλντ και την επόμενη χρονιά επέστρεψε στη Βελέζ, όπου αγωνιζόταν μέχρι και τη μετεγγραφή του στον ΠΑΟΚ.
Εχει παίξει 216 φορές στο πρωτάθλημα Αργεντινής, πέτυχε 69 γκολ και έχει 12 συμμετοχές στην εθνική ανδρών της πατρίδας του, ενώ πάρα πολλές συμμετοχές στις μικρότερες εθνικές ομάδες.
«Στη Βελέζ έπαιξα 9 χρόνια, πήρα τίτλους, με αγάπησε ο κόσμος, αλλά ήρθε το πλήρωμα του χρόνου για να κάνω μετεγγραφή στην Ευρώπη. Αυτό ήταν το μεγάλο μου όνειρο και το εκπλήρωσα με τη μετεγγραφή μου στον ΠΑΟΚ», λέει στην «K.Ε.» ο συμπαθής Πατρίτσιο, που εκτός από σπουδαίος παίκτης είναι και θαυμάσιο παιδί.
Λέει ο Μπλάντεν Φούρτουλα, που τον γνώρισε από κοντά: 
«Οταν πήγαμε στην Αργεντινή με τον Τάκη Περσία ξέραμε ότι θα πρέπει να συζητήσουμε πρώτα για τον Καμπς, αν και το κασέ του ήταν απαγορευτικό. Μας είπαν ότι ο παίκτης πουλήθηκε από τη Βελέζ και στραφήκαμε στον Βαλένσια, που πραγματικά μάς εξέπληξε. Είναι μεγάλος παίκτης, αλλά μετά από λίγες ημέρες μάθαμε ότι η μετεγγραφή του Καμπς χάλασε και επιστρέψαμε στη δική του περίπτωση, αν και τα χρήματα που στοίχισε ήταν διπλάσια από του Βαλένσια. Μιλήσαμε, συμφωνήσαμε, αφού πρώτα ο πρόεδρος του ΠΑΟΚ έκανε μεγάλη οικονομική θυσία και έδωσε πολλά χρήματα, τα περισσότερα που έχουν δοθεί για μετεγγραφή παίκτη στη Βόρεια Ελλάδα».
«Γνώρισα τον Πατρίτσιο από κοντά και έπαθα την πλάκα μου. Αυτός ο παίκτης είναι ένα πολύ προσγειωμένο παιδί, δεν το παίζει φίρμα και το μόνο που θέλει είναι να έχει καλές σχέσεις με όλους, ενώ πάντοτε χαρίζει ένα χαμόγελο στον συνομιλητή του. Πιστεύω ότι πετύχαμε διάνα...».
Τι λέει όμως κι ο ίδιος ο Πατρίτσιο για την παρουσία του στην Ελλάδα, την Αυστρία (από την περασμένη Τρίτη) και τη γνωριμία του με την οικογένεια του ΠΑΟΚ;
«Ηταν εντυπωσιακό αυτό που μου συνέβη στο αεροδρόμιο της Θεσσαλονίκης. Οι φίλαθλοι του ΠΑΟΚ με τρέλαναν με την υποδοχή που μου επιφύλαξαν, κάτι που μου αυξάνει τις υποχρεώσεις και μου στέλνει το μήνυμα ότι από μένα περιμένουν πάρα πολλά στη νέα χρονιά. Θα προσπαθήσω να δώσω τον καλύτερό μου εαυτό στην ομάδα του ΠΑΟΚ και να τιμήσω τόσο τα χρήματα που θα στοιχίσει η μετεγγραφή μου όσο και τη φανέλα που φοράω».
«Δεν γνωρίζω πολλά πράγματα για το ελληνικό ποδόσφαιρο, τώρα άρχισα και μαθαίνω, αλλά μου έχουν πει ότι είναι από τα πιο δυνατά πρωταθλήματα στην Ευρώπη και παίζουν καλοί παίκτες. Μου είπαν ότι οι αμυντικοί είναι λίγο πιο σκληροί και άτεχνοι, αλλά θα προσπαθήσω να τους... αποφύγω μέσα στο γήπεδο με προσποιήσεις (γέλια)».
Για τη θέση που του αρέσει να αγωνίζεται: 
«Είναι θέμα προπονητή. Παίζω με την ίδια ευκολία και στο κέντρο ως οργανωτής, αλλά μου αρέσει να τρυπώνω στις αντίπαλες άμυνες και να σκοράρω. Η φυσική μου θέση είναι πίσω από τους επιθετικούς και είμαι βέβαιος ότι θα έχω καλή συνεργασία με το Ναλιτζή, που βγήκε στους πρώτους 20 σκόρερ του κόσμου. Είναι μεγάλη υπόθεση για τον ΠΑΟΚ να έχει ένα τέτοιο παίκτη, αλλά έχω μάθει ότι η ομάδα μου έχει το καλύτερο έμψυχο υλικό από πλευράς ελλήνων παικτών».
nΓια τους μεγάλους παίκτες που παίζουν στην Ευρώπη: 
«Στόχος μου είναι να διακριθώ με τον ΠΑΟΚ, με τον οποίο υπέγραψα τετραετές συμβόλαιο. Θα μπορούσα να παίξω σε άλλη ευρωπαϊκή ομάδα, είχα προτάσεις από ομάδες στις οποίες αγωνίζονται μεγάλοι παίκτες από την Ευρώπη και τη Λατινική Αμερική, αλλά προτίμησα την πρόταση του ΠΑΟΚ γιατί ήταν συμφέρουσα οικονομικά, αλλά κυρίως γιατί οι άνθρωποί του μου συμπεριφέρθηκαν με μεγάλη ζεστασιά και με αγκάλιασαν από την πρώτη στιγμή που τους συνάντησα. Ειδικά ο κ. Φούρτουλα κι ο κ. Περσίας είναι καταπληκτικοί άνθρωποι, αλλά διαπίστωσα ότι και ο πρόεδρος του ΠΑΟΚ είναι σπουδαίος άνθρωπος. Είμαι πάντως πολύ χαρούμενος για την παρουσία μου στην Ελλάδα και το μόνο που μπορώ να κάνω είναι να υποσχεθώ ότι θα είμαι ο καλύτερος Καμπς όλων των εποχών, μέσα στο γήπεδο, με τη φανέλα του ΠΑΟΚ»!            
