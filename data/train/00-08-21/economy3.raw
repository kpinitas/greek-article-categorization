Λύσεις στην έλλειψη ρευστότητας και την «αντιαναπτυξιακή» συμπεριφορά της ελληνικής χρηματιστηριακής αγοράς θα επιχειρήσει να δώσει ο νέος πρόεδρος του Χρηματιστηρίου Αξιών Αθηνών Π. Αλεξάκης, με δέσμη μέτρων που αποσκοπούν στον εκσυγχρονισμό του ΧΑΑ και στη λεγόμενη «εσωτερική αναβάθμισή» του. 
 Τα νέα μέτρα αναμένεται να ανακοινωθούν, εν είδει προγραμματικών δηλώσεων, μετά την επίσημη ανάληψη των καθηκόντων του νέου προέδρου, η οποία θα πραγματοποιηθεί αύριο, αφού πρώτα επικυρωθεί από την ελληνική Βουλή. 
 Ο νέος πρόεδρος φαίνεται αποφασισμένος να μην παραμείνει απαθής απέναντι στις εξελίξεις στην κεφαλαιαγορά, δεν δείχνει διαθετειμένος απλά να περιμένει τους ξένους και να ακολουθεί τις εξελίξεις και θα προτείνει: 
 - Αλλαγή στη διαδικασία εισαγωγής των εταιρειών στο Χρηματιστήριο, με βασικό στόχο να αντικατασταθεί το καθεστώς λίστας από μια διαδικασία αξιολόγησης των εταιρειών με βάση συγκεκριμένα κριτήρια, που θα αποτελούν ενδείξεις για το μέλλον και τη δυναμική τους. Σταματάει, δηλαδή, η διαδικασία της αναμονής με βάση το χρόνο αίτησης εισαγωγής και οι εταιρείες κρίνονται με βάση το μέγεθος,
τον τομέα δραστηριοποίησής τους· για παράδειγμα, οι εταιρείες της λεγόμενης νέας οικονομίας αποκτούν προβάδισμα. Επίσης τίθενται και χρηματοοικονομικά κριτήρια, όπως ο πολλαπλασιαστής κερδών (P/E) της επιχείρησης, που θα πρέπει να είναι ή να προσαρμόζεται στον αντίστοιχο του κλάδου.
 - Επίσπευση των διαδικασιών για τη λειτουργία και την ανάπτυξη της Νέας Χρηματιστηριακής Αγοράς, στην οποία αναμένεται να εισέλθουν αρκετές από τις 270 εταιρείες που έχουν καταθέσει αίτηση εισαγωγής στο ΧΑΑ.
 - Στενή παρακολούθηση των συναλλαγών, καθώς με το νέο σύστημα on-line, η χρηματιστηριακές αρχές θα έχουν τη δυνατότητα άμεσα να ενημερώνουν την αγορά και τις χρηματιστηριακές εταιρείες για το πόσοι κωδικοί πραγματοποιούν μια σημαντική συναλλαγή που θα σημειώνεται κατά τη διάρκεια της συνεδρίασης. Με αυτόν τον τρόπο, οι αρχές φιλοδοξούν να καταδεικνύουν τα «παιχνίδια» στους επενδυτές.
 - Επαναπροσδιορισμό του ρόλου των θεσμικών επενδυτών, καθώς αναμένεται να δοθεί άδεια στους ξένους θεσμικούς να πραγματοποιούν συναλλαγές χωρίς τη διαμεσολάβηση ελληνικών χρηματιστηριακών εταιρειών. Επίσης θα ζητήσει από τους
θεσμικούς να διευρύνουν τη συμμετοχή τους στο ΧΑΑ.
 - Συστηματική προσπάθεια προβολής του Χρηματιστηρίου με συνεχείς επαφές με διεθνείς επενδυτικούς οίκους.
 Στο πλαίσιο τόνωσης της ρευστότητας και αντιστροφής του κλίματος που επικρατεί
το τελευταίο διάστημα στην ελληνική αγορά, βρίσκεται και η πρόθεση των εισηγμένων εταιρειών του ελληνικού Δημοσίου να προβούν σε αγορά ιδίων μετοχών.
