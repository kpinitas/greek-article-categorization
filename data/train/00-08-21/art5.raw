Mετά το «Mεγάλο αδελφό», η «Mεγάλη δίαιτα». Eνα ζωντανό ριάλιτι στη μικρή οθόνη, όπου 10 υπέρβαροι Γερμανοί θα αδυνατίσουν μέσα σε ένα «χρυσό κλουβί» γεμάτο πειρασμούς...
 Τους κλείδωσαν για εβδομάδες μέσα σ' ένα σπίτι («Βig brother»), τους εγκατέλειψαν σε ένα νησί («Survivor»), τους έκλεισαν ακόμα και στη φυλακή. Τώρα, κάποιους άλλους ετοιμάζονται να τους υποβάλουν στη «Μεγάλη δίαιτα» και άλλους να τους ρίξουν μέσα σ' ένα στοιχειωμένο κάστρο. Πάντα βέβαια στο ίδιο μοτίβο των ριάλιτι παιχνιδιών, που δείχνουν να έχουν κατακλύσει την παγκόσμια τηλεόραση, με τους θεατές, όχι μόνο να παρακολουθούν την κάθε κίνηση των παικτών, αλλά και να συμμετέχουν ενεργά.
 H «Μεγάλη δίαιτα» είναι ένα παιχνίδι-σόου, στο οποίο δέκα υπέρβαροι Γερμανοί θα συναγωνιστούν, για να χάσουν τα περισσότερα κιλά μέσα σ' ένα «χρυσό κλουβί»
γεμάτο από πειρασμούς! Το παιχνίδι αυτό αποτελεί την πιο πρόσφατη πρόταση για το μεγάλο ανταγωνισμό των ριάλιτι παιχνιδιών στην τηλεόραση. Εκατοντάδες άνθρωποι έχουν ήδη δηλώσει συμμετοχή για τη σειρά, που προορίζεται για το δίκτυο Sat 1 του Βερολίνου και θα προβάλλεται καθημερινά από την επόμενη άνοιξη, εποχή δίαιτας δηλαδή, και όχι μόνο για τους Γερμανούς. Η εταιρεία παραγωγής; Η ολλανδική εταιρεία Endemol Entertainment, δηλαδή η ίδια εταιρεία που «κρύβεται» πίσω από την παραγωγή του «Μεγάλου αδελφού»! 
 Οι υποψήφιοι του «Big Diet» θα βρίσκονται κλειδωμένοι για 100 μέρες σ' ένα πολυτελέστατο κέντρο υγιεινής και αδυνατίσματος, με πισίνα, προσωπικούς εκπαιδευτές και γυμναστήριο. Μέσα στο ίδιο κέντρο, όμως, θα υπάρχουν και άφθονα γλυκίσματα πάνω σε τραπέζια, καθώς κι ένα εστιατόριο για καλοφαγάδες, ενώ θα τους βγάζουν και βόλτα σε εστιατόρια της πόλης, κάνοντας έτσι δυσκολότερη τη ζωή τους! Σκεπτόμενοι, επίσης, ότι τα δύο φύλα χάνουν με διαφορετική ταχύτητα βάρος, θα γίνονται δύο ξεχωριστοί διαγωνισμοί. Δυσκολεύοντας ακόμα περισσότερο τα πράγματα, καθώς το παιχνίδι πάνω απ' όλα προσφέρει θέαμα, οι θεατές θα έχουν τη δυνατότητα, κάθε δύο εβδομάδες, να καταψηφίζουν έναν παίκτη και να τον απομακρύνουν από το πολυπόθητο βραβείο. Ποιο είναι το βραβείο; Ράβδοι χρυσού ίσες με τα κιλά που θα χάσουν! 
 Από την άλλη πλευρά του Ατλαντικού, η Fox TV ψάχνει να βρει μια γενναία οικογένεια που θ' αντέξει να μείνει για δύο μέρες μέσα σ' ένα στοιχειωμένο κάστρο της βόρειας Αγγλίας. Ενα κάστρο που, σύμφωνα με τον υπεύθυνο ειδικών προγραμμάτων και ριάλιτι παιχνιδιών, είναι τόσο τρομακτικό, που δεν χρειάζεται
τεχνάσματα και ειδικά εφέ. Εχει κρύπτες, ελικοειδή σκάλα, μπουντρούμια, ερείπια μέχρι και κόκαλα! Οι παίκτες θα έχουν τη δυνατότητα να εξερευνήσουν το
κάστρο με ειδικό εξοπλισμό, όπως υπέρυθρα κιάλια και ανιχνευτές θερμοκρασίας.
 Τα στοιχεία που έχουν ανακοινωθεί στους υποψηφίους είναι πολύ λίγα, ενώ δεν έχει γνωστοποιηθεί η τοποθεσία όπου βρίσκεται το κάστρο, για να μη σπεύσουν ορισμένοι και ερευνήσουν το χώρο πριν μείνουν εκεί. Σύμφωνα με την υπεύθυνη δημοσίων σχέσεων της Fox TV, πάνω από 100.000 άνθρωποι θέλουν να συναντήσουν νεκρούς, ενώ συγχρόνως θα διασκεδάζουν εκατομμύρια θεατές. Παρ' όλο που το βραβείο είναι εξωτικές διακοπές, λίγοι ήταν αυτοί που ρώτησαν σχετικά. Στη Βαλτιμόρη και σε άλλες πέντε πολιτείες της Αμερικής θα περάσουν από συνέντευξη
250 οικογένειες. Η νικήτρια οικογένεια θα ταξιδέψει στην Αγγλία στα μέσα Σεπτεμβρίου, ενώ το σόου θα μεταδοθεί γύρω στα τέλη Οκτωβρίου καθημερινά, σε επεισόδια μίας ώρας. 
 Πολλοί είναι εκείνοι που προβληματίζονται για το αν τα ριάλιτι παιχνίδια, η δεύτερη τηλεοπτική πρόταση μετά τα ριάλιτι σόου (όρος που έντυσε ακραίες κοινωνικές εκπομπές), θα αποτελέσουν καθεστώς για τη σύγχρονη τηλεόραση ή αν απλώς είναι μια μόδα που θα ξεπεραστεί τόσο γρήγορα όσο γρήγορα εξαπλώθηκε. Οπως δηλαδή έγινε και με τα ριάλιτι σόου. Ενα επιπλέον πρόβλημα που έχει προκύψει από αυτόν τον καταιγισμό ριάλιτι παιχνιδιών, είναι ότι πολλοί σεναριογράφοι και ηθοποιοί χάνουν τη δουλειά τους και τη θέση τους παίρνουν καθημερινοί άνθρωποι, που στην αναζήτηση της δόξας και μιας μικρής περιουσίας γίνονται αυτοί οι πρωταγωνιστές της τηλεόρασης. 
