 Μπορεί μέχρι σήμερα να χαιρόταν ο Τζορτζ Μπους ο νεότερος τις πρωτιές του στις
δημοσκοπήσεις, αλλά τώρα ήρθε η σειρά του Δημοκρατικού υποψηφίου στις αμερικανικές προεδρικές εκλογές να... χαμογελάσει με υπεροψία. Ο Αλ Γκορ, σύμφωνα με δημοσκόπηση που πραγματοποιήθηκε για το περιοδικό «Νιούσγουικ», μετά το συνέδριο του Δημοκρατικού Κόμματος προηγείται για πρώτη φορά του Ρεπουμπλικανού αντιπάλου του με 48 έναντι 42%.
 Η σφυγμομέτρηση, που έγινε μετά την ομιλία του Αλ Γκορ στο συνέδριο και την αποδοχή του χρίσματος των Δημοκρατικών, έδειξε έξι εκατοστιαίες μονάδες διαφορά μεταξύ των δύο υποψηφίων, με προπόρευση του Γκορ, κι έδωσε επίσης ποσοστό 3% στον υποψήφιο των Πρασίνων, Ραλφ Νέιντερ και 1% στον ηγέτη του Μεταρρυθμιστικού Κόμματος, Πατ Μπιουκάναν. Πριν από δύο εβδομάδες, αμέσως μετά
το αντίστοιχο συνέδριο του Ρεπουμπλικανικού Κόμματος, ο Τζορτζ Μπους ο νεότερος προηγείτο του Αλ Γκορ κατά ένδεκα εκατοστιαίες μονάδες.
 Είναι πολλοί εκείνοι που εκτιμούν ότι ίσως χρειαστεί διάστημα μιας και πλέον εβδομάδας για να ξεκαθαρίσουν τα πράγματα και να φανεί πιο ξεκάθαρα αν ο Αμερικανός αντιπρόεδρος θα καταφέρει να εξασφαλίσει ένα σημαντικό προβάδισμα. Ωστόσο, από τις πρώτες ακόμη δημοσκοπήσεις ήταν εμφανές το γεγονός πως ο Αλ Γκορ θα προχωρούσε σε μια ιδιαιτέρως ανταγωνιστική προεκλογική εκστρατεία, κυρίως μέσα στο τελευταίο δίμηνο πριν από τις εκλογές.
 Μέχρι το συνέδριο των Δημοκρατικών, ο Μπους προηγείτο σταθερά του Γκορ και ο Αμερικανός αντιπρόεδρος δεν είχε καταφέρει να συγκεντρώσει στις δημοσκοπήσεις ποσοστό μεγαλύτερο του 45%.
 Μεταξύ των γυναικών ψηφοφόρων, ο Αλ Γκορ συγκεντρώνει τις προτιμήσεις του 50%,
έναντι 39% του Τζορτζ Μπους. Μεταξύ των ανδρών, ο Γκορ προηγείται επίσης με 46
 Στα θέματα της οικονομίας και της απασχόλησης, το 52% των ερωτηθέντων θεωρούν ότι ο Γκορ θα τα καταφέρει καλύτερα, έναντι 35% που προτιμούν τον Μπους. Το 51% των Αμερικανών πιστεύουν επίσης ότι ο Αλ Γκορ θα χειριστεί καλύτερα το θέμα της κοινωνικής ασφάλισης από τον Μπους, που συγκεντρώνει στον τομέα αυτόν
την προτίμηση του 35% των ψηφοφόρων. Ακόμη και στον τομέα της φορολογίας οι Αμερικανοί έδειξαν να προτιμούν Γκορ, αν και παραδοσιακά ο Μπους ήταν ισχυρότερος.
 Πάντως, μια δεύτερη δημοσκόπηση, της Voter.com-Battleground που ανίχνευσε την πρόθεση ψήφου και τα αποτελέσματά της δόθηκαν στη δημοσιότητα την Παρασκευή, έδωσε προβάδισμα 5 εκατοστιαίων μονάδων στον Μπους, με ποσοστό 45% έναντι 40%.
