 Συστηματική εκστρατεία για να μειώσουν τις ελπίδες να βρεθούν ζωντανοί κάνουν οι Ρώσοι αξιωματούχοι, εξαπολύοντας πυρά εναντίον τόσο της Βρετανίας όσο και του βρετανικού υποβρυχίου διάσωσης που επιχειρεί στην περιοχή.
 Σε συνέντευξη Τύπου ο αντιπρόεδρος της ρωσικής κυβέρνησης Ιλια Κλεμπάνοφ και ο
ρώσος αντιναύαρχος Μιχαήλ Μοτσάκ, ανέφεραν ότι το δυστύχημα συνέβη στις 12 Αυγούστου, στις 10.40 ώρα Ελλάδος. Το Κούρσκ, που βρισκόταν σε βάθος 16 έως 18
μέτρων, συγκρούστηκε με κάποιο αντικείμενο. «Ηταν σφοδρή σύγκρουση με κάποιο αντικείμενο που βρισκόταν κάτω από την επιφάνεια της θάλασσας ή μία νάρκη», τόνισε ο Κλεμπάνοφ. Ο αντιναύαρχος Μοτσάκ είπε ότι «τρία υποβρύχια πραγματοποιούσαν τέτοιου είδους αποστολές. Θα μπορούσε να είναι ένα βρετανικό υποβρύχιο, διότι ο τόπος του ατυχήματος βρίσκεται εντός της ζώνης όπου η Βρετανία συνηθίζει να προβαίνει σε παρακολούθηση», είπε. Το βρετανικό υπουργείο Αμυνας διέψευσε πάντως κατηγορηματικά τους ισχυρισμούς του, ανακοινώνοντας επίσημα ότι κανένα σκάφος του Βασιλικού Ναυτικού δεν βρισκόταν στην περιοχή τη στιγμή του ατυχήματος. 
 Ο Μιχαήλ Μοτσάκ δεν απέκλεισε ακόμη το ενδεχόμενο, «η καταστροφή να οφείλεται σε έκρηξη στο Κούρσκ ή σε πρόσκρουσή του σε νάρκη που είχε απομείνει από τον Δεύτερο Παγκόσμιο Πόλεμο. Μετά την πρώτη σύγκρουση το πιθανότερο είναι ότι πλημμύρισαν τα διαμερίσματα στο εμπρόσθιο τμήμα του υποβρυχίου και όσοι από το
πλήρωμα βρίσκονταν εκεί έχασαν τη ζωή τους μέσα σε λίγα λεπτά», πρόσθεσε. «Στη
συνέχεια το νερό πλημμύρισε και το δεύτερο διαμέρισμα, με αποτέλεσμα το σκάφος
να βουλιάξει με ταχύτητα, παρουσιάζοντας κλίση», είπε ο ναύαρχος.
 «Μετά τη λεπτομερή εξέταση της κατάστασης του υποβρυχίου μπορούμε να πούμε ότι
όλα έγιναν σε δύο ή δυόμισι λεπτά» είπε ο Κλεμπάνοφ. Ο Μοτσάκ επιβεβαίωσε τα συμπεράσματα της κρατικής επιτροπής έρευνας του ατυχήματος, σύμφωνα με την οποία το Κούρσκ «έπεσε θύμα δύο διαδοχικών εκρήξεων».
 «Η δεύτερη έκρηξη ήταν πολύ ισχυρή και σημειώθηκε αφού το υποβρύχιο είχε προσαρράξει στον βυθό», δήλωσε και ο κυβερνήτης της περιοχής του Μουρμάνσκ, Γιούρι Ευδοκίμοφ, επικαλούμενος τα συμπεράσματα της επιτροπής έρευνας του ατυχήματος. «Η δεύτερη αυτή έκρηξη προκάλεσε τις καταστροφές στο εσωτερικό του
υποβρυχίου και εξαφάνισε τις επιπτώσεις της αρχικής καταστροφής, που ακόμη δεν
έχουν εξακριβωθεί», πρόσθεσε. Οι Pώσοι αξιωματούχοι ανέφεραν ότι τρεις ή τέσσερις τορπίλλες εξερράγησαν στο υποβρύχιο Κουρσκ, «ισχύος αντίστοιχης με ένα ή δύο τόννους ΤΝΤ», με αποτέλεσμα να ανοίξει «ρήγμα στο κύτος πλάτους ενός
 Ο Μοτσάκ τόνισε ότι η έκρηξη είχε ως αποτέλεσμα «να πλημμυρίσει όλο το εμπρόσθιο τμήμα του υποβρυχίου και να βρει ακαριαίο θάνατο το μισό πλήρωμα».
 Ο Κλεμπάνοφ είπε ακόμα ότι με βάση τις φωτογραφίες από το Κουρτσκ, ούτε το LR5
θα κατορθώσει να ανοίξει τη θυρίδα διαφυγής. «Το μόνο που έκαναν τόσες μέρες τα ρωσικά μηχανήματα, ήταν να πίνουν νερό. Εκτιμούμε ότι ούτε το βρετανικό υποβρύχιο θα μπορέσει να συνδεθεί», είπε. Ο διοικητής του ρωσικού στη Βόρεια Θάλασσα, Βιατσεσλάβ Ποπόφ είχε δηλώσει την Παρασκευή ότι υπήρχαν κάποιες ελπίδες για τη διάσωση μερικών ναυτών του υποβρυχίου, αλλά όλα εξαρτόνταν από την ποσότητα του οξυγόνου που είχε μείνει στο σκάφος και αυτή από πολλές άλλες
παραμέτρους, όπως η πίεση μέσα στο ναυάγιο. Προχθές, ο Μότσακ είχε δηλώσει ότι
«στην πραγματικότητα έχουμε ξεπεράσει το κρίσιμο χρονικό σημείο για δυνατότητα
επιβίωσης... Είναι πιθανό ότι πρώτα πλημμύρισε όλο το πρόσθιο τμήμα... και το πλήρωμα αυτών των διαμερισμάτων βρήκε ακαριαίο θάνατο από τα πρώτα λεπτά του συμβάντος».
 Με τέτοιου είδους δηλώσεις υποβαθμίζεται η καθυστέρηση στην αναζήτηση ξένης βοήθειας και στην παροχή βοήθειας στο πλήρωμα του υποβρυχίου.
