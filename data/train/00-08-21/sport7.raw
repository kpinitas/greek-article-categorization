 Η... επίθεση στην, οκτώ φορές πρωταθλήτρια Ευρώπης, Ρεάλ Μαδρίτης (κάτοχος 6 Πρωταθλητριών και 2 Champions League, από τα οποία τα δύο τελευταία το 1998 και το 2000) ανεπίσημα ξεκίνησε στις 12 και 19 Ιουλίου, με τον πρώτο προκριματικό γύρο της διοργάνωσης. Συνεχίστηκε στις 26 Ιουλίου και τις 2 Αυγούστου με τον 2ο, στις 8 και 9 Αυγούστου με τα πρώτα παιχνίδια του 3ου και θα ολοκληρωθεί αύριο και μεθαύριο με τις ρεβάνς του 3ου προκριματικού γύρου: αναμφισβήτητα του σημαντικότερου, γιατί απ' αυτόν θα εξαρτηθεί και η παρουσία 16 ακόμη ομάδων στην 1η φάση των ομίλων. 
 Τη φάση που θα μας βυθίσει στον αληθινό κόσμο του Champions League.
 Της σημαντικότερης και πλουσιότερης διοργάνωσης στον κόσμο, σε συλλογικό επίπεδο, που θα μας κάνει παρέα από τις 12 Σεπτεμβρίου έως και τις 23 Μαΐου, δηλαδή την ημέρα του τελικού, που ύστερα από 31 χρόνια (6 Μαΐου του 1970, Φέγενορντ- Σέλτικ 2-1 στην παράταση) θα επιστρέψει στο «Τζουζέπε Μεάτσα» του Μιλάνου.
 Μια διοργάνωση που θα ξεκινήσει σε 23 ημέρες, αλλά που στην πραγματικότητα θα γεννηθεί την ερχόμενη Παρασκευή στο Μόντε Kάρλο, εκεί όπου θα γίνει και η κλήρωση των 8 ομίλων που θ' απαρτίζονται από 4 ομάδες ο καθένας. Φυσικά, ούτε από ομάδες που προέρχονται από την ίδια χώρα (για παράδειγμα, τη Ρεάλ Μαδρίτης, την Ντεπορτίβο Λα Κορούνια και την Μπαρτσελόνα) ούτε κι από την ίδια, από τις συνολικά τέσσερις, «ζώνη δυναμικότητας». Ζώνες, που προκύπτουν από το άθροισμα του συντελεστή της χώρας και τον ατομικό της ομάδας την τελευταία 5ετία.
 Τη λίστα ολοκληρώνουν το Μόναχο 1860 (33ο), η Αντερλεχτ (34η), η Μπεσίκτας (35η), η Στουρμ Γκρατς (36η), η Ντιναμό Ζάγκρεμπ (37η), η Χερενφέιν (38η), η Χέλσινγκμποργκς (39η) και η Σάκτιορ (40η). Αλλά αυτό δεν αφορά ούτε τον Ολυμπιακό ούτε και τον Παναθηναϊκό, για τον απλούστατο λόγο ότι πρόκειται για ομάδες με χαμηλότερο συντελεστή.
 Αυτό αντίθετα που εύχονται οι «ερυθρόλευκοι» και οι «πράσινοι» για να έχουν ρεαλιστικές ελπίδες να μπουν στην 3η ζώνη δυναμικότητας είναι το εξής: ο μεν Ολυμπιακός, ν' αποκλειστεί η Λοκομοτίβ Μόσχας (που έτσι κι αλλιώς είχε ηττηθεί 3-0 από την Μπεσίκτας). Ο δε Παναθηναϊκός, εάν φυσικά αποκλείσει την Πολόνια, θα πρέπει επίσης να ελπίζει στον αποκλεισμό των Ρώσων, αλλά και μιας ακόμη ομάδας, μεταξύ της Πόρτο (που είχε ηττηθεί 1-0 στις Βρυξέλλες από την Αντερλεχτ), της Ιντερ, που επίσης είχε ηττηθεί με 1-0 από τη Χέλσινγκμποργκς στη Σουηδία ή της Ντιναμό Κιέβου που είχε έρθει ισόπαλη 0-0 με τον Ερυθρό Αστέρα στην Ουκρανία. 
 Επειδή όμως οι αποκλεισμοί των «δράκων», των «νερατζούρι», ακόμη και των ίδιων των Ουκρανών θα είναι πολύ δύσκολο έως απίθανο να συμβούν, ο αποκλεισμός της Λοκομοτίβ δεν θ' αποδειχθεί και πάλι αρκετός στον Παναθηναϊκό, που κατά 99% θα συμπεριληφθεί στην 4η ζώνη δυναμικότητας. Πράγμα που σημαίνει ότι αυξάνονται οι πιθανότητες να έχει στον όμιλό του, για παράδειγμα, τη Γιουβέντους, τη Βαλένθια και την Αρσεναλ. Σε αντίθεση με τον Ολυμπιακό, που μπορεί να πέσει σ' έναν όμιλο με Μάντσεστερ, Μίλαν, Αμβούργο. (Μία, έτσι κι αλλιώς μικρή κι ασήμαντη διαφορά, οπότε ας είμαστε ήδη ευχαριστημένοι που οι δύο εκπρόσωποί μας θα δώσουν από έξι παιχνίδια ο καθένας. Εχοντας ούτως ή άλλως μία δεύτερη ευκαιρία συνεχίζοντας, εάν αποκλειστούν, ως τρίτες από την 1η φάση του Champions League, το κύπελλο UEFA).
 Το Champions League 2000-2001 γεννιέται την Παρασκευή στο Μόντε Kάρλο, κάθε χρόνο όμως γεννιέται όλο και φτωχότερο, έχοντας κατά καιρούς χάσει στο δρόμο του ομάδες σαν τον Αγιαξ, τη Λίβερπουλ, την Μπενφίκα, την Τσέλσι, τη Φιορεντίνα, την Ντόρτμουντ ή την Μπορντό. Ομάδες που θα έκαναν τη διαφορά στη σημαντικότερη διοργάνωση του κόσμου σε συλλογικό επίπεδο...
