 «Ο Γιάννης φοβόταν το θεριό και το θεριό τον Γιάννη», το Σαββατόβραδο, στο «Αλκαζάρ». Ο Αγγελος Αναστασιάδης έστησε αμυντικά τον Παναθηναϊκό (χωρίς τους διεθνείς Νικοπολίδη, Λυμπερόπουλο, Μπασινά, Καραγκούνη, Χένρικσεν, Σόουζα και Σίγκουρτσον), όμως ο Νίκος Αργυρούλης έβαλε όλη τη Λάρισα πίσω από τη μεσαία γραμμή, φοβούμενος την απειρία των παικτών του και το μέγεθος του αντιπάλου.
 Στο εικοσάλεπτο, κι ενώ οι φιλοξενούμενοι παρότι είχαν τον πλήρη έλεγχο του αγώνα ήταν ασύνδετοι, από τη μέση και μπροστά, ο τεχνικός των «πρασίνων» άλλαξε όλη την ομάδα. Επαιξε με δύο αμυντικούς (Αλεξόπουλο, Γκούμα), πέρασε τον Βόκολο στα χαφ και τον Νασιόπουλο δίπλα στον απομονωμένο Βλάοβιτς. Παρ' όλα αυτά, οι «πράσινοι» δεν μπορούσαν να κάνουν φάση στην οργανωμένη άμυνα των Θεσσαλών και να φτάσουν κοντά στο γκολ. Κάτι που έγινε (35 ) σε μια «κόντρα» επίθεση, ύστερα από συνδιασμό των Φύσσα, Βλάοβιτς και αποδέκτη τον Μπλένταρ Κόλα (0-1).
 Με την έναρξη του δευτέρου ημιχρόνου, ο Αγγελος Αναστασιάδης πέρασε στο παιχνίδι πέντε φρέσκους: τους Σάριτς, Ολιβάρεζ, Βαζέχα, Σιμπνιέφσκι και Φλίπσεν. Ομως οι γηπεδούχοι ανέβασαν το ρυθμό (με τις δικές τους αλλαγές, των Ζιάγκα, Γκέγκα) και λίγο έλειψε, να φέρουν το παιχνίδι στα ίσια, στην κεφαλιά-δοκάρι (59 ) του Τσανάκα. Σαν να μην έφτανε αυτό, στη κόντρα επίθεση οι «πράσινοι» πέτυχαν δεύτερο γκολ (60 ) από τον Σιμπνιέφκσι και διαμόρφωσαν το τελικό 0-2.
 Ο Αγγελος Αναστασιάδης δεν έκρυψε ότι το μυαλό ολόκληρου του Παναθηναϊκού είναι στη ρεβάνς με την Πολόνια: «Ηταν -είπε για τον αγώνα με τη Λάρισα- ένα παιχνίδι για να δούμε πού βρισκόμαστε. Το παιχνίδι με τους Πολωνούς είναι για τον Παναθηναϊκό ολόκληρη η χρονιά. Χρειάζεται σοβαρότητα και αγωνιστική πειθαρχία, γιατί η αντίπαλός μας είναι απρόβλεπτη ομάδα». 
 Ο Νίκος Αργυρούλης τόνισε ότι «υπάρχει ακόμη δρόμος ώς την έναρξη του πρωταθλήματος», μίλησε για «αρνητικά στοιχεία που πρέπει να διορθωθούν», ενώ εξέφρασε την ικανοποίησή του για την κατά διαστήματα θετική ανταπόκριση των παικτών του στη δυσκολία της αναμέτρησης με τον Παναθηναϊκό.
 Με δύο σημαντικά λάθη (ένα για κάθε ομάδα) η διαιτησία του Δ. Ποντίκη από τη Θεσσαλονίκη. Ενα πέναλτι για τους φιλοξενούμενους (στις αρχές του δευτέρου ημιχρόνου) κι ένα για τους Θεσσαλούς στις καθυστερήσεις του ματς.
