Με τους καλύτερους οιωνούς, αλλά βαρύτατα τραυματισμένη και με εξαιρετικά ασταθή επενδυτική ψυχολογία, ανοίγει -νωρίτερα από τα ειωθότα- τη φθινοπωρινή της σελίδα η Σοφοκλέους.
 Οι πυρετώδεις ρυθμοί που αναμένεται να επικρατήσουν από σήμερα στο οικονομικό επιτελείο, με τα μέτρα τόνωσης της χρηματιστηριακής αγοράς να κινούνται στην πρώτη γραμμή προτεραιοτήτων της κυβέρνησης, εκτιμάται ότι θα βρουν αντίκρισμα και στο ταμπλό των συναλλαγών, θέτοντας πιθανώς τέρμα στην καλοκαιρινή αστάθεια και χαλαρότητα, που είχε φτάσει στο «ναδίρ» (με τζίρους 50 δισ. δρχ.,
έναντι 400 και 500 δισ. δρχ. πέρυσι) κατά την αμέσως προηγούμενη εβδομάδα.
 Για πρώτη φορα, ίσως, η κυβέρνηση δείχνει να εγκύπτει ανυπόκριτα στα προβλήματα που ταλανίζουν εδώ και πολλούς μήνες την αγορά και τους επενδυτές, αναζητώντας όχι τις συνήθεις «εμβαλωματικές» λύσεις του παρελθόντος (που έγιναν εν τέλει πρόξενοι μεγαλύτερων κακών) αλλά εκείνα τα μέτρα ουσίας που μπορούν να οδηγήσουν το ελληνικό χρηματιστήριο σε διαδικασία πραγματικής ανάκαμψης.
 Δεν προξενεί εντύπωση η, καθυστερημένη έστω, εκδήλωση θερμού ενδιαφέροντος από
την κυβέρνηση απέναντι στα όσα συμβαίνουν στη Σοφοκλέους, αφού ως γνωστόν μέσα
από το Χρηματιστήριο περνά ολόκληρο το πρόγραμμα ιδιωτικοποιήσεων (και κατά συνέπεια η επιτυχία του κρίνεται εν πολλοίς από τις υγιείς αντιδράσεις της Σοφοκλέους) ενώ ένα σημαντικό μέρος των δημόσιων εσόδων εξαρτάται από τον καθημερινό κύκλο εργασιών του χρηματιστηρίου της Αθήνας. Ας μη λησμονούμε ακόμη ότι η επίτευξη του στόχου για αύξηση του ρυθμού αύξησης του Ακαθάριστου Εγχώριου Προϊόντος κατά περίπου 5% στα προσεχή έτη μπορεί να καταστεί «άνευ αντικρίσματος» εάν ο «σφυγμός» της οικονομίας και των επιχειρήσεων δεν συνταυτιστεί με αυτόν του Xρηματιστηρίου.
 Πολλοί θα αντιτάξουν, βεβαίως, ότι συχνά τα χρηματιστήρια υπακούουν σε δικούς τους κανόνες και ρυθμούς, αγνοώντας κάποτε επιδεικτικά τις θετικές ή αρνητικές
επιταγές του περιβάλλοντος. Η Σοφοκλέους, άλλωστε, ήταν αυτή που προξένησε παγκόσμια έκπληξη όταν είχε επιδοθεί πέρυσι στο γνωστό «ράλι» ανόδου, εν μέσω των πλέον αντίξοων συγκυριών (Κόσοβο, σεισμοί κ.ά.) για να καταβαραθρωθεί στη συνέχεια όταν οι οικονομικές και επιχειρηματικές συνθήκες επέτασσαν αντίθετη συμπεριφορά. Οι καταστάσεις, ωστόσο, αλλάζουν και τα πράγματα, ακόμη και σε μία «ατίθαση» αγορά, ωριμάζουν.
 Ολα δείχνουν ότι το εληνικό χρηματιστήριο αναζητεί σήμερα μία σταθερή και ήρεμη πορεία, έχοντας δημιουργήσει όλες τις προϋποθέσεις για κάτι τέτοιο.
 Κατ' αρχάς, με την πτώση των 2.500 μονάδων στο διάστημα των τελευταίων 10 μηνών «διορθώθηκαν» και οι πλέον ακραίες υπερβολές του παρελθόντος, διαμορφώνοντας ελκυστικές τιμές για εγχώριες και διεθνείς τοποθετήσεις σε ολόκληρη την γκάμα της αγοράς.
 Ακόμη, με τη συμπλήρωση του θεσμικού πλαισίου που επιχειρείται σήμερα και εν όψει διεθνούς αναβάθμισης της ελληνικής αγοράς, θα περιοριστούν αρρυθμίες, αδικαιολόγητες πτώσεις και «αρπαχτικές» συμπεριφορές του παρελθόντος. Ταυτοχρόνως, αρκετοί σοβαροί ξένοι θεσμικοί επενδυτές διερευνούν τις καλές μετοχές της Σοφοκλέους προκειμένου να τοποθετηθούν σύντομα, ενώ βέβαιη πρέπει να θεωρείται και η επαναπροσέλκυση εγχώριων ισχυρών χαρτοφυλακίων, καθώς η αγορά δείχνει να εξαντλεί τα έσχατα όρια της μακράς διόρθωσης.
 Υπό το πρίσμα αυτό, και δεδομένου ότι είναι προδιαγεγραμμένη ώς το τέλος του έτους σταδιακή πτώση των τραπεζικών επιτοκίων κατά 3-4 ποσοστιαίες μονάδες, θα
πρέπει να θεωρείται ισχυρό το ενδεχόμενο αντιστροφής του αρνητικού κλίματος στην αγορά, πιθανότατα μάλιστα και από τις πρώτες ημέρες του Σεπτέμβρη, χωρίς να αποκλείεται και κάποια θετική έκπληξη μέσα στον Αύγουστο.
 Ολα, βέβαια, εξαρτώνται από το κατά πόσο θα πειστούν να επανακάμψουν στη Σοφοκλέους οι χιλιάδες των μικροεπενδυτών που αναγκάστηκαν να στραφούν στην ασφάλεια των repos, αρνούμενοι να χάνουν σταθερά τις αποταμιεύσεις τους σε ένα
