 Νέο χτύπημα της βασκικής αυτονομιστικής οργάνωσης ΕΤΑ που σημειώθηκε χθες στη βορειανατολική Ισπανία με θύματα δύο πολιτοφύλακες, ανεβάζει σε 11 τον αριθμό των νεκρών από τη στιγμή που η οργάνωση αποφάσισε να διακόψει την 14μηνη εκεχειρία, τον περασμένο Δεκέμβριο.
 Οι πολιτοφύλακες, ένας 22άχρονος άνδρας και μια 32άχρονη γυναίκα, έμπαιναν στο
όχημά τους για να ξεκινήσουν την πρωινή περιπολία, όταν σημειώθηκε έκρηξη που προκάλεσε βόμβα-βεντούζα, τοποθετημένη στο κάτω μέρος του αυτοκινήτου. Η γυναίκα βρήκε ακαριαίο θάνατο ενώ ο συνάδελφός της μεταφέρθηκε εσπευσμένα σε νοσοκομείο, όπου όμως υπέκυψε λίγο αργότερα στα τραύματά του. Η βομβιστική επίθεση σημειώθηκε λίγο μετά τις 7 χθες το πρωί, ώρα Ελλάδας, εναντίον περιπολικού στη Σαλιέν ντε Γαλιέγο, στην επαρχία Ουέσκα, στη βορειοανατολική Ισπανία.
 Ολα τα στοιχεία υπέδειξαν από την πρώτη στιγμή ότι πρόκειται για βομβιστική επίθεση της αυτονομιστικής οργάνωσης των Βάσκων, ΕΤΑ, για την οποία το σώμα της Πολιτοφυλακής, το στρατιωτικό σώμα της αστυνομίας στην Ισπανία, αποτελεί συχνό στόχο της.
 Στην οργάνωση των Βάσκων έχουν αποδοθεί τουλάχιστον 800 δολοφονίες, στη διάρκεια των 32 χρόνων που αγωνίζεται για την αυτονομία της βασκικής επαρχίας στα βόρεια της Ισπανίας, στα σύνορα με τη Γαλλία.
 Μόλις την περασμένη εβδομάδα, η αστυνομία ανατίναξε αυτοκίνητο φορτωμένο με 100 κιλά εκρηκτικά που είχαν εγκαταλείψει άγνωστοι στην άκρη μεγάλου αυτοκινητόδρομου στην επαρχία Ουέσκα, προφανώς επειδή παρουσίασε κάποια μηχανικά προβλήματα.
 Σε διάστημα μικρότερο των τριών εβδομάδων, δύο επιθέσεις που αποδόθηκαν στην ΕΤΑ είχαν ως αποτέλεσμα το θάνατο τεσσάρων και τον τραυματισμό 11 ατόμων, στην
 Η ισπανική αστυνομία προχώρησε στη σύλληψη τριών υπόπτων και στην κατάσχεση εκρηκτικών και άλλου υλικού μετά από επιχείρηση στη βασκική πόλη Βικτόρια την οποία υποπτεύεται ως βάση της ΕΤΑ.
