Το ενδιαφέρον των αγορών εστιάζεται αύριο στις ΗΠΑ, όπου η FED καλείται να αποφασίσει για το ύψος των βασικών επιτοκίων της. Tου MΠAMΠH MIXAΛH Ηαυριανή συνεδρίαση της Επιτροπής Ανοιχτής Αγοράς της Αμερικανικής Ομοσπονδιακής Τράπεζας είναι η τελευταία ευκαιρία της για αύξηση των επιτοκίων πριν από τις προεδρικές εκλογές, καθώς έως τότε μεσολαβεί μία ακόμη συνάντηση, στην οποία όμως δεν αναμένεται αλλαγή της νομισματικής πολιτικής, προκειμένου να μη διαταραχθεί η προεκλογική μάχη. Υστερα από τα πρόσφατα στοιχεία για τον πληθωρισμό και την παραγωγικότητα, ελάχιστοι αναλυτές αναμένουν ότι η FED θα αυξήσει αύριο τα επιτόκιά της. Ο πληθωρισμός δείχνει ότι βρίσκεται ακόμη υπό έλεγχο, παρά τους συνεχιζόμενους εκρηκτικούς ρυθμούς ανάπτυξης της οικονομίας. Τον περασμένο μήνα σημείωσε πολύ μικρή άνοδο και σε ετήσια βάση βρίσκεται στο 3, 5%. Ενα όμως μεγάλο μέρος αυτής της τιμής οφείλεται στην άνοδο των τιμών των καυσίμων. Εάν αυτές, όπως οι τιμές των τροφίμων ­οι ασταθείς παράγοντες διαμόρφωσης του Δείκτη Τιμών Καταναλωτή­ εξαιρεθούν, τότε ο δομικός πληθωρισμός βρίσκεται μεταξύ 2% και 3%, το μέσο επίπεδο των τελευταίων πέντε ετών. Ετσι, οι περισσότεροι αναλυτές εκτιμούν ότι η FED έχει την πολυτέλεια να περιμένει για ακόμη λίγο καιρό. Ηδη οι έξι αυξήσεις επιτοκίων στις οποίες προέβη η FED τον τελευταίο χρόνο, έφεραν κάποια αποτελέσματα στο στόχο της για ομαλή επιβράδυνση της οικονομίας. Το υψηλότερο κόστος των στεγαστικών δανείων έχει οδηγήσει σε μείωση της δραστηριότητας στον κατασκευαστικό τομέα. Το πιο ενθαρρυντικό στοιχείο, όμως, είναι η παραγωγικότητα, το ωριαίο προϊόν του κάθε εργαζομένου. Στο β' τρίμηνο του 2000, καθοδηγούμενη από την εφαρμογή των νέων τεχνολογιών, εκτοξεύτηκε κατά 5, 3%, τρεις φορές ταχύτερα απ' ό,τι στο πρώτο τρίμηνο. Αποτέλεσμα, σε ετήσια βάση η παραγωγικότητα να βρίσκεται στο επίπεδο του 5, 1%, το υψηλότερο από το τρίτο τρίμηνο του 1983. Το υψηλό επίπεδο της παραγωγικότητας επιτρέπει στις εταιρείες να διατηρούν σε χαμηλά επίπεδα τα εργατικά κόστη τους και ισχυρά περιθώρια κερδών. Αποτέλεσμα, να μη χρειάζεται να προβαίνουν σε αυξήσεις των τιμών. Βέβαια, ο πρόεδρος της FED, Αλαν Γκρίνσπαν, δεν παύει να προειδοποιεί ότι είναι άγνωστο για πόσο καιρό ακόμη η έκρηξη της παραγωγικότητας θα είναι διατηρήσιμη. Πληθωριστικές   πιέσεις, οι HΠA Τα παραπάνω όμως αποτελούν τη μια πλευρά του νομίσματος. Η άλλη είναι τελείως διαφορετική και δεν δικαιολογεί καμία αισιοδοξία, καθώς οι ΗΠΑ έχουν μεγαλύτερο πληθωρισμό τόσο έναντι της ζώνης του ευρώ όσο και έναντι της Ιαπωνίας. Εάν ληφθούν υπόψη μόνο τα στοιχεία της φετινής χρονιάς, στο πρώτο εφτάμηνο του 2000 η μέση ετήσια τιμή του πληθωρισμού είναι 4%, πολύ υψηλότερα από το 2, 7% στο σύνολο του έτους πέρυσι και 1, 6%, αντίστοιχα, το 1998. Σίγουρα, ένα μέρος αυτής της ανόδου οφείλεται στις υψηλότερες τιμές των καυσίμων, όμως το ίδιο ισχύει και για τις υπόλοιπες δύο μεγάλες οικονομίες (Ε.Ε. - Ιαπωνία). Τρανή απόδειξη της ανόδου των πληθωριστικών πιέσεων στις ΗΠΑ αποτελεί η τιμή του δομικού πληθωρισμού στο πρώτο εφτάμηνο, ο οποίος αυξήθηκε κατά 2, 6% έναντι μόλις 1, 9% πέρσι. Επιπλέον, όσον αφορά τις έξι αυξήσεις των επιτοκίων από τον Ιούνιο του 1999, που τα οδήγησαν κατά 1, 75% υψηλότερα και αρκετοί εκτιμούν ότι είναι αρκετές για την επιβράδυνση της οικονομίας, κάποιοι το αμφισβητούν. Επισημαίνουν ότι σε επίπεδο διετίας και αν αφαιρεθούν οι τρεις μειώσεις στις οποίες προέβη η FED το φθινόπωρο του 1998, λόγω της παγκόσμιας οικονομικής κρίσης, τότε τα επιτόκια αυξήθηκαν μόλις κατά 1% και, με βάση τις πραγματικές τιμές, τότε ίσως και να μειώθηκαν.  Ετσι, δεν είναι λίγοι εκείνοι που εκτιμούν ότι η FED θα παραμείνει με το δάκτυλο στη σκανδάλη, όσον αφορά τις μελλοντικές κινήσεις της, ιδιαίτερα αν η τελευταία περιπέτεια με τις διεθνείς τιμές του πετρελαίου δεν αποδειχθεί ένας παροδικός εφιάλτης. Ομως, οι οριστικές αποφάσεις της για τη μελλοντική νομισματική πολιτική της, θα ληφθούν πιθανότατα μετά τις προεδρικές εκλογές και συγκεκριμένα, στις δύο συνεδριάσεις της που θα ακολουθήσουν μέχρι το τέλος του έτους.
