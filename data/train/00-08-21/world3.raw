Παγκόσμια συγκίνηση έχει προκαλέσει η ναυτική τραγωδία του υποβρυχίου «Κουρσκ»· χιλιάδες άνθρωποι από όλο τον κόσμο εκφράζουν με κάθε τρόπο τη θλίψη
και τη συμπαράστασή τους στις οικογένειες των ανδρών του πληρώματος.
 Εδώ και μια εβδομάδα, εκατοντάδες προσευχές και συλλυπητήρια μηνύματα κάνουν την εμφάνισή τους σε πολλές σελίδες του Διαδικτύου που είναι αφιερωμένες στο «Κουρσκ». Τα μηνύματα αυτά φτάνουν απ' όλα τα μέρη του κόσμου και αποτελούν μέσο έκφρασης όχι μόνο συμπάθειας αλλά και αποριών, φόβων και επικριτικών απόψεων. «...το επιτελείο στελεχώνεται από ανθρώπους ανίδεους που δεν τολμούν ή είναι ανίκανοι να πάρουν πρωτοβουλίες; Τί αντιπροσωπεύει γι' αυτούς η ζωή ενός ναύτη ή ενός στρατιώτη; » γράφει ένας πρώην στρατιωτικός. Πολλοί δηλώνουν απογοητευμένοι από την απόμακρη στάση που τήρησε ο Ρώσος πρόεδρος, ενώ σχεδόν όλοι θεωρούν ότι η καθυστέρηση στην αναζήτηση ξένης βοήθειας υπήρξε μοιραία.
 Αναστατωμένοι από το τραγικό γεγονός, οι κάτοικοι του Μουρμάνσκ αναζητούν ευθύνες και καταγγέλλουν με πικρία την καθυστερημένη αποδοχή της ξένης βοήθειας.
 Αγανάκτηση προκαλεί και η αρχική απόκρυψη του γεγονότος από τις Aρχές: «Γιατί κρύβουν πάντα από το λαό τις μεγάλες καταστροφές; Εκαναν το ίδιο και με το Τσερνομπίλ και δείτε πού οδηγήθηκαν», λένε πολλοί, αναθυμούμενοι μια άλλη «καταστροφική σιωπή». Η έλλειψη πληροφοριών γεννά, όπως πάντα, την υποψία και το φόβο. Στη συγκεκριμένη περίπτωση πολλοί είναι οι Ρώσοι που προβάλλουν τα δικά τους ανησυχητικά σενάρια. Οπως για παράδειγμα αυτοί που πιστεύουν ότι οι ρωσικές αρχές ήθελαν να αποκρύψουν πάση θυσία από τη διεθνή κοινή γνώμη το αίτιο του ατυχήματος και ζήτησαν ξένη βοήθεια μόνο όταν οι ήχοι από το εσωτερικό τού σκάφους σταμάτησαν.
 Πέρα από την πικρία επικρατεί η θλίψη. Το Μουρμάνσκ είναι μια πόλη που ζει στους ρυθμούς του στόλου της Bόρειας Θάλασσας και οι κάτοικοι παρακολουθούν τις επιχειρήσεις διάσωσης με κομμένη την ανάσα. Χθες, οι πιστοί συγκεντρώθηκαν
στην εκκλησία του Αγίου Νικολάου προσευχόμενοι για τη σωτηρία των 118 ανδρών που είναι παγιδευμένοι στο βυθό. Για το πλήρωμα του «Κουρσκ» ήταν και οι προσευχές των πιστών στον Καθεδρικό Ναό του Σωτήρος στη Μόσχα, στην τελετή για
την αγιοποίηση του τσάρου Νικολάου ΙΙ και της οικογένειάς του. Χιλιάδες πιστοί
προσευχήθηκαν μαζί με τον Πατριάρχη Αλέξιο ΙΙ για τους «νέους Ρώσους μάρτυρες».
