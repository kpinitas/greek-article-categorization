Τέσσερις χιλιάδες στρέμματα πευκοδάσους έγιναν στάχτη σ' ένα από τα ωραιότερα δάση της Σκιάθου. Η φωτιά, που χθες το βράδυ τέθηκε υπό έλεγχο, «έπληξε» την περιοχή Κεχριά, κοντά στον «Ασέληνο», το «στολίδι της Σκιάθου» όπως είναι γνωστό.
 Η πυρκαγιά εκδηλώθηκε το μεσημέρι του Σαββάτου και λόγω των ισχυρών ανέμων επεκτάθηκε πολύ γρήγορα προς τον Αγιο Ιωάννη τον Κουφό και απείλησε και κατοικημένες περιοχές.
 Υπεράνθρωπες ήταν οι προσπάθειες που κατέβαλαν για την αντιμέτωπισή της 7 πυροσβεστικά αεροσκάφη, 3 ελικόπτερα, 30 πυροσβεστικά οχήματα, 80 άνδρες της Πυροσβεστικής, 100 άνδρες της ΕΜΑΚ και πολλοί κάτοικοι του νησιού.
 Με την εκδήλωση της φωτιάς, ο δήμαρχος Σκιάθου Δ. Πρεβεζάνος και μέλη του Δημοτικού Συμβουλίου κατέφθασαν στο χώρο της φωτιάς να συντονίσουν το έργο της
κατάσβεσης. Στις προσπάθειες κατάσβεσης συμμετείχε και ο γενικός γραμματέας του υπουργείου Δημόσιας Τάξης κ. Ευσταθιάδης, ο οποίος βρισκόταν στο νησί.
 Τελικά, χθες το απόγευμα και αφού η πυρκαγιά είχε αποτεφρώσει περίπου 4.000 στρέμματα πευκοδάσους, τέθηκε υπό έλεχγο. Στον τόπο παραμένουν πυροσβεστικές δυνάμεις για το φόβο τυχόν αναζωπύρωσης.
 - ΚΕΡΚΥΡΑ: Ποινική δίωξη για εμπρησμό από πρόθεση άσκησε χθες η εισαγγελέας της Κέρκυρας εναντίον ενός 48χρονου εφοριακού, ο οποίος σήμερα θα οδηγηθεί στο
 Πρόκειται για τον Φώτη Αρώνη, ο οποίος κατηγορείται ότι μέσα σε τέσσερις ημέρες έβαλε έξι πυρκαγιές στα χωριά Σταυρός και Αγιοι Δέκα. Κάτοικοι υποστηρίζουν ότι τον είδαν να κινείται ύποππτα στις περιοχές με το αυτοκίνητό του και λίγο αργότερα ξεσπούσαν πυρκαγιές.
 Ο Αρώνης δεν δέχεται τις κατηγορίες και ο δικηγόρος του υποστηρίζει ότι ο πελάτης του έχει ψυχολογικά προβλήματα.
 - ΑΡΚΑΔΙΑ: Σε εξέλιξη βρισκόταν μέχρι χθες αργά το βράδυ πυρκαγιά που ξέσπασε το μεσημέρι στην περιοχή Κακουραίικα Γορτυνίας. Η φωτιά καίει δασική έκταση σε
δύσβαστη περιοχή. Ισχυρές δυνάμεις πυρόσβεσης έχουν σπεύσει στο σημείο της φωτιάς.
 - ΣΕΡΡΕΣ: Υπό έλεγχο τέθηκε χθες το απόγευμα φωτιά που ξέσπασε το μεσημέρι του
Σαββάτου στο Λαϊλιά Σερρών, κοντά στο χιονοδρομικό κέντρο. Σύμφωνα με την Πυροσβεστική Yπηρεσία, δεν απειλήθηκε άμεσα το πυκνό δάσος του Λαϊλιά όπου ζουν άγρια ζώα, ανάμεσα στα οποία αρκετά προστατευόμενα είδη.
 Η φωτιά ξέσπασε σε δύο διαφορετικές εστίες που απέχουν μεταξύ τους περίπου 15 χιλιόμετρα και εντοπίστηκαν σχεδόν ταυτόχρονα από πυροφύλακες και κατοίκους της περιοχής.
 Προς το παρόν τα αίτια της πυρκαγιάς δεν έχουν προσδιοριστεί, ωστόσο εικάζεται
ότι πιθανώς να οφείλεται σε κεραυνούς που έπεσαν κατά τη διάρκεια κακοκαιρίας στην περιοχή.
