 Ο Νίκος Κακλαμανάκης είναι έτοιμος για την τελική προσπάθεια και φαίνεται αποφασισμένος να είναι στο βάθρο, όποτε τελειώσει αυτή η επίπονη και... ολίγον τρελή προσπάθεια στα Μιστράλ.
 Ο Ολυμπιονίκης μας κατάφερε να πάρει χθες την τέταρτη θέση στη μία και μοναδική ιστιοδρομία (η 7η συνολικά) που άρχισε -και αυτή- με δύο ώρες καθυστέρηση εξαιτίας της άπνοιας. Ετσι ανέβηκε στην τέταρτη θέση της γενικής κατάταξης με 43 βαθμούς ποινής και αυτό που παρακαλάει από εδώ και πέρα είναι να γίνουν τουλάχιστον έντεκα ιστιοδρομίες, ώστε να έχει το δικαίωμα να «πετάξει» μία ακόμα κακή κούρσα. 
 Τότε θα διώξει τη 2η στην οποία είχε πάρει τη 12η θέση και θα πλησιάσει ακόμα περισσότερο την κορυφή. Για να μπορέσει όμως να εκμεταλλευτεί ουσιαστικά αυτό το -μικρό έστω- πλεονέκτημα θα πρέπει να είναι πάντα ψηλά στις ιστιοδρομίες που απομένουν μέχρι την Κυριακή.
 Ο ίδιος ήταν σαφώς καλύτερα χθες και έλεγε: «Χθες το βράδυ ήταν η πρώτη φορά εδώ και πολλές μέρες που κοιμήθηκα καλά. Ξεπέρασα το πρόβλημα που είχα με τα χέρια μου και έχουν μείνει απλά κάποιες μικροενοχλήσεις στη μέση. Εχω πάρει απόφαση ότι από τον άνεμο δεν μπορώ να περιμένω τίποτα καλύτερο πλέον. Ας είμαι εγώ καλά λοιπόν και θα παλέψω σκληρά γι' αυτό το μετάλλιο. Υπόσχομαι να κάνω το καλύτερο για να ανέβω στο βάθρο...».
 Πάνω από τον Νίκο ήταν χθες, ο Αυστριακός Σίεμπερ με 22 βαθμούς, ο Αργεντίνος Εσπινόλα με 26, ο Νεοζηλανδός Μάκιντος με 36 και τον ακολουθούν ο Γερμανός Μπαρονιάν με 46 και ο Αυστραλός Κλίπιχ με 52. Αυτοί όπως φαίνεται θα δώσουν και τη μάχη στην τελική ευθείας, με δύο ιστιοδρομίες σήμερα και μία την Κυριακή, ενώ για το Σάββατο είναι προγραμματισμένο ρεπό.
 Στις γυναίκες, στα Μιστράλ, η Σκαρλάτου ήταν 23η και 24η χθες και βρίσκεται στην 22η θέση συνολικά, ενώ τα πράγματα δεν εξελίχθηκαν καθόλου καλά για τις κοπέλες στα 470. 
 Η Σοφία Μπεκατώρου και η Αιμιλία Τσουλφά είχαν μια πολύ άσχημη μέρα, αφού στις δύο κούρσες που έγιναν (3η, 4η) πήραν τη 17η και 12η θέση αντίστοιχα και από την 4η θέση στην οποία ήταν την πρώτη μέρα, έπεσαν στην 11η με 39 βαθμούς ποινής. Η απόσταση από τα μετάλλια δεν είναι μεγάλη, αλλά οι ίδιες είχαν κάθε λόγο να νιώθουν άσχημα, αφού μια ημέρα μετά τη δήλωσή τους ότι αυτό που χρειάζονται είναι σταθερότητα... έκαναν ακριβώς το αντίθετο.
 Ετσι η Τσουλφά έλεγε χθες: «Δεν έχουμε περιθώριο για άλλα λάθη. Κάναμε δύο πολύ κακές κούρσες. Τώρα όμως κοιτάμε μπροστά και θα τα δώσουμε όλα για μια καλή θέση...».
 Στην πρώτη θέση με 20 βαθμούς είναι οι Γερμανίδες Μπίνκερ και Μπιούελ, στη δεύτερη με 23 οι Νεοζηλανδές Χένσοου, Εγκνοτ και στην τρίτη με 25 οι Αϊσλερ, Γκλάσερ από τις ΗΠΑ.
 Στα 470 των ανδρών οι Κοσματόπουλος και Τριγκώνης έπεσαν μία θέση (10οι) αφού χθες πήγαν πολύ άσχημα (22οι) στην τρίτη κούρσα, αλλά ετυχώς κατάφεραν να ανέβουν στην 6η θέση στην τέταρτη ιστιοδρομία και έτσι έχουν τώρα 48 βαθμούς ποινής, αλλά τη δυνατότητα να ανέβουν πολύ περισσότερο αν πετάξουν την κακή τους κούρσα. Και γι' αυτούς όμως το ζητούμενο είναι η σταθερότητα.
 Στα Λέιζερ και στα Γιούροπ ο Αντώνης Μπουγιουρής και η Μαρία Βλάχου αντίστοιχα δουλεύουν αθόρυβα, ανέβηκαν χθες και έχουν ελπίδες για να μπουν στην οχτάδα της κατηγορίας τους. Ο Μπουγιουρής ήταν 9ος στην τρίτη ιστιοδρομία και βρίσκεται 11ος συνολικά με 43 βαθμούς, ενώ στην ίδια θέση είναι και η Βλάχου που ήταν 10η και 4η στις δύο κούρσες που έγιναν χθες και έχει 49 βαθμούς ποινής.
 Στη μάχη από το πρωί του Σαββάτου θα μπουν και ο Αιμίλιος Παπαθανασίου -που έλυσε το πρόβλημα με το κατάρτι του- στα Φιν και οι Πελεκανάκης, Μπούκης στα Σταρ.
