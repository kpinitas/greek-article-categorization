 Περίμεναν τόσο καιρό που είχαν την ευκαιρία να πλάσουν καλά στη φαντασία τους το όνειρο μιας μεγάλης διάκρισης. Και από τα ξημερώματα του Σαββάτου, στο κολυμβητήριο του Ράιντ, οι πολίστες μας καλούνται να κάνουν αυτό το όνειρο πράξη, πρώτα απ' όλα γιατί το χρωστούν στον εαυτό τους και μετά γιατί το ελληνικό πόλο με την 11η παρουσία του σε Ολυμπικούς Αγώνες, με την πρόοδο που έχει τα τελευταία χρόνια, αξίζει κάτι παραπάνω ακόμα και από την 6η θέση της Ατλάντας. Αλλά το έργο είναι πολύ δύσκολο... ειδικά στην πρώτη φάση των Aγώνων! 
 Και επειδή η δύσκολη μέρα φαίνεται από το πρωί, στη 1.30 το πρωί θα βρουν απέναντί τους ένα από τα φαβορί για το χρυσό εδώ, την Ουγγαρία. Η πολυνίκης των Ολυμπιακών Αγώνων, με έξι χρυσά στο παλμαρέ της, ανέβηκε για τελευταία φορά στο ψηλότερο σκαλί του βάθρου το 1976 και αμέσως μετά στη Μόσχα ήταν τρίτη. Στην Ατλάντα οι Μαγυάροι ήταν το πρώτο φαβορί για το χρυσό, αλλά οι Ισπανοί και μετά οι Ιταλοί στο μικρό τελικό τούς οδήγησαν στην αποτυχία. Τα τέσσερα χρόνια που πέρασαν από τότε έχουν ωριμάσει τους Ούγγρους, που ήταν δεύτεροι στο παγκόσμιο πρωτάθλημα του 1998 και πρώτοι πέρυσι στο FINA CUP. Ο Μπένετεκ, ο Κάσας, ο Κος, ο Φόντορ, ο Βάργκα και ο Μόλναρ, παίκτες υψηλού επιπέδου, είναι ιδιαίτερα... αγριεμένοι! 
 Οπως άλλωστε και οι Κροάτες, οι Γιουγκοσλάβοι και οι Αμερικανοί που θα είναι αντίπαλοί μας στη συνέχεια και θέλουν όλοι να επιστρέψουν στην κορυφή. Μόνο οι Ολλανδοί φαίνεται πως... δεν έχουν το δικαίωμα να είναι αγριεμένοι! 
 Η ουσία είναι πως ο Κούλης Ιωσηφίδης δεν έχει άδικο όταν λέει πως από τον όμιλό μας δύο ομάδες θα είναι στο βάθρο. Γιατί όποιος περάσει στη δεύτερη φάση, θα έχει σχετικά πιο εύκολο έργο, καθώς στον άλλο όμιλο είναι οι παρηκμασμένες Ιταλία, Ρωσία, Ισπανία, Αυστραλία, που μόνο φόβητρο δεν είναι, και οι σαφώς υποδεέστερες Σλοβακία και Καζακστάν. 
 Οι διεθνείς μας πάντως μπορούν να παίξουν χωρίς το άγχος της νίκης και με τις κρυφές πιθανότητες του αουτσάιντερ μέχρι και τη Δευτέρα, δηλαδή στους αγώνες με Ουγγαρία, Γιουγκοσλαβία και Κροατία. Την πίεση σίγουρα θα τη νιώσουν στα δύο τελευταία παιχνίδια με Ολλανδία και ΗΠΑ, αφού θέλουν δύο νίκες για να μπουν στην οζτάδα. Ομως σε καμία περίπτωση τα τρία πρώτα παιχνίδια δεν πρέπει να θεωρούνται χαμένα από χέρι. Με την παρουσία της στο τουρνουά του Περθ και στα φιλικά εδώ στο Σίδνεϊ, απέδειξε πως είναι σε πολύ καλό δρόμο. Αυτό όμως πρέπει να αποδειχτεί και στους επίσημους αγώνες...
 «Με την Ουγγαρία, αν πρέπει κάτι να αποφύγουμε, είναι να μπούμε στο ρυθμό τους. Σίγουρα δεν είμαστε καλύτεροι από αυτούς και έχουν το προβάδισμα. Η ομάδα είναι σε καλή κατάσταση και ψυχολογικά και έχει βρει το ρυθμό της. Παρ' ότι ο Ψύχος είχε πρόβλημα την τελευταία εβδομάδα και ο Αφρουδάκης δεν έχει βρει ακόμα τον καλό εαυτό του, είμαστε πολύ καλοί μπροστά, αλλά πρέπει να μη χάνουμε την αυτοσυγκέντρωσή μας...», είπε ο ομοσπονδιακός τεχνικός Κούλης Ιωσηφίδης, που τόνισε ακόμη πως τα τρία όπλα της Eθνικής μας σε αυτή την προσπάθεια θα είναι: «Η οικονομία της μπάλας (όχι λάθη), ο σωστός ρυθμός σε όλη τη διάρκεια του αγώνα και η ομαδικότητα. Οι ατομικές εξάρσεις δεν θα μας οδηγήσουν πουθενά...».
 Η προϊστορία της Eθνικής μας με την Ουγγαρία σε Ολυμπιακούς Αγώνες δεν έχει παρά μόνο ήττες (5), και μάλιστα «εύκολες». Μόνο το 1988 το αντιπροσωπευτικό μας συγκρότημα πλησίασε αρκετά (10-12), αλλά χρειάστηκε να φτάσουμε στο 1997 και το FINA CUP της Αθήνας, για να έρθει η πρώτη ελληνική νίκη επί των Ούγγρων. Είναι λοιπόν φυσικό να μη μιλάνε για νίκη πια οι διεθνείς μας: «Δεν νομίζω ότι μπορούμε να κερδίσουμε την Ουγγαρία, που είναι φαβορί για το χρυσό. Ο αγώνας θα είναι ένα καλό τεστ για τα τα υπόλοιπα κρίσιμα παιχνίδια. Πιστεύω ότι όλους τους υπόλοιπους μπορούμε να τους κυνηγήσουμε και να τους κερδίσουμε. Λέμε ότι χρειαζόμαστε δύο νίκες, αλλά ίσως και να μη φτάνουν. Στόχος είναι η οχτάδα και όπλο μας είναι η ομοιογένεια. Πιστεύω ότι το καλό πρόσωπο που δείξαμε στο Περθ θα το παρουσιάσουμε και εδώ. Ελπίζω και με τη βοήθεια των ομογενών...».
 Η ουσία είναι πως αυτή η ομάδα παρουσιάζεται η πληρέστερη όλων των εποχών, και έτσι πρέπει να είναι στην πραγματικότητα, αφού ο Ιωσηφίδης έχει πλέον τη δυνατότητα να αλλάζει ακόμα και πέντε παίκτες μαζί και να δίνει άλλο ρυθμό στον αγώνα. Το μόνο που χρειάζεται για να γίνει το μεγάλο βήμα είναι ψυχραιμία και καθαρό μυαλό. Και αυτό πια είναι κάτι που εξαρτάται από τους ίδιους.
