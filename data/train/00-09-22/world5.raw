 Τη στιγμή που ο μεταρρυθμιστής πρόεδρος του Ιράν, Μοχάμαντ Χαταμί, δηλώνει ότι
εντείνονται οι πιέσεις στις ΗΠΑ για άρση των κυρώσεων κατά της χώρας του, ο Ιρανός υπουργός Εξωτερικών έλαβε άδεια να επισκεφθεί τις ΗΠΑ και είναι ο πρώτος υψηλόβαθμος αξιωματούχος της Τεχεράνης που γίνεται δεκτός σε αμερικανικό έδαφος μετά την ισλαμική επανάσταση του 1980.
 Το Ιράν μάλιστα προσφέρθηκε να συνεργαστεί με τη Δύση για την ανάπτυξη των οικονομιών της Κεντρικής Ασίας.
 Οι δηλώσεις του Μοχάμαντ Χαταμί έγιναν μετά τη δημοσίευση ανοικτής επιστολής προς τον πρόεδρο των ΗΠΑ, Μπιλ Κλίντον, εκ μέρους ομάδας αμερικανικών επιχειρήσεων που ζητούν την άρση των κυρώσεων στον τομέα του πετρελαίου, προκειμένου οι αμερικανικές επιχειρήσεις να μπορέσουν να εκμεταλλευθούν τις επιχειρηματικές ευκαιρίες στο Ιράν.
 «Η αμερικανική κυβέρνηση υφίσταται πιέσεις εκ μέρους επιχειρήσεων που θέλουν να επενδύσουν στο Ιράν και επιθυμούν την άρση των κυρώσεων», δήλωσε ο Χαταμί. «Η προσέλκυση επενδυτών δεν γίνεται εύκολα. Πρέπει να προετοιμασθούμε για το έργο αυτό», είπε ο Ιρανός πρόεδρος.
Χαρακτηριστικό του κλίματος που επικρατεί είναι ότι οι αμερικανικές αρχές επέτρεψαν στον Ιρανό υπουργό Εξωτερικών, Καμάλ Χαράζι, να επισκεφθεί τις ΗΠΑ για να συμμετάσχει σε μια σειρά συναντήσεων με πανεπιστημιακούς και επιχειρηματικούς κύκλους. Ο Χαράζι είναι ο πλέον υψηλόβαθμος Iρανός αξιωματούχος που παίρνει άδεια για επίσκεψη στις ΗΠΑ, έξω από την περίμετρο της έδρας του ΟΗΕ, από την εποχή της διακοπής των σχέσεων ανάμεσα στις δύο χώρες, το 1980. 
 Οπως δήλωσε ο εκπρόσωπος του Στέιτ Ντιπάρτμεντ, η παροχή αδείας στον Ιρανό υπουργό «συνάδει με την πολιτική μας του διαλόγου μεταξύ των λαών».
 Μιλώντας σε ομάδα επιχειρηματικών και πανεπιστημιακών στη Νέα Υόρκη, ο Χαράζι δήλωσε χθες ότι η χώρα του είναι έτοιμη να συνεργαστεί με τη Δύση για την ανάπτυξη των οικονομιών της Κεντρικής Ασίας και τόνισε ότι προσφέρει μια οικονομική διαδρομή μεταφοράς του πετρελαίου και του φυσικού αερίου της Κασπίας και αποτελεί φυσική δίοδο σύνδεσης της περιοχής με τις διεθνείς αγορές.
