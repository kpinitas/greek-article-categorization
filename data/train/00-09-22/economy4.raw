 Ακόμη δεν πρόλαβε να βαπτιστεί στην κολυμπήθρα της Σοφοκλέους το πολλά υποσχόμενο «μωρό» και άρχισε να δημιουργεί προβλήματα -προσωρινά όπως φαίνεται- στη «μαμά».
 Ο λόγος για τη μετοχή της Cosmote, για την οποία η ζήτηση από τα χοντρά πορτοφόλια του εξωτερικού και του εσωτερικού, πριν καν αρχίσει η δημόσια εγγραφή, δείχνει να είναι τόσο μεγάλη, ώστε αρκετοί είναι αυτοί που ρευστοποιούν θέσεις στον ελληνικό ΟΤΕ προκειμένου να εντάξουν στα χαρτοφυλάκιά
τους μια μετοχή που όλα δείχνουν ότι θα διαδραματίσει πρωταγωνιστικό ρόλο. 
 Στις κινήσεις αυτές αποδίδεται, σε μεγάλο βαθμό, και το ισχυρό κύμα ρευστοποιήσεων από το εξωτερικό και το εσωτερικό, που εκδηλώθηκε χθες τόσο στη
μετοχή του ΟΤΕ (-3, 02% στις 7.440 δρχ. και 20 δισ. δρχ. τζίρο), όσο και σε άλλες ισχυρές, τραπεζικές κατά βάση, αξίες όπως η Εμπορική Τράπεζα (-3, 99% με όγκο 102, 8 χιλιάδες τεμάχια), η Εθνική (-3, 38% με 116 χιλιάδες τεμάχια), η Panafon (-1, 37% με 1 εκατ. τεμάχια), κ.ά. Αντίθετα, το αγοραστικό ενδιαφέρον ήταν ιδιαίτερα έντονο για τη μετοχή της Βιοχάλκο που με συναλλακτική δραστηριότητα 718 χιλιάδων τεμαχίων ενισχύθηκε κατά 5, 99%. Η χθεσινή κινητικότητα αποτυπώθηκε και στο σχετικά αυξημένο τζίρο των 104 δισ. δρχ., εκ των οποίων 14, 5 δισ. δρχ. είχαν τη μορφή σημαντικών πακέτων.
 Σύμφωνα με τις απόψεις χρηματιστηριακών παραγόντων, βασική αιτία των ρευστοποιήσεων στις οποίες προέβησαν οι ξένοι ως προς τον ΟΤΕ είναι ότι στα χαρτοφυλάκιά τους ο κλάδος των ελληνικών τηλεπικοινωνιών καταλαμβάνει συγκεκριμένα ποσοστά, και κατά συνέπεια στην παρούσα φάση, για να βάλουν στο ίδιο καλάθι όλες τις μετοχές, συμπεριλαμβανομένης και της Cosmote, έπρεπε να μειώσουν τις θέσεις τους στις υπόλοιπες εταιρείες του κλάδου.
 Ας σημειωθεί ότι δεν πρόκειται για μια αιφνιδιαστική κίνηση, διότι από καιρό στελέχη του οικονομικού επιτελείου και της τραπεζικής αγοράς εκτιμούσαν ότι η είσοδος της θυγατρικής του ΟΤΕ στη Σοφοκλέους ήταν πιθανό ότι θα προκαλούσε προσωρινές αναταράξεις. Η εξέλιξη αυτή, όμως, που εκτιμάται ως προσωρινή, δεν ανησυχεί τους χρηματιστηριακούς παράγοντες, καθ' όσον αναμένεται ότι η εισαγωγή της Cosmote θα δημιουργήσει ευρύτερη κινητικότητα στην αγορά, επιφέροντας νέο κύκλο τοποθετήσεων από ιδιώτες και επαγγελματίες επενδυτές. 
 Πάντως, το φαινόμενο των μαζικών ρευστοποιήσεων, ή και τοποθετήσεων από ξένους
ή εγχώριους θεσμικούς επενδυτές, που προκαλεί βίαιες εναλλαγές στην αγορά, απασχολεί έντονα τις εποπτικές αρχές του ΧΑΑ και έχει ήδη καταστεί αντικείμενο
συζήτησης μεταξύ του προέδρου της Επιτροπής Kεφαλαιαγοράς Στ. Θωμαδάκη με τους
εκπροσώπους των χρηματιστηριακών εταιρειών, αλλά και του προέδρου του ΧΑΑ, Π. Αλεξάκη, με τους θεσμικούς επενδυτές, προκειμένου να υπάρξει κοινή συμβολή στην προσπάθεια περιορισμού των μεγάλων διακυμάνσεων.
 Πάντως, η χθεσινή νέα διόρθωση της αγοράς κατά 1, 52% που έφερε τον γενικό δείκτη οριακά πάλι πάνω από τις 4.000 μονάδες (4.040, 61 μονάδες), εντάσσεται στο πλαίσιο εξισορρόπησης των τάσεων, καθώς διαμορφώνεται πλέον η αντίληψη μεταξύ των παραγόντων της αγοράς, ότι η Σοφοκλέους δείχνει να δημιουργεί σταθερή βάση γύρω από τις 4.000 μονάδες, αντιμετωπίζοντας μάλλον με ωριμότητα τα νέφη του πετρελαίου και του ευρώ στο διεθνές οικονομικό περιβάλλον. 
 Η ορθότητα ή μη της εκτίμησης αυτής, μέλλει ωστόσο να αποδειχθεί εντός των αμέσως προσεχών συνεδριάσεων. Αναλυτές, ωστόσο, επισημαίνουν ότι μετά το σχετικό πρόσφατο «ξενοκίνητο» ράλι των 1.000 μονάδων σε επίπεδο δείκτη, η Σοφοκλέους έχει αφομοιώσει σε μεγάλο βαθμό τα νέα επίπεδα τιμών και παρουσιάζεται μάλλον έτοιμη να κινηθεί σε μια υψηλότερη βαθμίδα, η οποία προσδιορίζεται μεταξύ 4.250-4.500 μονάδων.
 Στην περίπτωση, μάλιστα που σημειωθεί ύφεση στα προβλήματα που δημιουργούνται από την ανατίμηση του πετρελαίου και του δολαρίου, και ταυτοχρόνως επιταχυνθούν οι τοποθετήσεις «ώριμων» ξένων κεφαλαίων στην ελληνική αγορά εν όψει της επικείμενη αναβάθμισης, δεν αποκλείεται διόλου η ανοδική τάση της αγοράς να αποκτήσει εμφανέστερα χαρακτηριστικά.
