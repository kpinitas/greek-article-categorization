Τα τριάντα του «έκλεισε» ο Γιάννης Πάριος, προχθές το βράδυ, δηλώνοντας «έφηβος ετών τριάντα». Με θέα στη θάλασσα γιόρτασε σε παραλιακό εστιατόριο τα τριάντα χρόνια του στο τραγούδι. «Θυμάμαι», το ρήμα που επιστράτευσε για να εκφράσει την έκδηλη συγκίνησή του. Μιλούσε και βούρκωνε. «Το βράδυ δεν κοιμήθηκα, αλλά θυμόμουν», είπε στους συγγενείς, φίλους και συνεργάτες. Ενα πρόθυμο ακροατήριο που γιόρταζε μαζί του και την επετειακή έκδοση της κασετίνας «Πάριος Ερωτας». Ενα γαλάζιο φωτογραφικό πανόραμα μιας ολόκληρης ζωής, ένα βιβλίο μεγάλου μεγέθους εξαιρετικής αισθητικής, με θαλασσινές ζωγραφιές του Γιάννη Κόττη και κείμενα αγαπημένων προσώπων. Και, φυσικά, 164 αγαπημένα τραγούδια από τη μελωδική διαδρομή του Γιάννη Πάριου μέχρι σήμερα.
 Πίσω στο χρόνο μάς πήγε ο τραγουδιστής όταν στάθηκε πίσω από το μικρόφωνο μετά
τον Κώστα Μπουρμά, τον Μάκη Μάτσα και τον Αχιλλέα Θεοφίλου. Στην οδό Πανεπιστημίου, μάς πήγε για να τον παρακολουθήσουμε να προχωρεί, 11 το πρωί, με τον άνθρωπο που τον ανακάλυψε, τον Γιώργο Κατσαρό. Στην πρώτη συνάντησή του, την ίδια μέρα, με τον Μάκη Μάτσα σ' ένα δωματιάκι μ' ένα πιάνο χωρίς ουρά, στην οδό Σταδίου 48. Στην πρώτη του ηχογράφηση σ' ένα στούντιο στην Πατησίων. Σ' ένα τραγούδι συμβολικό: «Περαία μου-Περαία μου με το Σαρωνικό σου». Σε μια σοφίτα, όπου με τον Γιώργο (Χατζηνάσιο) έγραφαν μαζί για να «ρίξει» τη Μαρία...
 «Ευχαριστώ», το δεύτερο ρήμα που διάλεξε. Ο τραγουδιστής ευχαρίστησε τον «ανώνυμο κόσμο» που τον αγκάλιασε και τον Θεό που τον «προίκισε και τον έβαλε στον κόσμο της μουσικής» και του χάρισε «τέσσερα καταπληκτικά αγόρια». Ευχαρίστησε τους γονείς, τ' αδέλφια, τις μάνες των παιδιών του, την Ντίνα και τη Σοφία.
 «Δεν ξέρω τι κέρδισα», διαπίστωσε. «Τριάντα χρόνια σ' αυτό το χώρο έκανα μόνο φίλους, το τονίζω αυτό», συνέχισε, για να καταλήξει: «Αν μου λείπει κάτι απόψε, είναι οι γονείς μου». Σ' αυτούς, τον Χαράλαμπο και τη Μαρουσώ, είναι αφιερωμένο ένα από τα 8 cd της κασετίνας «Πάριος Ερωτας», αυτό με τα νησιώτικα
 Τα τρία πρώτα, πάντως, με τίτλο «Tόσα πολλά για λίγη αγάπη», είναι μια συλλογή
με τα αγαπημένα ερωτικά τραγούδια του της περιόδου '69-'99. Στο τέταρτο, «Mε τους φίλους μου», καταγράφονται τα ξένα τραγούδια που έχει ερμηνεύσει με ελληνικούς στίχους, αλλά και συνεργασίες του, όπως με τη Νάνα Μούσχουρη στο «Κόκκινο Γαρίφαλο» ή τον Διονύση Σαββόπουλο στην «Μπέμπα». Το επόμενο, «Οι καθρέφτες της ψυχής μου», είναι τα τραγούδια που ο Γιάννης Πάριος έγραψε για τους φίλους του. Ακολουθούν τα «Ονειρα με φεγγάρι», δηλαδή «Mεγάλα τραγούδια» του '50, ενώ «Mελαγχολικό φθινόπωρο του '83» ήταν όταν γράφτηκαν τα τραγούδια του όγδοου cd, σε μια δύσκολη περίοδο με τη συντροφιά της αγαπημένης φίλης του
Χαρούλας Αλεξίου. Τη φωνή της μαζί με τη δική του απολαύσαμε αργότερα στην προβολή του βίντεο-αφιερώματος με χαρακτηριστικές στιγμές της πορείας του.
 Κρατώντας το ενθύμιο-καράβι της βραδιάς -«...Mια βάρκα για να πάμε απένταντι...» ήταν, άλλωστε, η πρώτη έμπνευση για τη μορφή της κασετίνας- ευχήθηκε στον παρόντα γιο του, Χάρη (Βαρθακούρη) να ζήσει κάτι ανάλογο.
 Τα χρόνια πολλά, μεταξύ άλλων, ευχήθηκαν οι: Γιώργος Κατσαρός, Γιώργος Νταλάρας, Τόλης Βοσκόπουλος, Γιώργος Χατζηνάσιος, Μάριος Τόκας, Λίτσα Διαμάντη, Αντζελα Γκερέκου, Δέσποινα Βανδή, Φοίβος, Μαντώ.
