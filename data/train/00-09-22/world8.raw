 Συγκρούσεις μεταξύ Κούρδων της Τουρκίας και του Ιράκ σημειώνονται στο βόρειο Ιράκ, καθώς οι ομάδες διεκδικούν ζωτικό χώρο, ενώ η Τουρκία υπέγραψε συμφωνία γύρω από τη στρατιωτική βιομηχανία με το Αζερμπαϊτζάν.
 Αντάρτες του ΡΚΚ (Εργατικό Κόμμα του Κουρδιστάν) επιτέθηκαν σε στρατόπεδο του Ισλαμικού Κινήματος Μουτζαχεντίν, σε ορεινή περιοχή, την ώρα που μέλη του παρακολουθούσαν την προσευχή, την περασμένη Παρασκευή. Τουρκικές στρατιωτικές πηγές ανέφεραν ότι το PKK έχασε εννέα άνδρες στις συγκρούσεις, στην ορεινή περιοχή Καντίλ, κοντά στα τουρκικά σύνορα. Σύμφωνα με το «Ανατολή», 20 μέλη του Ισλαμικού Κινήματος τραυματίστηκαν. Εκτοτε έχουν αναφερθεί σποραδικές συγκρούσεις στην περιοχή. Οι τουρκικές αρχές υποστηρίζουν ότι δεκάδες μαχητές έχουν εγκαταλείψει τις τάξεις του PKK, μετά την ανακοίνωση της ηγεσίας του κόμματος ότι τερματίζεται ο 15ετής αγώνας για αυτονομία στη νοτιοανατολική Τουρκία. Οι περισσότεροι αντάρτες του PKK αποσύρθηκαν σε βάσεις στο βόρειο Ιράκ και στο Ιράν. Το Ισλαμικό Κίνημα Μουτζαχεντίν πρόσκειται στην Πατριωτική Ενωση του Κουρδιστάν, η οποία ελέγχει τμήμα του βόρειου Ιράκ μετά τον Πόλεμο του Κόλπου, το 1991. 
 Η Τουρκία και το Αζερμπαϊτζάν υπέγραψαν χθες συμφωνία συνεργασίας στη στρατιωτική βιομηχανία. Η συμφωνία προβλέπει ότι η Τουρκία θέτει στη διάθεση της τουρκόφωνης γειτονικής της χώρας την υποδομή της και τη στρατιωτική πείρα της. Οι δύο χώρες εγκαινίασαν τη στρατιωτική συνεργασία τους το 1996 και το 1998 υπέγραψαν συμφωνία «τεχνικο-στρατιωτικής» συνεργασίας. Τη συμφωνία υπέγραψαν οι υπουργοί Aμυνας των δύο χωρών, ενώ ο Τούρκος Σαμπαχατίν Τσακμάκογλου τόνισε την υποστήριξη της χώρας του στο Αζερμπαϊτζάν έναντι της ορθόδοξης Αρμενίας, στη διένεξη για το Ορεινό Καραμπάχ.
