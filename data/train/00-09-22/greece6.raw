 «Νεκρός» κατέθεσε σε δίκη! Απίστευτη, αλλά αληθινή η κωμικοτραγική περιπέτεια που ζει από πέρυσι ένας 69χρονος. Σύμφωνα με έγγραφο δικαστικού επιμελητή ο άνθρωπος έχει πεθάνει, με αποτέλεσμα η εφορία και οι αρχές να στρέφονται εις βάρος των παιδιών του ως κληρονόμων...
 Πρόκειται για τον Αντώνη Σπανό, που αναγκάστηκε να παρουσιαστεί ενώπιον δικαστηρίου, του Τριμελούς Πλημμελειοδικείου Θεσσαλονίκης, για ν' αποδείξει ότι βρίσκεται εν ζωή και να αθωώσει έτσι τον γιο του Νίκο, κατηγορούμενο ότι παραβίασε προθεσμία καταβολής χρεών πέντε εκατομμυρίων δραχμών προς το Δημόσιο.
 Το πρόβλημα ξεκίνησε τον Οκτώβρη του '99, όταν δικαστικός επιμελητής της Βέροιας δεν κατάφερε να εντοπίσει τον 69χρονο και εξαιτίας λάθους ενημέρωσε τη
Θ' ΔΟΥ Θεσσαλονίκης πως ο άνθρωπος έχει αποδημήσει εις Κύριον...
 Υπάλληλος της εφορίας κατέθεσε στο δικαστήριο ότι μετά την εξέλιξη αυτή η υπηρεσία του στράφηκε κατά των μελών της εταιρείας «Μιλένα ΕΠΕ» στην οποία συμμετείχε ο κ. Σπανός. Ωστόσο, συμπλήρωσε, όταν διαπιστώθηκε το λάθος, ζητήθηκε αρμοδίως από την Eισαγγελία να παύσει η ποινική δίωξη όσων ενεπλάκησαν άδικα.
 Παρ' όλα αυτά, ο κ. Σπανός έχει παρουσιαστεί σε πλήθος δικαστηρίων ως μάρτυρας, προκειμένου να αποδείξει ότι είναι ζωντανός! Αυτή τη φορά με την παρουσία του κατάφερε να αθωώσει τον γιο του. Ωστόσο, υπάρχει και η άλλη όψη του νομίσματος. Η εφορία θα εισπράξει τα οφειλόμενα...
