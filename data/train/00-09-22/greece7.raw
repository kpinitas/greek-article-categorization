Με απευθείας κλήση του εισαγγελέα Εφετών Πατρών, ο δήμαρχος Ναυπάκτου, Κων. Κονίδας, και 25 δημοτικοί σύμβουλοι καλούνται να δικαστούν τον ερχόμενο Απρίλιο.
 Ο δήμαρχος κατηγορείται ότι «...με πρόθεση παρέβη τα καθήκοντα της υπηρεσίας του με σκοπό να προσπορίσει σε άλλον παράνομο όφελος...». Οι σύμβουλοι κατηγορούνται ότι «με πειθώ και φορτικότητα έπεισαν το δήμαρχο να τελέσει την πράξη αυτή».
 Η παράβαση αυτή έχει να κάνει με την περίπου προ διετίας απόφαση του ΥΠΕΧΩΔΕ για «αναστολή έκδοσης οικοδομικών αδειών και εκτέλεσης οικοδομικών εργασιών» στα όρια του χαρακτηρισμένου ως παραδοσιακού τμήματος της Ναυπάκτου.
 Η απόφαση εκείνη (31846/7108/23-11-98) με υπογραφή του τότε υφυπουργού ΠΕΧΩΔΕ,
Θ. Κολιοπάνου, έφτασε στη Ναύπακτο στις 14-12-1998, αλλά ο δήμος, ζητώντας με έγγραφό του διευκρινίσεις ως προς την εφαρμογή της, δεν την εφάρμοσε αμέσως.
 Οι διευκρινίσεις δόθηκαν και η απαγόρευση άρχισε, αλλά ίσχυσε μόνο για λίγες μέρες. Οι πρώτοι οικοδόμοι παραβάτες της διάταξης, περί αναστολής εργασιών σε ήδη ανεγειρόμενες οικοδομές, που οδηγήθηκαν με τη διαδικασία του αυτόφωρου στον εισαγγελέα αθωώθηκαν. (Το δικαστήριο έκρινε ότι ο υφυπουργός δεν είχε δικαίωμα να διατάξει τη διακοπή των εργασιών σε οικοδομές που ανεγείρονταν με νόμιμη άδεια).
 Η αθώωση στάθηκε αφορμή να συνεδριάσει έκτακτα το δημοτικό συμβούλιο και, πηγαίνοντας κόντρα στο ΥΠΕΧΩΔΕ, να αποφασίσει τη συνέχιση των εργασιών στις ήδη ανεγειρόμενες οικοδομές.
 Η ενέργεια αυτή του δήμου κρίθηκε σύννομη τότε από την επιτροπή του άρθρου 18 του ν.2240/94 (Κώδικας Δήμων και Κοινοτήτων), αλλά εκ των υστέρων ο εισαγγελέας Εφετών Πάτρας, Χαράλαμπος Μαγκλάρας, λαβαίνοντας υπόψη σχετική έκθεση του Συνηγόρου του Πολίτη, έκρινε διαφορετικά. Ετσι, τώρα ο δήμαρχος και
25 ακόμα από τους 27 δημοτικούς συμβούλους παραπέμπονται στο ακροατήριο.
 Ο δήμαρχος κ. Κ. Κονίδας ερωτηθείς για το θέμα είπε ότι εναντίον του κλητηρίου
θεσπίσματος έχει γίνει προσφυγή «για συμπλήρωση της προανάκρισης με σκοπό ύστερα από την προσκόμιση κρίσιμων στοιχείων που δεν ελήφθησαν υπόψη είτε να διαταχθεί υποβολή της υπόθεσης στο αρμόδιο Δικαστικό Συμβούλιο για την έκδοση βουλεύματος, είτε να διαταχθεί τακτική ανάκριση». Πρόσθεσε δε ότι «πιστεύει ακράδαντα πως η προσφυγή θα γίνει δεκτή και ότι τελικά η κατηγορία θα καταπέσει».
 Σημειώνουμε, τέλος, ότι ο μοναδικός μάρτυρας κατηγορίας κατά των 26 είναι ο καθηγητής Δ. Γρηγορόπουλος, ο οποίος την άνοιξη του 1999 παραλίγο να δολοφονηθεί από πληρωμένους μπράβους μπροστά στην είσοδο του σπιτιού του.
