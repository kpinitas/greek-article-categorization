Δεκάδες ακτιβιστές κατά της παγκοσμιοποίησης από διάφορες ευρωπαϊκές χώρες κατευθύνονται προς την Πράγα, εν όψει της διάσκεψης αξιωματούχων της Παγκόσμιας Τράπεζας (ΠΤ) και του Διεθνούς Νομισματικού Ταμείου (ΔΝΤ) την ερχόμενη Τρίτη. Την ίδια ώρα οι αρχές τις Τσεχίας αυξάνουν τις αστυνομικές δυνάμεις στην πρωτεύουσα για την αποφυγή του χάους που είχε επικρατήσει κατά τη διάσκεψη του Παγκόσμιου Οργανισμού Εμπορίου (ΠΟΕ) στο Σιάτλ, όπως και κατά τη διάσκεψη του ΔΝΤ στην Ουάσιγκτον.
 Αργά το βράδυ της Τετάρτης, μια ομάδα 70 ποδηλατών που ξεκίνησαν από το Ανόβερο με προορισμό την Πράγα, έφτασε στα γερμανοτσεχικά σύνορα όπου οι αρχές
δεν επέτρεψαν την είσοδο σε τρία μέλη. Οπως δήλωσαν οι οργανωτές των διαδηλώσεων, δεν δόθηκε άδεια εισόδου σε δύο Ιταλούς και μία Αμερικανίδα, ενώ τα υπόλοιπα μέλη της ομάδας παρέμειναν μαζί τους σχεδιάζοντας την επόμενη κίνησή τους. Το πιθανότερο είναι να συνεχίσουν το ταξίδι τους, καθώς δεν ήταν διατεθειμένοι να χάσουν τις κινητοποιήσεις. Αλλοι 200 ποδηλάτες, από την Ουγγαρία αυτή τη φορά, ταξιδεύουν με προορισμό την τσεχική πρωτεύουσα για να συμμετάσχουν στις διαδηλώσεις. Οι διοργανωτές αναμένουν την άφιξη 30.000 διαδηλωτών, ενώ κάποιοι δηλώνουν ότι αυτό που έγινε στο Σιάτλ ήταν μόνο η αρχή. «Θέλουμε το κλείσιμο του ΔΝΤ και της Παγκόσμιας Τράπεζας», λέει η Αλις Ντβόρσκα, εκπρόσωπος της οργάνωσης INPEG που συντονίζει τις κινητοποιήσεις. «Οποιαδήποτε μορφή διαλόγου θα βελτιώσει απλώς τις δημόσιες σχέσεις τους, και δεν είναι αυτός ο στόχος μας».
 Για την αποτροπή των ταραχών συρρέουν στην Πράγα αστυνομικές ενισχύεις από άλλες περιοχές της χώρας. Σύμφωνα με το ειδησεογραφικό πρακτορείο CTK, 1.000 αστυνομικοί έφτασαν στην τσεχική πρωτεύουσα ήδη από την Τρίτη και άλλοι 1.500 την Τετάρτη. Τις επόμενες μέρες αναμένονται διαδηλωτές από διάφορες ευρωπαϊκές
χώρες και οι γερμανικές αρχές έχουν εντείνει προληπτικά τους ελέγχους στα σύνορα για τον εντοπισμό ταραχοποιών. Ο Γερμανός υπουργός Εσωτερικών έχει δηλώσει ότι δεν θα επιτραπεί η είσοδος στην Τσεχία σε οποιονδήποτε βρεθεί να μεταφέρει υλικά που υποδεικνύουν πρόθεση υποκίνησης βίας ή παραβίασης του νόμου. Οι διασκέψεις του ΔΝΤ και της ΠΤ θα διεξαχθούν στην Πράγα από τις 26-28
