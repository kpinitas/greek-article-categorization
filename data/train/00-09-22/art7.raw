Ηλεκτρονικά δικαιώματα πνευματικών έργων. Νέος όρος, νέα έννοια, λόγω νέων μέσων, και.. νέα αιτία πολέμου. Ποιος είναι ο δικαιούχος των ηλεκτρονικών δικαιωμάτων πνευματικών έργων και δη των παλαιότερων; Ή, καλύτερα, είναι οι δημιουργοί δικαιούχοι των έργων τους; Αυτό το ερώτημα απασχολεί πλέον διεθνώς όλους όσοι εμπλέκονται στην παραγωγή και τη διακίνηση πνευματικών έργων. Η ηλεκτρονική εκμετάλλευσή τους εν γένει βρίσκεται στο επίκεντρο μιας σκληρής διαμάχης για την κατοχή των δικαιωμάτων της πνευματικής ιδιοκτησίας. Ε, λοιπόν, το μέλλον που έχει αυτή η διαμάχη είναι το αποτέλεσμα της μελέτης η οποία δημοσιεύτηκε από το Ευρωπαϊκό Οπτικοακουστικό Παρατηρητήριο (και εδώ κοινοποιήθηκε από το ΙΟΜ) ύστερα από σχετική έρευνα που διεξήγαγε το Ινστιτούτο του Δικαίου των ΜΜΕ του Πανεπιστημίου του Αμστερνταμ.
 Οι απαντήσεις που έχουν δοθεί, ακόμα και από τα δικαστήρια, είναι πολλές. Αν και την πρώτη μάχη την έχουν κερδίσει οι πνευματικοί δημιουργοί, ο πόλεμος θα συνεχίσει να μαίνεται. Σημείο τριβής και σύγχυσης είναι όχι απλώς η ύπαρξη νέων μέσων αλλά η εμφάνιση παλαιότερων πνευματικών έργων μέσω των νέων υλικών φορέων, όπως είναι τα πολυμέσα και το ηλεκτρονικό Διαδίκτυο. Οπως κάποτε η τηλεόραση δημιούργησε μια δεύτερη αγορά εκμετάλλευσης των κινηματογραφικών έργων στις δεκαετίες '50-'60 και ακολούθως το βίντεο που παρέτεινε την εμπορική ζωή των οπτικοακουστικών παραγωγών, έτσι σήμερα τα πνευματικά έργα, που ανήκουν πλέον σε αρχεία, εμφανίζονται εκ νέου στην αγορά αλλά μέσω νέων φορέων. Κι εδώ είναι που δημιουργείται το πρόβλημα. Οταν καταρτίζονταν οι συμβάσεις εκμετάλλευσης των παλαιότερων έργων, η εκμετάλλευσή τους μέσω του Διαδικτύου ήταν άγνωστη στους περισσότερους και ελάχιστα διαδεδομένη. Αποτέλεσμα αυτού ήταν να μη θεωρηθεί αυτονόητο ότι τα ηλεκτρονικά δικαιώματα συμπεριλαμβάνονται σιωπηρά στην εκχώρηση των σχετικών δικαιωμάτων πνευματικής ιδιοκτησίας από το δημιουργό στον εκδότη ή τον παραγωγό. Ετσι, κρίσιμο στοιχείο είναι να διαπιστωθεί ο χρόνος κατά τον οποίο ο νέος τρόπος εκμετάλλευσης διαδόθηκε στην αγορά. 
θεώρησε ότι τη δεκαετία του '80 η ηλεκτρονική εκμετάλλευση δεν ήταν προβλέψιμη. Εκρινε, δε, ότι σε περίπτωση που έχει γίνει χωρίς ρητή άδεια των δημιουργών, συνεπάγεται προσβολή του περιουσιακού αλλά και του ηθικού δικαιώματος του δημιουργού, αφού αυτό περιλαμβάνει κάθε πρώτη δημόσια εκτέλεση
με ξεχωριστό τρόπο εκμετάλλευσης του έργου. Η απόφαση αυτή είναι ενδεικτική της τάσης που έχει διαφανεί και δείχνει το προβάδισμα των δημιουργών. Αλλωστε,
όλες οι σχετικές αποφάσεις, όπως αναφέρεται και στην έρευνα, συμφωνούν στο γεγονός ότι ελλείψει αντίθετης ρητής συμφωνίας οι δημιουργοί έχουν εκχωρήσει το δικαίωμα να δημοσιευτεί το έργο τους μία φορά και με συγκεκριμμένο τρόπο, διατηρώντας κάθε δικαίωμα για μελλοντικούς νέους τρόπους εκμετάλλευσής του. Συνεπώς, οι εκδότες και οι παραγωγοί πριν προβούν στην ηλεκτρονική χρήση παλαιών έργων πρέπει να εξασφαλίσουν νέα άδεια εκμετάλλευσης, έναντι αμοιβής, που θα είναι προσαρμοσμένη στους όρους της σύγχρονης αγοράς.
 Είναι ενδεικτικές ορισμένες αποφάσεις που έχουν ληφθεί από ευρωπαϊκά και αμερικανικά δικαστήρια, κυρίως για υποθέσεις δημοσιογραφικών άρθρων. Οι περισσότερες συγκλίνουν στην ίδια κατεύθυνση. Αν δεν υπάρχει ρητή συμφωνία για
την ηλεκτρονική εκμετάλλευση, οι δημιουργοί διατηρούν τα ηλεκτρονικά δικαιώματα.
 Τι λένε όμως οι εταιρείες εκμετάλλευσης; Ισχυρίζονται ότι η δυσκολία εντοπισμού των δημιουργών και των κληρονόμων αυτών αποτελεί συχνά ανυπέρβλητο εμπόδιο στη νέα χρήση των αρχειοθετημένων έργων. Η θέση των δικαστηρίων τις ώθησε να επανεξετάσουν το περιεχόμενο των παραδοσιακών συμβάσεων παραγωγής και
έκδοσης για να εξασφαλίζεται εκ των προτέρων η εκχώρηση των «ηλεκτρονικών δικαιωμάτων». Η επιβολή όμως αυτού του όρου βάζει τους δημιουργούς σε δύσκολη θέση, διότι στερούνται με τον τρόπο αυτό το συνολικό περιουσιακό τους δικαιώματος πνευματικής ιδιοκτησίας. 
 Ενας παράγοντας πάντως που αναδεικνύεται σημαντικός για την επίλυση της διαμάχης είναι η εναρμόνιση της νομοθεσίας που διέπει τις συμβάσεις εκχώρησης δικαιωμάτων πνευματικής ιδιοκτησίας, τόσο σε ευρωπαϊκό όσο και σε διεθνές επίπεδο. Η νομοθεσία ποικίλλει από κράτος σε κράτος και προκαλεί ανομοιογένεια
και σύγχυση ως προς την κατάρτιση και ερμηνεία των συμβάσεων.
