Το ευρώ δεν κατέγραψε νέο αρνητικό ρεκόρ χθες και αυτό είναι οπωσδήποτε είδηση
 Οι προσδοκίες για πιθανή παρέμβαση με λόγια ή και έργα, για στήριξη του ευρώ από την G7, που συνεδριάζει αύριο στην Πράγα, έκαναν για λίγο τα όπλα να σιγήσουν.
 Η ισοτιμία του ευρώ διαμορφώθηκε χθες αρκετά πάνω από τα 85 σεντς, (85, 88 σεντς), καθώς η αγορά τηρεί στάση αναμονής, για να δει το κατά πόσο είναι εφικτό το ενδεχόμενο μιας συντονισμένης παρέμβασης ΗΠΑ, Ε.Ε. και Ιαπωνίας, ή έστω μεμονωμένης παρέμβασης από την ΕΚΤ. Ενισχύθηκε μάλιστα κάπου 1% από το προχθεσινό αρνητικό ρεκόρ των 84, 49 σεντς.
 Ο Αμερικανός υφυπουργός Οικονομικών Στιούαρτ Εϊζενστατ, πάντως, φρόντισε να υποβαθμίσει τις σχετικές προσδοκίες, επαναλαμβάνοντας ότι η συναλλαγματική πολιτική των ΗΠΑ, δηλαδή η πολιτική του «σκληρού δολαρίου» παραμένει αμετάβλητη.
 Το κακό είναι, ότι χωρίς αμερικανική στήριξη, η ΕΚΤ διστάζει να δώσει τη μάχη μόνη της, φοβούμενη ότι δεν θα έχει αποτέλεσμα. Σύμφωνα με χθεσινό δημοσίευμα της ιαπωνικής οικονομικής εφημερίδας «Νιπόν Κεϊζάι Σιμπούν», η ΕΚΤ έχει αρχίσει να μελετά το ενδεχόμενο μονομερούς παρέμβασης για στήριξη του ευρώ.
 Το δημοσίευμα επικαλείται πηγές της ΕΚΤ, οι οποίες υποστηρίζουν ότι είναι αντιρεαλιστικό να εμμένει στην προοπτική τριμερούς παρέμβασης με τις ΗΠΑ, την Ιαπωνία και την Ε.Ε.
 Η ίδια εφημερίδα υποστηρίζει ακόμη, ότι είναι ωστόσο ασαφές το αν η ΕΚΤ θα παρέμβει μονομερώς αγοράζοντας ευρώ, καθώς εκφράζονται ανησυχίες, μέσα στους κόλπους της ίδιας της ευρωτράπεζας, για την αποτελεσματικότητα μιας τέτοιας κίνησης.
 Η άνοδος του πετρελαίου και η πτώση του ευρώ συνεχίζουν να προκαλούν παρενέργειες στα ευρωπαϊκά χρηματιστήρια, που έκλεισαν και χθες με σημαντικές απώλειες, παρά τις ανοδικές τάσεις στη Γουόλ Στριτ.
 Η γνωστή Αμερικανίδα «γκουρού» της Γκόλντμαν Σακς, Αμπι Κόεν, τόνισε ότι το ευρώ είναι υποτιμημένο έναντι του δολαρίου, αλλά δύσκολα θα ανακτήσει μέρος της αξίας τους μέσα στους επόμενους μήνες.
 Εξέφρασε δε για μία ακόμη φορά αισοδοξία για την αμερικανική οικονομία και τη Γουόλ Στριτ, λέγοντας ότι το «ιδανικό» χαρτοφυλάκιο θα πρέπει να αποτελείται από 65% μετοχές, 27% τίτλους σταθερής απόδοσης, 3% εμπορεύματα και 5% ρευστό.
