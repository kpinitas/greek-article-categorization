 Συναγερμός έχει σημάνει στις τάξεις των Ελλήνων μεταναστών για τον αγώνα της ερχόμενης Τρίτης του Παναθηναϊκού στο Αμβούργο, οι Γερμανοί όμως δημιουργούν προβλήματα και δεν τους δίνουν τα φθηνά εισιτήρια των 6.500, αλλά τα ακριβά των 60.000 και 70.000 δρχ. Το πρόβλημα δεν αφορά μόνο την ελληνική ομογένεια του Αμβούργου, αλλά και των γύρω πόλεων. Οι Γερμανοί, απ' ό,τι φαίνεται, δίνουν βαρύτητα στην ατμόσφαιρα που θα δημιουργηθεί στο πανέμορφο «Φολκσπαρκστάντιον», γι' αυτό ακριβώς εμποδίζουν την ελεύθερη διακίνηση των εισιτηρίων. Από την πλευρά του, ο Παναθηναϊκός έχει λάβει μέτρα, ώστε να εξυπηρετήσει όσο το δυνατόν καλύτερα γίνεται το ελληνικό στοιχείο. Από αύριο θα βρίσκεται στο Αμβούργο αντιπροσωπεία της ΠΑΕ, που θα προμηθεύει στους Ελληνες εισιτήρια.
 Και πριν από μερικές ημέρες οι Γερμανοί αρνήθηκαν να δώσουν τον προβλεπόμενο αριθμό εισιτηρίων στον ΠΑΟ, όμως το θέμα διευθετήθηκε με την παρέμβαση της ΟΥΕΦΑ. Ηδη τα 2.400 εισιτήρια που έχει παραλάβει η πράσινη ΠΑΕ διατίθενται στην Αθήνα με γοργό ρυθμό, ενώ ετοιμάζεται εκστρατεία με περίπου δέκα εκδρομές της ΠΑΛΕΦΙΠ και άλλων συνδέσμων για το Αμβούργο.
 Προβλήματα απασχολούν το Αμβούργο, λίγες ημέρες πριν από την αναμέτρηση με τον ΠΑΟ, στο πλαίσιο της 3ης αγωνιστικής της πρώτης φάσης του Τσάμπιονς Λιγκ. Βασικότατα στελέχη, όπως οι Μπερντ Χόλερμπαχ (ακραίος χαφ, 31χρόνων), Ινγκο Χερτζ (λίμπερο, 23), Νίκο Κόβατς (Κροάτης χαφ 29), Σεργκέι Μπαρμπάρεζ (Βόσνιος επιθετικός χαφ, 29, πρώτος σκόρερ της ομάδας) είναι τραυματίες και η συμμετοχή τους στον αγώνα της Τρίτης αμφίβολη. Πόσοι (από τους τέσσερις) και ποιοι θα μπορέσουν να αγωνιστούν, θα φανεί το Σαββατοκύριακο.
 Ο Στράτος Αποστολάκης, που «κατασκόπευσε» πρόσφατα τους Γερμανούς, θεωρεί ότι κύρια χαρακτηριστικά της αγωνιστικής τους ταυτότητας, είναι «η ταχύτητα, το ασφυκτικό πρέσιγκ και η δύναμη στις μονομαχίες». Υπάρχουν φυσικά και αδύνατα σημεία, όπως «τα κενά στην άμυνα, καθώς επίσης και οι αργές επιστροφές των αμυντικών που προωθούνται». Από πλευράς τακτικής, το Αμβούργο παρατάσσεται με το κλασσικό 4-3-3, με επιθετική τριπλέτα τον 34χρονο Γκανέζο Τόνι Γεμπόα, τον Μπαρμπάρεζ και τον 23χρονο Ιρανό Μέχι Μανταβίκια. 
 Στην Παιανία χθες ο Πάολο Σόουζα έκανε πάλι ατομικό πρόγραμμα και ίσως δοκιμάσει σήμερα να μπει στο πρόγραμμα της ομάδας. Ο Αναστασιάδης άρχισε τις προτροπές στους παίκτες να ξεχάσουν τη Γιουβέντους και να ρίξουν όλη τους την προσοχή στο ματς του Σαββάτου με τον Πανιώνιο (9 μ.μ., Νέα Σμύρνη).
 H Ο Γιώργος Kαραγκούνης ζητάει 250 εκ. τον χρόνο (για 3ετές συμβόλαιο), ενώ ο Παναθηναϊκός του δίνει πολύ λιγότερα και προς το παρόν υπάρχει διάσταση απόψεων.
