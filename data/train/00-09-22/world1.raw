 Η γνωστή συγγραφέας Ιζαμπέλ Αλιέντε έθεσε πολλές φορές στο παρελθόν τη ζωή της
σε κίνδυνο, οδηγώντας -σε τρελές κούρσες με το αυτοκίνητό της- συμπατριώτες της σε ξένες πρεσβείες, για να βρουν το δρόμο τους προς μια ελεύθερη ζωή. Τώρα
θεωρεί ότι ήρθε πλέον η ώρα να αποκαλύψουν οι Ηνωμένες Πολιτείες τη σχέση που διατηρούσαν με το καθεστώς το οποίο τρομοκρατούσε τη Χιλή 17 χρόνια, και άφησε
πίσω του περισσότερους από 3 χιλιάδες νεκρούς ή αγνοουμένους.
 Η συγγραφέας των πολλών μπεστ-σέλερ, που ζει σήμερα στη βόρεια Καλιφόρνια, λέει χαρακτηριστικά: «Δεν μπορούμε να χτίσουμε το μέλλον αγνοώντας τα λάθη του
παρελθόντος... Δεν τίθεται θέμα εκδίκησης... Eχει σχέση με το να τιμήσουμε εκείνους που έχασαν τη ζωή τους». Οπως είναι γνωστό, η Ιζαμπέλ Αλιέντε ασχολείται στο βιβλίο της «Το σπίτι των Πνευμάτων», που έγινε και ταινία με πρωταγωνίστρια τη Μέριλ Στριπ, με την ιστορία μιας οικογένειας στη δίνη μεγάλων πολιτικών ανατροπών.
 Η Ιζαμπέλ Αλιέντε κατηγορεί τις Ηνωμένες Πολιτείες ότι επιχείρησαν να σαμποτάρουν τις προσπάθειες του θείου της, Σαλβαντόρ Αλιέντε, επειδή θεωρούσαν
ότι «αν μπορούσαν να καταστρέψουν το χιλιανό πείραμα, θα ήταν σε θέση να σταματήσουν το όνειρο μιας σοσιαλιστικής κυβέρνησης στη Λατινική Αμερική».
 «Η εξωτερική πολιτική των ΗΠΑ έχει φέρει πολλά δεινά... έχει στηρίξει δικτατορίες που ποτέ δεν θα τις ανέχονταν στη δική τους επικράτεια», τόνισε η κυρία Αλιέντε. «Είναι, για παράδειγμα, σαν να αποφασίσουμε στη Χιλή ότι δεν μας αρέσει η αμερικανική κυβέρνηση, και να δημιουργήσουμε έτσι ένα πρόγραμμα για να το σαμποτάρουμε· κι αν δεν λειτουργήσει να σκοτώσουμε τον πρόεδρό τους.
 Τον Οκτώβριο, θα κυκλοφορήσει το βιβλίο της Αλιέντε «Πορτρέτο σε σέπια», που καταγράφει την ιστορία της Χιλής στη διάρκεια του τελευταίου αιώνα, όπως βγαίνει μέσα από τα μάτια ενός φωτογράφου.
 Εν τω μεταξύ, όπως δηλώνει η Ιζαμπέλ Αλιέντε, αν μπορούσε να μιλήσει με τον επικεφαλής της CIA, Τζορτζ Τένετ, θα τον ενθάρρυνε να ανοίξει όλους τους απόρρητους φακέλους για να λυτρωθούν εκείνοι που θυσιάστηκαν για να αποκαλυφθεί η αλήθεια. «Θα του έλεγα να μιλήσει με τους ανθρώπους που υπέφεραν
από την καταπίεση, ώστε να καταλάβει ότι πίσω από κάθε όνομα, πίσω από κάθε σειρά και κάθε απόρρητο έγγραφο, υπάρχει μία ανθρώπινη ύπαρξη, μία οικογένεια και μια οδυνηρή ιστορία».
