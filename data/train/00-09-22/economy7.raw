«Μονόδρομος» είναι για την Πάναφον η είσοδος στις επόμενες γενιές της κινητής τηλεφωνίας (GPRS, UMTS) και η εταιρεία θα βρει τον τρόπο να αντιμετωπίσει το οικονομικό κόστος, δήλωσε χθες ο διευθύνων σύμβουλος του ομίλου Πάναφον Γ. Κορωνιάς, διαμαρτυρόμενος ταυτόχρονα για την εμμονή του κράτους να εισπράξει όσο το δυνατόν περισσότερα χρήματα.
 Ο κ. Κορωνιάς υποστήριξε ότι ο όμιλος Πάναφον έχει «τις πλάτες» της πανίσχυρης
εταιρείας τηλεπικοινωνιών Βόνταφον και απεριόριστη δανειοληπτική ικανότητα για
να πληρώσει το κόστος μιας άδειας στο σύστημα UMTS, δηλαδή της κινητής τηλεφωνίας τρίτης γενιάς που θα επιτρέπει μετάδοση εικόνας και αμφίδρομες υπηρεσίες.
 Ο διευθύνων σύμβουλος της Πάναφον χαρακτήρισε υπέρογκο το ποσό που το Δημόσιο ελπίζει ότι θα εισπράξει από τη χορήγηση αδειών στο UMTS, αλλά και τη σταθερή-ασύρματη τηλεφωνία (LMDS). Αναρωτήθηκε επίσης αν το Δημόσιο έχει αποφασίσει ποιες είναι οι προτεραιότητες και αν συνειδητοποιεί ότι το κόστος για την απόκτηση των αδειών θα επιβαρύνει τελικά τους καταναλωτές και την ανάπτυξη της οικονομίας γενικότερα. Διευκρίνισε όμως ότι η Πάναφον θέλει να επεκτείνει τη θέση της στην ελληνική αγορά τηλεπικοινωνιών, στην οποία τα ερχόμενα χρόνια θα επικρατήσουν οι ανατροπές.
 Ενα ακόμα δείγμα των ανατροπών είναι η χορήγηση από τον υφυπουργό Μεταφορών Αλ. Βούλγαρη ειδικής άδειας εγκατάστασης και λειτουργίας υποθαλάσσιου τηλεπικοινωνιακού δικτύου στην εταιρεία Convergence Ventures Ltd. H Convergence εγκαθιστά υποθαλάσσια καλώδια και καθίσταται έτσι ένας από τους πρώτους ανταγωνιστές του ΟΤΕ στη διεθνή τηλεφωνία. Η εταιρεία θα έχει τη δυνατότητα να παρέχει υπηρεσίες σε όσες εταιρείες αλλά και ιδιώτες θέλουν να επικοινωνούν με το εξωτερικό για μετάδοση φωνής, δεδομένων και Ιντερνετ.
  Δύο εκατομμύρια δωρεάν γραπτά μηνύματα προσφέρει η Πάναφον στα μέλη της Πανελλήνιας Ομοσπονδίας Κωφών. Η προσφορά ανακοινώθηκε σε μια φορτισμένη συγκινησιακά τελετή, όπου χρησιμοποιήθηκε και η νοηματική γλώσσα. Αφορμή για την προσφορά ήταν η συμπλήρωση 2.000.000 συνδρομητών στο δίκτυο της Πάναφον. Μαζί με τα δωρεάν γραπτά μηνύματα η Πάναφον θα προσφέρει και οικονομική ενίσχυση για πολιτιστικά και εκπαιδευτικά προγράμματα της Ομοσπονδίας Κωφών.
