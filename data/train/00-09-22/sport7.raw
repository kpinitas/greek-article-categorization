 «Μόλις βγήκα στο γήπεδο και είδα τον κόσμο, δεν σκεφτόμουν ούτε τις ενέσεις, ούτε τον πυρετό. Είπα μέσα μου ότι η Λιόν απόψε δεν γλιτώνει με τίποτα». Αυτή η τελευταία ατάκα του Ζε Ελίας χθες το μεσημέρι στην «Ε» δείχνει με τον πιο ξεκάθαρο τρόπο το σκεπτικό και την ψυχολογία με την οποία μπήκαν στο γήπεδο οι ποδοσφαιριστές του Ολυμπιακού στον αγώνα με τη Λιόν. 
 Ο 24χρονος Βραζιλιάνος μεσοαμυντικός, ο οποίος ήταν ο καλύτερος σε απόδοση ποδοσφαιριστής του Ολυμπιακού τόσο στο παιχνίδι με τη Βαλένθια όσο και σε αυτό με τη Λιόν, ήταν χθες ιδιαίτερα εκδηλωτικός: «Αν έχουμε αυτόν τον κόσμο δίπλα μας σε όλα τα παιχνίδια στο ΟΑΚΑ, δεν πρόκειται να χάσουμε βαθμό. Ολα τα παιδιά μπήκαν στο γήπεδο με απίστευτο πάθος και κατορθώσαμε να πάρουμε τους τρεις βαθμούς, που ήταν ο πρωταρχικός μας στόχος. Κοιτάμε το κάθε παιχνίδι χωριστά και ελπίζουμε να μαζέψουμε τους βαθμούς που θα μας δώσουν την πρόκριση στην επόμενη φάση της διοργάνωσης».
 Οι παλαιότεροι ποδοσφαιριστές του Ολυμπιακού έχουν στρέψει ήδη το βλέμμα τους στα δύο ματς με τη Χερενφέιν, για τα οποία λένε: «Πρέπει να πάρουμε οπωσδήποτε τους έξι βαθμούς για να περιμένουμε με άλλον αέρα τη Βαλένθια στο ΟΑΚΑ και να πάμε με διαφορετική ψυχολογία έπειτα στη Γαλλία. Κάποιες στιγμές νιώσαμε ότι περνάμε μέρες του 1998, όπου φθάσαμε στους οκτώ του Champions League». Οι «ερυθρόλευκοι» μάλιστα, δεν έκρυβαν χθες ότι «είναι καλό για μας να πετύχει τώρα δύο νίκες η Βαλένθια με τη Λιόν και να φθάσουμε πιο κοντά στην πρόκριση». 
 Ο Πίτερ Οφορίκουε, ο οποίος από την περασμένη εβδομάδα δείχνει ένα διαφορετικό πρόσωπο και πείσμα για να καθιερωθεί στην ενδεκάδα του Ολυμπιακού υποστήριξε χθες: «Εκανα το καθήκον μου και τίποτα περισσότερο. Σημασία έχει η νίκη της ομάδα και όχι η δική μου απόδοση». Για τον 20χρονο Γκανέζο επιθετικό ο συνεργάτης του Γιάννη Μαντζουράκη, Τάκης Λεμονής, είπε: «Ο Πίτερ έχει ωριμάσει και πιστεύει πως ήλθε η ώρα να δείξει την αξία του. Νομίζω ότι έχει να προσφέρει πολλά στον Ολυμπιακό».
 Ο Πρέντραγκ Τζόρτζεβιτς δήλωσε: «Από παιχνίδι σε παιχνίδι θα βρίσκουμε το ρυθμό μας και είναι λογικό η ομάδα να μην μπορεί τώρα να έχει τον ίδιο ρυθμό για 90 λεπτά. Τουλάχιστον για 75 λεπτά παίξαμε σπουδαία μπάλα και σημασία έχουν οι τρεις βαθμοί. Θα μπορούσαμε, πάντως, να έχουμε πετύχει άλλα δύο γκολ».
 Ο Γιάννης Μαντζουράκης που προετοιμάζει τους ποδοσφαιριστές για τον αγώνα με τον ΟΦΗ τόνισε: «Χρειαζόμασταν τη νίκη με τη Λιόν για να μπορούμε να δούμε τα επόμενα παιχνίδια με άλλη οπτική γωνία».
 Στο μεταξύ, ο Γρηγόρης Γεωργάτος υπέστη ελαφρύ διάστρεμμα στο αριστερό πόδι, έκανε χθες θεραπεία, αλλά ο γιατρός του Ολυμπιακού Χρήστος Δάρας υποστήριξε ότι «ο παίκτης θα τεθεί στη διάθεση του κ. Μαντζουράκη για τον αγώνα με τον ΟΦΗ». Θεραπεία συνεχίζει και ο Γιώργος Ανατολάκης.
 * Σήμερα θα ανακοινωθεί εκτός απροόπτου η ποινή της τιμωρίας του Λάμπρου Χούτου, ο οποίος προπονήθηκε και χθες μόνος του.
 * Κυκλοφόρησαν χθες το πρωί τα εισιτήρια του αγώνα με τη Χερενφέιν, την Τετάρτη, στο ΟΑΚΑ. Τα εισιτήρια έχουν τις ίδιες τιμές με εκείνες του παιχνιδιού με τη Λιόν (3.000, 5.000, 7.000, 8.000, 10.000, 12.000).
