 Οι ισχυρές ένοπλες δυνάμεις του Περού ανακοίνωσαν χθες την υποστήριξή τους για
τον πρόεδρο Αλμπέρτο Φουτζιμόρι, δίνοντας ένα τέλος στη σιωπή που ακολούθησε μετά την απόφασή του να προκηρύξει νέες εκλογές και να μην είναι υποψήφιος ο ίδιος.
 Σε κοινό ανακοινωθέν τους, οι επικεφαλής όλων των σωμάτων του στρατού και της αστυνομίας τονίζουν ότι υποστηρίζουν τη δήλωση-έκπληξη του Φουτζιμόρι, με βάση
την οποία απενεργοποιήθηκαν οι μυστικές υπηρεσίες του Περού.
 Στην ίδια αυτή ανακοίνωση καλούν τους πολίτες να διατηρήσουν την ηρεμία τους.
 Κυβερνητικοί αξιωματούχοι προσπάθησαν τις τελευταίες μέρες να διαλύσουν τις ανησυχίες που προκάλεσε στο Περού η σιωπηρή στάση που τήρησε ο στρατός μετά την αναγγελία του προέδρου της χώρας. Στην κοινή ανακοίνωσή τους, οι ένοπλες δυνάμεις επαναλαμβάνουν τη δέσμευση που έχουν αναλάβει για διαρκή συνεργασία με τον πρόεδρο για την επίτευξη των στόχων που θέτει το πλαίσιο του συντάγματος, και καλούν τους πολίτες να παραμείνουν ήρεμοι και να διατηρήσουν υπεύθυνη στάση στη μεταβατική φάση που διέρχεται η χώρα.
 Το σίγουρο είναι ότι οι Περουβιανοί είναι διχασμένοι σχετικά με την αυταρχική διακυβέρνηση του Αλμπέρτο Φουτζιμόρι, γεμίζοντας τους δρόμους της πρωτεύουσας για να διαδηλώσουν άλλοι την υποστήριξη κι άλλοι την αντίθεσή τους στο πρόσωπό
 Σύμφωνα με δημοσκόπηση ανεξάρτητου φορέα, το 62, 5% των Περουβιανών είναι σύμφωνοι με την απόφαση του προέδρου Φουτζιμόρι να μην πάρει μέρος στις νέες εκλογές, ενώ έδειξε ότι γενικότερα έχει την υποστήριξη του 59, 1%.
