Tο συντονισμό των έργων της Aκρόπολης προτείνεται να αναλάβει μετά την παραίτηση του πολιτικού μηχανικού Κώστα Ζάμπα από τη θέση του διευθυντή της Υπηρεσίας Συντήρησης Μνημείων Ακρόπολης (ΥΣΜΑ) η Μαίρη Ιωαννίδου, πολ. μηχανικός, που δούλευε ώς τώρα στα έργα των Προπυλαίων. Την κ. Ιωαννίδου επέλεξε χθες η Επιτροπή Συντήρησης Μνημείων Ακρόπολης (ΕΣΜΑ) μεταξύ δύο άλλων συναδέλφων της, του κ. Τανούλα ο οποίος προτιμούσε να μείνει στο εργοτάξιο των
Προπυλαίων και του κ. Τογανίδη που ασχολείται με την αναστήλωση των εσωτερικών
τοίχων του Παρθενώνα και ο οποίος έθεσε όρους παρόμοιους με τους όρους που οδήγησαν σε παραίτηση τον κ. Ζάμπα. Στην απόφαση της ΕΣΜΑ να προτείνει στον υπουργό Πολιτισμού Θ. Πάγκαλο την κ. Ιωαννίδου γι' αυτή τη θέση ενδεχομένως να
βάρυνε και το γεγονός ότι ξεκίνησε την δουλειά της στην Ακρόπολη με την ομάδα του αείμνηστου Αλέκου Παπανικολάου, του αναστηλωτή του Ερεχθείου, του μοναδικού μνημείου της Ακρόπολης που η επέμβαση άρχισε και τέλειωσε. 
 Μετά τη σκληρή γλώσσα που χρησιμοποίησε (προχθές) ο υπουργός Πολιτισμού εναντίον των εργαζομένων στην Ακρόπολη (τους αποκάλεσε «εκβιαστές» γιατί εξέλαβε την παραίτηση Ζάμπα ως εκβιασμό για τα επιδόματα που δεν τους έχουν δοθεί), ο κ. Ζάμπας απαντά πως «είναι άδικο οι άνθρωποι που τόσα χρόνια ασχολήθηκαν με όλη αυτή την προσπάθεια πάνω στην Ακρόπολη, να χαρακτηρίζονται συλλήβδην εκβιαστές». 
 Στην επιστολή παραίτησής του, εξάλλου, σημειώνει μεταξύ άλλων: «Μετά από εντατική προσπάθεια 10 μηνών διαπίστωσα ότι παρά τις διαβεβαιώσεις δεν μπορέσαμε να συμφωνήσουμε με την πολιτική ηγεσία του ΥΠΠΟ ούτε για το τι πρέπει να κάνουμε ούτε για το πώς πρέπει να προχωρήσουμε».
 «Στους 10 μήνες που πέρασαν συστήθηκε η ΥΣΜΑ, έγινε ομαλά η ένταξη του προσωπικού των έργων στη νέα υπηρεσία, οργανώθηκαν και στελεχώθηκαν εν μέρει οι τομείς εργασίας, έγινε η προέγκριση των πιστώσεων από το Γ' ΚΠΣ και κυρίως έγινε η ελπιδοφόρα για την ανάπτυξη των έργων ενίσχυση του ανθρώπινου δυναμικού τους με 55 εργαζόμενους διαφόρων ειδικοτήτων, ιδίως αυτών που απαιτούνται στην πρώτη γραμμή των επεμβάσεων: μηχανικούς, εξειδικευμένους μαρμαροτεχνίτες και συντηρητές. Δεν έγινε όμως ακόμα η προβλεπόμενη από το ΠΔ 97/99 χορήγηση του ειδικού επιδόματος στο προσωπικό για το ειδικό έργο που καλείται να εκτελέσει, μολονότι πέρασαν 15 μήνες από την υπογραφή του ΠΔ και προβλέπονται πιστώσεις». 
 Τέλος, επισημαίνει ότι τα έργα της Ακρόπολης «δεν σταμάτησαν ποτέ», αλλά δεν κατάφεραν και «την επιτάχυνση των ρυθμών προκειμένου να αντιμετωπίσουμε εγκαίρως τα εκρηκτικά προβλήματα των μνημείων της Ακρόπολης. Δεν μπορέσαμε επίσης να συμφωνήσουμε για τις προτεραιότητες των επεμβάσεων, με κριτήριο τη σοβαρότητα των βλαβών στα μνημεία». Εδώ αναφέρεται στην αναστήλωση της ετοιμόρροπης βόρειας κιονοστοιχίας του Παρθενώνα που στηρίζεται από τη σκαλωσιά για να μην πέσουν κι άλλα κομμάτια απειλώντας τα κεφάλια των επισκεπτών της Ακρόπολης.
