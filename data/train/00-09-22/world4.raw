 Τον υπεύθυνο της εκτόξευσης ρουκέτας, που «τραυμάτισε» προχθές το βράδυ το αρχηγείο των βρετανικών μυστικών υπηρεσίων -ευτυχώς δίχως να προκαλέσει θύματα- αναζητεί η Σκότλαντ Γιάρντ. Και στρέφεται κυρίως προς την κατεύθυνση σκληροπυρηνικών Ιρλανδών, μελών ομάδων που αποσχίσθηκαν από τον ΙRΑ. 
 Η ζημιά που υπέστη το φουτουριστικό κτίριο της Μ-16 στο Βόξολ του Λονδίνου, από τη ρουκέτα, δεν ήταν μόνον υλική. Ενα παράθυρο, που καταστράφηκε καθώς και
μέρος του τοίχου στον όγδοο όροφο του πρασινομπέζ κτιρίου, ήταν ασήμαντη ζημιά
μπροστά στη διαπίστωση ότι οι όποιοι τρομοκράτες μπορούν να χτυπήσουν και με επιτυχία μάλιστα, ανά πάσα στιγμή. Το προχθεσινό «χτύπημα» έγινε νύχτα. Περίοικοι άκουσαν κάποιον εκκωφαντικό θόρυβο και μετά την έλευση της αστυνομίας διαπιστώθηκε ότι επρόκειτο για ρουκέτα. Ποιος, από πού και με τι εκτοξευτή έγινε η δουλειά, οι βρετανικές αρχές ακόμη δεν ξέρουν. Ο επικεφαλής της αντιτρομοκρατικής υπηρεσίας της Σκότλαντ Γιάρντ, Αλαν Φράι, δήλωσε στον Τύπο ότι ο πύραυλος θα πρέπει να εκτοξεύτηκε από απόσταση 200-500 μέτρων. Από τη στεριά ή το ποτάμι όμως δεν ξέρει. Το κτίριο, που ανατινάζεται στην ταινία με τον Τζέιμς Μποντ «Ο κόσμος δεν είναι αρκετός», βρίσκεται πλάι στον Τάμεση απέναντι από το Γουεστμίνστερ. Ο Φράι είπε ότι εκτοξευτήρες όπως αυτός που κατά τα φαινόμενα χρησιμοποιήθηκε στην επίθεση, έχουν βρεθεί σε κρησφύγετα του
IRΑ και ομάδων που αποσχίσθηκαν. Τέτοια όπλα μπορεί κανείς εύκολα να εξασφαλίσει από τη Γιουγκοσλαβία και τη Ρωσία, είπε ο Φράι. Δεν επέρριψε ευθύνες σε συγκεκριμένη ομάδα αλλά υπαινίχθηκε εμπλοκή «αντιφρονούντων» του ΙRΑ. Δηλαδή ομάδων που αντιδρώντας στην μονομερή εκεχειρία του ΙRΑ (από το 1997) και στη γενικότερη πολιτική του, απεχώρησαν. 
 Η αστυνομία χτένιζε για ώρες την περιοχή γύρω από το κτίριο της Μ-16, προκειμένου να ανακαλύψει υπόπτους, αλλά δεν είχε τύχη. Τις ατέλειωτες ώρες της επιχείρησης όμως, χιλιάδες ανθρώπων ταλαιπωρήθηκαν σε δρόμους, σιδηροδρόμους και μετρό καθώς αναγκαστικά, κάποιοι σταθμοί όπως αυτός του Ουότερλου έκλεισαν. 
 Ο ιστορικός Ντόναλντ Κάμερον Ουότ ήταν πρώην πράκτορας της Μ-16, όπως και ο Ιαν Φλέμινγκ, που επινόησε τον διάσημο πράκτορα 007. Ο Ουότ λοιπόν δήλωσε χθες
ότι κανείς δεν μπορούσε σχεδόν με βεβαιότητα να πιθανολογήσει επίθεση κατά του
αρχηγείου της Μ-16, από τη στιγμή που μεταφέρθηκε σ' αυτό το εντυπωσιακό κτίριο στο κέντρο του Λονδίνου. «Ημουν μεταξύ αυτών που θεωρήσαμε ηλίθια (αυτή
την κίνηση). Οι μυστικές υπηρεσίες υποτίθεται ότι πρέπει να παραμένουν μυστικές». 
 Οι πράκτορες της Μ-16, που αναφέρει απευθείας στο υπουργείο Εξωτερικών, έχουν τεράστιο πεδίο δραστηριοτήτων αλλά κύρια αποστολή τους είναι να διασφαλίζουν «τα ζωτικά συμφέροντα της Μεγάλης Βρετανίας στους τομείς της ασφάλειας, της άμυνας, της εξωτερικής πολιτικής και της οικονομίας». 
