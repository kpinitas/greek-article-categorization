Ολο το φάσμα των τεχνών θα παρουσιάσουν στη Θεσσαλονίκη 600 καλλιτέχνιδες από 30 χώρες της Μεσογείου, της Μαύρης Θάλασσας και της Βαλκανικής, στη διάρκεια του φεστιβάλ «Γυναίκες δημιουργοί των δύο θαλασσών» που θα γίνει από σήμερα έως τις 27 Σεπτεμβρίου. Το φεστιβάλ αποτελεί ένα από τα 15 επίσημα γεγονότα της Ουνέσκο σε όλο τον κόσμο για τον εορτασμό της χιλιετίας και οργανώνεται από το Κέντρο Ουνέσκο για τις Γυναίκες και την Ειρήνη στις Βαλκανικές Χώρες.
 Το πρόγραμμα περιλαμβάνει 9 θεατρικές παραστάσεις, 28 κινηματογραφικές προβολές, 16 συναυλίες κλασικής μουσικής με 40 επαγγελματίες σολίστ, παραστάσεις μπαλέτου από 9 εθνικά θέατρα και όπερες, 4 σχήματα μοντέρνας χορογραφίας, 40 ζωγράφους και γλύπτριες, 20 φωτογράφους και λογοτεχνικά έργα 63 συγγραφέων, αρχιτεκτονικό διαγωνισμό, συμπόσιο γυναικών καλλιτεχνών, ανοιχτές συζητήσεις και λογοτεχνικές συναντήσεις.
 Στόχος των διοργανωτών είναι η προβολή της πολυπολιτισμικότητας των χωρών των δύο θαλασσών μέσω της τέχνης και η προώθηση της γυναικείας δημιουργίας. 
 Η έδρα του φεστιβάλ θα είναι στην Αποθήκη Γ' του ΟΛΘ, ενώ οι εκδηλώσεις θα φιλοξενηθούν στο Κρατικό Ωδείο Θεσσαλονίκης, στο Μέγαρο Μουσικής, στην Αίθουσα
Τελετών του ΑΠΘ, στην αίθουσα εκθέσεων της Πολυτεχνικής Σχολής, στα θέατρα «Αυλαία» και «Ανετον», στη Μονή Λαζαριστών, στην Πινακοθήκη Μακεδονικών Σπουδών, στο Μουσείο Αρχαίων Βυζαντινών και Μεταβυζαντινών Οργάνων και στο Λιμάνι της Θεσσαλονίκης.
 Μία από τις ενδιαφέρουσες εμφανίσεις του φεστιβάλ είναι η Τουρκάλα Μαρία Ρίτα Επικ, η οποία θα ερμηνεύσει στα ελληνικά και στα τουρκικά το τραγούδι που έγραψε με τίτλο «Θάλασσα».
 Γεννημένη στη Σμύρνη, η Επικ έχει και ελληνική και ιταλική και αυστριακή καταγωγή. Στα 11 της άρχισε να παίζει κιθάρα και να γράφει τραγούδια, ώσπου το
1979 εκπροσωπώντας την Τουρκία κέρδισε το πρώτο βραβείο στο διαγωνισμό τραγουδιού της Γιουροβίζιον.
 Το τραγούδι «Θάλασσα» που θα ερμηνεύσει -μεταξύ άλλων στη Θεσσαλονίκη- το εμπνεύστηκε ειδικά για το φεστιβάλ και συμβολίζει όπως είναι κατανοητό την ειρήνη και τη συμφιλίωση ανάμεσα στους δύο γειτονικούς λαούς.
