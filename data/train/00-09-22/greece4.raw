Και με τη βοήθεια μουσουλμάνων της Αλεξανδρούπολης και της Ξάνθης, η Ιερά Σύνοδος συνεχίζει τη συλλογή των υπογραφών. Σύμφωνα με όσα δήλωσε στο ραδιοφωνικό σταθμό της Εκκλησίας της Ελλάδος ο μητροπολίτης Ξάνθης Παντελεήμων, «ο μουφτής της Ξάνθης, ζήτησε έγγραφα για να τα υπογράψουν», και πρόσθεσε ο μητροπολίτης ότι «και συντηρητικοί μουσουλμάνοι ζητούν να υπογράψουν τα έντυπα της Ιεράς Συνόδου». Ολα αυτά, σύμφωνα πάντα με το ραδιοφωνικό σταθμό της Εκκλησίας. Σε ό,τι αφορά την Αλεξανδρούπολη ο μητροπολίτης Aνθιμος επισήμανε ότι έντυπα με τα οποία ζητούν τη διεξαγωγή δημοψηφίσματος έχουν υπογράψει και μουσουλμάνοι που ζουν στα όρια της μητρόπολής του. Πρόκειται για περίπου 70 «ψηφοδέλτια» που σύμφωνα με τον κ. Aνθιμο δεν αποκλείεται να αυξηθούν και να γίνουν περισσότερα.
 Στο μεταξύ χθες η ευρωβουλευτής Aννα Kαραμάνου, μιλώντας στο Ευρωπαϊκό Κοινοβούλιο, έκανε έμμεση αναφορά στη στάση ιεραρχών της Εκκλησίας της Ελλάδος. Μιλώντας για το ρατσισμό στην Ευρώπη τόνισε ότι «ο ρατσισμός στις μέρες μας εμφανίζεται "εμπλουτισμένος" με ιδεολογήματα θρησκευτικής, φυλετικής
και γλωσσικής καθαρότητας, που προπαγανδίζουν την "αυθεντική" πολιτισμική ταυτότητα». 
