 Ο Πύρρος Δήμας ζει τις τελευταίες εβδομάδες τη φρενίτιδα του κίτρινου πυρετού. Ποτέ δεν ήταν τόσο πεισμωμένος, ποτέ δεν ένιωθε τέτοια προσμονή πριν από τον αγώνα. Τον κουρδίζουν και οι άλλοι και τρελαίνεται.
 «Μη μου πείτε ότι θα με κερδίσει πάλι ο Ιρανός, γιατί θ' αρχίσω να σας λέω τι μπορώ να του κάνω πάνω σ' ένα περσικό χαλί», ακούστηκε να λέει σκασμένος στα γέλια χθες. Λαβές ελληνορωμαϊκής, προφανώς. Σαν αυτές που προγραμματίζει η adidas για την επόμενη διαφήμισή της με τον Πύρρο...
 Εφ' όσον κερδίσει αύριο ο Πύρρος, ισοφαρίζει το ρεκόρ του Ναΐμ Σουλεϊμάνογλου, γίνεται ένα με το ζωντανό θρύλο της άρσης βαρών: τρία χρυσά μετάλλια σε συνεχόμενες Ολυμπιάδες. Και αναμένεται και τρίτος στο κλαμπ, πολύ γρήγορα, ένας κύριος ονόματι Κάχι Καχιασβίλι, αν έχετε ακουστά. Ο Πύρρος θέλει να βαπτιστεί αύριο «δεύτερος Ναΐμ». Και σε τέσσερα χρόνια στην Αθήνα, στα 33 του, να γίνει «ο Πύρρος ο πρώτος». 
 «Μόνο από υπερβολική σιγουριά μπορεί να χάσει», μας έλεγε χθες στο ολυμπιακό χωριό άνθρωπος που τον ζει από κοντά. «Από τη βιάση του να αποδείξει ότι είναι ο καλύτερος».
 Η ήττα του από τον Πέρση Ναζιρίνια στο Παγκόσμιο Πρωτάθλημα της Αθήνας (όπου ο Πύρρος πήρε χρυσό μόνο στο ζετέ) ήταν για τον δις Ολυμπιονίκη μας μεγάλο πλήγμα· πλήγμα στο γόητρό του. Ηταν βεβαίως τραυματισμένος τότε, τραυματισμένος άσχημα. «Αν γινόταν κάπου αλλού το Παγκόσμιο, και όχι στην Αθήνα, δεν θα έπαιρνα μέρος», παραδέχεται σήμερα. Εστω κι έτσι λαβωμένος ήθελε να κερδίσει. Και ονειρεύεται ρεβάνς, μπροστά στα μάτια ολόκληρης της υφηλίου. Στην Ατλάντα, το φωτεινό χαμόγελό του έπαιζε για μέρες στις γιγαντοοθόνες που είχαν σκορπίσει οι διοργανωτές στην πόλη· στη Βαρκελώνη μάς πρόσφερε ένα σλόγκαν αθάνατο («για την Ελλάδα») · εδώ στο Σίδνεϊ σκαρώνει κάτι που μόνο ο ίδιος γνωρίζει. Και δεν διστάζει να στοιχηματίσει για το χρυσό! Αν -ο μη γένοιτο- χάσει αύριο, θα κληθεί να ξυρίσει το κρανίο του...
 Αλλά δεν θα χάσει, παρ' όλο που το πρόγραμμα του χάλασε τα γούρια με τη ζυγή ημερομηνία που διάλεξαν οι διοργανωτές (22 Σεπτεμβρίου). Το ξέρει ο ίδιος ότι το χρυσό είναι δικό του, το ξέρουν και οι αντίπαλοί του.
 «Το πρόβλημά μου είναι οι τραυματισμοί», λέει. «Αλλά φέτος ήμουν γερός και έκανα την καλύτερη προετοιμασία της ζωής μου. Στόχος μου είναι να σηκώσω 400 κιλά, όπως σας είχα υποσχεθεί στην Ατλάντα». Πραγματικά το είχε πει, στο επινίκιο πάρτι του στο μπαρ του ξενοδοχείου «Μάριοτ Μαρκίς». Τότε είχε κερδίσει με 392 και μισό, επίδοση που του έδωσε τρία παγκόσμια ρεκόρ, διαφορά 10 κιλών από τον δεύτερο (το Γερμανό Μαρκ Χούστερ, που φέτος δεν είναι σε καλή κατάσταση) και... 20 κιλών από τον τρίτο (τον Πολωνό Κόφαλικ)! Οταν οι άλλοι σταματούσαν, ο Πύρρος ξεκινούσε. Τέτοια επίδειξη ανωτερότητας σπάνια έχουμε παρακολουθήσει στην άρση βαρών. Στο τέλος, ο Γερμανός και ο Πολωνός τον σήκωσαν στα χέρια...
 Οι μνηστήρες του ολυμπιακού τίτλου στα 85 κιλά, εκτός του Πύρρου που δηλώθηκε με επίδοση 392, 5 κ. στο σύνολο, είναι ο Πέρσης παγκόσμιος πρωταθλητής και γιος του κατόχου τριών ολυμπιακών μεταλλίων Σαχίν Ναζιρίνια (390 κ.), ο σημαιοφόρος της Γεωργίας και ίσως καλύτερος του Ιρανού σήμερα Γκεόργκε Ασανίτζε (390 κ.), ο 24χρονος Βούλγαρος Γκεόργκι Γκάρντεφ (390 κ.), ο εξ Αρμενίας Αυστραλός Σέρκο Τσακογιάν που έκανε προετοιμασία στην ιδιαίτερη πατρίδα του (385 κ.), ο αναπόφευκτος Χούστερ που ήταν 3ος πέρυσι στην Αθήνα (382.5 κ.) και, σχεδόν απαρατήρητος πίσω απ' όλους αυτούς, το μεγάλο αουτσάιντερ: ο Χρήστος Σπύρου.
 Αν τα μετάλλια κριθούν σχετικά χαμηλά, γύρω στα 390 κιλά, τότε ο νεαρός πρωταθλητής μας έχει σοβαρές ελπίδες να κερδίσει ακόμη και ασημένιο! Είναι σε καλή κατάσταση, δεν ενοχλείται από τον τραυματισμό που είχε την άνοιξη στον αριστερό αγκώνα, πετάει και στον έβδομο ουρανό μετά το κατόρθωμα της κοπελιάς του, της Γιάννας Χατζηιωάννου. Γιατί όχι λοιπόν; Πέρυσι στην Αθήνα ήταν 4ος στο σύνολο με 380 κιλά, έχασε στις λεπτομέρειες το χάλκινο από τον Χούστερ. Ο 24χρονος Χρήστος, γέννημα και θρέμμα της άρσης βαρών (ο πατέρας του Παναγιώτης είχε κερδίσει 6η θέση σε Παγκόσμιο Πρωτάθλημα, ο αδελφός του Κίμων ήταν 7ος σε Ευρωπαϊκό), μπορεί να αρπάξει μεταλλιάκι όπως ακριβώς έκανε η φιλενάδα του: με τη μέθοδο του αιφνιδιασμού. 
 Αν διαβάζετε την εφημερίδα μεσημεράκι, θυμηθείτε ότι αυτή την ώρα δίνει τη μάχη του μεταλλίου στη δική του κατηγορία (77 κ.) ο Βίκτωρ Μήτρου. Ο αγώνας ξεκίνησε στις 10.30 το πρωί και αποκλείεται να ολοκληρωθεί πριν από τις 12.30, οπότε προλαβαίνετε. Ο Κάχι Καχιασβίλι, που πέφτει στα βαθιά την Κυριακή, κλείνει την αυλαία της ελληνικής συμμετοχής. Αλλά περισσότερα για λόγου του, αύριο. 
