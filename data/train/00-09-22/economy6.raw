Με το 51% των μετοχών του ναυπηγείου Σκαραμαγκά που ανήκει στην ΕΤΒΑ, ξεκινούν τα υπουργεία Εθνικής Οικονομίας και Ανάπτυξης την προσπάθεια πώλησης της επιχείρησης. Μετά την άρνηση του συνεταιρισμού των εργαζομένων που ελέγχουν το
υπόλοιπο 49% των μετοχών να παραχωρήσουν τα δικαιώματά τους στην ΕΤΒΑ ή το υπουργείο για την πώληση του συνόλου των μετοχών, αποφασίστηκε να προχωρήσει η
 Ηδη το υπουργείο Εθνικής Οικονομίας ξεκίνησε τη διαδικασία επιλογής του συμβούλου που θα το συνδράμει στην πώληση του ποσοστού των μετοχών που ελέγχει
η ΕΤΒΑ. Συγκεκριμένα στις 29 Σεπτεμβρίου θα πρέπει να υποβληθούν οι προτάσεις από τις ενδιαφερόμενες εταιρείες. Η διαδικασία πώλησης των μετοχών στηρίζεται στο νόμο 2000 του '91, ενώ η εταιρεία που θα επιλεγεί θα πρέπει να έχει ολοκληρώσει τη διαδικασία πώλησης μέσω διεθνούς διαγωνισμού μέσα σε οκτώ μήνες
από την ημερομηνία που θα αναλάβει το έργο.
 Οπως επισήμανε στην «Ε» υψηλά ιστάμενη πηγή του υπουργείου Ανάπτυξης, στη διαδικασία αυτή κατέληξε η πολιτική ηγεσία του υπουργείου μετά την άρνηση των εργαζομένων να συναινέσουν στην παραχώρηση στην ΕΤΒΑ των δικαιωμάτων που έχουν
επί του 49% των μετοχών, ώστε η πώληση να αφορά το σύνολο του μετοχικού κεφαλαίου.
 Μετά την πρόσληψη του συμβούλου θα καλέσουμε εκ νέου τους εργαζομένους να παραχωρήσουν το δικαίωμα διαπραγμάτευσης επί των μετοχών τους στο υπουργείο, τόνισε η ίδια πηγή. Συμπλήρωσε δε ότι εφόσον το υπουργείο αντιμετωπίσει εκ νέου άρνηση, τότε θα προχωρήσει στην πώληση του ποσοστού που ελέγχει η ΕΤΒΑ, δηλαδή του 51% των μετοχών του Σκαραμαγκά.
 Μια τέτοια εξέλιξη, όπως είναι φυσικό, δυσχεραίνει την όλη προσπάθεια πώλησης της προβληματικής επιχείρησης (το 2000 θα κλείσει με συσσωρευμένες ζημιές περίπου 65 δισ. δραχμών), καθώς ο όποιος ενδιαφερόμενος να εξαγοράσει το 51% θα πρέπει προηγουμένως να έχει συμφωνήσει και με το 49% που είναι οι ίδιοι οι εργαζόμενοι του ναυπηγείου.
