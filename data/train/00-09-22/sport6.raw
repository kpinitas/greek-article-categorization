Η Γαλλίδα τρεις φορές Ολυμπιονίκης Μαρί Ζοζέ Περέκ, η αποκληθείσα «Γκρέτα Γκάρμπο του στίβου», εγκατέλειψε σαν κλέφτης τους Ολυμπιακούς Αγώνες τις παραμονές του προγράμματός της. 
 Εφυγε από τους αγώνες και την Αυστραλία, προβάλλοντας ως λόγους απειλές κατά της ζωής της! Η είδηση αυτή, όπως ήταν φυσικό, έχει προκαλέσει αναστάτωση στους Ολυμπιακούς Αγώνες του Σίδνεϊ και αμηχανία στη γαλλική αποστολή. Κίνησε μάλιστα υποψίες, μήπως συμβαίνει κάτι άλλο το οποίο θέλει να κρύψει η Γαλλίδα σταρ του στίβου. Κάποιοι κάνουν λόγο για ενδεχόμενη προσπάθεια να αποφύγει τον έλεγχο ντόπινγκ. Αλλοι μιλούν για κακή αγωνιστική κατάσταση, γι' αυτό η «γαζέλα της Γουαδελούπης» έψαχνε έναν τρόπο να αποφύγει τους αγώνες. Ομως το επεισόδιο δεν τελειώνει εδώ.
 Η Σιγκαπούρη, όπου κατέφυγε, δεν της εξασφάλισε την ηρεμία. Μια σύγκρουση με τον κάμεραμαν ενός τηλεοπτικού συνεργείου οδήγησε σε σύλληψη την ίδια και τον μνηστήρα της Αμερικανό Αντουάν Μέιμπανκ, πρώην σπρίντερ των 400 μ. Η αστυνομία συνέλαβε και τους δύο, οι οποίοι αφού ανακρίθηκαν αφέθηκαν ελεύθεροι.
 Σύμφωνα με τον σπόνσορα της Περέκ, η Γαλλίδα αθλήτρια αποφάσισε προχθές να φύγει, επειδή, όπως κατήγγειλε, κάποιος άγνωστος άνδρας εισέβαλε στο δωμάτιο του πολυτελούς ξενοδοχείου που διέμενε στο Σίδνεϊ και την απείλησε πως κινδυνεύει η ζωή της. «Η Περέκ ήταν κάτω από μεγάλη πίεση και μάλιστα παρενοχλήθηκε στο ξενοδοχείο της από έναν άγνωστο άνδρα, ο οποίος την απείλησε. Ακριβώς εξαιτίας αυτού του γεγονότος η Περέκ απέσυρε τη συμμετοχή της», αναφέρει η ανακοίνωση. 
 Η Περέκ, Ολυμπιονίκης των 400 μ. τις δύο τελευταίες φορές και απειλή για το φαβορί της κούρσας Αυστραλίδα Κάθι Φρίμαν στους αγώνες του Σίδνεϊ έφυγε πρώτα για τη Μελβούρνη και μετά για Σιγκαπούρη, όπου την περίμενε ο κάμεραμαν Κάιμ Χάλιον, που δούλευε για λογαριασμό του «Channel Nine» του Σίδνεϊ και ο οποίος κατάφερε να μπει στην ίδια πτήση. Μόλις ο μνηστήρας της Περέκ αντιλήφθηκε την παρουσία των Αυστραλών χτύπησε τον κάμεραμαν. 
 Με την αναχώρηση της Μαρί Ζοζέ Περέκ από το Σίδνεϊ, σε μεγαλύτερη αμηχανία απ' όλους, έχει περιέλθει η γαλλική ολυμπιακή αποστολή στην Αυστραλία, τα μέλη της οποίας δεν μπορούν να εξηγήσουν τους λόγους της πράξης της.
 Την επίσημη δικαιολογία για την πρόωρη αναχώρηση της Γαλλίδας έκανε η εταιρεία που είναι και χορηγός της και σύμφωνα με αυτήν φοβήθηκε για τη ζωή της μετά τις απειλές του άγνωστου άνδρα. Ομως, εκπρόσωπος του ξενοδοχείου του Σίδνεϊ είπε ότι παρά την έρευνα που πραγματοποιήθηκε δεν διαπιστώθηκε σύγκλιση απόψεων με τη χορηγό εταιρεία και δεν ευσταθούν οι εξηγήσεις που δόθηκαν για το συμβάν. 
 Ο πρόεδρος της γαλλικής ομοσπονδίας στίβου, Φιλίπ Λαμπλέν, είπε ότι η απόφαση της Περέκ να φύγει από το Σίδνεϊ, «τραυμάτισε το σύνολο της ολυμπιακής αποστολής της χώρας» και πρόσθεσε: «Η πιο απλή φράση που μπορώ να χρησιμοποιήσω, είναι ότι η Περέκ έφυγε σαν κλέφτης». 
 Ακόμη, απέρριψε την άποψη που εκφράστηκε ότι είναι πολύ πιθανό να επιστρέψει μέχρι αύριο Σάββατο, που αρχίζει ο στίβος για να μετάσχει στα προκριματικά των 400 μ., λέγοντας: «Η απόφασή της είναι αιφνιδιαστική και αμετάκλητη». 
 Πάντως, από τη γαλλική αποστολή, διαψεύστηκε ότι η αναχώρησή της έχει σχέση με έλεγχο αναβολικών και τις υποψίες που κίνησε σε όλο τον αθλητικό κόσμο και το πιθανότερο είναι ότι έχει να κάνει με την κακή αγωνιστική κατάσταση που βρίσκεται. Η Περέκ τα τελευταία 4 χρόνια έχει αντιμετωπίσει πολλά προβλήματα τραυματισμών και ο τελευταίος αγώνας που πήρε μέρος ήταν τον Ιούλιο στη Νίκαια, όταν τερμάτισε μόλις 3η στα 400 μ. με 50.32. Αυτός μάλιστα ήταν ο πρώτος αγώνας της μετά το 1996 στους Ολυμπιακούς Αγώνες της Ατλάντα, όπου είχε κερδίσει το χρυσό μετάλλιο με 48.25.
