 Το πετρέλαιο καίει για τα καλά τους δύο υποψηφίους για την αμερικανική προεδρία, καθώς οι Αμερικανοί ετοιμάζονται και αυτοί για τσουχτερό χειμώνα.
 υποψήφιος των Δημοκρατικών Αλ Γκορ κάλεσε τον Μπιλ Κλίντον να ενεργοποιήσει τα
στρατηγικά αποθέματα, ενώ δεν παρέλειψε να εκτοξεύσει βέλη και κατά των εταιρειών πετρελαίου.
 Οι δηλώσεις Γκορ βοήθησαν στο να πέσουν κάπως, χθες, οι διεθνείς τιμές του πετρελαίου. Η τιμή του πετρελαίου μπρεντ για τα συμβόλαια Νοεμβρίου έπεσε στο Λονδίνο κάτω από τα 33 δολ. το βαρέλι, αργότερα όμως ανέβηκε και πάλι και διαμορφώθηκε στα 33, 68 δολ., μόλις 6 σεντς λιγότερο από προχθές. Στη Νέα Υόρκη
η τιμή του αργού είχε διαμορφωθεί στα 34, 90 δολ. το βαρέλι.
 Ο υποψήφιος των Δημοκρατικών Αλ Γκορ χαρακτήρισε την άνοδο των τιμών του πετρελαίου «εθνική κρίση» και κάλεσε τον πρόεδρο Κλίντον να βάλει χέρι στα στρατηγικά αποθέματα της χώρας, για να πέσουν το χειμώνα οι τιμές. Κατηγόρησε ακόμη τις πετρελαϊκές εταιρείες για αισχροκέρδεια, την ίδια στιγμή που ο απλός
κόσμος βάζει βαθιά το χέρι στην τσέπη για να φουλάρει τα ρεζερβουάρ.
 Επιθέσεις κατά των εταιρειών πετρελαίου, έκανε τις τελευταίες ημέρες και ο Γερμανός καγκελάριος Γκέρχαρντ Σρέντερ. Kατηγόρησε τις εταιρείες πετρελαίου ότι έχουν συστήσει καρτέλ και ζήτησε να γίνει έρευνα.
 Βρετανοί αξιωματούχοι κατηγορούν και αυτοί τις εταιρείες, ότι έχουν κάνει πολύ
λίγα, πολύ αργά, για να εκτονωθεί η κρίση.
  Ο Τζιν Σπέρλινγκ, οικονομικός σύμβουλος του Μπιλ Κλίντον, τόνισε ότι οι ιδέες του Αλ Γκορ «βρίσκονται στο τραπέζι». Ο αντίπαλος ωστόσο του Γκορ, υποψήφιος των Ρεπουμπλικάνων Τζορτζ Μπους, χαρακτήρισε την πρόταση Γκορ «προεκλογικό πολιτικό παιχνίδι», που απειλεί την εθνική ασφάλεια.
 Ο εκπρόσωπος επικοινωνίας του Μπους, Κάρεν Χιουγκς, υποστήριξε ότι «τα αποθέματα αυτά προορίζονται για στρατηγικούς σκοπούς και λόγους εθνικής ασφαλείας, και όχι για προεκλογικά πολιτικά παιχνίδια».
 Τα στρατηγικά αποθέματα των ΗΠΑ, ανέρχονται σε 571 εκατ. βαρέλια και προορίζονται να καλύψουν τη ζήτηση 60 ημερών. Φυλάσσονται σε ειδικές υπόγειες δεξαμενές στον Κόλπο του Μεξικού. Η αποθήκευση στρατηγικών αποθεμάτων ξεκίνησε
για πρώτη φορά μετά το 1973, όταν το αραβικό εμπάργκο πετρελαίου είχε γονατίσει την αμερικανική οικονομία.
 Τα αποθέματα αυτά χρησημοποιήθηκαν μόνο μία φορά, στη διάρκεια του πολέμου του
Περσικού το 1990-91. Οι διεθνείς τιμές του πετρελαίου είχαν εκτοξευτεί και τότε στα σημερινά επίπεδα.
  Εν τω μεταξύ, ο πρόεδρος της Παγκόσμιας Τράπεζας Τζέιμς Γούλφενσον, προειδοποίησε χθες ότι αν οι τιμές παραμείνουν πάνω από τα 30 δολ. το βαρέλι, θα πλήξουν την παγκόσμια οικονομία.
 Τόνισε μάλιστα ότι οι επιπτώσεις θα είναι ιδιαιτέρως σοβαρές για τις φτωχές χώρες που εισάγουν ενέργεια και στις οποίες οι ρυθμοί ανάπτυξης μπορεί να περιοριστούν έως και 1%.
 «Αν μείνουν πάνω από τα 30 δολ., θα επηρεαστούν οπωσδήποτε και οι αναπτυγμένες
χώρες. Νομίζω ότι δεν είναι προς το συμφέρον κανενός να κολλήσει στα 30 δολ.»,
  Ο πρόεδρος του ΟΠΕΚ, Αλί Ροντρίγκεζ, τόνισε χθες, ότι οι πετρελαιοπαραγωγοί χώρες θα πρέπει να περιμένουν μέχρι τον Οκτώβριο, πριν προχωρήσουν σε άλλη αύξηση παραγωγής.
 Ενώ ο πρόεδρος της Βενεζουέλας, χώρας-μέλους του ΟΠΕΚ, Χούγκο Τσάβεζ, υποστήριξε ότι η άνοδος των τιμών είναι δίκαιη και η προσφορά μεγάλη. «Η οποιαδήποτε απόφαση για περισσότερα βαρέλια, πρέπει να αντιμετωπιστεί με προσοχή», τόνισε ο Τσάβεζ.
  Στην Ευρώπη, η έκτακτη σύνοδος χθες των υπουργών Μεταφορών της Ε.Ε. δεν κατάφερε να καταλήξει σε κοινή αντιμετώπιση του θέματος της φορολόγησης των καυσίμων, που συνεχίζει να προκαλεί έντονες αντιδράσεις. Οι υπουργοί δεν κατέληξαν ούτε καν σε κοινή ανακοίνωση, λόγω της εμμονής της Γαλλίας να υπάρξει παράγραφος που θα αναφέρει την πιθανότητα εναρμόνισης της φορολογικής πολιτικής της στα καύσιμα των «15».
