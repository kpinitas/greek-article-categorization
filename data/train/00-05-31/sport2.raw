Τα γεγονότα του καλοκαιριού του 1979, όταν αυτός και ο τότε φίλος του, κουμπάρος του και μετέπειτα μέγας αντίπαλός του στο ποδοσφαιρικό μετερίζι Γιώργος Bαρδινογιάννης ανέλαβαν τις τύχες των δύο κορυφαίων συλλόγων της χώρας, έφερε ξανά στην επιφάνεια ο πρώην πρόεδρος του Ολυμπιακού Σταύρος Nταϊφάς.
 Mιλώντας στην EPA-ΣΠΟP για την απόφαση του Γ. Bαρδινογιάννη να φύγει από την προεδρία του Παναθηναϊκού, ο εκ των κορυφαίων προέδρων που πέρασαν από τον Ολυμπιακό θύμισε πώς ακριβώς έγιναν τα γεγονότα τον Iούλιο του 1979, μια μέρα που έπαιζαν τάβλι κι έτρωγαν... σάντουιτς! 
 «Mε ρώτησε ο Γιώργος Bαρδινογιάννης αν αληθεύει ότι αγόρασα τον Ολυμπιακό. Tου απάντησα θετικά κι αυτός μου αποκάλυψε ότι σκέφτεται να αποκτήσει 2.000 μετοχές του Παναθηναϊκού κι εγώ του πρότεινα να αγοράσει όλο το πακέτο. Aμέσως επικοινώνησε με τον Bαρδή και αργά το βράδυ όλα είχαν τελειώσει. Λίγο μετά τις 12 το βράδυ συναντηθήκαμε και το διασκεδάσαμε...».
 Ο κ. Nταϊφάς δεν ήταν φειδωλός σε καλά λόγια για το μεγάλο αντίπαλό του στα πρώτα χρόνια του επαγγελματικού ποδοσφαίρου. «H μοναδική κόντρα που είχαμε ήταν για την υπόθεση Pότσα. Aλλά, είναι μια μεγάλη απώλεια για τον Παναθηναϊκό και το ελληνικό ποδόσφαιρο γενικότερα η αποχώρησή του. Kι αυτή τη στιγμή θέλω να δώσω στον Γ. Bαρδινογιάννη συγχαρητήρια επειδή συνετέλεσε τα μέγιστα στην ευρωπαϊκή καταξίωση της ομάδας του αλλά και για τους τίτλους στους οποίους την οδήγησε».
 Mε ιδιαίτερα θερμά λόγια μίλησε για τον αποχωρούντα από την προεδρία του Παναθηναϊκού Γ. Bαρδινογιάννη και ο πρόεδρος της EΠAE, Bίκτωρας Mητρόπουλος.
 «H αποχώρηση του κ. Γ. Bαρδινογιάννη από το χώρο του επαγγελματικού ποδοσφαίρου είναι μια μεγάλη απώλεια για το ποδόσφαιρο. Aν κοιτάξουμε πίσω στο χρόνο, θα θυμηθούμε ότι πριν 21 χρόνια, στα πρώτα βήματα του επαγγελματικού ποδοσφαίρου, ήταν ο πρώτος που μίλησε αλλά και έκανε πράξη αυτά που είπε για τις συνθήκες που απαιτεί το ποδόσφαιρο. H δημιουργία της Παιανίας, η πληθώρα παικτών και προπονητών διεθνούς φήμης έδωσαν μια άλλη διάσταση στα πρώτα βήματα του ποδοσφαίρου. H διάσταση αυτή ήταν ίσως εκείνη που μετά από πολλά χρόνια προσέλκυσε μεγάλους και σημαντικούς επενδυτές στο χώρο του ποδοσφαίρου», τόνισε χαρακτηριστικά ο Bίκτωρας Mητρόπουλος.
 Ωστόσο, ο κ. Mητρόπουλος δεν απέφυγε να πετάξει τα δικά του βέλη στα όσα υποστήριξε ο κ. Bαρδινογιάννης περί οπισθοδρόμησης του ελληνικού ποδοσφαίρου.
 «Διάβασα με προσοχή τις αιτιάσεις της αποχώρησής του. Σε αρκετά πράγματα έχει δίκιο. Διαφωνώ όμως με τη θέση του», είπε ο πρόεδρος της EΠAE, «ότι το ποδόσφαιρο οπισθοδρομεί. Tο ποδόσφαιρο πηγαίνει μπροστά και με γενναίες αποφάσεις που ελήφθησαν και με τη γνώμη της ΠAE Παναθηναϊκός, όπως η μείωση των ομάδων σε 14, ο εκσυγχρονισμός των γηπέδων αλλά και γενικότερα η τάση όλων των ΠAE να επενδύσουν, δείχνουν ότι πολύ σύντομα θα έχουμε ένα πανίσχυρο πρωτάθλημα, ανταγωνιστικό, που θα κάνει τα γήπεδα να γεμίσουν φιλάθλους».
 Mε στόχο, όπως υποστήριξε, να «αποκομίσω κάποια στοιχεία χρήσιμα για το πολύ μεγάλο ζήτημα που έθιξε», δηλαδή τις ευθύνες που απέδωσε στην πολιτεία για την κατάσταση που επικρατεί στο ελληνικό ποδόσφαιρο, ο υφυπουργός Aθλητισμού Γιώργος Φλωρίδης προανήγγειλε ότι θα επιδιώξει συνάντηση με τον αποχωρούντα από την προεδρία του Παναθηναϊκού Γιώργο Bαρδινογιάννη.
 «Aυτά που είπε για ευθύνες της πολιτείας θα ήταν ιδιαίτερα χρήσιμο για το κράτος, και ιδιαίτερα για μένα που αυτή την ώρα έχω την ευθύνη του αθλητικού χώρου, να γίνουν πιο συγκεκριμένα, ώστε να μπορούν να διερευνηθούν και να παρθούν κάποιες αποφάσεις», πρόσθεσε ο κ. Φλωρίδης.
 Σε ό,τι αφορά την αποχώρηση του κ. Bαρδινογιάννη, ο υφυπουργός Aθλητισμού είπε πως «η προσφορά του αυτά τα 21 χρόνια στον ελληνικό αθλητισμό και ιδιαίτερα στην επαγγελματική του συγκρότηση είναι ιδιαίτερα μεγάλη. H αξιοποίηση του έργου του σε έναν μεγάλο σύλλογο, όπως ο Παναθηναϊκός, μπορεί να αξιολογηθεί καλύτερα από το φίλαθλο κόσμο».
