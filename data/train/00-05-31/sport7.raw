 «Και ποιος είπε ότι πρέπει σώνει και καλά να έχω 14 υπογραφές στα χέρια μου; Μην ξεχνάτε ότι πάλι με 13 ομάδες (σ.σ. έλειπε τότε ο Ολυμπιακός από το κόλπο) πετύχαμε πριν δύο χρόνια τη συμφωνία με το Supersport! »
 Με οδηγό του το παρελθόν, λοιπόν, μας είπε ο πρόεδρος του ΕΣΑΚΕ Θόδωρος Καρατζάς, ότι πήγε χθες στην έδρα του συνδρομητικού καναλιού για να ανανεώσει το τηλεοπτικό «πακέτο» της Α1 κατηγορίας μπάσκετ. Είχε μόλις πάρει την προφορική έγκριση της ΑΕΚ -αυτή του έλειπε για το τυχερό 13άρι- να ξεκινήσει τη διαδικασία, οπότε δεν τον ένοιαζε πια που ο ΠΑΟΚ εξακολουθούσε να προβάλλει σοβαρές αντιρρήσεις.
 Δεν αποκλείεται, πάντως, να βγάλει «λαβράκι» ο Γ.Μπατατούδης με την επιμονή του. Γιατί όπως μας αποκάλυψε ο κ. Καρατζάς, συζητάει με το Supersport την πλατφόρμα μετάθεσης κάποιων μεταδόσεων σε «ελεύθερη» συχνότητα, όπως είναι αυτή του Seven, του τηλεοπτικού σταθμού που ανήκει στο μεγαλομέτοχο του ΠΑΟΚ. 
 «Υπάρχουν και άλλες λεπτομέρειες που πρέπει να συζητήσουμε πριν να φτιαχτεί το τελικό συμβόλαιο, οπότε θα μας πάρει λίγες μέρες ακόμη μέχρι να πούμε ότι ξενοιάσαμε», είναι η εικόνα που μας έδωσε ο κ. Καρατζάς για τις χθεσινές επαφές του, που σίγουρα καθαρίζουν τον ορίζοντα για την Α1. 
 Δεν έχουμε ανάλογα ξεκάθαρη εικόνα και για τον Ολυμπιακό. Οι μέρες περνάνε χωρίς ο Σωκράτης Κόκκαλης να ανακοινώνει τις προθέσεις του, ειδικά στο θέμα του προπονητή. «Μόνο αυτός ξέρει τι θα γίνει», απαντάνε όλοι όσοι ασχολούνται με την ομάδα, ενώ σε πληροφορίες, ανάλογη με εκείνη που φέρνει το Γερμανό Πάτρικ Φέμερλινγκ (25, 2.14, διεθνής φόργουορντ της Αλμπα), στο λιμάνι πάλι δηλώνουν άγνοια.
 Παίκτες προτείνονται πολλοί, αποφάσεις όμως παίρνει μόνο ένας πια στο λιμάνι. 
