Σε νέα φάση φαίνεται ότι εισέρχεται το  «ειδύλλιο» της Εθνικής με την Πίστεως, καθώς τουλάχιστον στο στρατόπεδο της πρώτης γίνονται πλέον ορατές κινήσεις, οι οποίες αποσκοπούν στη μετά του γάμου ομαλή συμβίωση των δύο τραπεζών. Είναι πλέον χαρακτηριστικό ότι ύστερα από μια περίοδο «χαμηλών τόνων» που πέρασε το θέμα αυτό, στελέχη της Εθνικής, αναγνωρίζοντας εμμέσως πλην σαφώς, τον τελικό στόχο, επισήμαναν ότι οι σχέσεις αυτές δεν έχουν πάντα «ευθύγραμμη εξέλιξη».
Ομως, μετά τις διακυμάνσεις του παρελθόντος, η προσέγγιση των δύο τραπεζών φαίνεται να έχει προχωρήσει σε σημαντικό βαθμό. Ωστόσο, προς το παρόν οι συζητήσεις δεν έχουν εισέλθει στο «ακανθώδες» θέμα της κατανομής των ηγετικών ρόλων. Αντιθέτως, και οι δύο πλευρές φαίνεται να συμφωνούν ότι η συνεργασία θα πρέπει να «επισφραγιστεί» με την ανταλλαγή ενός πακέτου μετοχών της τάξης του 20%. Οι κινήσεις οι οποίες γίνονται αθόρυβα στην Εθνική, θα μπορούσαν να χαρακτηριστούν μια προσπάθεια για την εναρμόνιση του τρόπου λειτουργίας των δύο τραπεζών.
Στο στρατόπεδο της Εθνικής καταβάλλεται προσπάθεια, προκειμένου από την αρχή του επομένου έτους το στελεχικό δυναμικό να βρίσκεται κυριολεκτικά σε θέση μάχης. Είναι χαρακτηριστικό ότι ζητείται από στελέχη της τράπεζας να ρυθμίσουν όλες τις εκκρεμότητες που έχουν με το θέμα των αδειών τους. Μάλιστα, επισημαίνεται ότι μέχρι το τέλος του έτους θα πρέπει να έχουν χορηγηθεί όλα τα υπόλοιπα αδειών που «οφείλονται» από περασμένα έτη. Εκτός από την επίλυση «πρακτικών» τέτοιων θεμάτων η διοίκηση της Εθνικής δείχνει αποφασισμένη να προχώρησει και σε θέματα ουσίας. 
Ετσι, σύμφωνα με πληροφορίες, η διοίκηση της τράπεζας προσανοτολίζεται στο να προχωρήσει και σε νέα ρύθμιση για την εθελουσία έξοδο με ευνοϊκούς όρους. Σύμφωνα με πληροφορίες, το νέο σχέδιο το οποίο επεξεργάζεται η διοίκηση, θα έχει στόχο να συμπεριλάβει πολύ μεγαλύτερο αριθμό υπαλλήλων. Τα παραπάνω αντανακλούν μια πρόθεση της διοίκησης να διαμορφώσει ένα όσο το δυνατόν «αξιόμαχο» στελεχικό δυναμικό.
Οι προσαρμογές δεν περιορίζονται μόνο στο έμψυχο τμήμα της τράπεζας. Ετσι, η Εθνική έχει προχωρήσει σε αλλαγή του λειτουργικού συστήματος των ηλεκτρονικών υπολογιστών της τράπεζας. Μάλιστα, η νέα «μάσκα» που εμφανίζεται στις οθόνες των τερματικών της ΕΤΕ, θυμίζει έντονα αυτή που αντικρίζουν καθημερινά οι εργαζόμενοι στην Αlpha Bank. Παράλληλα, κινήσεις προσέγγισης πραγματοποιούνται και στα τμήματα marketing των δύο τραπεζών. Ετσι, ακόμη και σε επίπεδο μεσαίων στελεχών έχει διαμορφωθεί έντονα η αίσθηση ότι η προσέγγιση των δύο τραπεζών επιταχύνεται. Βέβαια, αυτό δεν σημαίνει ότι υπάρχει σαφές χρονοδιάγραμμα, καθώς το όλο εγχείρημα προϋποθέτει και τη συγκατάθεση του βασικού μετόχου της Εθνικής, δηλαδή του ελληνικού Δημοσίου. 
Πάντως, οι όποιες εξελίξεις δρομολογούνται μεταξύ Εθνικής και Αlpha Bank, έχουν αποσυνδεθεί από τα τεκταινομένα στο στρατόπεδο της Εμπορικής.
Ανεξάρτητα όμως από την επιτυχία ή την αποτυχία του ελληνογαλικού αρραβώνα, η Εθνική και η Αlhpa, προγραμματίζουν τις επόμενες κινήσεις τους, χωρίς να λαμβάνουν υπόψη την τύχη που θα έχει η στρατηγική συμμαχία της Εμπορικής. Η επιχειρηματική αυτή επιλογή, σύμφωνα με παράγοντα της Εθνικής Τράπεζας, ίσως να στηρίζεται στο γεγονός ότι η Εμπορική Τράπεζα ενδεχομένως να αφήνει πλέον αδιάφορο και τον Ομιλο Λάτση. Μια τέτοια υπόθεση, εφόσον τελικώς ισχύει, αφήνει ενδεχομένως ανοιχτό το πεδίο στον Ομιλο Λάτση για να ασκήσει την επεκτατική πολιτική του προς την Πίστεως. Πολιτική η οποία στην ουσία αποτρέπεται στην περίπτωση που επιτευχθεί τελικώς η μετοχική συνεργασία Εθνικής - Πίστεως, κλείνοντας έτσι το δρόμο σε τέτοιου είδους επεκτατικές κινήσεις. 
