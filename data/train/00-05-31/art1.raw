Ανοίγει επιτέλους, στις 7 Ιουνίου, έπειτα από επτά περίπου χρόνια, τις πόρτες του για τα εκθέματα των δικών του πλούσιων συλλογών το ανακαινισμένο, διευρυμένο και εμπλουτισμένο Μουσείο Μπενάκη. Ας μην ξεχνάμε, ότι όλο αυτό το διάστημα, το Μουσείο απλώς φιλοξενούσε εκθέσεις έργων που δεν ανήκουν στις δικές του συλλογές. Και με τον τρόπο αυτό γιορτάζει, συγχρόνως, πανηγυρικά τη συμπλήρωση εβδομήντα χρόνων από την ίδρυσή του.
 Ενα μουσείο-κόσμημα, που για τα πολύτιμα και σπάνια εκθέματά του «μπορεί να εμπνεύσει τη ζήλια ακόμη και μουσείων του εξωτερικού», σύμφωνα με το διευθυντή 
 Για του λόγου το αληθές, σε χθεσινή συνέντευξη Tύπου ο Α. Δεληβορριάς πραγματοποίησε μια σύντομη ξενάγηση στα τρία από τα τέσσερα επίπεδά του. Σύντομη, αφού σε κανονικούς ρυθμούς η περιήγηση στο διευρυμένο -από 3.000 τ.μ. 
 Ετσι, ύστερα από το «τιτάνιο έργο» που επιτελέστηκε, όπως σημείωσε ο πρόεδρος του Δ.Σ. του Μουσείου Μ. Γερουλάνος, και που οδήγησε το Μουσείο στην τελική του άρτια -αρχιτεκτονικά και αισθητικά- μόρφη, η επίσκεψη ξεκινά στο ισόγειο από ένα χώρο αφιερωμένο στον ιδρυτή του, Αντώνιο Μπενάκη, με προσωπογραφίες του που υπογράφουν οι Τέτσης, Μπότσογλου κ.ά. Ενώ αμέσως μετά ακολουθούν 8 αίθουσες με εκθέματα που ξεκινούν από την προϊστορική αρχαιότητα (με τα σπάνια 
χρυσά σφυρήλατα κύπελλα της πρώιμης εποχής του χαλκού) και καταλήγουν στη ρωμαϊκή εποχή. Το εσωτερικό αίθριο αξιοποιήθηκε ως λειτουργικός εκθεσιακός χώρος, και τα εκθέματά του είναι γλυπτά που παραπέμπουν στον 5ο και τον 4ο αιώνα, δένοντας θαυμάσια με τον περιβάλλοντα χώρο.
 Η κεντρική πάντως αίθουσα του πρώτου επιπέδου είναι αφιερωμένη στη ρωμαϊκή περίοδο, με έργα που μολονότι δεν συγκρίνονται με τα εκθέματα του Εθνικού Αρχαιολογικού Μουσείου, εντούτοις επιλέχθηκαν «για να εξαρθούν», σύμφωνα με τον κ. Δεληβορριά, «οι περιφέρειες και τα όρια του Eλληνισμού» (Αίγυπτος, Μ. Ασία, Συρία κ.ο.κ). 
 Ακολουθούν τέσσερις αίθουσες αφιερωμένες στη βυζαντινή αυτοκρατορία και τους πρώτους μεταβυζαντινούς αιώνες. Αριστουργήματα της συλλογής του Μουσείου ο κ. Δεληβορριάς χαρακτήρισε το ψηφιδωτό του 12ου αιώνα της Μονής του Στουδίου, καθώς και τους γλυπτούς «Αγίους θεολόγους», επίσης του 12ου αιώνα, από τον Πόντο.
 Στην υστεροβυζαντινή εξάλλου ενότητα, το βλέμμα του επισκέπτη εγκλωβίζουν οι μεγάλες κι εντυπωσιακές εικόνες του 13ου έως και 15ου αιώνα (με πρώιμα δείγματα της Κρητικής Σχολής). Οι σπάνιοι πρώιμοι χάρτες με τοπωνύμια της Ελλάδας, οι εικόνες του Θεοτοκόπουλου, του Μιχαήλ Δαμασκηνού κ.ά.
 Το αμέσως επόμενο επίπεδο (1ος όροφος) συγκεντρώνει έργα του 17ου, 18ου και πρώιμου 19ου αιώνα, από την Κρήτη, τα Δωδεκάνησα, τη Μ. Ασία, τον Πόντο, τη Θράκη, τη Μακεδονία, την Ηπειρο, την Πελοπόννησο, καταλήγοντας με την Αθήνα. Εδώ έχει αναδιοργανωθεί πλήρως το παλιό υλικό της λαογραφικής συλλογής του Μουσείου, με στόχο «την άρση του λαογραφίστικου χαρακτήρα». Η υποδοχή στον όροφο γίνεται με ένα σπάνιο χάρτη από τέμπερα σε ξύλο, για να ακολουθήσουν τα ενδύματα, τα κεντήματα, κοσμήματα, σκεύη, ξυλόγλυπτες πόρτες, δύο αυτούσια δωμάτια κ.ά. της εποχής - και όχι μόνο. Στα εκθέματα του ορόφου προστίθεται μια αίθουσα εκκλησιαστικών κειμηλίων των ύστερων μεταβυζαντινών χρόνων.
 Ωστόσο, για να μας αποκαλυφθεί η «λογική» της συνολικότερης έκθεσης έπρεπε να ανέλθουμε αντί του δεύτερου στον τρίτο όροφο, ο οποίος είναι αφιερωμένος στην ιστορία του αγώνα της ελληνικής ανεξαρτησίας. Προσωπογραφίες (του Σολωμού και των ηρώων της ελληνικής επανάστασης), κειμήλια, όπλα, ρούχα της εποχής, το σπάνιο χειρόγραφο του Συντάγματος της 3ης Σεπτεμβρίου είναι μέρος μόνο των πλούσιων εκθεμάτων. Οι τελευταίες, πάντως, προθήκες του επιπέδου είναι αφιερωμένες στον Ελευθέριο Βενιζέλο (με σπάνιες επιστολές του, μεταξύ άλλων).
 Επειδή, όμως, ιδιαίτερα αυτό το επίπεδο υπαγορεύεται από μία εννοιολογική γραμμή -και συνάμα συγκινησιακή- στο πλαίσιο της πλήρους αποτύπωσης της ελληνικής ιστορίας, λίγο πριν από την έξοδο οι μορφές των ποιητών της περιόδου, Παλαμά, Καβάφη, Σικελιανού, Σεφέρη, Ελύτη και Ρίτσου, μαζί με δείγματα των έργων τους, καθώς και τα δύο ελληνικά Νόμπελ (Σεφέρης, Ελύτης) και Λένιν (Ρίτσος) είναι το καλύτερο αποχαιρετιστήριο έκθεμα. Οπως και τα έργα 
του Παπαλουκά, του Μόραλη, του Διαμαντόπουλου και άλλων, που θα συμπληρωθούν με έναν Τσαρούχη.
 Χωρίς να παραλείψουμε φυσικά την παρτιτούρα των 36 ελληνικών χορών του Σκαλκώτα.
 Στο δεύτερο, πάντως, όροφο, όπου υπάρχει η αίθουσα προσωρινών εκθέσεων και εκδηλώσεων, συγχρόνως με τα εγκαίνια του Μουσείου θα ξεκινήσει και έκθεση σχεδίων (1941-1955) του Παύλου Μυλωνά με θέμα «Η Νεοκλασική Αθήνα».
 Κοντά σε όλα αυτά, το Μουσείο προετοιμάζει μέσα στο έτος σημαντική έκθεση -έπειτα από προεργασία 4 ετών- με θέμα «Μήτηρ Θεού», με παραστάσεις της Παναγίας απ' τη βυζαντινή περίοδο.
