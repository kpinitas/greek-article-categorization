 Ενίσχυση των διατλαντικών δεσμών ώστε ΗΠΑ και Ευρώπη να αντιμετωπίσουν επιτυχώς «τις προκλήσεις πέραν των συνόρων μας», ανήγγειλε ο πρόεδρος των ΗΠΑ εγκαινιάζοντας την περιοδεία του στην Ευρώπη, η οποία ίσως είναι και η τελευταία του ως πρόεδρος.
 Ο Μπιλ Κλίντον έφθασε χθες στην Πορτογαλία, το ρόλο της οποίας εκθείασε. Είπε ότι «θα χρειαστεί ανανέωση, φαντασία και θάρρος» για να αντιμετωπιστούν τα νέα 
προβλήματα, όπως η φτώχεια σε όλο τον κόσμο και η εξάπλωση του AIDS. Ο Αμερικανός πρόεδρος επαίνεσε την στάση της Πορτογαλίας στις προκλήσεις του σημερινού κόσμου και κυρίως στην καταπολέμηση του AIDS στην Αφρική. Είπε ότι η 
χώρα του πάντα θεωρούσε την Πορτογαλία «εξαιρετικά καλό γείτονα» και τόνισε το 
ρόλο της στις ειρηνευτικές αποστολές και στα Βαλκάνια και στο Ανατολικό Τιμόρ.
 Τον Κλίντον υποδέχτηκε ο πρόεδρος της Πορτογαλίας, Γιόργκε Σαμπάιο, ο οποίος είπε ότι ο κόσμος που αντιμετωπίζει τώρα «προϊούσα παγκοσμιοποίηση» οφείλει πολλά στους θαλασσοπόρους του 15ου και 16ου αιώνα. Ομως η παγκοσμιοποίηση ανέδειξε επίσης την έλλειψη αλληλεγγύης, δικαιοσύνης και δυνατότητας διακυβέρνησης στον κόσμο.
 Ο Κλίντον είπε ότι έχει μάθει πολλά από την πολιτική της Πορτογαλίας στο θέμα του AIDS. Ο Αμερικανός πρόεδρος θα επισκεφθεί τη Γερμανία, τη Ρωσία και την Ουκρανία, τις οπoίες, μαζί με την Πορτογαλία, οι ΗΠΑ θέλουν να εντάξουν στη διατλαντική συνεργασία. 
 Στη Ρωσία θα έχει την πρώτη συνάντηση με το Ρώσο πρόεδρο Βλαντιμίρ Πούτιν. Σήμερα ο Κλίντον θα συναντηθεί με ανώτατους ηγέτες της Ευρωπαϊκής Ενωσης και στη συνάντηση θα τεθούν ακανθώδη ζητήματα, όπως οι εμπορικές αντιπαλότητες μεταξύ των δύο ακτών του Ατλαντικού. Με τον Πούτιν επίσης θα συζητηθεί το δύσκολο θέμα του ελέγχου των εξοπλισμών.
 Η Ουάσιγκτον απειλεί να σκληρύνει τη στάση της αν επιμείνει η Ε.Ε. να απαγορεύει την εισαγωγή αμερικανικών βοδινών με ορμόνες και δεν αλλάξει την πολιτική της στις μπανάνες.
 Ο Πορτογάλος πρόεδρος Σαμπάιο τόνισε ότι οι ΗΠΑ και η Ευρωπαϊκή Ενωση έχουν «να παίξουν αποφασιστικό ρόλο στο μέλλον του πλανήτη». «Εχουμε κοινή ευθύνη να 
συμβάλουμε σε ένα πιο δίκαιο κόσμο στον οποίο όλοι οι άνθρωποι, ανεξαρτήτως φυλής, φύλου και πίστης, θα μπορούν να έχουν αξιοπρεπή ζωή. Τόνισε επίσης την ανάγκη να επεκταθεί η ειρήνη και η δημοκρατία, η ευημερία και η ασφάλεια υπό την αιγίδα της Ατλαντικής Συμμαχίας...».
