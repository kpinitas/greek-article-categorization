Μια τολμηρή, όσο καί αναγκαία, πρωτοβουλία παίρνει το Ελληνικό Κέντρο Κινηματογράφου, μια πρωτοβουλία που ο Μάνος Ευστρατιάδης τη χαρακτήρισε «οικολογική», και με μια έννοια είναι. Η πρωτοβουλία του ΕΚΚ έγκειται στη δημιουργία ενός «εναλλακτικού δικτύου διανομής, που θα προστατεύει την πολυμορφία του κινηματογράφου από τα εμπόδια που βάζουν στο ραντεβού του με το 
 Οχι, ο πρόεδρος του Κέντρου δεν κήρυξε κάποιου είδους πόλεμο στις εταιρείες διανομής, άλλωστε έχει περάσει, ελπίζουμε ανεπιστρεπτί, η εποχή που οι ελληνικές ταινίες -ακόμα και οι καλύτερες- περνούσαν από σαράντα κύματα μέχρι να βγουν στις αίθουσες. Απλώς όσο καλά και να πηγαίνει ο ελληνικός κινηματογράφος, τα προβλήματα διανομής παραμένουν και είναι ποικίλα.
 Ο Δήμος Αβδελιώδης την περασμένη σεζόν κινδύνεψε να μη βγει στις αίθουσες. Υπάρχουν ταινίες που κατεβαίνουν πριν καλά καλά εξαντλήσουν τη δυναμική τους ή 
άλλες που περιορίζονται σε περιφερειακές αίθουσες με τις αναμενόμενες επιπτώσεις. Τέλος, έτσι όπως εξελίσσεται η κατάσταση στην Ελλάδα, με τους διανομείς να αναλαμβάνουν αποφασιστικό ρόλο στην παραγωγή ταινιών, τις οποίες και, φυσικά, διανέμουν κατά προτεραιότητα, οι ταινίες που γυρίζονται χωρίς ένα 
διανομέα ανάμεσα στους συμπαραγωγούς τους κινδυνεύουν να μένουν έξω από τις αίθουσες. Ανάλογα προβλήματα έχουν και ξένες ταινίες, που δεν ανήκουν στο λεγόμενο main stream, ψυχαγωγικό κινηματογράφο.
 Το εναλλακτικό δίκτυο αιθουσών με το διακριτικό τίτλο «FILM CENTER 2000» θα αρχίσει να λειτουργεί φέτος το Σεπτέμβιο. Κέντρική αίθουσα του δικτύου θα είναι ο κινηματογράφος «Απόλλων Renault» της οδού Σταδίου. Τέσσερις ακόμα περιφερειακές αίθουσες θα καλύπτουν σημαντικές περιοχές της Αθήνας: το «Φιλίπ» 
στην πλατεία Αμερικής, η «Ανδόρα» στους Αμπελόκηπους, η «Αφαία» στην Καλλιθέα και μια ακόμα αίθουσα στην ευρύτερη περιοχή Παγκρατίου (η συμφωνία δεν έχει κλείσει ακόμα).
 Το ΕΚΚ θα έχει την απόλυτη ευθύνη του προγραμματισμού των αιθουσών, ενώ οι επιχειρηματίες θα διατηρήσουν την ευθύνη της διαχείρισης και της λειτουργίας τους. Το συνολικό κόστος του εγχειρήματος (για την πρώτη δοκιμαστική χρονιά) θα κυμανθεί γύρω στα 60 εκατ. δρχ., ένα μέρος από τα οποία θα διατεθούν για τη 
βελτίωση των αιθουσών. Υπεύθυνος λειτουργίας του δικτύου θα είναι ο έμπειρος διανομέας Κώστας Γούναρης, ενώ τον προγραμματισμό των ταινιών θα κάνει ο κριτικός κινηματογράφου Μπάμπης Ακτσόγλου, σε συνεργασία με το αρμόδιο τμήμα του Κέντρου, την HELLAS FILM.
 Το πρόγραμμα του εναλλακτικού δικτύου θα περιλαμβάνει ελληνικές ταινίες, σημαντικές ξένες ταινίες που θα επιλεγούν από τους καταλόγους των γραφείων διανομής, μεγάλα κινηματογραφικά αφιερώματα και ειδικά προγράμματα για παιδιά. 
Θα δοθεί έμφαση στις ταινίες μικρού μήκους και στο ντοκιμαντέρ. Ο «Απόλλων RENAULT» θα λειτουργεί τα πρωινά της Κυριακής ως κινηματογραφική λέσχη και γι' 
αυτό το λόγο θα επιδιωχθεί συνεργασία του ΕΚΚ με την Ταινιοθήκη της Ελλάδος. Σημαντικό πλεονέκτημα για την επιτυχία του εναλλακτικού δικτύου αιθουσών αποτελεί η μεταφορά από το «Παλλάς» στον «Απόλλωνα» των μεγάλων κινηματογραφικών αφιερωμάτων που διοργανώνει το Φεστιβάλ Κινηματογράφου Θεσσαλονίκης.
 Παρόντες στη χθεσινή συνέντευξη Tύπου ο Μισέλ Δημόπουλος αλλά και ο Τέλης Σαμαντάς, ο διευθυντής του «ΑΘΗΝΟΡΑΜΑΤΟΣ». Το περιοδικό αυτό, που επηρεάζει πολύ την κίνηση στους κινηματογράφους, ανέλαβε επίσημα την υποστήριξη του δικτύου.
 Ο κ. Σαμαντάς υποστήριξε ότι υπάρχει ένας νέος τύπος κινηματογραφόφιλου («νεο-σινεφίλ» τον έχει ονομάσει), που βλέπει μπλοκμπάστερ αλλά και καλλιτεχνικές ταινίες, αλλά και μια μετεξέλιξή του («νεο-νεο-σινεφίλ»), που ζητά όλο και περισσότερο ταινίες διαφορετικές, ακόμα και ταινίες του κλασικού κινηματογράφου. Η αισιοδοξία του Τέλη Σαμαντά ήταν έντονη, εξ ου και χαρακτήρισε το εναλλακτικό δίκτυο αιθουσών του Κέντρου Κινηματογράφου «κάθε άλλο παρά αμυντική κίνηση», αλλά «κίνηση που ανταποκρίνεται σε ένα αίτημα του κοινού».
