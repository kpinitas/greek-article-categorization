Με καθαρά κέρδη, που υπολογίζεται ότι θα ξεπεράσουν το 2000 τα  δέκα δισεκατομμύρια, και με συμμετοχή στο διοικητικό συμβούλιο τρανταχτών ονομάτων του επιχειρηματικού κόσμου, βάζει «πλώρη» για τη Σοφοκλέους η ναυτιλιακή εταιρεία MINΟAN FLYING DΟLPHINS, η οποία σήμερα διαθέτει το μεγαλύτερο στόλο επιβατηγών πλοίων όλων των τύπων που καθημερινά οργώνουν το Αιγαίο, ενώ στα σχέδια των επιτελών της διαβλέπεται και η επέκτασή της στον ξενοδοχειακό τομέα.
Ηδη υψηλόβαθμα στελέχη της εταιρείας, που ιδρύθηκε το 1998 από τη συνένωση της Μinoan Lines Highspeed, θυγατρικής της Minoan Lines, και της Ceres Flying Dolphins του αείμνηστου εφοπλιστή Γιώργου Λιβανού, συντάσσουν το φάκελο για την οριστική εισαγωγή της εταιρείας στο Χρηματιστήριο  Αθηνών.
Οπως υπολογίζεται, η κατάθεση της αίτησης θα ανακοινωθεί στους μετόχους κατά τη διάρκεια της ετήσιας γενικής συνέλευσης  στις 22 Ιουνίου, οπότε και θα εκλεγεί και το νέο διοικητικό συμβούλιο της MFD, στο οποίο πρόεδρος είναι ο Κώστας Κληρονόμος και αντιπρόεδρος ο Παντελής Σφηνιάς που είναι και ο εμπνευστής της δημιουργίας της εταιρείας.
Σύμφωνα με  ασφαλείς πληροφορίες, στο νέο διοικητικό συμβούλιο θα συμμετέχουν οι Δημήτρης Κοντομηνάς, Σωκράτης Κόκκαλης, Δάκης Ιωάννου και ο εφοπλιστής Θανάσης Λασκαρίδης, οι οποίοι σήμερα κατέχουν μεγάλο αριθμό μετοχών της εταιρείας.
Οσον αφορά τις οικονομικές προβλέψεις για το 2000 προσδιορίζουν τον κύκλο εργασιών στο ποσόν των 43.000.000.000 και τα καθαρά κέρδη περίπου στα 10 δισ. δραχμές, αφού, σύμφωνα με  όλες τις ενδείξεις, αλλά και με  τα  «μπούκινκ» των πρακτορείων το τρέχον έτος, με τα 77 πλοία της MFD, θα διακινηθούν περίπου 9.000.000 επιβάτες.
Με τη σημερινή της μορφή η εταιρεία δραστηριοποιείται από το Νοέμβριο του 2000, όταν 20 ακτοπλοϊκές εφοπλιστικές εταιρείες συνενώθηκαν για να αντιμετωπίσουν όλες μαζί την πρόκληση της παγκοσμιοποίησης της οικονομίας με  έναν και μοναδικό στόχο, που ήταν η διατήρηση της ελληνικότητας των ακτοπλοϊκών πλοίων, και ως εκ τούτου, όπως τονίζει και ο αντιπρόεδρος της MFD Παντελής Σφηνιάς, και η εξασφάλιση των θέσεων εργασίας των Eλλήνων ναυτικών, ο αριθμός των οποίων σήμερα στα πλοία της εταιρείας ξεπερνά τους 2.500, ενώ μαζί με  τους υπαλληλους «στεριάς» φτάνει τους 3.000.
Οσον αφορά το μεταφορικό έργο της εταιρείας για το 2000 ανήλθε σε 2,2 εκατομμύρια επιβάτες, ενώ ο κύκλος εργασιών έφτασε σε 8,7 δισ., τα  καθαρά κέρδη σε 2,4 δισ. δραχμές, ποσόν που κάνει τους «ανθρώπους» της MFD υπεραισιόδοξους για το μέλλον.
Από την πρώτη μέρα δημιουργίας της εταιρείας, που σήμερα με  τα  77 πλοία της όλων των τύπων -αναμεσά τους και τα  4 υπερσύγχρονα νεότευκτα Highspeed και το Flyingcat 4-εξυπηρετεί ανελλιπώς τα  νησιά των Κυκλάδων και των Σποράδων, χωρίς βέβαια να λείπουν και τα  παράπονα της Τοπικής Αυτοδιοίκησης, έθεσε στόχο τη βελτίωση των ακτοπλοϊκών συγκοινωνιών, κάτι που το γνωρίζουν όλοι όσοι ασχολούνται με την ακτοπλοΐα.
Αδιάσειστο επίσης στοιχείο για το στόχο αποτελεί και το υπέρογκο ποσόν της αγοράς των 4 νεότευκτων Highspeed που ανήλθε σε 38 δισ. δραχμές, ενώ οι συνολικές επενδύσεις που αυτή τη στιγμή βρίσκονται σε εξέλιξη ξεπερνούν τα  100 δισ. δραχμές.
Ανάλογο βέβαια ήταν και το ποσόν που διατέθηκε για τον εκσυγχρονισμό των πλοίων -κυρίως των επιβατηγών-οχηματαγωγών- το οποίο ανήλθε «αισίως» στα 6,5 δισ. δραχμές, και το οποίο χρησιμοποιήθηκε τόσο στο μηχανολογικό τομέα όσο και στον ξενοδοχειακό κάνοντας έτσι τα  πλοία αγνώριστα.
Tο μεγαλύτερο επιχειρηματικό στοίχημα για τη MFD παραμένει η ορθολογικότερη εκμετάλλευση των συγκοινωνιακών αναγκών των νησιών μας. Eπιχείρημα, που σύμφωνα με τον αντιπρόεδρό της Παντελή Σφηνιά πέτυχε, αφού όπως τονίζει «χωρίς να μειώσει καν τα δρομολόγιά της, αλλά αντιθέτως με μια πλήρη αναδιάρθρωσή τους, κατάφερε να αξιοποιήσει καλύτερα το δυναμικό των πλοίων της, επιτυγχάνοντας ακόμα και τη συντόμευση των δρομολογίων τους, όπως αυτό που συνδέει τη Σαντορίνη με τον Πειραιά μόνο μέσω Πάρου σε 7,5 ώρες αντί 11 που απαιτούνται όταν το πλοίο εξυπηρετεί και άλλα ενδιάμεσα λιμάνια.
Aξιοποιώντας το δίκτυο πωλήσεων που διαθέτει στην Eλλάδα αλλά και την Eυρώπη -30.000 ταξιδιωτικά γραφεία- αυξάνει για φέτος την τουριστική κίνηση προς όλα τα νησιά του Aιγαίου, ενώ για πρώτη φορά ναυτιλιακή εταιρεία με δική της πρωτοβουλία καθιέρωσε τις εμπορικές εκπτώσεις που φτάνουν μέχρι και 30%-40%, δίνοντας έτσι στους επιβάτες τα κίνητρα για φθηνότερη και συχνότερη διακίνηση.
H εξαγορά των συμβατικών πλοίων, που ο αριθμός τους φτάνει τα 40, υλοποιήθηκε μέσω της αύξησης του μετοχικού κεφαλαίου, η οποία κατά το μεγαλύτερο μέρος της χρησιμοποιήθηκε για την κάλυψη της αξίας των αγορασθέντων πλοίων, οι δε πλοιοκτήτες έλαβαν αντί για μετρητά, ισόποσης αξίας μετοχές, συμμετέχοντας έτσι στο μετοχικό κεφάλαιο της MFD.
Tο μετοχικό κεφάλαιο στις 31 Δεκεμβρίου 2000 ανερχόταν σε 77,6 δισ., τα δε ίδια κεφάλαια της εταιρείας ήταν περίπου 168 δισ. περίπου, ενώ κατά την τελευταία αύξηση μετοχικού κεφαλαίου οι νέοι μέτοχοι κατέβαλαν για την αγορά κάθε νέας μετοχής το  ποσόν των 3.000 δρχ. 
H πορεία της μετοχής τους τελευταίους 12 μήνες κρίνεται ως ιδιαίτερα ικανοποιητική, αφού από 1.500 δρχ., που ήταν κατά τη διάρκεια της αύξησης κεφαλαίου τον περασμένο Iούλιο, με την αύξηση του περασμένου Δεκεμβρίου έφτασε στις 3.000 δραχμές, δηλαδή διπλασιάστηκε.
