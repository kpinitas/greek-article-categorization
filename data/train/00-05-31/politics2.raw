«Ψεύτικο» χαρακτήρισε ο πρωθυπουργός το δίλημμα «είμαστε πρώτα Ελληνες ή Ευρωπαίοι; », δίνοντας έτσι ευθεία απάντηση σε όσα είπε προχθές ο Αρχιεπίσκοπος, ο οποίος διέβλεψε κινδύνους «αφελληνισμού», επειδή κάποιοι- όπως είπε- ισχυρίζονται ότι είμαστε πρώτα Ευρωπαίοι και μετά Ελληνες.
 Ο Κώστας Σημίτης επέλεξε την επίσκεψη του Βέλγου πρωθυπουργού Γκι Bέρχοφσταντ, 
ο οποίος έχει διδαχθεί αρχαία ελληνικά, για να μιλήσει για το επίμαχο αυτό ερώτημα και να τονίσει ότι οι Ελληνες είναι Ευρωπαίοι σε μια Eυρώπη που αντλεί 
από την Ελλάδα τις αξίες και τα ιδανικά της: τα ιδανικά της δημοκρατίας, του σεβασμού του πολίτη, της ισονομίας, της ελευθερίας, της προόδου.
 «Πρώτα απ' όλα -είπε ο κ. Σημίτης- είμαστε Ευρωπαίοι γιατί γεωγραφικά ανήκουμε 
στην Ευρώπη, η οποία πήρε το όνομά της από την ελληνική μυθολογία και οικοδομήθηκε με γνώμονα αυτές τις παραδοσιακές αξίες, τις οποίες καλούνται να υπερασπιστούν η Ελλάδα και ο Eλληνισμός σήμερα».
 Ο κ. Σημίτης παρατήρησε ότι, λόγω γνωστών ιστορικών συνθηκών η Ελλάδα έχασε ορισμένα στάδια της εξέλιξης που είχαν οι άλλες χώρες της Eυρώπης και αυτή την 
απώλεια αναπληρώνει τώρα. Σήμερα -είπε- η Ελλάδα διεκδικεί και κερδίζει μια θέση αντάξια του εαυτού της και της ιστορίας της. Και με το να συμμετέχουμε, συνδιαμορφώνουμε την ευρωπαϊκή εξέλιξη. Το τι είναι η Ευρώπη εξαρτάται και από 
 Και ο πρωθυπουργός κατέληξε: «Η Ελλάδα είναι ευρωπαϊκή γιατί και η Ευρώπη είναι ελληνική. Η πορεία προς την Ευρώπη είναι μια πορεία προς εκείνο που εκφράζει η Ελλάδα, εκείνο που εκφράζουν τα ιδανικά και οι αξίες τις οποίες υπερασπιστήκαμε για εκατοντάδες χρόνια. Το δίλημμα, λοιπόν, δεν υπάρχει».
 Με τον κ. Σημίτη συμφώνησε ο παριστάμενος πρωθυπουργός του Βελγίου, λέγοντας ότι οι βάσεις του ευρωπαϊκού πολιτισμού ετέθησαν στην Ελλάδα. «Εμείς στο Βέλγιο -πρόσθεσε- θεωρούμε ότι η Ελλάδα είναι το λίκνο του πολιτισμού μας και του δημοκρατικού μας συστήματος και δεν πρέπει να υπάρχει αντίφαση μεταξύ του "Ελληνας" και "Ευρωπαίος". Σημαίνει το ίδιο πράγμα. Τουλάχιστον στη χώρα μου αυτό πιστεύουμε».
 Συνεργάτες του πρωθυπουργού έλεγαν ότι ο κ. Σημίτης με όσα είπε χθες απάντησε σε όσους επιχειρούν να καλλιεργήσουν φόβους και κινδυνολογούν ότι απειλείται η 
ελληνικότητά μας εξαιτίας της συμμετοχής μας στην ενωμένη Ευρώπη. Χωρίς να το συνδέουν με το θέμα των ταυτοτήτων, πρόσθεταν ότι ο πρωθυπουργός «έδειξε πώς πρέπει να διεξάγεται ο διάλογος, δηλαδή με χαμηλούς τόνους και επιχειρήματα και όχι με αφορισμούς, κινδυνολογία και με ακραία συνθήματα».
 Η αναφορά αυτή, όμως, παραπέμπει ευθέως στη στάση τόσο του αρχιεπισκόπου Χριστόδουλου όσο και άλλων ιεραρχών οι οποίοι κατέφυγαν σε οξείς χαρακτηρισμούς («πραξικόπημα» κ.ά.) στην προσπάθειά τους να αποτρέψουν την εφαρμογή της απόφασης να μην αναγράφεται το θρήσκευμα στις ταυτότητες.
  Η «Πρωτοβουλία Πολιτών της Aνανεωτικής και Δημοκρατικής Aριστεράς και της Οικολογίας» επικροτεί αυτή την απόφαση της κυβέρνησης, επαινεί τη στάση του Συνασπισμού και «των λίγων πνευματικών δυνάμεων της χώρας που πήραν ανοιχτά θέση για το θέμα και απορεί με τη στάση που επιδεικνύουν ένα φιλελεύθερο κόμμα, όπως η ΝΔ, και ένα αριστερό, όπως το ΚΚΕ». Και καλεί την κυβέρνηση και την αξιωματική αντιπολίτευση να προχωρήσουν στον υπόλοιπο διαχωρισμό κράτους και Εκκλησίας».
