Αποφάσεις για όλα τα θέματα που αφορούν τη διατηρησιμότητα της σύγκλισης, σκοπεύει να έχει στο φάκελό του ο υπουργός Eθνικής Οικονομίας Γιάννος Παπαντωνίου, πηγαίνοντας τη Δευτέρα στο Λουξεμβούργο στη Σύνοδο του ECΟFIN, που θα διαμορφώσει την τελική εισήγηση για την ένταξη της δραχμής στη ζώνη του ευρώ.
Ο χρονικός ορίζων της συνόδου έχει για το λόγο αυτό καθορίσει και την ανάγκη να «κλείσουν» μια σειρά θέματα, που θα αποτελέσουν, σε σημαντικό βαθμό, και το υπόβαθρο της θετικής εισήγησης, πέραν της ικανοποίησης των κριτηρίων σύγκλισης.
Στο πλαίσιο αυτό, άλλωστε, σήμερα ή το αργότερο αύριο πέρνει το δρόμο για τη Βουλή το νομοσχέδιο για τον εκσυγχρονισμό και την ενίσχυση της κεφαλαιαγοράς, αύριο Πέμπτη «ανοίγει» η συζήτηση για την ενίσχυση της επιχειρηματικότητας και της απελευθέρωσης των κλειστών επαγγελμάτων, ενώ μετά την επιλογή του χρηματοοικονομικού συμβούλου για τη διαμόρφωση των νέων προσανατολισμών του ΟΤΕ, ξεκαθαρίζει η υπόθεση της Εμπορικής -μέχρι την Παρασκευή- όπως επίσης και της Ολυμπιακής Αεροπορίας.
Οι «κινήσεις» αυτές, μαζί με την επιλογή του συμβούλου για το Ασφαλιστικό, που προηγήθηκε, και της επέκτασης των αποκρατικοποιήσεων σε άλλες δύο τράπεζες, την ΕΤΒΑ και τη Γενική, θα αποτελέσουν το πλέγμα των διαρθρωτικών αλλαγών, οι οποίες θα στηρίξουν την επιχειρηματολογία του υπουργού Εθνικής Οικονομίας στο Λουξεμβούργο. Κομβικά σημεία στο πλέγμα αυτό είναι η υπόθεση της Ολυμπιακής.
Για την Εμπορική Τράπεζα οι διαπραγματεύσεις έχουν επεκταθεί αρκετά και οι διαφορές μεταξύ της Εμπορικής και της Credit Agricole έχουν περιοριστεί σε δύο κυρίως ζητήματα την αντιμετώπιση του ασφαλιστικού ζητήματος και την τιμή της μετοχής. Στο ΥΠΕΘΟ επιμένουν ότι μέχρι την Παρασκευή ή και νωρίτερα θα έχει κλείσει η διαπραγμάτευση και αισιοδοξούν ότι το κλείσιμο θα είναι «θετικό» για την Εμπορική.
Διευκρινίζεται, πάντως, ότι η απαίτηση της γαλλικής τράπεζας να έχει βέτο στο ενδεχόμενο μελλοντικής πώλησης σημαντικού πακέτου μετοχών σε ανταγωνιστική της τράπεζα (π.χ. την Deutsche Bank) έχει βρει τη λύση του χωρίς να δίδεται ο «έλεγχος» των μελλοντικών συνεργασιών της στους Γάλλους. Ανώτατο στέλεχος της διοίκησης της Εμπορικής, πάντως, τόνισε στην «Οικονομική» ότι υπάρχει ενδεχόμενο οι διαπραγματεύσεις, παρ' όλα αυτά, να παραταθούν και πέραν της Παρασκευής.
