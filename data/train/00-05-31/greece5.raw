θα καλύπτουν το 94, 8% του ισοδύναμου (σ.σ. πρόκειται για το μέγιστο πληθυσμό που μπορεί να συγκεντρώσει μια περιοχή) πληθυσμού της χώρας.
Για την υλοποίηση αυτού του προγράμματος το υπουργείο ΠΕΧΩΔΕ διεκδικεί κονδύλια της τάξης των 450 δισ. δραχμών από το Γ' ΚΠΣ.
 Ο υπουργός Κώστας Λαλιώτης παρουσίασε χθες σε συνέντευξη Tύπου την πορεία υλοποίησης αυτών των παρεμβάσεων, που άρχισαν από τη δεκαετία του '80 και προχώρησαν με σημαντικά προβλήματα. Ανέφερε ενδεικτικά την περίπτωση της Κρήτης, όπου ενώ ήταν έτοιμο το 50% του προγράμματος, δεν μπορούσαν να λειτουργήσουν οι εγκαταστάσεις, κυρίως γιατί δεν υπήρχαν κονδύλια για την κατασκευή των δικτύων. Γι' αυτό χρειάστηκε να δημιουργηθεί ειδικό ταμείο, το οποίο ενίσχυσε τους δήμους με 200 δισ. δραχμές.
 Από τα στοιχεία που έδωσε το υπουργείο ΠΕΧΩΔΕ προκύπτει ότι ώς το τέλος του 2000 η χώρα μας διέθετε 197 εγκαταστάσεις επεξεργασίας λυμάτων, από τις οποίες 
οι 147 έχουν τεθεί σε λειτουργία. Ως το τέλος του 2001 υπολογίζεται ότι θα βρίσκονται σε πλήρη λειτουργία 290 εγκαταστάσεις. Με την υποδομή αυτή θα καλύπτεται το 75, 8% του ισοδύναμου πληθυσμού της χώρας.
 Η Ελλάδα, παρά το γεγονός ότι έχει 16.000 χιλιόμετρα ακτές και συγκεντρώνει σημαντική τουριστική κίνηση, έχει καθυστερήσει στην προώθηση αυτών των μέτρων. 
Αρκεί να αναφερθεί ότι κατά το τέλος της δεκαετίας του '70 οι περισσότερες ευρωπαϊκές χώρες είχαν καλύψει σε μεγάλο βαθμό τις ανάγκες επεξεργασία των αστικών λυμάτων, από 30% (Βέλγιο) έως και 92% (Ολλανδία). «Σε μια δεκαετία καταφέραμε να αλλάξουμε σημαντικά τα δεδομένα», υπογράμμισε ο υπουργός ΠΕΧΩΔΕ.
 Το βάρος δόθηκε στα δύο μητροπολιτικά κέντρα, την Αθήνα και τη Θεσσαλονίκη. Στην πρώτη περίπτωση κατασκευάστηκε το κέντρο επεξεργασίας στην Ψυττάλεια, όπου καταλήγουν καθημερινά 600.000 κυβικά απόβλητα, από τα οποία τα 115.000 προέρχονται από τη βιομηχανία. Με τα έργα της πρωτοβάθμιας επεξεργασίας, που κόστισαν 32 δισ. δραχμές, το ρυπαντικό φορτίο σε οργανικές ουσίες και αιωρούμενα στερεά μειώθηκε κατά 40% περίπου. Ηδη προωθούνται τα έργα της δεύτερης φάσης, σε συνδυασμό με την αξιοποίηση του βιαερίου για την παραγωγή ρεύματος. «Η αλλαγή στο Σαρωνικό είναι φανερή», διαβεβαίωσε ο Κ. Λαλιώτης.
 Ανάλογες εγκαταστάσεις λειτουργούν και στη Θεσσαλονίκη, όπου με τα έργα της δεύτερης φάσης θα μειωθεί η ρύπανσή του κατά 95%. 
