 Με το σύστημα «short list» θα προωθηθούν, σύμφωνα με πληροφορίες, οι διαδικασίες για την ανάθεση των περισσότερων έργων που σχεδιάζονται για τους Ολυμπιακούς Αγώνες. Ο λόγος για τα 18 οδικά έργα, καθώς και για τις εγκαταστάσεις στο Σχοινιά και το Ριζάρι Μαραθώνα, τον Αγιο Κοσμά, τον Φαληρικό 
Ορμο, τον Ιππόδρομο και το Ελληνικό, τα οποία ακόμη βρίσκονται στο στάδιο των μελετών.
 Αν ακολουθηθούν οι διαδικασίες και κυρίως τα χρονοδιαγράμματα που προβλέπει η νομοθεσία για τα δημόσια έργα, τα προγράμματα αυτά υπολογίζεται να είναι έτοιμα το νωρίτερο το... 2006! Αυτό τουλάχιστον κατέστησε σαφές ο υπουργός ΠΕΧΩΔΕ Κώστας Λαλιώτης κατά την τελευταία συνεδρίαση της διυπουργικής επιτροπής. Ανέφερε ενδεικτικά την περίπτωση του Σχοινιά, το πιο προχωρημένο από τα έργα, αφού το Συμβούλιο της Επικρατείας έχει ήδη εγκρίνει το Προεδρικό Διάταγμα για τις χωροθετήσεις των προβλεπόμενων έργων. Ο υπουργός είπε ότι ακόμα και με το πιο σφιχτό χρονοδιάγραμμα για την προκήρυξη των μελετών, κυρίως της μελέτης περιβαλλοντικών επιπτώσεων, καθώς και τη δημοπράτηση των έργων, το πρόγραμμα δεν θα έχει ολοκληρωθεί πριν από την άνοιξη του 2006, δύο χρόνια μετά τους Αγώνες! 
 Το σύστημα «short list» δίνει τη δυνατότητα να προσκληθεί περιορισμένος αριθμός εταιρειών, με κριτήριο την προηγούμενη εμπειρία τους στο συγκεκριμένο τομέα, που θα δώσουν προσφορές μέσα σε τακτό χρονικό διάστημα, πιθανότατα μέσα 
σε 15 ημέρες, έναντι διμήνου που απαιτεί η νομοθεσία.
 Χθες πάντως, ο Κώστας Λαλιώτης, που ρωτήθηκε από δημοσιογράφους, επανέλαβε τις 
γνωστές του δηλώσεις για τους Ολυμπιακούς Αγώνες, τους οποίους χαρακτήρισε «εθνικό κεκτημένο». Είπε, επίσης, ότι έως τώρα έχει γίνει μια προσπάθεια που δεν πρέπει να μηδενιστεί. «Εχουν γίνει βήματα, αλλά τώρα απαιτούνται άλματα. Απαιτείται κλιμάκωση, εντατικοί ρυθμοί και δεν πρέπει να χαθεί ούτε μία ημέρα. 
Αντιθέτως να ανακτηθεί ο πολύτιμος χρόνος που έχει ήδη περάσει», τόνισε με έμφαση. Διαβεβαίωσε, επίσης, ότι θα υπάρξει διαφάνεια και θα τηρηθεί η νομιμότητα, καθώς και οι επιταγές του Ρυθμιστικού Σχεδίου της πρωτεύουσας. Δήλωσε επίσης την αισιοδοξία του για την πορεία της προετοιμασίας της χώρας μας για τους Αγώνες.
 Με αφορμή τη συζήτηση στη Βουλή για την κατασκευή του μουσουλμανικού τεμένους, 
ο υπουργός ΠΕΧΩΔΕ τόνισε ότι έχει συνυπογράψει το νομοσχέδιο και πρόσθεσε: «Πιστεύω ότι πρέπει να υπάρξει σημείο πολιτιστικής και θρησκευτικής αναφοράς για τους αθλητές των αγώνων, τους επισκέπτες και Ελληνες πολίτες που έχουν αυτό το συγκεκριμένο θρήσκευμα».
 Το πρωί (στην πρώτη μέρα συνεδρίασης της Επιτροπής Μορφωτικών Υποθέσεων της Βουλής για τους Ολυμπιακούς Αγώνες) η περιβόητη συναίνεση των κομμάτων πήγε περίπατο.
 Σύσσωμη η αντιπολίτευση επιτέθηκε στην κυβέρνηση επί του συνόλου των άρθρων του σχεδίου νόμου. Από τα ζητήματα της ιεραρχίας ώς τις διατάξεις για τις προσλήψεις του προσωπικού, τις χωροθετήσεις, την ασφάλεια. Ακόμη και για την κατασκευή του μουσουλμανικού τεμένους στην Παιανία.
 Το απόγευμα (παρουσία της Γιάννας Αγγελοπούλου, η οποία κλήθηκε για να ενημερώσει την επιτροπή) οι βουλευτές όλων των κομμάτων φόρεσαν το καλύτερό τους χαμόγελο και χρησιμοποίησαν κάθε πιθανή ή απίθανη φιλοφρόνηση, για να μη στενοχωρήσουν την πρόεδρο της Οργανωτικής Επιτροπής. Φυσικά, απαντήσεις σε καίρια ερωτήματα και απορίες δεν πήραν ποτέ. Η πρόεδρος απέφευγε συστηματικά να τοποθετείται συγκεκριμένα στις απορίες τους, αρνήθηκε να κρίνει πρόσωπα, πράγματα ή καταστάσεις κι απλώς δήλωνε επαναλαμβανόμενα ότι «το νομοσχέδιο είναι στη σωστή κατεύθυνση». Για περισσότερες διευκρινίσεις δεν δίστασε να παραπέμψει στον ίδιο τον πρωθυπουργό! 
 Ακόμη κι όταν πιέστηκε δεν ενέδωσε στην προσπάθεια των βουλευτών να εκμαιεύσουν κάποια πιο συγκεκριμένη απάντηση. Ηταν τότε, που η Λιάνα Κανέλλη (από το ΚΚΕ) ζήτησε το λόγο για δεύτερη φορά: «Κυρία Αγγελοπούλου -είπε- φαντάζομαι ότι χορτάσατε από φιλοφρονήσεις. Θα ήθελα δύο πολύ συγκεκριμένες απαντήσεις σε δύο ζητήματα και όχι μια γενικόλογη τοποθέτηση με ασάφεια. Υπάρχουν καθυστερήσεις για τις οποίες η κυρία Τζαβέλλα κατήγγειλε τον κύριο Μπακούρη; Κι ακόμη, το νομοσχέδιο διευκολύνει το δικό σας έργο και τους όρους σας για να αναλάβετε; ».
 Η Γιάννα Αγγελοπούλου επανέλαβε την τυπική απάντηση «το νομοσχέδιο είναι στη σωστή κατεύθυνση. Σημασία έχει να εργαστούμε με επιτυχία». Κι όταν ο Γιώργος Λιάνης παρατήρησε ότι δεν απαντήθηκε (...) η πρώτη ερώτηση, η πρόεδρος της Οργανωτικής τοποθετήθηκε ως εξής: «Απάντησα, όπως έκρινα ότι έπρεπε να απαντήσω. Δεν θα μπω σε κρίσεις προσώπων! ».
 Οι πιο πολλές αναφορές της προέδρου έγιναν με τη συνδρομή του Θεόδωρου Πάγκαλου, που καθόταν δίπλα. Οι ερωτήσεις των βουλευτών ήταν πολλές και αρκετά 
ενδιαφέρουσες. Οπου η Γ. Αγγελοπούλου δεν ήθελε να απαντήσει, δεν απαντούσε ή απαντούσε όπως ήθελε. Η πρόεδρος του «Αθήνα 2004» μίλησε για την αναγκαιότητα ομοψυχίας, υπογράμμισε την αποφασιστικότητα της πολιτείας να χειριστεί το ζήτημα, ενώ επέμεινε ιδιαίτερα στο γεγονός ότι ακόμη βρίσκεται στο στάδιο της ενημέρωσης και της κατανόησης της κατάστασης.
 Χαρακτήρισε δεδομένη τη συνεργασία Οργανωτικής - ομοσπονδιών. Οταν ρωτήθηκε για την εμπορευματοποίηση, ισχυρίστηκε ότι η απάντηση της Αθήνας είναι η πορεία του Ελληνισμού μέσω των αιώνων. Στάθηκε ιδιαίτερα στην προτεραιότητα «σωστής διαχείρισης», την τήρηση των δεσμεύσεων και των χρονοδιαγραμμάτων των έργων έναντι της ΔΟΕ, ενώ, όταν ρωτήθηκε για τους εθελοντές, τόνισε: «Ηταν ένα 
στοιχείο της επιτυχημένης προσπάθειας για τη διεκδίκηση. Ο τρόπος με τον οποίο 
60.000 νέοι άνθρωποι κατέθεσαν τη διάθεσή τους να ασχοληθούν εθελοντικά με τους Ολυμπιακούς Αγώνες. Η λεγόμενη Χρυσή Βίβλος! ».
 Σε κρίσιμα ερωτήματα, η πρόεδρος του «Αθήνα 2004» απέφυγε να τοποθετηθεί. Οπως, αν επιθυμεί τη συμμετοχή του δημάρχου Αθηναίων Δημήτρη Αβραμόπουλου ή του προέδρου της ΕΟA Λάμπη Νικολάου, στην πενταμελή Εκτελεστική Επιτροπή. «Στα 
καθήκοντα του πρωθυπουργού (που θα ορίσει τα μέλη, σύμφωνα με το νομοσχέδιο) δεν αναμιγνύομαι», είπε χαρακτηριστικά και συμπλήρωσε: «Εγώ κλήθηκα για να εργαστώ ουσιαστικά. Η πολιτεία έχει ευθύνη να προχωρήσει τα έργα. Το χρονοδιάγραμμα πρέπει να τηρηθεί. Η ΔΟΕ παρακολουθεί και υπενθυμίζει. Υπάρχουν 
ημερομηνίες μες στις οποίες πρέπει να τελειώσουν τα έργα. Η ΔΟΕ δεν είναι μπαμπούλας. Πρέπει να προετοιμαστούμε κατάλληλα. Υπάρχουν νόμοι και θα τους ακολουθήσουμε. Θα κριθούμε από το πώς θα ολοκληρώσουμε το έργο μας».
 Η κλήση της Γιάννας Αγγελοπούλου ακολούθησε της πρωινής συζήτησης επί της αρχής του νομοσχεδίου. Ομως το μεγαλύτερο μέρος της αναλώθηκε στο τελευταίο άρθρο, που προβλέπει την κατασκευή μουσουλμανικού τεμένους στην Παιανία. Οι βουλευτές της αξιωματικής αντιπολίτευσης ζήτησαν την απόσυρση του άρθρου, γιατί, όπως ισχυρίστηκαν, δεν αφορά τους Ολυμπιακούς Αγώνες, αλλά εξυπηρετεί δεσμεύσεις του υπουργείου Εξωτερικών για την αντιμετώπιση των θρησκευτικών μειονοτήτων. Ο Θεόδωρος Πάγκαλος αρνήθηκε κάτι τέτοιο και αποκάλυψε ότι η κυβέρνηση έχει ήδη προχωρήσει σε διαπραγματεύσεις με Αραβες για τη χρηματοδότησή του! 
 Επί των διατάξεων του νομοσχεδίου για τους Ολυμπιακούς Αγώνες, η Φάνη Πετραλιά 
ακολούθησε την πιο «σκληρή» γραμμή. Η βουλευτής της Νέας Δημοκρατίας ζήτησε τη 
συμμετοχή του δημάρχου Αθηναίων και του προέδρου της Ελληνικής Ολυμπιακής Επιτροπής στην πενταμελή σύνθεση της Οργανωτικής. Για τα άλλα ζητήματα τόνισε: 
«Θεσμοθετείται η επιστροφή του ΦΠΑ και από τις κατασκευές, δηλαδή κανείς κατασκευαστής δεν θα πληρώσει. Το "Αθήνα 2004" μετατρέπεται σε οργανισμό έκδοσης πιστοποιητικών φοροαπαλλαγής, ενώ τα έργα του ΥΠΕΧΩΔΕ σε όλη την επικράτεια "βαφτίζονται" ολυμπιακά έργα και πάνε σε απευθείας αναθέσεις». Και κατέληξε: «Η εθνική ομοψυχία, η κρυστάλλινη διαφάνεια και η αποτελεσματική οργάνωση που απαιτούνται για την οργάνωση των Ολυμπιακών Αγώνων δεν επιτυγχάνονται μέσω των άρθρων του νομοσχεδίου».
 Η Λιάνα Κανέλλη (από το ΚΚΕ) είπε, μεταξύ άλλων, πως στόχος της κυβέρνησης είναι η απεμπλοκή της εταιρείας, που δεν είναι άλλη από τη ΔΟΕ, από το Eλληνικό Δημόσιο και στάθηκε ιδιαίτερα στο ρόλο του πρωθυπουργού: «Εχει -τόνισε- την πλήρη ευθύνη, αλλά ο λαός θα πληρώσει το μάρμαρο».
 Από τον Συνασπισμό, η Ασ. Ξηροτύρη έκανε λόγο για «καθεστώς πρόκλησης» με την πλήρη φορολογική απαλλαγή των χορηγών, για ατολμία του πρωθυπουργού για ριζοσπαστικές αλλαγές που οδηγούν την παράταξή της να καταψηφίσει το νομοσχέδιο.
 Στην ομιλία του ο Θεόδωρος Πάγκαλος χαρακτήρισε την υπόθεση των Ολυμπιακών Αγώνων «ένα στοίχημα με τον εαυτό μας». Αφησε να εννοηθεί ότι η Νέα Δημοκρατία, παρ' ότι διαβεβαίωνε για τη συναίνεση, επιχείρησε να προκαλέσει κλίμα όξυνσης και αντιπαράθεσης εν όψει της σημερινής, προ ημερησίας διατάξεως 
συζήτησης στη Βουλή για το θέμα και επανέλαβε ότι «ο πρωθυπουργός κάνει κουμάντο».
