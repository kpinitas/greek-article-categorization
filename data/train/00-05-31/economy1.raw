Ευνοϊκές συνεχίζει να βλέπει τις προοπτικές για την παγκόσμια οικονομία ο Οργανισμός για την Οικονομική Συνεργασία και Ανάπτυξη στην εξαμηνιαία έκθεσή του, που δόθηκε χθες στη δημοσιότητα. Ο διεθνής οργανισμός, αφού σημειώνει ότι η παγκόσμια οικονομία ανακάμπτει από τις περιφερειακές οικονομικές κρίσεις που την ταλάνισαν στα τέλη της προηγούμενης δεκαετίας (Ασία '97, Ρωσία '98), προβλέπει ισχυρό ρυθμό ανάπτυξης 4,3% για φέτος και 3,8% για το 2001 σε σχέση με 3,1% πέρυσι.
Προειδοποιεί, ωστόσο, ότι ο πυρετός της νέας οικονομίας που σκίασε πρόσφατα τις κεφαλαιαγορές θα μπορούσε να διαλύσει αυτήν την εικόνα, υπενθυμίζοντας αντίστοιχους κύκλους μεγάλης ανόδου των κινητών αξιών, οι οποίοι κατέληξαν σε ύφεση.
Η εμφάνιση της νέας οικονομίας, βασισμένη στην υψηλή τεχνολογία και το Ιντερνετ, υποσχέθηκε νέες πηγές οικονομικής ανάπτυξης, αλλά οι κεφαλαιαγορές θα πρέπει να έχουν μια συγκρατημένη στάση απέναντι στις πραγματικές αξίες των μετοχών, επισημαίνεται στην έκθεση. 
Για τη μεγαλύτερη οικονομία του κόσμου, ο ΟΟΣΑ προβλέπει φέτος ανάπτυξη 4,9%, παρά το γεγονός ότι όπως επισημαίνει, από το δεύτερο εξάμηνο θα επιβραδύνει.
Οι ΗΠΑ πιθανότατα δεν θα μπορέσουν να αντέξουν το μεγάλο έλλειμμα που υπάρχει μεταξύ προσφοράς και ζήτησης σήμερα, τη χαμηλή ανεργία -4%- και το έλλειμμα στο ισοζύγιο πληρωμών, το οποίο πλησιάζει το 4,5% του ΑΕΠ. Ο ΟΟΣΑ εκτιμά ότι ο πληθωρισμός θα ανέλθει φέτος στο 2,1% και στο 2,3% το 2001. Προκειμένου να επιτευχθεί σταθερότητα στις τιμές, η FED, που έχει ήδη αυξήσει τα επιτόκιά της κατά 1,75% από το καλοκαίρι του 2000, θα χρειαστεί να αυξήσει τα επιτόκια στους αμέσως επόμενους μήνες στο 7,5% από τα σημερινά επίπεδα του 6,5%. Αυτή όμως η αύξηση των επιτοκίων θα είναι ικανή για την επιβράδυνση της οικονομικής ανάπτυξης στα επίπεδα του 3% το 2001, δεδομένης της παρούσας διόρθωσης στο χρηματιστήριο. 
Οι εκτιμήσεις του ΟΟΣΑ για την οικονομία στη ζώνη του ευρώ είναι πιο θετικές, καθώς, όπως επισημαίνεται στην έκθεση, οι παρόντες ρυθμοί ανάπτυξης είναι οι καλύτεροι εδώ και δέκα χρόνια και οδηγούν σε σταδιακή μείωση της ανεργίας. Καθοριστικός παράγοντας γι' αυτές τις επιδόσεις ήταν η αποδυνάμωση του ευρώ.  Ο ΟΟΣΑ εκτιμά ότι το ΑΕΠ των 11 χωρών θα αυξηθεί κατά 3,5% φέτος και 3,3% το 2001 έναντι 2,3% πέρυσι. Η ισχυρή ανάπτυξη θα οδηγήσει σε μείωση της ανεργίας σε 12,1% φέτος και 11,2% το 2001.
Ομως τόσο ισχυροί ρυθμοί ανάπτυξης πιθανότατα θα τροφοδοτήσουν άνοδο των πληθωριστικών πιέσεων και πιθανότατα θα προκαλέσουν την αντίδραση της ΕΚΤ. Ετσι, όπως εκτιμά ο ΟΟΣΑ, η ΕΚΤ πρέπει να αυξήσει τα επιτόκιά της στο 5% από 3,75% που είναι σήμερα, μέσα στους επόμενους 18 μήνες.
