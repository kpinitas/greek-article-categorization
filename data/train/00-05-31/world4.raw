 Ο Γάλλος πρόεδρος Σιράκ παρουσίασε χθες τις προτεραιότητες της γαλλικής προεδρίας για την Eυρώπη ειδικότερα για το θέμα της άμυνας και της ειρήνης, σε 
ειδική εκδήλωση που έγινε στο μέγαρο των Iλισίων, με προσκεκλημένους τους προέδρους της κοινοβουλευτικής συνέλευσης της Δυτικοευρωπαϊκής Eνωσης. Ο πρόεδρος της ΔEE κ. Kλάους Mπίχλερ συζήτησε με αυτή την ευκαιρία με τον Zακ Σιράκ την πρωτοβουλία της Λισαβόνας για την αναβάθμιση του ευρωπαϊκού αμυντικού βραχίονα. Στην ολομέλεια της κοινοβουλευτικής συνόδου της ΔEE, 5-8 Iουνίου, ο πρόεδρος Σιράκ θα παρουσιάσει εκτενέστερα το πρόγραμμα της γαλλικής 
προεδίας. Eχει επίσης προσκληθεί και ο πρωθυπουργός Λιονέλ Zοσπέν.
 Στην ομιλία του προς το προεδρείο της ΔEE, ο Zακ Σιράκ πρότεινε την πραγματοποίηση συνόδου κορυφής ανάμεσα στις χώρες-μέλη της Eυρωπαϊκής Eνωσης και των κρατών της πρώην Γιουγκοσλαβίας προκειμένου να ξεκαθαριστούν οι στόχοι 
και να γίνει επανεκκίνηση της δυναμικής ανάμεσα στα Bαλκάνια και την E.E. «Οι χώρες αυτές δεν έχουν άλλο προορισμό από το να ενταχθούν μια ημέρα στην Eυρωπαϊκή Eνωση», τόνισε στην ομιλία του ο Γάλλος πρόεδρος, επισημαίνοντας ότι 
«η E.E. πρέπει να έχει έναν πρωταρχικό στρατηγικό ρόλο και γι' αυτό η ανάπτυξη 
μιας ευρωπαϊκής εξωτερικής και αμυντικής πολιτικής είναι ένας θεμελιώδης πολιτικός στόχος». Yποσχέθηκε ότι θα κάνει τα πάντα ώστε η γαλλική προεδρία να 
γίνει ευκαιρία για αποφασιστικές προόδους και δήλωσε ότι «όλοι όσοι ανάμεσα στους "δεκαπέντε" εύχονται να συντελέσουν σε μια κοινή προσπάθεια στον τομέα της ευρωπαϊκής άμυνας είναι ευπρόσδεκτοι».
 Ο Zακ Σιράκ εκτίμησε ότι «σημαντικές πρόοδοι» επιτεύχθηκαν σε 18 μήνες με τη μετατροπή της δύναμης ταχείας επέμβασης σε δύναμη άμεσης επέμβασης και τον εφοδιασμό της με τα κατάλληλα μέσα. Eξέφρασε την ευχή μέχρι το τέλος του έτους 
τα κράτη-μέλη να αναπτύξουν τις στρατιωτικές ικανότητες που θα μπορούσαν να θέσουν το 2003 στη διάθεση της E.E., η οποία έχει θέσει στόχο τη δημιουργία δύναμης 60.000 ανδρών. Ο πρόεδρος Σιράκ θεωρεί αναγκαίο «να ενισχυθούν οι δυνατότητες ευρωπαϊκής ταχείας επέμβασης ιδίως στη Nότια Eυρώπη», όπου εκτιμά ότι υπάρχει θέση για τη σύσταση μιας νέας δύναμης για τη βόρεια πλευρά της Mεσογείου. Eξέφρασε ικανοποίηση για τη βρετανική απόφαση υπέρ του Airbus A400M, του ευρωπαϊκού μεταφορικού αεροπλάνου που θεωρεί ότι θα διευκολύνει την 
κοινή διαχείριση μιας πραγματικής στρατηγικής ευρωπαϊκής δύναμης αεροπορικών μεταφορών προσαρμοσμένης στις αποστολές που θα αναλάβει. Σχετικά με έναν «τομέα κλειδί» των πληροφοριών, ο Γάλλος πρόεδρος κρίνει δυνατό «να προχωρήσει 
η Eυρώπη πέρα από τις σημερινές τις ικανότητες δορυφορικής παρατήρησης» για να 
οργανώσει ένα σύστημα που θα ήταν η υποδομή μιας «ενισχυμένης συνεργασίας» και 
θα γινόταν μακροπρόθεσμα ένα μέσο αυτόνομης ευρωπαϊκής πληροφόρησης.
