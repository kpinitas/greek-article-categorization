Mε περίσκεψη αντιμετωπίζουν το ζήτημα της αποκρατικοποίησης τα υπουργεία Aμυνας και Eθνικής Οικονομίας, υπό το φως των εξελίξεων στην αεροναυπηγική και αεροδιαστημική βιομηχανία της Eυρώπης.
Το «δίλημμα», στο οποίο έχουν «κολλήσει» τα καθ' ύλην αρμόδια υπουργεία ΥΠΕΘΟ και Αμυνας, ήτοι το αν η αποκρατικοποίηση της ΕΑΒ θα γίνει με καθαρά «αμυντικά» ή με οικονομικά κριτήρια, φαίνεται να βρίσκει διέξοδο μέσα από τις «εξελίξεις» στις Βρυξέλλες, όπου την περασμένη εβδομάδα ιδρύθηκε η Galileo Industries.
Η αρχική πρόθεση της κυβέρνησης ήταν να χρησιμοποιηθεί η αποκρατικοποίηση της ΕΑΒ ως «εργαλείο» για τη συμμετοχή της Ελλάδας στα προγράμματα εισαγωγής υψηλής τεχνολογίας, που έχουν ήδη ξεκινήσει στους χώρους αεροναυπηγικής και αεροδιαστημικής. Η χρηματοδότηση των προγραμμάτων αυτών θα γίνει κυρίως από την Κομισιόν αλλά και από τις ήδη υπάρχουσες μεγάλες ευρωπαϊκές εταιρείες.
Την άποψη αυτήν όσον αφορά τις επιλογές μερικής αποκρατικοποίησης υποστηρίζει το ΥΠΕΘΟ επισημαίνοντας ότι θα πρέπει να χρησιμοποιηθεί το ενδιαφέρον του ομίλου κατασκευής του Eurofihtger για την ΕΑΒ για να μπορέσει αυτή να συμμετάσχει στα προγράμματα υψηλής τεχνολογίας που αναπτύσσονται. Ο όμιλος αυτός έχει ως κύριους φορείς τη γερμανική Dasa, τη βρετανική B. Aerospace, την ιταλική Alenia και την ισπανική Casa. Βέβαια η επιλογή του ομίλου αυτού για στρατηγικό εταίρο της ΕΑΒ συναρτάται με την αγορά των 60 eurofighter από το υπ. Αμυνας.
Από την άλλη πλευρά βέβαια το υπ. Αμυνας με κριτήριο τις αμυντικές του ανάγκες φαίνεται να «διστάζει» ανάμεσα στην επιλογή του ομίλου αυτού και του δευτέρου που έχει δείξει ενδιαφέρον που είναι οι βασικοί κατασκευαστές του σύγχρονου Mirage 5000-5, ήτοι της γαλλικής Dassault, της Aerospatiale Matra Thomson, που φέρονται να συνεργάζονται με τους επιχεριηματικούς ομίλους Λιακουνάκου-Κόκκαλη.
Κανείς από τους δύο ενδιαφερόμενους όμως δεν έχει καταθέσει συγκεκριμένη προσφορά, ενώ από την πλευρά της ελληνικής κυβέρνησης υπάρχει δυσαρέσκεια για την καθυστέρηση των διαδικασιών.
Οπως προαναφέρθηκε όμως οι ραγδαίες αλλαγές στο ευρωπαϊκό τοπίο των αμυντικών προγραμμάτων είναι πολύ πιθανό να αλλάξουν και τα ενδεχόμενα επιλογής του στρατηγικού εταίρου για την ΕΑΒ.
Συγκεκριμένα την περασμένη εβδομάδα μετά από αρκετά δύσκολες διαπραγματεύσεις δημιουργήθηκε το ευρωπαϊκό κονσόρτσιουμ Galileo Industries, που θα διαχειριστεί ολόκληρο το πρόγραμμα για το αεροδιαστημικό πρόγραμμα του δικτύου των 24 δορυφόρων πλοήγησης που θα έχει κατ' αρχήν «πολιτική» χρήση και στη συνέχεια θα ενσωματωθεί και στο ενιαίο αμυντικό ευρωπαϊκό πρόγραμμα.
Στις Galileo Industries θα συμμετέχουν η Alenia Spazio,η Alkatel Space και η Astrium (η οποία δημιουργήθηκε από τη Matra Marconi και την Dasa Aerospace, η οποία αποτελεί και το βασικό κατασκευαστή του Eurofighter). Το πρόγραμμα αυτό θα διαχειριστεί 2,3 δισ. ευρώ, από τα οποία το 1,5 δισ. θα προέλθει από την Ευρωπαϊκή Αεροδιαστημική Εταιρεία και το υπόλοιπο από την Κομισιόν (από τα διευρωπαϊκά δίκτυα και τα προγράμματα έρευνας).
Στο πλαίσιο αυτό έχει δημιουργηθεί ένα πεδίο αναδιάταξης των προοπτικών για τις στρατηγικές συμμαχίες της ΕΑΒ που, όπως σχολιάζουν παράγοντες του οικονομικού επιτελείου της κυβέρνησης, μπορεί να διευκολύνει παρά τις καθυστερήσεις τη μετοχοποίηση και μερική αποκρατικοποίηση της ΕΑΒ.
Παρ' όλα αυτά το ΥΠΕΘΟ δεν μπορεί να μην ανησυχεί για το πότε και πώς τα 50-55 δισ. δρχ. που περιμένει από την πώληση πακέτου της ΕΑΒ, θα κατάλήξουν στα έσοδα του προϋπολογισμού. Ολες οι διαδικασίες αυτές είναι πολύ κρίσιμες από δύο πλευρές, διευκρινίζουν στο ΥΠΕΘΟ. Η μια πλευρά αφορά «τη διάνοιξη διάυλου συμμετοχής της ελληνικής οικονομίας σε προγράμματα υψηλής τεχνολογίας - με τα οποία η Ε.Ε. υπολογίζει να κλείσει το χάσμα που τη χωρίζει από τις ΗΠΑ- και η άλλη πλευρά είναι η τήρηση του χρονοδιαγράμματος αποκρατικοποίησης της ΕΑΒ μέσα στο 2000, η οποία θα αποφέρει και ένα σημαντικό οικονομικό όφελος στο Δημόσιο...». Σε κάθε περίπτωση η διαδικασία αυτή θα μπει στην τελική της φάση, επιμένουν στο ΥΠΕΘΟ, μέσα στον Ιούνιο, «όποιες και αν είναι οι επί μέρους δυσκολίες».Σ
