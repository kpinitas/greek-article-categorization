 Με μια λακωνική ανακοίνωση, («Mετά την παραίτηση του προέδρου της ΠAE Παναθηναϊκός, νέος πρόεδρος αναλαμβάνει ο μέχρι σήμερα αντιπρόεδρος, κ. Aγγελος Φιλιππίδης») ο Παναθηναϊκός γύρισε χθες σελίδα.
 Ούτε μία, έστω, κολακευτική αναφορά στον ιδρυτή της ΠAE και μακροβιότερο πρόεδρο του επαγγελματικού ποδοσφαίρου, με τους 6 τίτλους, τα 9 Kύπελλα και τους δύο ημιτελικούς στο Kύπελλο Πρωταθλητριών! 
 Kατά τ' άλλα, ραγδαίες θα είναι οι εξελίξεις στον Παναθηναϊκό, όσον αφορά τα θέματα προπονητή και μεταγραφών που προέχουν, σύμφωνα με καλά πληροφορημένους κύκλους. Η «νέα τάξη πραγμάτων» που εγκαθιδρύθηκε και επίσημα πλέον μετά την αποχώρηση του Γιώργου Βαρδινογιάννη έβαλε μπροστά, στη γραμμή πυρός, το μέχρι πρότινος εκτελεστικό αντιπρόεδρο Αγγελο Φιλιππίδη και ετοιμάζεται για βαρυσήμαντες ανακοινώσεις. Μεγαλεπήβολος και άμεσος στόχος είναι αύριο κιόλας (η πρώτη συνέντευξη του νέου προέδρου, στις 3 μ.μ., στην Παιανία) να γνωστοποιηθούν στη φίλαθλη κοινή γνώμη ο νέος τεχνικός και, ει δυνατόν, ένας ή 
και περισσότεροι νέοι ξένοι ποδοσφαιριστές. Επαφές έχουν ξεκινήσει εδώ και αρκετό καιρό, είχαν παγώσει πάντως μετά το διοικητικό ζήτημα που προκλήθηκε με 
τις δηλώσεις από την Αμερική του Γ. Βαρδινογιάννη. Από χθες το πρωί ξανάρχισαν 
με πιο εντατικό ρυθμό και ο λόγος είναι προφανής. Το νέο διοικητικό σχήμα στο οποίο ηγετικό ρόλο παίζουν τα ανίψια [ο αθέατος Γιάννης Βαρδινογιάνης («Τζίγγερ») και ο αντιπρόεδρος Παύλος Βαρδινογιάννης] θέλει με μεταγραφικές βόμβες πολλών μεγατόνων να αναστρέψει το κλίμα που δημιούργησε με την ξαφνική αποχώρησή του ο επί σειρά 21 χρόνων πρόεδρος του ΠΑΟ. Προκειμένου μάλιστα να πετύχει το σκοπό του ο όμιλος Bαρδινογιάννη θα τους ενισχύσει με...άφθονο χρήμα.
 Οι πληροφορίες μιλούν για «μεταγραφές ονομάτων από πρωτοκλασάτες ομάδες της Ευρώπης», οι οποίες εφόσον πραγματοποιηθούν, αναμένεται να προκαλέσουν πάταγο.
 Στο θέμα του προπονητή, υπ' αριθμόν 1 υποψήφιος είναι ο Ιβιτσα Οσιμ, παρά τις δυσκολίες που υπάρχουν. Θεωρείται καθολικής αποδοχής, ό,τι καλύτερο για μια νέα αρχή. Ο ίδιος βρίσκεται στο Σεράγεβο, υποστηρίζει ότι δεν του έχει γίνει πρόταση και πως δεν μπορεί να αθετήσει το λόγο που έχει δώσει στη διοίκηση της 
Στουρμ Γκρατς. Από εκεί και πέρα έχει προταθεί ο Ούλι Στίλικε, ο παλιός διεθνής λίμπερο της Εθνικής Γερμανίας, της Γκλάντμπαχ και της Ρεάλ, «νέος, φιλόδοξος και αδιάφθορος», όπως λένε οι συστάσεις. Μέχρι πριν από λίγο καιρό ήταν βοηθός του ομοσπονδιακού Ερικ Ρίμπεκ, με τον οποίο διαφώνησαν. Εκτοτε είναι προπονητής στην Εθνική Νέων της Γερμανίας, στην οποία, όπως φάνηκε με τη 
μεταγραφή του Μάρκους Βίλα, προσβλέπει ο Παναθηναϊκός. Χθες σε δηλώσεις του ο Γερμανός υποστήριξε ότι ενδιαφέρεται να δουλέψει στον Παναθηναϊκό, που «ήρθε δεύτερος στην Ελλάδα», αλλά «δεν έχει δεχτεί πρόταση».
 Πέρα από τον Στίλικε βέβαια εξετάζονται και άλλες περιπτώσεις προπονητών από το εξωτερικό, για παράδειγμα, του Ρολάν Κουρμπίς που δούλεψε την τελευταία τριετία στη Μαρσέιγ προηγουμένως, '94-'96 στην Τουλούζ, '92-'94 και '96-'97 στην Μπορντώ. Από την Ελλάδα, πάντα πρώτη εναλλακτική λύση παραμένει ο Σπύρος Λιβαθηνός.
 - Yπέγραψε χθες ο Γιάννης Γκούμας, κάτι που θα ανακοινωθεί επισήμως αύριο, στην πρώτη συνέντευξη του νέου προέδρου Aγγ. Φιλιππίδη.
 Ο νέος πρόεδρος του Παναθηναϊκού Αγγελος Φιλιππίδης έχει γεννηθεί το 1963, σπούδασε Οικονομία και Πολιτικές Eπιστήμες στις ΗΠΑ και έχει δύο μεταπτυχιακούς τίτλους («μάστερ») σε Διοίκηση Eπιχειρήσεων και Διεθνείς Σχέσεις. Στο Πανεπιστήμιο Κολούμπια ήταν συμφοιτητής του Γιάννη Βαρδινογιάννη («Τζίγγερ»), ενώ διατηρεί φιλικές σχέσεις τόσο με τον Παύλο όσο και την υπόλοιπη οικογένεια Βαρδινογιάννη.
 Πριν μπει στο Δ.Σ. της ΠΑΕ Παναθηναϊκός πριν από μερικούς μήνες είχε δημιουργήσει όνομα στους χρηματοοικονομικούς κύκλους. Διετέλεσε συγκεκριμένα γενικός διευθυντής της «Εμπορικής Χρηματιστηριακής», της «Εμπορικής Κεφαλαίου», της «Intersec», πρόεδρος και διευθύνων σύμβουλος την τριετία 1995-98 της «International Financial Consultants».
 Μέχρι προχθές ήταν ο άνθρωπος με υπερεξουσίες στην Παιανία, φέρων τον τίτλο του «εκτελεστικού αντιπροέδρου» (όρος φερμένος από την Αμερική), δηλαδή με την 
υπογραφή του δέσμευε την εταιρεία για σημαντικά θέματα. Το ίδιο φυσικά θα συνεχίσει να κάνει, με άλλο τίτλο πλέον μετά την αναβάθμισή του.
 Μαζί με τον Γιώργο Σπηλιωτόπουλο, γερμανομαθή νομικό - φίλο του Παύλου Βαρδινογιάννη, το δεύτερο νέο πρόσωπο στο Δ.Σ. της ΠΑΕ, ήταν οι προπομποί των εξελίξεων στα διοικητικά του Παναθηναϊκού και εκφραστές βέβαια της «νέας τάξης 
