Συγγραφείς, μουσικοί, τηλεοπτικοί αστέρες και κινηματογραφιστές συνωστίζονται σε γραφεία, μιλούν με δημοσιοσχετίτες και λιώνουν τα παπούτσια τους στο μακρύ τούνελ προς το φως της δημοσιότητας. Κάποια «καλά παλικάρια» όμως ακολουθούν άλλα, συντομότερα, μονοπάτια τιμώντας την πανκ «κάντο μόνος σου» λογική της δεκαετίας του '80. Αλλοτε χρησιμοποιώντας τις δυνατότητες που τους προσφέρει η 
τεχνολογία και άλλοτε απλώς αγνοώντας τους λαβυρίνθους που σχηματίζει η πορεία 
από γραφείο σε γραφείο, παίρνουν την κατάσταση στα χέρια τους και γίνονται μάνατζερ του εαυτού τους.
  Ιντερνετ, το ανεξάρτητο: Με το προφίλ ενός ελευθεριακού χώρου, όπου ο ερασιτεχνισμός και η χίπικη διάθεση ήταν αποδεκτές, το Ιντερνετ μπορεί να μην έμοιαζε τόσο οργισμένο και τόσο «χύμα» όσο το πανκ, υιοθετούσε όμως την πρακτική των φανζίν και τη λογική της «κάντο μόνος σου» δημιουργίας, που το πανκ είχε αναθρέψει.
 Το δίκτυο, αλλά και οι λοιπές νέες τεχνολογίες αποδείχτηκαν το σημαντικότερο εργαλείο που θα μπορούσε να ελευθερώσει τους δημιουργούς από τις αλυσίδες των δημοσίων σχέσεων, των εταιρειών και των κάθε λογής εγκρίσεων. Το Ιντερνετ θα τους έφερνε ένα βήμα πιο κοντά στο κοινό τους και ταυτόχρονα θα απέδιδε στο έργο τους την ιδιότητα του ανεξάρτητου με όλες τις ελευθερίες που αυτό συνεπάγεται. Ο όρος indie, προερχόμενος από την αγγλική λέξη independent (=ανεξάρτητο) έγινε εύσημο και πρώτο συνθετικό σε πολλά είδη καλλιτεχνικής δημιουργίας.
  Θάνατος στους μεσάζοντες: Στη δεκαετία του '90 τα πράγματα μοιάζουν πιο απλά. Η πρόθεση των δημιουργών που αποφασίζουν να το «κάνουν μόνοι τους» δεν είναι να διατυπώσουν κάποιο βαθυστόχαστο πολιτικό statement, αλλά σκοπός τους είναι να αποφύγουν μια καλά οργανωμένη γραφειοκρατία μεσαζόντων και δημοσίων σχέσεων, που βάζει τις δημιουργίες τους στη λίστα αναμονής, τους αρνείται το φως της δημοσιότητας και ζητά ποσοστά.
 Οι τολμηροί ψάχνουν μόνοι τους τη δική τους θέση στον ήλιο και αν δεν υπάρχει, 
την εφευρίσκουν. Αυτό ακριβώς έκανε ο σαραντάχρονος Κόλιν Μπατ ιδρύοντας τη δική του one man εκδοτική εταιρεία και εκδίδοντας το βιβλίο του με θέμα τις καλοκαιρινές διακοπές του στην περίφημη και ηδονιστική Ιμπιζα. Οντας συγγραφέας, εκδότης, γραμματέας, τηλεφωνητής και κούριερ στην one man επιχείρησή του εφεύρισκε διάφορα τρικ για να την «περάσει» σαν μια αξιοσέβαστη 
  Πώς να γίνετε εκδότης του εαυτού σας: Η φαντασία του όμως δεν περιορίστηκε εκεί. Η εφευρετικότητά του προχώρησε και στις μεθόδους πώλησης των χιλίων αντιτύπων που είχε εκδώσει. Γυναικάρες με μπικίνι περιφέρονταν στις παραλίες της Ιμπιζα αναζητώντας υποψήφιους αγοραστές, επιστρατεύοντας την πανάρχαια μέθοδο του τσαγιού και της συμπάθειας... Και ήταν αποδοτικό. Αλλωστε, ο Κόλιν Μπατ κέρδιζε τα τριπλάσια από τους ομότεχνούς του, που διακινούσαν τα βιβλία τους μέσω γνωστών και ευυπόληπτων εκδοτικών οίκων.
 Ξεκινώντας από μια indie και τολμηρή ιδέα τα πράγματα άρχισαν να παίρνουν τον εμπορικό τους δρόμο. Η πρόταση για την πρώτη υπογραφή συμβολαίου δεν άργησε να 
φτάσει. Πρώτη προσφορά η έκδοση 50.000 αντιτύπων και μια διαφημιστική καμπάνια 
30 εκατομμυρίων αγγλικών λιρών. Καθόλου κακό ντιλ. Παρά την παχυλή προσφορά όμως ο Κόλιν Μπατ διατήρησε το συναισθηματισμό και τις λογοτεχνικές ανησυχίες του. Η αυτοσχέδια εταιρεία του είναι ακόμη ταγμένη στην έκδοση βιβλίων νέων και άγνωστων συγγραφέων με λίγες πιθανότητες συμβολαίου με μεγάλες εκδοτικές.
  Νότα και δολάριο: Στην περίπτωση της μουσικής βιομηχανίας η ιστορία δεν λήγει με χάπι εντ και ανιδιοτελείς σκοπούς. Η τεχνολογία του MP3 επενδύθηκε με 
πολλή ελευθεριακή και αναρχίζουσα ιδεολογία και έδωσε ελπίδες σε όλους αυτούς που δεν έβλεπαν συμβόλαιο με δισκογραφική ούτε στα πιο τρελά τους όνειρα. Αιτία, οι μεγάλες προσδοκίες που ήθελαν το δίκτυο έναν ελεύθερα προσβάσιμο χώρο με πολλές δόσεις τζάμπα και ηλεκτρονικής ιδανικής κοινωνίας.
 Οι χιπ χόπερς «Public Enem y», κομμάτι της εναλλακτικής αμερικάνικης μουσικής σκηνής, «κόλλαγαν» περισσότερο με το ελευθεριακό και ανεξάρτητο προφίλ του δικτύου. Ετσι αποφάσισαν να παρακάμψουν τη δισκογραφική τους και να κυκλοφορήσουν ένα νέο τους τραγούδι σε MP3. Το κοινό τους σερφάροντας θα μπορούσε να το ακούσει και εκείνοι θα μπορούσαν να προσθέσουν το δικό τους λιθαράκι στη φιλολογία που ήθελε το MP3 σε ρόλο ελευθερωτή που θα παρέδιδε «τη 
μουσική στους μουσικούς» αμόλυντη από τους μεσάζοντες. Η κόντρα των «Public Enem y» με τη δισκογραφική τους εταιρεία «Def Jam» ήταν μια καλή αφορμή για να αποχωρήσουν και να χαράξουν το δικό τους δρόμο προς την on line διανομή της μουσικής τους. Το μόνο που χρειάστηκε ήταν ένας ηλεκτρονικός τόπος, μέσα από τον οποίο το κοινό μπορούσε να «κατεβάσει» υλικό ή να παραγγείλει τα cd του. Μανιφέστο και επαναστατικότητα μην περιμένετε. Το μάρκετινγκ δεν εγκαταλείπει ποτέ τον εμπορικό χαρακτήρα του. Το MP3, κουβαλώντας πολλές ελπίδες για φτηνή και προσβάσιμη σε όλους μουσική, όπως κάθε μέσο μπορεί να χρησιμοποιηθεί έτσι ή αλλιώς. Επειδή όμως το «κατέβασμα» των κομματιών συχνά γίνεται με το αζημίωτο, το MP3 περιορίζεται απλώς σε ένα καινούργιο εργαλείο της μουσικής βιομηχανίας.
  Τηλεοπτικά μαστορέματα...: Οι τολμηροί δεν λείπουν ούτε από την τηλεόραση. Αν και η μικρή οθόνη θα χαιρόταν πολύ να ζει χωρίς αυτούς. Ιδιαίτερα όταν πρόκειται για νεαρούς πειραματιζόμενους ευέλπιδες που σχεδιάζουν να γυρίσουν σειρά με θέμα τα έργα και τις ημέρες τριών χρηστών ηρωίνης σε ένα διαμέρισμα του Λονδίνου και τίτλο «Τα πρεζάκια». Η «κάντο μόνος σου» λογική όμως έκανε και πάλι το θαύμα της.
 Γνωρίζοντας τις δυσκολίες που θα είχε μια αφηρημένη γραπτή πρόταση να περάσει από τη Σκύλα και τη Χάρυβδη των τηλεοπτικών επιτελείων, ένας νεαρός Bρετανός σεναριογράφος μάζεψε φίλους και γνωστούς και δημοσίευσε ανοιχτή πρόσκληση στο Ιντερνετ που προσκαλούσε όσους πιστούς θέλουν να αποκτήσουν εμπειρία στην τηλεοπτική παραγωγή να προσέλθουν και να κάνουν το θαύμα τους. Και το έκαναν. Μέσα σε λίγες μέρες η 20άδα είχε συμπληρωθεί και ο «πιλότος» ήταν έτοιμος. Με το πρώτο επεισόδιο υπό μάλης γύριζαν τα γραφεία ψάχνοντας τα καλύτερα χέρια (και... τσέπες) για να εμπιστευτούν το πνευματικό τους «τέκνο».
 Με καλή μπάζα ή χωρίς, η «κάντο μόνος σου» δημιουργία εμπεριέχει και τα τρία χρώματα της γαλλικής σημαίας. Δημοκρατία, ελευθερία και γιατί όχι, ολίγον από ισότητα. Το κάνεις μόνο σου, με το δικό σου τρόπο και αναλόγως με το ποσοστό επιτυχίας σου φεύγεις με δόξα, με λεφτά ή και με τα δύο. Τουλάχιστον μπορείς να προσπαθήσεις και τα σημάδια δείχνουν πως μπορεί και να τα καταφέρεις. Ο Σιντ Βίσιους και ο Τζόνι Ρότεν, από εκεί που βρίσκονται θα γελάνε ή θα βρίζουν. Ετσι και αλλιώς το σύγχρονο «do it yourself» έχει κάτι από την αναγέννηση του πνεύματος της πανκ, αν αφαιρέσουμε το φτύσιμο...
