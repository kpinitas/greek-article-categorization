 Πρώην σοβιετικές δημοκρατίες και δυτικά κράτη λαμβάνουν μέρος σε κοινά γυμνάσια
κατά της τρομοκρατίας στην κεντρική Ασία, τα οποία διεξάγονται στο Καζακστάν και χρηματοδοτούνται από τις ΗΠΑ. Τα γυμνάσια έρχονται σε μια στιγμή που όλο και περισσότεροι αναλυτές συμμερίζονται την άποψη πως η περιοχή έχει μπει σε έναν αιματηρό δρόμο δίχως επιστροφή, με τους ισλαμιστές αντάρτες να ενισχύονται και τη Ρωσία να καιροφυλακτεί πότε θα της δοθεί η ευκαιρία επέμβασης.
 Με την πτώση αλεξιπτωτιστών σε στρατιωτική βάση έξω από την πρωτεύουσα του Καζακστάν Αλμάτι (πρώην Aλμα Aτα), ξεκίνησαν οι στρατιωτικές ασκήσεις, στις οποίες συμμετέχουν 2.000 άνδρες από το στρατό ξηράς και την αεροπορία της Βρετανίας, της Τουρκίας, των ΗΠΑ, όλων μελών του ΝΑΤΟ, καθώς και της Μογγολίας, του Αζερμπαϊτζάν, του Καζακστάν, της Κιργιζίας και του Ουζμπεκιστάν. Γαλλία και Ουκρανία έστειλαν παρατηρητές.
 Την ώρα που άρχιζαν τα γυμνάσια, γινόταν γνωστή η είδηση ότι σφοδρή μάχη μεταξύ ισλαμιστών και κυβερνητικών δυνάμεων στη νοτιοδυτική Κιργιζία, που διήρκεσε επτά ώρες, είχε πολλά θύματα. Κατά την άποψη αναλυτή του Ασοσιέιτεντ Πρες, οι ισλαμιστές είναι λίγοι σε αριθμό, αλλά δυνητικά απειλούν την ευρύτερη
περιοχή της κεντρικής Ασίας με σοβαρή αναταραχή και μπορεί να οδηγήσουν στην επέμβαση της Ρωσίας. Οι αντάρτες φαίνεται ότι είναι ισχυρότεροι φέτος απ' ό,τι
ένα χρόνο νωρίτερα. Στη συνάντησή τους της περασμένης Παρασκευής, οι εκπρόσωποι από το Ουζμπεκιστάν, το Τατζικιστάν και την Κιργιζία που συμμετέχουν στο μεικτό συντονιστικό συμβούλιο, υποστήριξαν ότι οι στρατοί τους
μείωσαν τον αριθμό των ανταρτών. Ομως ακόμα κι αν είναι λίγοι, οι ισλαμιστές αντάρτες ελέγχουν δύσβατες περιοχές σε όρη ύψους 4.000 μέτρων, όπου ο τακτικός
στρατός δεν μπορεί να ελιχθεί. Επιπλέον, η υποστήριξη ντόπιων κατοίκων προς τους αντάρτες αυξάνεται κάθε φορά που αυτοί κάνουν μια επιτυχημένη επίθεση. Στο δεδομένο αυτό συνετέλεσε και η καταστολή κάθε αντιπολιτευόμενης φωνής στις
δημοκρατίες της κεντρικής Ασίας, αλλά και η απουσία μια μετριοπαθούς τάξης μουσουλμάνων. Κατά την άποψη του Μπάρνετ Ρούμπιν, ειδικού σε θέματα κεντρικής Ασίας στο Iνστιτούτο Διεθνούς Συνεργασίας του Πανεπιστημίου της Νέας Υόρκης, μια τέτοια τάξη θα λειτουργούσε σταθεροποιητικά. Απουσιάζει όμως και έτσι ο λαός στρέφεται προς τους αντάρτες, οι οποίοι πιστεύεται ότι λαμβάνουν βοήθεια και εκπαίδευση από τους Ταλιμπάν του Αφγανιστάν.
 Η Ρωσία φοβάται ότι ο ριζοσπαστικός ισλαμισμός θα επεκταθεί, ενώ ταυτόχρονα βρίσκει ευκαιρία να αποκαταστήσει τη χαμένη της δύναμη βλέποντας μπροστά της πεδίον δόξης λαμπρό...
 Ο Ρώσος υπουργός Aμυνας Ιγκόρ Σεργκέιεφ έστειλε πρόσφατα υπόμνημα στον πρόεδρο
Πούτιν, με το οποίο τον πληροφορεί ότι «η δράση των εξτρεμιστών στην κεντρική Ασία δίνει στη Ρωσία την ευκαιρία να ενισχύσει τη θέση της στην περιοχή». «Είναι σαφές ότι θέλουν να το κάνουν (να επέμβουν) », σχολιάζει ο Ρούμπιν. «Το θέμα όμως είναι αν έχουν την ικανότητα».
