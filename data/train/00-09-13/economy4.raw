 Ισορροπίες εν μέσω ακραίων διακυμάνσεων και συμπεριφορών αναζητεί εναγωνίως πλέον η χρηματιστηριακή αγορά της Σοφοκλέους.
 Η σιγή ασυρμάτου που επέβαλαν από την περασμένη Δευτέρα επενδυτικά κέντρα του εξωτερικού (τα ίδια δηλαδή, τα οποία είχαν επιδοθεί σε μαζικές αγορές ισχυρών ελληνικών μετοχών στο τέλος της περασμένης εβδομάδας) διευκόλυνε την εμφάνιση ενός δεύτερου κύματος ρευστοποιήσεων χθες, διευρύνοντας ακόμη περισσότερο τις απώλειες των μετοχών, ανεξαρτήτως κλάδων.
 Ο γενικός δείκτης υποχώρησε κατά 4, 86% για να σταθεί τελικά στις 4.030, 99 μονάδες, ενώ στους δυο αντιπροσωπευτικούς δείκτες της υψηλής και μεσαίας κεφαλαιοποίησης οι απώλειες έφτασαν αντίστοιχα στο 4, 5% για τον ftse/20 και στο 4, 9% για τον mid-40. Πιέσεις εξακολούθησαν να δέχονται οι Τράπεζες (-4, 5%), πλην όμως η διόρθωση της αγοράς ήταν ακόμη εντονότερη στους κλάδους των Συμμετοχών (-9, 4%), της Παράλληλης Αγοράς (-8, 3%), έστω και αν οι μετοχές της δεν είχαν ακολουθήσει την τελευταία ξέφρενη άνοδο των blue chips, αλλά και
τα Λήζινγκ, που κατά τη χθεσινή συνεδρίαση υποχώρησαν κατά 7, 3%.
 Αρκετοί αναλυτές, πάντως, συσχέτισαν ένα μέρος των χθεσινών ρευστοποιήσεων, κυρίως στην περιφέρεια (Kατασκευές, Παράλληλη αγορά κ.ά.), με την αποκαλυπτική
λίστα Αλεξάκη για τα σημερινά μερίδια των μεγαλομετόχων. Οπως ανέφεραν χαρακτηριστικά, ένας αριθμός μικροεπενδυτών επηρεάστηκαν από τους νέους συσχετισμούς που έχουν επέλθει στη σύνθεση των μετοχικών μεριδίων των εταιρειών και καθόρισαν αναλόγως τις κινήσεις τους.
 Η διατήρηση, ωστόσο, του τζίρου συναλλαγών σε επίπεδα άνω των 150 δισ. δρχ. καταδεικνύει την ύπαρξη αγοραστικού ενδιαφέροντος για όσους κρίνουν πως η αγορά, παρά τις έντονες παλινδρομήσεις, έχει «δρόμο μπροστά της». Αλλωστε, παρά τις διαστάσεις που έλαβε η χθεσινή κάμψη, ιδιαίτερα στο δεύτερο ήμισυ των
συναλλαγών, το κλίμα αισιοδοξίας παραμένει στην αγορά, καθώς πολλοί πιστεύουν ότι η βίαιη διόρθωση της διόρθωσης (!) δεν εκτρέπει τη Σοφοκλέους από το ανοδικό κανάλι, στο οποίο, έστω και μετά πολλών εμποδίων, φαίνεται ότι έχει εισέλθει.
