 Η ατολμία του Γιάννη Μαντζουράκη σε συνδυασμό με τη μόνιμη «πληγή» του Ολυμπιακού, τα εύκολα λάθη στην άμυνα, οδήγησαν τους «ερυθρόλευκους» στην ήττα από τη Βαλένθια (2-1) στην πρεμιέρα του Champions League.
 Ο Ελληνας τεχνικός μπορεί να βρήκε (παρά τις απουσίες των Γεωργάτου, Ανατολάκη) μια καλή ενδεκάδα, για να κρατήσει μακριά από την εστία της ομάδας του τους Ισπανούς του Εκτορ Κούπερ, ωστόσο ήταν προφανές πως δεν υπήρχε πλάνο σε περίπτωση κατά την οποία ο Ολυμπιακός θα βρισκόταν πίσω στο σκορ.
 Η ελληνική ομάδα κατάφερε να μην αιφνιδιαστεί στο καθοριστικό πρώτο 20λεπτο, προδόθηκε όμως από τις εναέριες μονομαχίες. Και δέκα λεπτά πριν από το τέλος του ημιχρόνου βρέθηκε (χωρίς να το πολυκαταλάβει) να χάνει με δύο γκολ διαφορά. Από δύο ισάριθμες «στημένες» φάσεις του Μεντιέτα, την πρώτη από φάουλ (36') με κεφαλιά του Μπαράχα και τη δεύτερη (45') μετά από κόρνερ, πάλι με κεφαλιά, του Αλόνσο, έπεσε στο καναβάτσο.
 Το ερώτημα ήταν αν ο Ολυμπιακός μπορούσε να γυρίσει ένα τέτοιο παιχνίδι. Η πράξη απέδειξε ότι ήταν όνειρο θερινής νυκτός. Παρ' ότι οι «ερυθρόλευκοι» επέστρεψαν στο ματς (μάλλον εκ συμπτώσεως, στο 74') ύστερα από σύγχυση στην άμυνα των γηπεδούχων (και σουτ κόντρα του Τζόρτζεβιτς στον Ανγκλομά) δεν βρήκαν βοήθειες από τον πάγκο για να αρπάξουν έστω μια ανέλπιστη ισοπαλία...
 Ο Ολυμπιακός μπήκε στο ματς με «αέρα». Δεν φοβήθηκε τον αντίπαλο παρ' ότι στην άμυνά του έκαναν ευρωπαϊκό ντεμπούτο δύο από τους τέσσερις. Ο Κόντης με τον Πατσατζόγλου. Μαζί με τον Βραζιλιάνο, τον Ζε Ελίας, τον Αμανατίδη και κατά διαστήματα με τον Πρ. Τζόρτζεβιτς, ήταν οι μόνοι που ξεπέρασαν τη μετριότητα. Οι φιλοξενούμενοι μάλιστα απείλησαν πρώτοι (16') μετά από συνδυασμό Ζε Ελίας, Τζόρτζεβιτς και σουτ του Λουτσιάνο άουτ! Το πρώτο ημίωρο κύλησε χωρίς μεγάλα προβλήματα για την ομάδα του Γ. Μαντζουράκη. Οι Ισπανοί όμως πίεζαν στη μεσαία γραμμή κι ήταν θέμα χρόνου (με κατοχή 65-35) να φτάσουν στις ευκαιρίες. Οσες έφτιαξαν, στο τελευταίο τέταρτο, του πρώτου μέρους έγιναν γκολ, ενώ άλλη μία (33'), μετά από «κεραυνό» του Μεντιέτα, τράνταξε τη συμβολή της εστίας του Δημ. Ελευθερόπουλου.
 Οι «ερυθρόλευκοι» είχαν χάσει από το ημίχρονο. Το ματς δεν γύριζε κι ο Γιάννης Μαντζουράκης είχε να επιλέξει ανάμεσα σε δύο ενδεχόμενα. Ή να κρατήσει την ομάδα στην άμυνα ή να περάσει μπροστά, με αλλαγές. Το δικαίωμα, του το παρείχαν περισσότερο ο Περ Ζέτερμπεργκ, που δεν ακούμπησε την μπάλα, μπερδευόταν με τον Τζιοβάνι και δεν δικαιολόγησε τη συμμετοχή του και λιγότερο (αλλά...το έδωσε) ο Λουτσιάνο, ο οποίος έδειχνε έξω από τα νερά του σε θέση μέσου, στη δεξιά πλευρά. Ο «Ρουμάνος» προτίμησε να αφήσει την αρχική ενδεκάδα στο παιχνίδι και στο δεύτερο ημίχρονο.
 Το ευτύχημα γι' αυτόν ήταν πως οι Ισπανοί προτίμησαν να συντηρήσουν το αποτέλεσμα. Γύρισαν πιο πίσω, έμειναν περισσότερο στη μεσαία γραμμή, σε μια προσπάθεια να περιμένουν τις αντεπιθέσεις των αντιπάλων τους (που ήταν αναγκασμένοι να ξεμυτίσουν από την περιοχή τους) και να εκμεταλλευτούν τα όποια κενά. Το παιχνίδι κύλησε στη μετριότητα, για μεγάλο διάστημα, στο δεύτερο 45λεπτο. Οι Ισπανοί, κατά διαστήματα, έμπαιναν με άγριες διαθέσεις στην ελληνική περιοχή, ωστόσο δεν ήταν αποτελεσματικοί, είτε με τον Μεντιέτα (71') είτε με τον Γκονζάλες (72'). Η τύχη των «ερυθρολεύκων» μίλησε στο 74' (όταν μείωσαν 2-1 σε μια καραμπόλα) και οκτώ λεπτά αργότερα (82') όταν το σουτ του Καρμπόνι βρήκε για δεύτερη φορά στη βραδιά το δοκάρι της εστίας του Δημ. Ελευθερόπουλου. Ο Ολυμπιακός έμενε ζωντανός, όμως η ομάδα «φώναζε» στον προπονητή για βοήθειες από τον πάγκο. 
 Η δεύτερη κίνηση του «Ρουμάνου» έγινε στο...85', με την αντικατάσταση του Μαυρογενίδη από τον Γιαννακόπουλο και η δεύτερη ακριβώς στο 90', με την είσοδο του Χούτου αντί του Λουτσιάνο. Ηταν όμως πλέον πολύ αργά... Ο Ολυμπιακός, χωρίς να πείσει, θα μπορούσε να σπάσει την παράδοση που τον θέλει να φεύγει από τις αναμετρήσεις του με ισπανικές ομάδες με χαμηλά το κεφάλι. Τώρα, κόντρα στη Λιόν, είναι υποχρεωμένος να κυνηγήσει μόνο τη νίκη, αν θέλει να μείνει «ζωντανός» στο κυνήγι μιας θέσης για την επόμενη φάση. Η Βαλένθια (που είχε σαν κορυφαίο, τον Μεντιέτα) χωρίς να είναι συγκλονιστική, πήρε ό,τι ήθελε και κάνει σχέδια...
 Μεσοβέζικη η διαιτησία του Σουηδού Φρισκ. Χάρισε την κόκκινη κάρτα στον Ζε Ελίας και στον Κίλι Γκονζάλες. Κίτρινες είδαν ακόμη οι Μαυρογενίδης, Αμανατίδης (λίγο πριν από τη φάση του δεύτερου γκολ), Μεντιέτα και Πουρσανίδης.
 ΒΑΛΕΝΘΙΑ: Κανιθάρες, Πελεγκρίνο, Ντεσάν, Ντζούκιτς, Μεντιέτα, Ζάχοβιτς (66' Σάντσεζ), Αλόνσο (86' Κάριου), Καρμπόνι, Κίλι Γκονζάλες, Μπαράχα. Ανγκομά.
 ΟΛΥΜΠΙΑΚΟΣ: Ελευθερόπουλος, Πατσατζόγλου, Αμανατίδης, Πουρσανίδης (85' Γιαννακόπουλος), Λουτσιάνο (90' Χούτος), Τζιοβάνι, Τζόρτζεβιτς, Ζε Ελίας, Μαυρογενίδης (73' Οφορίκουε), Ζέτερμπεργκ, Κόντης.
