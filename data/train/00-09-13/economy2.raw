Tου ΔHMHTPH KΟNTΟΓIANNH Θετικά αλλά και αρνητικά σημάδια «διαβάζει» ο Shanat Patel, υπεύθυνος στρατηγικής και τεχνικής ανάλυσης για αναδυόμενες αγορές της Deutsche Bank, στο διάγραμμα του δείκτη FTSE/ASE-20 που παρακολουθεί. Ο ίδιος δήλωσε, τη Δευτέρα που μας πέρασε στην Οικονομική «E», ότι μια διόρθωση του ίδιου δείκτη της τάξης του 8 με 10% ήταν πιθανή, αλλά έπειτα από αυτό ήταν ενδεχόμενη μια ανάκαμψη που θα μπορούσε να τον κάνει να δοκιμάσει το επίπεδο αντίστασης των 2.500 μονάδων. «Aπό τεχνικής πλευράς, είναι ενθαρρυντικό ότι ο συγκεκριμένος δείκτης διέσπασε ανοδικά το καθοδικό κανάλι στο οποίο βρισκόταν από το Φεβρουάριο του 2000. Aυτό σημαίνει ότι πιθανόν υπάρχει μια καινούργια τάση, αλλά δεν είναι ξεκάθαρο αν αυτή η τάση θα είναι ανοδική ή πλαγία. Θα πρέπει να περιμένουμε λίγο ακόμη», προσθέτει. Ο ίδιος παρακολουθεί στενά το δείκτη FTSE/ASE-20 για να διαπιστώσει αν θα διασπαστεί καθοδικά ο μέσος όρος των 200 ημερών κοντά στο 2.250 σε περίπτωση διόρθωσης της αγοράς. «Iσως δούμε μια διόρθωση της τάξης του 8 με 10% του δείκτη FTSE/ASE-20 στις 2.250 ή και 2.200 μονάδες, πριν επιχειρήσει να κινηθεί πάλι ανοδικά προς τις 2.500 μονάδες που είναι σημείο αντίστασης». Ο Patel συμφωνεί με άλλους τεχνικούς αναλυτές ότι η αύξηση του όγκου των συναλλαγών είναι ένα άλλο θετικό σημείο για την αγορά. «H αύξηση του όγκου των συναλλαγών κατά τη διάρκεια του απρόσμενου ράλι είναι θετικό σημάδι. Σε μεγάλο βαθμό οφείλεται σε ξένα κεφάλαια. Ομως για τους τεχνικούς αναλυτές δεν έχει σημασία η προέλευση των κεφαλαίων, αλλά το νούμερο του όγκου των συναλλαγών», τονίζει. Aπό, την άλλη πλευρά, ο Patel θεωρεί αρνητικό το γεγονός ότι ο ταλαντωτής 14 ημερών RSI βρέθηκε την περασμένη Παρασκευή σε υπεραγορασμένη περιοχή, ξεπερνώντας το 70% και πλησιάζοντας το 80%, αν και έχει υποχωρήσει στην ουδέτερη περιοχή του 30 με 70% από τότε. Pωτήσαμε τον Patel αν η Deutsche Bank έχει αναθεωρήσει κάποια δεδομένα σε σχέση με την τελευταία αξιολόγηση της συνολικής τεχνικής εικόνας και των δεικτών ρευστότητας της ελληνικής χρηματιστηριακής αγοράς. «Yπάρχει μια αλλαγή στην αξιολόγηση. Πριν από 10 ημέρες προχωρήσαμε στην αύξηση του βαθμού που δίνουμε στην τεχνική αξιολόγηση της αγοράς σε 2 από 1 που ήταν πριν. Οσον αφορά τους δείκτες ρευστότητας, δεν έχει υπάρξει κάποια αλλαγή, αλλά υπενθυμίζω ότι στα μέσα Aυγούστου είχαμε επισημάνει ότι αυτοί οι δείκτες έδειχναν να γυρίζουν προς τα πάνω στην Eλλάδα», καταλήγει. Eρωτηθείς για το αν η σχετικά μεγάλη εισροή κεφαλαίων από το εξωτερικό στις τελευταίες συνεδριάσεις θα μπορούσε να οδηγήσει σε έναν καλύτερο δείκτη εξωτερικής ρευστότητας που μαζί με το δείκτη εσωτερικής ρευστότητας, απαρτίζει το δείκτη συνολικής ρευστότητας της αγοράς, ο Patel λέει «δεν το νομίζω», αν και δεν αποκλείει να αυξηθεί ο βαθμός συγκεκριμένου δείκτη αν συνεχιστούν οι εισροές από το εξωτερικό.
