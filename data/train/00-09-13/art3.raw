Πέντε καινούργιες παραγωγές και τέσσερις επαναλήψεις για τη χειμερινή περίοδο ανήγγειλαν ακόμη εννιά θέατρα. Αναλυτικότερα: 
 - Κλασική σάτιρα της υποκρισίας, ο «Ταρτούφος» του Μολιέρου θ' ανεβεί στο Θέατρο «Πόρτα», με τον Γιάννη Μπέζο στον ομώνυμο ρόλο και συμπρωταγωνιστές τον
Παύλο Χαϊκάλη και τη Ναταλία Τσαλίκη. Η σκηνοθεσία είναι του Βασίλη Νικολαΐδη και η μετάφραση του Ανδρέα Στάικου.
 - Ενας ύμνος στην ανθρώπινη επικοινωνία και αλληλοκατανόηση, το έργο του Μαρκ Μέντοφ «Παιδιά ενός κατώτερου θεού», θα παρουσιαστεί στο Θέατρο «Αλάμπρα» με τον Γιάννη Βούρο και την Πέγκυ Τρικαλιώτη. Παίζουν επίσης οι Τιτίκα Βλαχοπούλου, Θόδωρος Εξαρχος, Λουκία Στεργίου, Ναταλία Μίγδου, Αρης Πρωτόπαππας. Η μετάφραση και σκηνοθεσία είναι του Γιάννη Βούρου.
 - Δύο έργα θα παρουσιάσει το χειμώνα το Θέατρο Νέου Κόσμου: Το «Παίζοντας με τη φωτιά» του Αυγούστου Στρίντμπεργκ, σε σκηνοθεσία Βαγγέλη Θεοδωρόπουλου, μετάφραση Κοραλίας Σωτηριάδου, με τους Αλκη Κούρκουλο, Κωνσταντίνο Μαρκουλάκη,
Εβελίνα Παπούλια (Νοέμβριος) και «Tο τέλος του παιχνιδιού», του Σάμουελ Μπέκετ
σε μετάφραση Κωστή Σκαλιώρα και σκηνοθεσία Βαγγέλη Θεοδωρόπουλου. Παίζουν οι: Ολγα Δαμάνη, Μανώλης Μαυροματάκης, Πάνος Πανάγου, Χρήστος Στέργιογλου (Φεβρουάριος).
 - Σ' ένα απομακρυσμένο χωριό του Καυκάσου οι κάτοικοί του κουβαλούν την ηλιθιότητα από γεννησιμιού τους. Πρόκειται για την κωμωδία του Νιλ Σάιμον «Οι ηλίθιοι», που θα παρουσιαστεί στο Θέατρο «Βρετάνια» σε σκηνοθεσία Πέτρου Φιλιππίδη, που πρωταγωνιστεί, μαζί με τους Αννα-Μαρία Παπαχαραλάμπους, Ντίνο Καρύδη, Βίλμα Τσακίρη, Γιώργο Γαλίτη.
 - «Ο τελευταίος Γιάνκι» του Αρθουρ Μίλερ, στο «Θέατρο Εξαρχείων» σε σκηνοθεσία
Τάκη Βουτέρη, με τον ίδιο να παίζει μαζί με τις Αννίτα Δεκαβάλλα, Αλεξάνδρα Παντελάκη και τον Γιώργο Κυριακίδη.
 - «Κάθε Πέμπτη κύριε Γκριν» του Τζεφ Μπάρον στο Θέατρο «Βασιλάκου» (Κεραμεικός), σε σκηνοθεσία Γιώργου Μιχαλακόπουλου που πρωταγωνιστεί μαζί με τον Γεράσιμο Σκιαδαρέση.
 - Η κωμωδία «Αμλετ ο B'» του Σαμ Μπόμπρικ, στο Θέατρο «Nέο Pιάλτο», σε σκηνοθεσία Βλαδίμηρου Κυριακίδη, με τον ίδιο να πρωταγωνιστεί μαζί με τους Χρήστο Κελαντώνη, Ελισάβετ Κωνσταντινίδου, Αλέξανδρο Κολιόπουλο.
 - Το έργο του Τόνι Κούσνερ «Φρεναπάτη» στο Θέατρο «Πορεία» σε σκηνοθεσία Στάθη
Λιβαθινού, με τους Γιάννη Νταλιάνη, Νίκο Καρδώνη, Νίκο Χατζόπουλο, Δημήτρη Τάρλοου, Αγγελική Παπαθεμελή, Ναταλία Στυλιανού, Ακη Βλουτή, Δημήτρη Ημελλο. 
 - Στη Θεσσαλονίκη η Πειραματική Σκηνή της «Τέχνης» θα ξεκινήσει με δύο επαναλήψεις: Tο έργο των Κεχαΐδη-Χαβιαρά «Με δύναμη από την Κηφισιά», σε σκηνοθεσία Ερσης Βασιλικιώτη και τη «Μάνα κουράγιο» του Μπρεχτ, σε σκηνοθεσία Νίκου Πολίτη. Θα παρουσιάσει επίσης τέσσερις καινούργιες παραγωγές: «Μετά την πρόβα» του Ινγκμαρ Μπέργκμαν, σε σκηνοθεσία Πέτρου Ζηβανού. «Η Οδύσσεια», σε σκηνοθετική επιμέλεια Εφης Σταμούλη. Η κωμωδία του Μάικλ Φρέιν «Το σώσε», σε σκηνοθεσία Νίκου Αρμάου. Το έργο του Τόμας Μπέρνχαρντ «Ο θεατροποιός», σε μετάφραση Πέτρου Μάρκαρη.
