Ενα γκόλ στην Τούμπα ψάχνει η Μπεϊτάρ στον αυριανό της αγώνα με τον ΠΑΟΚ. Ηρθε χθες το απόγευμα στη Θεσσαλονίκη, με καθυστέρηση δύο ωρών και με τα συνήθη για Ισραηλινούς μέτρα ασφαλείας. Το βράδυ προπονήθηκαν στις εγκαταστάσεις της Eνωσης ποδοσφαιρικών σωματείων Μακεδονίας.Το βράδυ είναι προγραμματισμένη προπόνηση στην Τούμπα.
 « Καλό θα ήταν το 1-1, αλλά σε κάθε περίπτωση χρειαζόμαστε ένα γκόλ για να έχουμε πιθανότητες στο Ισραήλ», ήταν η δηλωση του Γιόζεφ Αμπουκσιτς, αρχηγού της Μπεϊτάρ, ενώ λίγο πριν ο Ελι Γκούτμαν, ο προπονητής της ισραηλινής ομάδας, είπε: 
 «Το ξέρουμε ότι θ' αντιεμτωπίσουμε δυσκολίες. Ξέρουμε ότι ο ΠΑΟΚ είναι μια γρήγορη, ποιοτική ομάδα, με παίκτες κλάσεως όπως ο Τετράτζε. Αν εμείς θέλουμε να έχουμε πιθανότητες, πρέπει να παίξουμε καλά. Να κρατήσουμε τον ΠΑΟΚ και να φέρουμε ένα καλό αποτέλεσμα. Σε κάθε περίπτωση η ελληνική ομάδα είναι το φαβορί».
 Την ώρα που ο Γκούτμαν χαρακτήριζε φαβορί τον ΠΑΟΚ, οι παίκτες της ομάδας της Θεσσλαονίκης με τον Μπάγεβιτς έβλεπαν από βίντεο την αυριανή τους αντίπαλο και κατέληγαν στο συμπέρασμα ότι: «H Μπεϊτάρ είναι μια καλή ομάδα, πολύ καλά συγκροτημένη και πειθαρχημένη, η οποία θέλει ιδιαίτερη προσοχή». 
 Μετά την προπόνηση της Τούμπας, ο Μπάγεβιτς ανακοίνωσε τα ονόματα των ποδοσφαιριστών που σήμερα θ' αποσυρθούν σε ξενοδοχείο. Δεν είναι μέσα οι Κουλακιώτης, Καραδήμος, Γεωργιάδης, Βοασκαρίδης και Παπαδόπουλος. Στην αποστολή είναι και ο Βρύζας, ο οποίος την Παρασκευή πάει στην Περούτζια για να δοκιμαστεί και να συζητήσει το ενδεχόμενο μετεγγραφής του στην ιταλική ομάδα. 
 Η διάθεση των εισιτηρίων συνεχίζεται κανονικά και οι άνθρωποι του ΠΑΟΚ επιμένουν ότι θα είναι στο γήπεδο 20.000 φίλαθλοι, ενώ την τηλεοπτική κάλυψη του αγώνα ανέλαβε η ΕT-3, η οποία θα δώσει εικόνα και στο Ισραήλ.
 Ο αγώνας του ΠΑΟΚ με την Μπεϊτάρ θ αρχίσει στις 9 το βράδυ και θα τον διευθύνουν οι: Τρεόσι Φαρνέτι και Σαΐα, όλοι τους από την Ιταλία.
