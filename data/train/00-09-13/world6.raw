 Αρση των κυρώσεων που είχε επιβάλει η Ευρωπαϊκή Ενωση στην Αυστρία ανακοίνωσαν χθες οι 14 Ευρωπαίοι εταίροι της χώρας, οι οποίοι στην απόφασή τους τονίζουν ότι πρέπει να παρακολουθείται η πορεία του ακροδεξιού αυστριακού Κόμματος Ελευθερίας, η είσοδος του οποίου στην κυβέρνηση οδήγησε στη λήψη των μέτρων.
 Πρέπει να σημειωθεί ότι τα μέτρα δεν ήταν κοινοτικά, αλλά διμερή, είχαν δηλαδή
επιβληθεί από τις άλλες χώρες-μέλη σε διμερές επίπεδο, χωρίς να διακοπεί η συνεργασία της Ε.Ε. με την Αυστρία. Χθες η γαλλική προεδρία επεδίωκε να αρθούν
υπό όρους οι κυρώσεις, υποστηρίζοντας ότι ήταν μοναδική ευκαιρία να τεθεί υπό έλεγχο η λειτουργία του Κόμματος Ελευθερίας, ο ηγέτης του οποίου έχει εκφράσει
ξενοφοβικές θέσεις και είχε εκφραστεί υπέρ των ναζί. Υπήρχε όμως πρακτικό πρόβλημα ως προς το μηχανισμό ελέγχου, κυρίως από πλευράς Kοινότητας. Ο καγκελάριος της Αυστρίας είχε καλέσει τους 14 εταίρους της χώρας του να άρουν χωρίς όρους τις κυρώσεις, λέγοντας ότι θα ήταν απαράδεκτο να τεθεί υπό την επιτήρηση της Ε.Ε. το ακροδεξιό Κόμμα της Ελευθερίας (FPΟ). «Δεν μπορώ να φανταστώ να θέλει κανείς να επαναλάβει για δεύτερη φορά ένα λάθος που έχει κάνει», δήλωσε ο συντηρητικός καγκελάριος Βόλφγκανγκ Σιούσελ. Δήλωσε ότι η κυβέρνησή του βρίσκεται διαρκώς υπό την επιτήρηση των μέσων ενημέρωσης, του κοινοβουλίου, των ξένων πρεσβειών και των ψηφοφόρων. «Αυτό το αποδεχόμαστε. Δεν αποδεχόμαστε άλλα πράγματα που δεν προβλέπονται από το ευρωπαϊκό σύνταγμα», τόνισε.
 Στο κείμενο που εγκρίθηκε τονίζεται ότι αίρονται οι κυρώσεις, αλλά πρέπει να παρακολουθείται το Κόμμα Ελευθερίας, προσθήκη μάλλον προσχηματική για τη Γαλλία και το Βέλγιο, που είχαν εκφράσει αντιρρήσεις. Ο Σιούσελ δήλωσε ότι η απόφαση αποτελεί μεγάλη επιτυχία της Αυστρίας, αφού δεν προβλέπει μηχανισμό παρακολούθησης. Το κόμμα του εξέφρασε την ικανοποίησή του και τα συγχαρητήριά του στην κυβέρνηση. Δείχνοντας καλό πρόσωπο, η αντικαγκελάριος και πρόεδρος του Κόμματος Ελευθερίας έκανε λόγο για «νίκη με την καλή έννοια», μετά από 220
 Την ικανοποίησή του εξέφρασε και ο πρόεδρος της Αυστρίας Τόμας Κλέστιλ, χαρακτηρίζοντας μάλιστα περιττή την επισήμανση των Ευρωπαίων για την ανάγκη επαγρύπνησης και παρακολούθησης της δράσης των Ελευθέρων, τονίζοντας ότι ήδη στη χώρα του λειτουργούν οι αναγκαίοι θεσμοί. Ικανοποιημένος δήλωσε και ο αρχηγός της μείζονος αντιπολίτευσης Aλφρεντ Γκοπιζενμπάουερ, πρόεδρος του Σοσιαλδημοκρατικού κόμματος, προσθέτοντας όμως ότι επιβεβαιώθηκαν οι επιφυλάξεις του για τους Ελεύθερους. Και το δεύτερο κόμμα της αντιπολίτευσης, το Κόμμα των Ελευθέρων, χειροκρότησε την απόφαση.
 Πάντως, σύμφωνα με χθεσινές δηλώσεις Ισραηλινών επισήμων, το Ισραήλ δεν προτίθεται προς το παρόν να επαναφέρει τον πρεσβευτή του στη Βιέννη και παρά την απόφαση της Ευρωπαϊκής Ενωσης δεν μεταβάλλει τη στάση του σε αυτή τη φάση.
