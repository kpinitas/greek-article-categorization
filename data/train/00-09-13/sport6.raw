 Η αντίστροφη μέτρηση για τον πρώτο ευρωπαϊκό αγώνα του Ηρακλή έχει αρχίσει και ήδη από χθες η ελληνική αποστολή βρίσκεται στη Γαλλία για τον αυριανό αγώνα (7 μ.μ., ΕΤ-1) με αντίπαλο την Γκενιόν.
 «Δεν θα είναι εύκολη η αποστολή μας όπως πολλοί υποστηρίζουν. Ασχετα αν η Γκενιόν είναι ομάδα β  κατηγορίας της Γαλλίας, χρειάζεται μεγάλη προσοχή και οι παίκτες μου το ξέρουν», είπε ο Γιάννης Κυράστας κατά την αναχώρηση της αποστολής από το αεροδρόμιο «Μακεδονία» της Θεσσαλονίκης, ενώ τον επευφημούσαν οι φίλαθλοι της ομάδας που ακολούθησαν την αποστολή. 
 Η πρώτη χθεσινή προπόνηση έγινε στο γήπεδο Σεν Βίγκες, που απέχει 18 χιλιόμετρα από την πόλη Γκενιόν, ενώ σήμερα το απόγευμα η ομάδα του Ηρακλή θα προπονηθεί στο Ζαν Λαβίλ, όπου θα γίνει ο αυριανός αγώνας.
 Οι Γάλλοι φίλαθλοι της Γκενιόν δεν είναι φανατικοί (ο πυρήνας τους στις κερκίδες είναι 100 άτομα), αλλά έχουν μεγάλο ενδιαφέρον να δουν τον αυριανό αγώνα, κάτι που διαπιστώθηκε από τις πρώτες κιόλας επαφές των μελών της αποστολής με κατοίκους της Λιόν και της Γκενιόν.
 Ο Κυράστας δεν ανησυχεί για την ατμόσφαιρα στο γήπεδο, αν και γνωρίζει ότι έχουν προπωληθεί τα εισιτήρια. Αυτό που τον προβληματίζει περισσότερο είναι το πώς θα εμφανιστεί ο Ηρακλής: «Δεν πρέπει να υποτιμήσουμε την αντίπαλό μας και να μείνουμε στα όσα ακούγονται περί αδυναμιών της Γκενιόν. Ο Ηρακλής πρέπει να παίξει το ποδόσφαιρο που ξέρει και να παρουσιαστεί σοβαρός, πειθαρχημένος, αλλά και με συγκεκριμένο αγωνιστικό πλάνο για να μπορέσει να φύγει από τη Γαλλία χωρίς να δεχτεί γκολ. Αυτός είναι ο πρώτος στόχος μας για το παιχνίδι της Γαλλίας».
