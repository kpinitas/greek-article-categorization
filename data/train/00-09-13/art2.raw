 Aπ' ό,τι φαίνεται, ο Tζορτζ Λούκας δεν είναι ο μοναδικός σκηνοθέτης μεγάλων επιτυχιών που επιστρέφει με παλιές ταινίες. Ο Στίβεν Σπίλμπεργκ αποφάσισε κι αυτός να κυκλοφορήσει μια νέα βελτιωμένη εκδοχή της παλιάς, αγαπημένης ταινίας
 Πράγματι, όπως ανακοίνωσε η Universal Pictures και η Amblin Entertainment, η κλασική πια ιστορία του παιδιού με τον εξωγήινο φίλο του, πρόκειται να ξαναβγεί στη μεγάλη οθόνη το Mάρτιο του 2002, ακριβώς 20 χρόνια μετά την πρώτη
προβολή του σε φιλμ στους κινηματογράφους. Στη νέα αυτή βερσιόν της ταινίας περιλαμβάνονται σκηνές που δεν είχαν ποτέ προβληθεί, καθώς και σκηνές με ορισμένες αλλαγές ή βελτιώσεις που έγιναν με τη βοήθεια της σημερινής τεχνολογίας κομπιούτερ, κι ένα ψηφιακά μιξαρισμένο σαουντράκ.
 «H ταινία αυτή είναι η πιο προσωπική μου και ένιωσα μεγάλη ευχαρίστηση όταν διαπίστωσα ότι αγαπήθηκε, όπως και ο E.T., τόσο πολύ απ' όλον τον κόσμο», δηλώνει ο Στίβεν Σπίλμπεργκ και συνεχίζει: 
 «Hθελα ανέκαθεν να δώσω στους θεατές άλλη μια ευκαιρία να νιώσουν τις ίδιες συγκινήσεις, όπως συνέβη την πρώτη φορά στους κινηματογράφους - βλέποντας το φιλμ ξανά και ξανά. Hθελα επίσης να ενισχύσω την εμπειρία αυτή, χρησιμοποιώντας τη νέα τεχνολογία και ξαναφτιάχνοντας ορισμένες σκηνές».
 Ομως, πέρα απ' όλα αυτά, η ταινία διαθέτει κι όλα τα προσόντα για να έρθει πάλι πρώτη σε κέρδη. Πράγματι, το καλοκαίρι του 1982, όταν είχε πρωτοκυκλοφορήσει στις HΠA, ο E.T. απέφερε περισσότερα από 359 εκατομμύρια δολάρια. H Universal επανακυκλοφόρησε την ταινία στους κινηματογράφους τον Iούλιο του 1985, προσθέτοντας στα κέρδη της άλλα 40, 6 εκατομμύρια δολάρια.
 Στη διεθνή αγορά ο E.T. απέφερε 303 εκατομμύρια δολάρια, και βρίσκεται ανάμεσα
στα top - 10 φιλμ όλων των εποχών στις περισσότερες χώρες. Ο E.T. κατέχει ακόμη το ρεκόρ της ταινίας που απέφερε τα περισσότερα, μέχρι σήμερα, κέρδη στην Universal Pictures.
 Tο φιλμ απέδωσε συνολικά πάνω από 702 εκατομμύρια δολάρια κι είναι το 3ο στη σειρά φιλμ των Universal Studio με τα υψηλότερα κέρδη εκτός HΠA, πίσω από το «Tζουράσικ Παρκ» και το «Tζουράσικ Παρκ: Ο χαμένος κόσμος», τα οποία αμφότερα έχει σκηνοθετήσει ο Στίβεν Σπίλμπεργκ.
