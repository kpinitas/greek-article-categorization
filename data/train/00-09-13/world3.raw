 «Εύθραυστη» χαρακτηρίζεται η κατάσταση στην Αλβανία, εν όψει των δημοτικών εκλογών που θα διεξαχθούν την 1η Οκτωβρίου, καθώς ο ηγέτης της αντιπολίτευσης Σαλί Μπερίσα, οξύνοντας περισσότερο το ήδη ταραγμένο κλίμα, απειλεί τώρα και με...εξέγερση.
 Την απειλή αυτή διατύπωσε ο Mπερίσα σε προεκλογική συγκέντρωση οπαδών του Δημοκρατικού Κόμματος στην πόλη Σκόδρα, της βόρειας Αλβανίας, όπου επιτέθηκε δριμύτατα εναντίον του σοσιαλιστή ηγέτη Φατός Νάνο και του πρωθυπουργού Ιλίρ Μέτα, επαναλαμβάνοντας την κατηγορία ότι προετοιμάζουν νοθεία στις εκλογές, για να προσθέσει: 
 «Αν πραγματοποιήσουν το σχέδιο τους, το Δημοκρατικό Κόμμα θα αντιδράσει δυναμικά και τότε η Αλβανία θα δει τις μεγαλύτερες συγκεντρώσεις στην ιστορία της. Ή θα έχουμε τίμιες εκλογές ή θα έχουμε εξέγερση».
 Υποσχέθηκε μάλιστα στους οπαδούς του ότι «στις 2 Οκτωβρίου ο Νάνο και η παρέα του θα φύγουν από την Αλβανία».
 Χαρακτηριστικό είναι εξάλλου ότι η εφημερίδα «Γκαζέτα Σκιπτάρε» σημείωνε χθες ότι «το Δημοκρατικό Κόμμα δεν θα μποϊκοτάρει τις εκλογές, έχει όμως "άλλα σχέδια" και οι πολίτες γνωρίζουν καλά τι κρύβεται πίσω από τα σχέδια αυτά». 
 Την ανησυχία τους για την επικίνδυνη κατάσταση που διαμορφώνεται διατυπώνουν ήδη πολλοί ξένοι παράγοντες και παρατηρητές, μεταξύ αυτών και η αντιπροσωπεία του Αμερικανικού Δημοκρατικού Ινστιτούτου, μια οργάνωση που από το 1992 παρακολουθεί όλες τις εκλογικές αναμετρήσεις που διεξάγονται στην Αλβανία και η οποία διαπιστώνει ότι υπάρχει μεγάλη πολιτική ένταση στη χώρα, που «καθιστά την κατάσταση πολύ εύθραυστη». 
 Πριν από μερικές ημέρες η αντιπρόεδρος της κυβέρνησης και ανώτερο στέλεχος του
Σοσιαλιστικού Κόμματος Μάκμπουλε Τσέτσο δέχθηκε ένοπλη επίθεση όταν, συνοδευόμενη και από άλλα στελέχη, θέλησε να επισκεφθεί το χωριό Λαζαράτι, κοντά στο Αργυρόκαστρο, για να παρουσιάσει τον υποψήφιο του κόμματος για τη δημαρχία, ο οποίος μάλιστα τραυματίστηκε τελικά από τους πυροβολισμούς. 
 Παρόμοια επίθεση, όμως, δέχθηκε στην πόλη Πεσκοπία της βόρειας Αλβανίας και η αντιπρόεδρος του Δημοκρατικού Κόμματος Ζοζεφίνα Τοπάλι, η οποία πριν από δύο εβδομάδες είχε μια ανάλογη εμπειρία και στην Αυλώνα.
 Στο μεταξύ, στο πλαίσιο της δυναμικής προεκλογικής εκστρατείας του ο Μπερίσα οργάνωσε χθες το βράδυ μια συγκέντρωση στην κεντρική πλατεία των Τιράνων, με αφορμή τη συμπλήρωση δύο χρόνων από τη δολοφονία τού άλλοτε στενού συνεργάτη του Αζέμ Χαϊντάρι.
 Προηγουμένως, μάλιστα, προετοιμάζοντας το κλίμα, ο Μπερίσα κατηγόρησε γι' άλλη
μία φορά την κυβέρνηση ότι δεν ενδιαφέρεται για τη διαλεύκανση της υπόθεσης αυτής, ενώ οι εφημερίδες που τον υποστηρίζουν άφησαν υπαινιγμούς ότι η κυβέρνηση και προσωπικά ο Φατός Νάνο γνωρίζουν ποιοι είναι οι εκτελεστές του Χαϊντάρι. 
