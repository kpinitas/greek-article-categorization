 Για να καταλάβουμε την άνεση με την οποία η Λιόν λύγισε 3-1 τη Χέρενφεϊν αρκεί να διαβάσουμε τη στατιστική του αγώνα: 7-0 κόρνερ και 9-2 σουτ για τους Γάλλους που άνοιξαν αμέσως το σκορ στο 2' με τον Σόνι Αντερσον. Οκτώ λεπτά αργότερα ο Χούτουιν έστειλε την μπάλα στο τέρμα του, οι Ολλανδοί μείωσαν στο 35' με τον Τάλαν, αλλά δέχτηκαν το 3-1 στο 58' από τον Μαρλέ.
 ΛΙΟΝ: Κουπέ, Ντεφλάντρ, Εντμίλσον, Λαβίλ (60' Μιούλερ), Μαρλέ (90' Γκοβού), Λεγκλ, Αντερσον (76' Μαλμπράν), Ντορασό, Φόε, Λιναρέ, Μπρεσέ.
ΧΕΡΕΝΦΕΪΝ: Βονκ, Βενέμα, Χάνσμα, Ντε Νούιερ, Ραντόμσκι, Νουρμέλα, Τάλαν (83' Εμπίνγκε), Γιένσεν (39' Τουχουτέρου), Λούρλινγκ, Χούτουιν, Φαν Γκέσελ (72' Χούιζινγκ).
 Ο Σκωτσέζος Στιούαρτ Ντάγκαλ έδειξε κίτρινες στους Ντορασό (Λ), Χάνσμα, Λούρλινγκ (Χ). Στη Λισαβόνα ένα αυτογκόλ του Ρούι Ζόρζε στο 76' στέρησε από τη Σπόρτινγκ (που προηγείτο 2-0) μια μεγάλη νίκη σε βάρος της πρωταθλήτριας Ευρώπης, Ρεάλ Μαδρίτης και του Λουίς Φίγκο που βοήθησε τη βασίλισσα να ισοφαρίσει 2-2. Στην Κωνσταντινούπολη, αποβλήθηκαν οι Χάτζι (69') και Νταμπό (72') στο Γκαλατάσαραϊ- Μονακό 3-2, στην Γλασκώβη η Ρέιντζερς συνέτριψε 5-0 τη Στουρμ, η Λάτσιο εκτός έδρας τη Σάκτιορ 3-0 (με πρώτο γκολ από τον Κλάουντιο Λόπεζ), η Αρσεναλ νίκησε εκτός τη Σπάρτα Πράγας 1-0, ενώ η έκπληξη έγινε στη Μόσχα όπου η Σπάρτακ λύγισε 2-0 τη Λεβερκούζεν.
 Το Αμβούργο κάνει το ντεμπούτο του στο Champions League ξεκινώντας ακριβώς απ' όπου είχε τελειώσει την ευρωπαϊκή του εμπειρία το μακρινό 1983. Από τη Γιουβέντους, την οποία είχε κερδίσει 1-0 στο Ολυμπιακό Στάδιο της Αθήνας κατακτώντας το πρώτο και μοναδικό του Κύπελλο Πρωταθλητριών της ιστορίας του.
 Δέκα έξι ολόκληρα χρόνια αργότερα (κατά τη διάρκεια των οποίων οι Γερμανοί απείχαν από τις ευρωπαϊκές διοργανώσεις), οι Ιταλοί βρίσκονται ξανά αντιμέτωποι με τη (κακή τους) μοίρα, άμεσα συνδεδεμένη με το γκολ του Φέλιξ Μάγκατ που στερούσε από τους «μπιανκονέρι» ένα Πρωταθλητριών που τελικά θα κέρδιζαν το '85 και το '96, χάνοντάς το όμως το '97, από την Ντόρτμουντ και το '98 από τη Ρεάλ Μαδρίτης.
 Αμβούργο - Γιουβέντους είναι αναμβισβήτητα και το σημαντικότερο από τα οχτώ παιχνίδια προγραμματισμένα απόψε στους 4 υπόλοιπους ομίλους του Champions League, κυρίως γιατί τυχαίνει να είναι κι οι δύο αντίπαλοι της Λα Κορούνια και του Παναθηναϊκού στον 5ο όμιλο.
 Ξεχωρίζουν ακόμη τα δύο παιχνίδια του 8ου ομίλου: Μπαρτσελόνα - Λιντς (με τους Αγγλους που θα αγωνιστούν χωρίς τους Κιούελ, Βιντούκα, Γούντγκεϊτ, Μπάτι, Μπάκε, Μάτεο, αλλά και Ουίλκοξ που θα απουσιάσει για 3 μήνες) και Μίλαν - Μπεσίκτας, με τους επίσης αποδεκατισμένους Ιταλούς λόγω των απουσιών των Αμπιάτι, Κομαντίνι, Αμπροζίνι, Γκατούζο Χοσέ Μάρι (στο Σίδνεϊ), και των τραυματιών Μπόμπαν, Ρεδόνδο, Ρόκουε Τζούνιορ, Χέλβεγκ και Λεονάρντο.
