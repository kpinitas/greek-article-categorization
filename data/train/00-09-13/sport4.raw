 "Θέλουμε να ξεκινήσουμε με νίκη, για να διεκδικήσουμε την πρόκριση στη συνέχεια. Αν είμαστε αυτοί που πρέπει και μπορούμε, θα πάρουμε αυτό που θέλουμε. Τα μεγάλα παιχνίδια είναι για μεγάλους ποδοσφαιριστές και τα γεμάτα γήπεδα σε κάνουν να δίνεις περισσότερα πράγματα. Αυτό που μένει να κάνουν οι φίλαθλοι είναι να βοηθήσουν τα παιδιά». 
 Ο Αγγελος Αναστασιάδης έριξε χθες το σύνθημα για ολομέτωπη επίθεση εναντίον της πρωταθλήτριας Ισπανίας Λα Κορούνια (21.45 απόψε, Ολυμπιακό Στάδιο), αλλά συγχρόνως έκανε άνοιγμα στον κόσμο, δείχνοντας έτσι πόσο μεγάλη σημασία δίνει στην ατμόσφαιρα που θα δημιουργηθεί στο Ολυμπιακό Στάδιο. Εκεί άλλωστε βρίσκεται η «αχίλλειος πτέρνα» των Ισπανών, που τα...χάνουν όταν παίζουν μπροστά σε φανατισμένο κοινό. Στη συνέντευξη που έδωσε, ύστερα από δύο μήνες σχεδόν, ο προπονητής του Παναθηναϊκού ήταν αποκαλυπτικός. 
 «Δεν είμαστε 100% έτοιμοι», ανέφερε, «όμως στο παιχνίδι θα είμαστε αυτοί που πρέπει. Χρειάζεται πολλή δουλειά και χρόνος για να γίνει η ομάδα όπως τη θέλω». 
 Τραυματισμοί και τιμωρίες δεν υπάρχουν, κάποια μικροπροβλήματα όμως αντιμετωπίζουν ορισμένοι εκ των βασικών. 
 «Κάποιοι δεν έκαναν προετοιμασία το καλοκαίρι», τόνισε χαρακτηριστικά. «Ο Ολιβάρες βρίσκεται τελευταία μεταξύ Ελλάδας και Περού, ο Σόουζα θα ταλαιπωρείται από ένα πρόβλημα μέχρι τον ερχόμενο Ιούνιο, ο Χένρικσεν ξεκουράστηκε μόνο μία εβδομάδα αντί για τριάντα πέντε ημέρες, ενώ ο Γκούμας έμεινε εκτός προπονήσεων ένα εικοσαήμερο και δεν είναι 100% έτοιμος».
 Ο Αναστασιάδης απάντησε με ειλικρίνεια σε ερώτηση για τον Βλάοβιτς, που ακριβοπληρώθηκε, αλλά δεν έχει καταφέρει ακόμη να μπει στη βασική ενδεκάδα.
 «Οταν παίρνεις έναν ποδοσφαιριστή, δεν ξέρεις αν θα παίξει. Μπορεί να συμβούν πολλά και να μη δώσει αυτά που θέλει και μπορεί. Εξαρτάται από την ιδιοσυγκρασία του ποδοσφαιριστή και το χαρακτήρα της ομάδας. Κάνω προσπάθεια να μην αδικήσω κανέναν».
 Παρ' ότι λαλίστατος χθες, προς γενική έκπληξη, ο προπονητής του ΠΑΟ έκλεισε το στόμα του, όταν ήρθε η ώρα να μιλήσει για την ενδεκάδα που θα παρατάξει σήμερα.
 «Δεν ξέρω ποιοι θα παίξουν. Θα αποφασίσω στις 9 το βράδυ», υπογράμμισε, ξενίζοντας τους πάντες, δεδομένου ότι η ενδεκάδα με την οποία θα αντιμετωπίσει τη Λα Κορούνια είναι λίγο-πολύ γνωστή. Θα ξεκινήσουν (εκτός απροόπτου): 
 Νικοπολίδης, Ολιβάρες, Φύσσας, Χένρικσεν ή Βόκολος, Βόκολος ή Γκούμας, Σόουζα, Καραγκούνης, Κόλα, Μπασινάς ή Πφλίπσεν, Λυμπερόπουλος, Βαζέχα.
 Οι «πράσινοι», κατόπιν συνεννόησης, δεν αποσύρθηκαν χθες βράδυ στο ξενοδοχείο της Παιανίας, κάτι που είχαν κάνει βέβαια και την παραμονή του αγώνα με την Πολόνια. Στα εισιτήρια η κίνηση ήταν, ως συνήθως, ζωηρή και μέχρι χθες είχαν πουληθεί 45.000 περίπου εισιτήρια. Η διάθεσή τους συνεχίζεται σήμερα από το πρωί και από θυρίδες στο Ολυμπιακό Στάδιο.
 Γνωρίζουν καλά τι θα αντιμετωπίσουν απόψε οι Ισπανοί, έχοντας και την περσινή εμπειρία, από το γεμάτο σε κόσμο Ολυμπιακό Στάδιο. Ο Χαβιέ Ιρουρέτα, χθες το μεσημέρι στο Ελληνικό, στην άφιξη της αποστολής τής Λα Κορούνια, τόνισε ιδιαίτερα τις μεταγραφές σπουδαίων ονομάτων του ΠΑΟ.
 «Σε σχέση με πέρσι, στην ελληνική ομάδα αγωνίζονται οι Σόουζα, Βλάοβιτς, Σάριτς. Θεωρώ το παιχνίδι πολύ δύσκολο. Πέρσι οι ομάδες ήταν πιο έτοιμες, αφού είχαν δώσει αρκετά ματς πρωταθλήματος, φέτος όχι. Η ομάδα μου χάνει μέρος της ισχύος της εκτός έδρας, πιστεύω όμως ότι θα αντεπεξέλθουμε στις δυσκολίες. Το κλειδί είναι πώς θα συμπεριφερθούμε τα πρώτα λεπτά κάθε ημιχρόνου».
 Δηλώσεις στο αεροδρόμιο έκαναν ακόμη ο Φρανσίσκο Φραν, που επισήμανε ότι «δεν υπάρχουν μεγάλες και μικρές ομάδες ούτε φαβορί στον Ομιλο» και ο Βραζιλιάνος σέντερ μπακ Ντονάτο (είχε βάλει το τέταρτο γκολ πέρσι, με ψηλοκρεμαστό σουτ από τη σέντρα που...κρέμασε τον Νικοπολίδη), ο οποίος στάθηκε στη θερμή ατμόσφαιρα που δημιουργούν οι Ελληνες φίλαθλοι.
 «Θα δυσκολευτούμε από την ατμόσφαιρα, ωστόσο θα παίξουμε με ενθουσιασμό, αφού είναι η πρώτη μας συμμετοχή στο Τσάμπιονς Λιγκ».
 Στην Αθήνα δεν ήρθαν ο Βραζιλιάνος «εγκέφαλος» της Λα Κορούνια Ντζαλμίνια («χρωστάει» δύο αγωνιστικές από πέρσι, όταν αποβλήθηκε στο ματς με την Αρσεναλ), οι δύο Αργεντινοί Τούρου Φλόρες (υπερκόπωση), Ντούσερ (τραυματίας), ο Ολλανδός σέντερ φορ Ρόι Μακάι και ο Γιουγκοσλάβος Σλάβισα Γιοκάνοβιτς, που είναι ανέτοιμοι, ο Μαροκινός Μπαζίρ και ο Καπντεβίλα (τραυματίες επίσης).
 Μολίνα, Ρομέρο, Ναϊμπέτ, Πάμπλο, Ντονάτο - Φραν, Εμερσον, Μάουρο Σίλβα, Βίκτορ - Παντιάνι, Τριστάν. 
