Καθείς με τα όπλα του, σωστά; Τι γίνεται, όμως, όταν από τη μια μεριά βρίσκονται μερικές από τις ισχυρότερες βιομηχανίες του πλανήτη και από την άλλη οι φτωχοί, πλην ιδεαλιστές, οικολόγοι ακτιβιστές; Το παιχνίδι δεν είναι χαμένο, όπως θα σπεύσουν να υποθέσουν οι πεσιμιστές. Στο κάτω κάτω, μπορείς να χρησιμοποιήσεις και τα όπλα του αντιπάλου μερικές φορές... Οι μεγάλες καπνοβιομηχανίες, οι αλυσίδες φαστ φουντ και οι πετρελαιοβιομηχανίες έχουν ξοδέψει και ξοδεύουν εκατομμύρια για να καταστήσουν διεθνώς γνωστές τις φιγούρες-σήματα κατατεθέντα των προϊόντων τους. Η μια πολυεθνική έναν κλόουν, η άλλη μια καμήλα, η τρίτη έναν ιδιαίτερο τρόπο γραφής του ονόματός της. Ε, δεν ήθελε και πολλή σκέψη... Αν βάλεις το σύμβολο μιας καπνοβιομηχανίας να βήχει και να φτύνει τα άντερά του, έχεις περάσει ένα ηχηρό μήνυμα. Σε ποιους; Μα, σε όσους επισκεφτούν τη σελίδα σου στο Ιντερνετ. Αυτό έκανε μία από τις πιο γνωστές ομάδες, οι Adbusters, «ένα παγκόσμιο δίκτυο καλλιτεχνών, ακτιβιστών, φαρσέρ κ.ά.» με έδρα το Βανκούβερ του Καναδά, που θέλει να εισαγάγει τον ακτιβισμό στην εποχή της τεχνολογίας. Οι σελίδες του στο Διαδίκτυο (http: //adbusters.org) είναι γεμάτες τέτοια τρικ, με τελευταίο εύρημα τη διαστροφή του μηνύματος της Coca-Cola: «Enjo yclimate change» («Απολαύστε την αλλαγή του κλίματος»). Στο πόστερ πρωταγωνιστούν οι λευκές αρκούδες που είχε χρησιμοποιήσει σε διαφημιστικό της η πολυεθνική. Η αφίσα χρησιμοποιήθηκε και από την Greenpeace στην έκθεσή της με τίτλο «Πράσινοι Ολυμπιακοί-βρώμικοι χορηγοί», όπου η οικολογική οργάνωση «αποκάλυψε πως η Coca-Cola απειλεί το κλίμα της Γης, χρησιμοποιώντας για ψυκτικά τις επικίνδυνες ουσίες HFCs». Η καμπάνια της Greenpeace αποδείχτηκε επιτυχής, αφού στις 28 Ιουνίου η Coca-Cola δεσμεύτηκε να σταματήσει τη χρήση των HFCs στα ψυγεία της μέχρι την έναρξη των Ολυμπιακών Αγώνων της Αθήνας, το 2004, στους οποίους θα είναι επίσημος χορηγός. Από την «Ερικα» στο «Γιουρομπάλκερ» Το σοκ που υπέστησαν οι κάτοικοι των ακτών του Ευβοϊκού με το πρόσφατο ναυάγιο του «Γιουρομπάλκερ 10» και την τεράστια πετρελαιοκηλίδα που δημιούργησε, δεν είναι τίποτα σε σχέση με ένα άλλο ναυάγιο. Πριν από δέκα μήνες, βυθίστηκε στη Μάγχη το 37.283 τόνων δεξαμενόπλοιο «Ερικα» προκαλώντας οικολογική καταστροφή στις ακτές της Βρετάνης. Το πλοίο είχε ναυλωθεί από την εταιρεία πετρελαιοειδών «ΤotalFinaELf», η οποία συγκεντρώνει τώρα τα πυρά διαφόρων οικολογικών ομάδων. Η ομάδα «Webirium Tremens» (κάτι σαν ιντερνετικό ντελίριουμ τρέμενς...), που εδρεύει στη Γαλλία, κυκλοφόρησε στο Διαδίκτυο αντι-διαφημιστικές αφίσες (spoof ads) χρησιμοποιώντας τα σήματα της εταιρείας. Κάτω από το έμβλημα της εταιρείας Total, έγραψαν σλόγκαν, όπως «Επίσημος χορηγός του τέλους του κόσμου» ή «διαφήμιζαν» το καινούργιο λάδι μηχανής της εταιρείας με τη σκωπτική επωνυμία «Ερικα 2000»...  Στο στόχαστρο της ίδιας ομάδας βρέθηκε και μια πολυεθνική των φαστ φουντ, της οποίας το όνομα παράλλαξαν σε «Μακ Ντόλαρς». Δημιουργός αυτών των πόστερ είναι ο 28χρονος Γάλλος σχεδιαστής Σαμουέλ Αρτέζ. Οταν τον ρωτήσαμε αν φοβάται τον πόλεμο που θα μπορούσαν να του κηρύξουν οι δύο εταιρείες, μας απάντησε: «Δεν το έχουν κάνει μέχρι τώρα, και δεν θα ήταν σοφό εκ μέρους τους να το πράξουν.  Οι αφίσες αυτές βρίσκονται στη δική μου ιστοσελίδα, τη δική μου προσωπική ιστοσελίδα, και εκεί μπορώ να λέω ό,τι θέλω. Δεν είναι δημόσιος χώρος, δεν βγάζω λεφτά απ' αυτό, αλλά και δεν μπορώ να εμποδίσω τους επισκέπτες του σάιτ να στέλνουν τις δημιουργίες μου στους φίλους τους». Δεν ξέρουμε κατά πόσο είναι πραγματικά άτρωτος (ή για πόσο ακόμα), καθώς νόμοι για το Ιντερνετ δεν υπάρχουν ή βρίσκονται ακόμα στα σπάργανα, αλλά ο Σ. Αρτέζ λέει ότι αν τον μηνύσει, π.χ. η TotalFinaELf... «θα μάθω βουντού για να μετατρέψω τα στελέχη της σε γλαροπούλια». Απάντηση με μπόλικη δόση μαύρου χιούμορ, αφού όλοι ξέρουμε τι παθαίνουν οι γλάροι με τις πετρελαιοκηλίδες... Οι Adbusters, η Webirium Tremens και άλλες ομάδες ανά τον κόσμο κατάφεραν να χρησιμοποιήσουν αποτελεσματικά ένα πανάρχαιο «όπλο», το χιούμορ. Προσεταιρίστηκαν τα διεθνώς αναγνωρίσιμα σύμβολα των πολυεθνικών και τα έστρεψαν εναντίον τους, στέλνοντας στο βρόντο τα εκατομμύρια που δαπανά κάθε εταιρεία για την προβολή της. Οι επαναστατημένοι οικολόγοι κυβερνοναύτες αποτελούν πονοκέφαλο για τους υπεύθυνους επικοινωνιακής πολιτικής πολλών πολυεθνικών. Υποθέτουμε ότι κάποιοι ψάχνουν τον τρόπο να δημιουργήσουν μια πετρελαιοκηλίδα στη θάλασσα του Διαδικτύου ώστε να σταματήσουν τη δράση αυτών των επικίνδυνων, για τα κέρδη τους, σέρφερ. AΛEΞ. ΠΑΝΑΓΙΩΤΑΚΗΣ
