 Ενώ στην Αρχιεπισκοπή προετοιμάζονται για τη συλλογή των υπογραφών -που ξεκινά αύριο- και την υποδοχή του Τιμίου Σταυρού από τα Ιεροσόλυμα στη Μητρόπολη που θα γίνει σήμερα το απόγευμα στο εσωτερικό της Ιεραρχίας ο συνδυασμός των δύο κινήσεων έχει προκαλέσει διαφορετικές ερμηνείες.
 Σύμφωνα με το μητροπολίτη Αλεξανδρουπόλεως Aνθιμο, το Τίμιο Ξύλο, «αυτό το σύμβολο της δυνάμεως και της υπομονής, να πούμε ότι έρχεται σε μια κατάλληλη στιγμή και θα μας δημιουργήσει ένα αίσθημα ευφροσύνης». Από την άλλη, ο μητροπολίτης Καρδίτσας Θεόκλητος χαρακτήρισε αυθαίρετη τη σύνδεση «της ενάρξεως της συγκεντρώσεως των υπογραφών με την έλευση του Τιμίου Σταυρού». 
 Οσο για το συντηρητικό μητροπολίτη Πειραιώς Καλλίνικο, σύμφωνα με συνεργάτες του, δεν τον αφορά το θέμα του Τιμίου Σταυρού, καθώς δεν μεταφέρθηκε στη μητρόπολή του. Σύμφωνα με τους ίδιους συνεργάτες του μητροπολίτη, ο ίδιος δεν συμμετέχει σε αποφάσεις αυτού του είδους.
 Σήμερα το απόγευμα θα γίνει η υποδοχή του Τιμίου Ξύλου στη Μητρόπολη Αθηνών. Χθες το πρωί, το χριστιανικό σύμβολο μεταφέρθηκε με άκρα μυστικότητα -άγνωστο για ποιο λόγο- από το αεροδρόμιο στην Αρχιεπισκοπή. Το προσκύνησε ο αρχιεπίσκοπος και στη συνέχεια μεταφέρθηκε για φύλαξη στην Εξαρχεία του Πανάγιου Τάφου, στην Πλάκα. Επιδίωξη των υπευθύνων της Αρχιεπισκοπής είναι να πάει στη Μητρόπολη όσο γίνεται περισσότερος κόσμος. Ο αρχιεπίσκοπος Χριστόδουλος χθες παρευρέθηκε σε συνέδριο στα Μετέωρα. Εκεί μίλησε για το ρόλο
των μοναχών, που -όπως είπε- είναι πολέμιοι των αιρέσεων και θεματοφύλακες της
παραδόσεως. Οπως υπογράμμισε «η πορεία των μοναχών αποτελεί το αντιστάθμισμα στη δαιμονοποίηση που επιχειρείται από τη λεγόμενη νέα εποχή. Στη μεθοδευμένη παγκοσμιοποίηση ο μοναχός θα αντιπαραθέσει την προσδοκία και τον αγώνα του...». Εκανε αναφορά και στη νέα τάξη λέγοντας ότι «σήμερα για να επιβληθεί μεθοδεύει την εξαφάνιση της προσωπικότητος με τη μαζοποίηση των λαών και με την επιβολή των Μέσων Μαζικής Ενημέρωσης νέων προτύπων ζωής και νέου τρόπου σκέψεως, τα οποία είναι ασύμβατα με την ελληνορθόδοξη παράδοσή μας. Σε αυτή την πολτοποίηση οι κατεξοχήν ελεύθεροι άνθρωποι παραμένουν οι μοναχοί, οι οποίοι θα υψώσουν φωνή διαμαρτυρίας εκεί που προσβάλλεται η έμψυχη εικόνα του Θεού». Σε κάποιο άλλο σημείο είπε ότι «στον αγώνα κατά του επιχειρούμενου εθνικού αποχρωματισμού εμπροσθοφυλακή, και σε αυτό τον αγώνα όπως πάντοτε, είναι και πρέπει να είναι οι μοναχοί». 
 Σήμερα επρόκειτο να επιστρέψει για να είναι παρών στην τελετή υποδοχής. 
 Αξίζει να σημειωθεί ότι μόνο στην Αττική περισσότεροι από 600 ναοί και παρεκκλήσια θα μετατραπούν σε «εκλογικά κέντρα». Μια έκφραση που δεν αρέσει στους κληρικούς οι οποίοι έχουν αναλάβει ρόλο οργανωτή. 
 Το κείμενο που θα κληθούν να υπογράψουν οι πολίτες αναφέρει: 
 «Επιθυμώ την ενεργοποίηση του άρθρου 44 του ισχύοντος Συντάγματος για τη διεξαγωγή δημοψηφίσματος, προκειμένου, ως Ελληνας πολίτης, να εκφέρω τη γνώμη μου για την προαιρετική ή μη αναγραφή του θρησκεύματος στις Ταυτότητες.
 Το αίτημά μου αυτό στηρίζεται επιπλέον και στο άρθρο 1 παρ. 2 και 3, στο άρθρο
 Δηλώνω υπεύθυνα ότι δεν έχω υπογράψει σε άλλο έντυπο για το ίδιο θέμα». 
 Ακολουθεί το επώνυμο, το όνομα, το όνομα πατρός, ο δήμος ή η κοινότητα κατοικίας, ο αριθμός ταυτότητας και τέλος η υπογραφή.
 Σε ανακοίνωσή της η Ανανεωτική Εκσυγχρονιστική Κίνηση της Αριστεράς για το θέμα του Τιμίου Ξύλου αναφέρει: «Η χρήση θρησκευτικά φορτισμένων συμβόλων, ως "ατραξιόν" και "κράχτη" για τις προπαγανδιστικές εκδηλώσεις της Εκκλησίας, υποτιμά πρώτα απ' όλα τους ίδιους τους θρησκευόμενους πολίτες και αποδεικνύει έλλειψη οποιουδήποτε φραγμού της εκκλησιαστικής ηγεσίας προκειμένου να ηγεμονεύσει στην ελληνική κοινωνία. 
 Η αντίληψη ότι "ο σκοπός αγιάζει τα μέσα" πηγάζει από τη θεωρία και την πρακτική των ολοκληρωτικών καθεστώτων».
