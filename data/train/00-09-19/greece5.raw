 Από τα σκοτεινά κυκλώματα της νυχτερινής προστασίας και τα τεράστια κέρδη...στον πίνακα της Σοφοκλέους. Οι νονοί επενδυτές, αν και τις νύχτες τρομοκρατούσαν καταστηματάρχες σε διάφορες περιοχές της Αθήνας και της ανατολικής Αττικής, τα πρωινά ξυπνούσαν νωρίς. Αφηναν τα πιστόλια και έπιαναν τα τηλεκοντρόλ για τις πρώτες τιμές των μετοχών. 
 Μόνο που η Ασφάλεια τους...«εγκλώβισε» για τα καλά. Και συνέλαβε 7 από αυτούς
χωρίς να υπάρχει καταγγελία καταστηματάρχη και προσημειωμένα χαρτονομίσματα, σε αντίθεση με παλιότερα χρόνια. 
 Η πληροφορία για τη δράση του Δημήτρη Τζεβελέκου και της παρέας του έφτασε πριν από περίπου τρεις μήνες στα γραφεία του 3ου Tμήματος Eκβιαστών της Ασφάλειας Αττικής. Και δεν πέρασαν παρά μόνο λίγες μέρες για να την επαληθεύσουν οι αστυνομικοί. 
 Η πολυμελής σπείρα πουλούσε προστασία σε τουλάχιστον 15 καταστήματα, δείχνοντας την ιδιαίτερη προτίμησή της στα μπαρ. Στα Ιλίσια, την Αγία Παρασκευή, τη λεωφόρο Συγγρού και άλλες περιοχές της Αθήνας και της ανατολικής
Αττικής, οι απεσταλμένοι των επικεφαλής της σπείρας Τζεβελέκου και Παπαδημόπουλου περνούσαν για να παραλάβουν το αντίτιμο για τις υπηρεσίες τους.
 Η ταρίφα ξεκινούσε από 50.000 δρχ. και κυμαινόταν ανάλογα με τις εισπράξεις του εκάστοτε καταστήματος, τις οποίες φρόντιζαν να γνωρίζουν οι προστάτες «διορίζοντας» ως πορτιέρηδες τους ανθρώπους τους. 
 Από τις αρχές της δεκαετίας του '90, ο 34χρονος Δημήτρης Τζεβελέκος και η ομάδα του σκόρπιζαν ανενόχλητοι τον τρόμο στους ιδιοκτήτες νυχτερινών κέντρων.
Και στη συνέχεια ξέπλεναν τα χρήματα, που εκβιαστικά εισέπρατταν, στο «πλυντήριο» της Σοφοκλέους. 
 Δεν πρόβλεψαν όμως το «κραχ» και έπεσαν στα δίχτυα των αστυνομικών, που είχαν γίνει σκιά τους. Σε ταυτόχρονες εφόδους στα σπίτια τους και καταστήματα οι άνδρες της Ασφάλειας συνέλαβαν τον Τζεβελέκο, τον 40χρονο Μένανδρο Παπαδημόπουλο, τον 40χρονο Κωνσταντίνο Τριχείλη, τον 26χρονο Αλεσάντρο Σορώτο,
τον 27χρονο Κόμπα Τοντάντζε, και τον 34χρονο Μπέσικ Μέσκι και τον 35χρονο Σταύρο Πηλαδάκη, που κατηγορείται μόνο για παράβαση του νόμου περί όπλων, ενώ αναζητούνται ακόμη τρεις «συνάδελφοί τους» που αντιμετωπίζουν τις ίδιες κατηγορίες με τους υπόλοιπους έξι. Πρόκειται για τον Παύλο Χαρίτο, 41 χρόνων, τον απόστρατο αστυνομικό Σωτήρη Μπατσινίλα, 41 χρόνων, και τον Aναστάσιο Δάβαρη, 31 χρόνων.
 Από τις εφόδους στα σπίτια των τριών πρώτων συλληφθέντων κατασχέθηκαν συνολικά
περίπου 3.000.000 δρχ., δεκάδες όπλα, μια ζυγαριά ακριβείας, ένα σημειωματάριο, στο οποίο αναγράφονταν τα καταστήματα και τα χρήματα που εισέπρατταν, καθώς και η αναλυτική κατάσταση χαρτοφυλακίου χρηματιστηριακής εταιρείας, στο όνομα του Τριχείλη, με 126.000.000 δρχ.
 Οι συλληφθέντες οδηγήθηκαν στον εισαγγελέα, που τους άσκησε ποινική δίωξη σε βαθμό κακουργήματος και πλημμελήματος και τους παρέπεμψε για απολογία σε τακτικό ανακριτή για «εκβίαση, νομιμοποίηση εσόδων από εγκληματική δραστηριότητα, σύσταση και συμμορία και παράβαση του νόμου περί όπλων».
 Μόλις δύο από τους 15 καταστηματάρχες θύματά τους κατήγγειλαν, ύστερα από την εξάρθρωση της σπείρας, την παράνομη δράση τους στην Αστυνομία. Ο διευθυντής της Ασφάλειας Αττικής Γιώργος Αγγελάκος έκανε έκκληση στους καταστηματάρχες να
καταγγέλλουν τα κυκλώματα προστασίας, προκειμένου να παταχθεί αυτό το φαινόμενο, λέγοντας χαρακτηριστικά ότι η πολιτική και η φυσική ηγεσία της ΕΛ.ΑΣ. «έχει κηρύξει πόλεμο σε βάρος των εκβιαστών».
