Νέα αρχή χθες για την Αυστρία μετά την άρση των κυρώσεων της Ευρωπαϊκής Ενωσης,
εικόνα σύγχυσης στη Δανία για το ευρώ έπειτα από δύο νέες δημοσκοπήσεις.
 Αντιφατικά αποτελέσματα εμφανίζουν οι δύο τελευταίες δημοσκοπήσεις στη Δανία, 10 μέρες πριν από το δημοψήφισμα για την ένταξη ή όχι της χώρας στη ζώνη του ευρώ. Κατά το ινστιτούτο Gallup, οι αντίπαλοι του ευρώ έχουν αυξήσει τη διαφορά τους από τους οπαδούς του, φτάνοντας το 48% έναντι 37% των οπαδών, ενώ
ένα 15% των Δανών παραμένουν αναποφάσιστοι. Είναι η πρώτη φορά που η απόσταση των δύο παρατάξεων εκφράζεται με διψήφιο αριθμό (11 μονάδες). Σε μια άλλη ωστόσο δημοσκόπηση του ινστιτούτου Vilstrup, η διαφορά είναι μόλις 1 μονάδα (43% κατά 42% υπέρ). Το δημοψήφισμα για το ευρώ θεωρείται ιδιαίτερα κρίσιμο, καθώς το αποτέλεσμά του αναμένεται να επηρεάσει την ισοτιμία του ευρώ ως προς το δολάριο, όπως και τη στάση της Βρετανίας και της Σουηδίας. Σε μια προσπάθεια αντιστροφής του κλίματος, τα κόμματα που τάσσονται υπέρ του κοινού νομίσματος δήλωσαν χθες έτοιμα να διαφυλάξουν το ισχύον συνταξιοδοτικό σύστημα
της χώρας και μετά την ενδεχόμενη ένταξη στη ζώνη του ευρώ, ανταποκρινόμενα στην έκκληση του Δανού πρωθυπουργού, Πουλ Νάιρουπ Ρασμούσεν.
 Κι ενώ η Δανία αμφιταλαντεύεται για το ευρώ, η Αυστρία επιστρέφει «στις αγκάλες» της Ε.Ε. μετά την άρση των κυρώσεων για τη συμμετοχή του ακροδεξιού Κόμματος της Ελευθερίας στην αυστριακή κυβέρνηση. Η υπουργός Εξωτερικών της χώρας, Μπενίτα Φερέρο-Βάλντνερ, πήρε χθες μέρος στη συνάντηση των 14 ομολόγων της στις Βρυξέλλες και δήλωσε πολύ ικανοποιημένη από τη θερμή υποδοχή των συναδέλφων της. Η κ. Φερέρο Βάλντνερ δήλωσε ακόμη ότι η Αυστρία επιθυμεί τη δημιουργία μηχανισμών με τους οποίους θα ελέγχεται ο σεβασμός των ευρωπαϊκών αξιών, όπως π.χ. των ανθρωπίνων δικαιωμάτων από τα κράτη-μέλη, ώστε να μη χρειαστεί να επιβληθούν στο μέλλον ανάλογες κυρώσεις σε καμιά χώρα.
