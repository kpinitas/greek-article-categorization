 ενίσχυση του αλβανικού εθνικισμού στο Κόσοβο ανησυχεί τη γειτονική Πρώην Γιουγκοσλαβική Δημοκρατία της Μακεδονίας, αν και πολιτικοί πρωταγωνιστές εκεί θεωρούν ότι ο κίνδυνος δημιουργίας μιας Μεγάλης Αλβανίας δεν είναι άμεσος. Πάντως, ο πρώην πρόεδρος Κίρο Γκλιγκόροφ σημειώνει ότι στην περίπτωση που οι εθνικιστές επιχειρήσουν να υλοποιήσουν το όραμά τους, από τις γειτονικές της Αλβανίας χώρες που φιλοξενούν Αλβανούς, δεν θα γλιτώσει ούτε η Ελλάδα.
 Μιλώντας στο Γαλλικό Πρακτορείο Eιδήσεων, ο Γκλιγκόροφ καταθέτει τη διαπίστωση
ότι «μεταξύ των Αλβανών διαχέεται όλο και περισσότερο η αίσθηση πως ήρθε η στιγμή να ενωθούν όλοι οι Αλβανοί κάτω από ένα κράτος». Και αν προσπαθήσουν να
κάνουν πράξη το όραμά τους, στο στόχαστρο θα μπει και η Ελλάδα όπου ζουν 400-500.000 μεταναστών, λέει ο Γκλιγκόροφ. Εξηγεί ωστόσο ότι οι Αλβανοί «αποτελούν ένα περίπλοκο μωσαϊκό που δεν θα είναι δυνατό να μετασχηματιστεί άμεσα και εύκολα σε ενωμένο κράτος». ΝΑΤΟ και Ε.Ε. «επαναλαμβάνουν ότι η ιδέα της Μεγάλης Αλβανίας δεν τους βρίσκει σύμφωνους» και οι Αλβανοί ηγέτες «διακηρύσσουν, τουλάχιστον τώρα, ότι το σχέδιο αυτό δεν είναι ρεαλιστικό και δεν αποτελεί στόχο τους. Στην πράξη όμως τα πολιτικά κόμματα συνεχίζουν να προωθούν αυτή την ιδέα και το συναίσθημα που επικρατεί μεταξύ των Αλβανών είναι η υπερηφάνεια να έχουν μια πιο μεγάλη χώρα», καταλήγει ο πρώην πρόεδρος της ΠΓΔΜ.
 Επιβεβαιώνοντας τον Γκλιγκόροφ, ο ηγέτης των Αλβανών της ΠΓΔΜ Αρμπέν Τζαφέρι σπεύδει να διακυρήξει ότι «δεν ήταν ποτέ στα σχέδιά μας η δημιουργία ενός αλβανικού κράτους, μιας Μεγάλης Αλβανίας». Κατά την άποψή του, η εντύπωση σχηματίστηκε κατόπιν σερβικής παρέμβασης, «που έχει στόχο να δαιμονοποιήσει τον αλβανικό λαό». Πολλοί αμφισβητούν τον Τζαφέρι. Ο πρώην υπουργός Eξωτερικών
της ΠΓΔΜ, Λιούμπομιρ Φερκόφσκι, όμως θεωρεί μάλλον ειλικρινή τη δήλωσή του και
προχωρεί παραπέρα για να βρει το πνεύμα πίσω από τις λέξεις: «Ο Τζαφέρι έχει μόνο μία επιθυμία, να δει τον Θάτσι (ηγέτη των Αλβανών Κοσοβάρων) να χάνει τον
έλεγχο του Κοσόβου, γιατί διαφορετικά οι Αλβανοί (της ΠΓΔΜ) θα νιώσουν την απειλή από την εξαγωγή της κοσοβάρικης ψευδοεπανάστασης». Θεωρεί μάλιστα ο Φερκόφκσι ότι καθώς το επίπεδο των Αλβανών της ΠΓΔΜ είναι ανώτερο από εκείνο του Κοσόβου, ακόμα και της Αλβανίας, οι δικοί μας «αναπτύσσουν μια ρητορική αλληλεγγύης κρατώντας τους άλλους δυο μακριά». Ο Φερκόφκσι αποκλείει, τέλος, την πιθανότητα δημιουργίας μιας Μεγάλης Αλβανίας, αλλά φοβάται την πιθανότητα να προκαλέσουν οι Αλβανοί «χάος στην περιοχή». «Δεν μπορούν να επιτύχουν την αποκατάσταση των δομών της Μεγάλης Αλβανίας, αλλά μπορούν να επιβάλουν αναρχία», εκτίμησε ο Λιούμπομιρ Φερκόφσκι.
