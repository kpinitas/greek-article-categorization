Γυαλιστερά σκουπίδια, νέον, λαμπτήρες, οτιδήποτε σε πλαστικό και αναγνωρίσιμο. Ο Τιμ Νομπλ και η Σου Γουέμπστερ δημιουργούν τα «δικά» τους τέρατα, τα οποία μεγαλώνουν κι ενηλικιώνονται σε έναν κόσμο κενό περιεχομένου, γεμάτο «πλαστικές» επιθυμίες. Δεν μπορείς να αγγίξεις τα αντικείμενά τους, ξέρεις όμως βλέποντάς τα ότι είναι παντού γύρω σου, ότι σχηματοποιούν τις σκέψεις και
τις πράξεις σου. Είναι το φαΐ που τρως και τα σκουπίδια που πετάς. Γεννιούνται
μέσα από την αδηφαγία του σουπερμάρκετ, για να μεταμορφωθούν σ' ένα ναρκισιστικό δίδυμο, καθ' εικόνα των δημιουργών τους. 
 Ο Τιμ Νομπλ (34 ετών) και η Σου Γουέμπστερ (33) ανήκουν στη νέα γενιά των Βρετανών καλλιτεχνών. Ζευγάρι στη ζωή και την τέχνη, έγιναν γνωστοί από τις αυτοπροσωπογραφίες -σιλουέτες που κατασκεύασαν από σωρούς σκουπιδιών. Πρόθεσή τους είναι να σχολιάσουν την υπερβολική δημοσιότητα και την ανάδειξη των «αστέρων» που διέκρινε τη βρετανική καλλιτεχνική σκηνή τη δεκαετία του '90. 
 Αν σας ενδιαφέρουν τα όσα διαβάζετε ώς τώρα δεν έχετε παρά να επισκεφθείτε το Ιδρυμα ΔΕΣΤΕ (Ομήρου 8, Ν. Ψυχικό), όπου από την ερχόμενη Δευτέρα παρουσιάζεται η έκθεσή τους «Κυρίαρχοι του σύμπαντος», με έργα που ανήκουν στη
 Εκεί θα δείτε το «Dirt yWhite Trash», μια εγκατάσταση με σκουπίδια από το φαγητό που κατανάλωναν οι δύο καλλιτέχνες σε διάστημα έξι μηνών. Ενας προβολέας το φωτίζει και στον τοίχο σχηματίζεται η σκιά του ζευγαριού να απολαμβάνει νωχελικά ένα ποτήρι κρασί κι ένα τσιγάρο. 
 Το «Οriginal Sinners 2000», ένα σιντριβάνι από τεχνητά φρούτα, ευτελή αντικείμενα του τύπου «ό,τι πάρετε 100», πλαστικές γαβάθες και μια αντλία που στάζει μαγειρικό λάδι. Στον τοίχο πάλι η σκιά τους σε ερωτικό ενσταντανέ. Η έκθεση περιλαμβάνει επίσης μια σειρά από φανταχτερά επιτοίχια γλυπτά, φτιαγμένα από φτηνούς λαμπτήρες, που παραπέμπουν στην πιο κακόγουστη εκδοχή τής ποπ κουλτούρας. 
 «Ο χειρότερος εφιάλτης σου για το τι μπορεί να είναι τέχνη», δήλωσε πρόσφατα η
Σου Γουέμπστερ στο περιοδικό «Flash Art», στο εξώφυλλο του οποίου εικονίζονταν. «Για άλλους είναι παρακμή, για μένα είναι η κουλτούρα μου», κατέληγε. Οι δυο τους εξάλλου συμμετέχουν στην πολυδιαφημισμένη ομαδική έκθεση
«Αποκάλυψη: Η ομορφιά και ο τρόμος στη σύγχρονη τέχνη», που ανοίγει το Σάββατο
στη Ρόγιαλ Ακάντεμι οφ Αρτ στο Λονδίνο. Μαζί τους εκθέτουν και οι: Μορίκο Μόρι, Τζέικ & Ντίνος Τσάπμαν, Β. Τίλμανς κ.ά. Από την Πέμπτη ωστόσο οι δυο τους θα βρίσκονται στη χώρα μας. 
 - Στον πάνω όροφο και στην αίθουσα προβολής τού ΔΕΣΤΕ η επιμελήτρια της έκθεσης Κατερίνα Γρέγου περιέλαβε το βίντεο του Ντάγκλας Γκόρντον «Monument for X». Πρόκειται για μια ταινία βασισμένη σε μια αρχέτυπη εικόνα του κινηματογράφου: το φιλί. Ο θεατής έρχεται αντιμέτωπος με το παρατεινόμενο φιλί
ενός ζευγαριού σ' ένα πάρκο του Βερολίνου. Ο καλλιτέχνης κάνει ένα σχόλιο για τη νέα τάξη πραγμάτων στη Γερμανία μετά την κατάρρευση του τείχους και στέλνει
ένα ελπιδοφόρο μήνυμα για την ένωση των ανθρώπων, εκφράζοντας την ελπίδα για έναν καλύτερο κόσμο. Διάρκεια έκθεσης έως 11 Νοεμβρίου. 
 - Την ίδια μέρα (25/9) στο Artstore θα παρουσιαστεί μια μεγάλη ποικιλία βιβλίων τέχνης (όλων των εκφράσεων), από ελληνικούς και ξένους εκδοτικούς οίκους, με έμφαση στη σύγχρονη τέχνη. Εως 13/11. 
