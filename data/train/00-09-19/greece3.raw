 Τρικυμία με απρόβλεπτες συνέπειες στα λιμάνια του Πειραιά και της Ραφήνας. Για έκτη συνεχή ημέρα θα παραμείνουν αγκυροβολημένα τα πλοία της Minoan Fl ying Dolphins (MFD) και της θυγατρικής της Hellas Ferries.
 Kι αυτό, γιατί δεν κατέστη δυνατή μέχρι αργά χθες το βράδυ η επίτευξη συμφωνίας μεταξύ της εταιρείας και των ναυτεργατών για τη διευθέτηση του θέματος των δεδουλευμένων υπερωριών των ναυτικών.
 Yστερα από ένα μαραθώνιο διαβουλεύσεων στο υπουργείο Εμπορικής Ναυτιλίας και με τη διαμεσολάβηση του υπουργού Χρήστου Παπουτσή, οι προσπάθειες προσέγγισης και επίλυσης του επίμαχου θέματος απέβησαν άκαρπες, με αποτέλεσμα το τοπίο στην ελληνική ακτοπλοΐα να είναι πλέον θολό. Εκπρόσωποι και των δύο πλευρών διατηρούν την αισιοδοξία τους και υποστηρίζουν ότι δεν αποκλείεται το ενδεχόμενο σήμερα να ληφθούν οριστικές αποφάσεις για την εκτόνωση της κρίσης, παρ' ότι υπάρχουν και εκείνες οι φωνές που διατείνονται ότι το χάσμα είναι μεγάλο.
 Οι προσπάθειες για εξεύρεση λύσης είχαν ξεκινήσει από το πρωί, οπότε πραγματοποιήθηκε άκαρπη συνάντηση της ΠΝΟ με τον αντιπρόεδρο της εταιρείας Παντελή Σφηνιά, από τον οποίο οι ναυτεργάτες ζητούσαν την καταβολή 35 εκατ. δρχ. (όπως προκύπτει από τα δεδουλευμένα των υπερωριών τους τον Αύγουστο), για
να μη συνεχίσουν τις κινητοποιήσεις τους, όχι μόνο στα συμβατικά πλοία των Μινωικών Γραμμών αλλά και στα ταχύπλοα.
 Η συνεχιζόμενη απεργία είχε αποτέλεσμα τη δημιουργία έντασης στα λιμάνια του Πειραιά και της Ραφήνας, από ταξιδιώτες που είχαν προορισμό τα νησιά των Κυκλάδων και του βορειοανατολικού Αιγαίου, για τα οποία τελικά δεν απέπλευσαν,
αφού οι συνδικαλιστές της ΠΝΟ δεν επέτρεπαν την αναχώρηση δέκα συμβατικών και ταχύπλοων της MDF.
 Xθες δεν εκτελέστηκαν 10 δρομολόγια, ενώ σήμερα δεν θα πραγματοποιηθούν επτά.
 Οι περισσότεροι επιβάτες εξυπηρετήθηκαν μέσω έκτακτων δρομολογίων για τις Κυκλάδες, ενώ δρομολόγια προς Σάμο, Ικαρία, Κίμωλο, Σέριφο, Σίφνο και Κύθνο έκαναν πλοία άλλων εταιρειών για τη μεταφορά φορτηγών αυτοκινήτων με ευπαθή προϊόντα.
 Ηδη στα νησιά έχουν αρχίσει να εμφανίζονται έντονα προβλήματα όχι μόνο διακίνησης επιβατών αλλά και μεταφοράς αγαθών, κυρίως προς τις Κυκλάδες, τα οποία αναμένεται να πολλαπλασιαστούν. Για το λόγο αυτό το υπουργείο Εμπορικής Ναυτιλίας ζήτησε από το κοινό να ενημερώνεται τακτικά για τα δρομολόγια από τις κατά τόπους λιμενικές αρχές.
 Η διοίκηση της ΠΝΟ ζητούσε από τον υπουργό την εφαρμογή του νομοθετικού διατάγματος 187/73 για το χρόνο ακινητοποίησης των πλοίων. Με ανακοίνωσή της υποστηρίζει ότι οι ναυτικοί έχουν υπογράψει υπεύθυνες δηλώσεις παρά τη θέλησή τους, σύμφωνα με τις οποίες η πλοιοκτήτρια εταιρεία δεν τους οφείλει χρήματα, και έχει ήδη κάνει γνωστό ότι θα κλιμακώσει από σήμερα τις κινητοποιήσεις και στα ταχύπλοα της MFD.
 Σε ρόλο διαμεσολαβητή ο υπουργός Ναυτιλίας Χρήστος Παπουτσής είπε ότι οι ναυτεργάτες έχουν κάθε δικαίωμα να διεκδικούν τα δικαιώματά τους, αλλά μόνο μέσα στο πλαίσιο που ορίζει ο νόμος. «Οι κινητοποιήσεις ξεκίνησαν από μια αστική διαφορά μεταξύ της εταιρείας Minoan Fl ying Dolphins και των ναυτικών. Διακηρύξαμε, από την πρώτη στιγμή, ότι οι αποδοχές για εργασία που έχουν κάνει
οι ναυτικοί πρέπει να καταβάλλονται χωρίς καμιά καθυστέρηση. Λόγω της αδιαλλαξίας, οι επιβάτες κρατούνται σε μια ιδιότυπη ομηρία και τα νησιά κινδυνεύουν να απομονωθούν με πολυποίκιλο κόστος».
 Για «αγκύλωση και αναποτελεσματικότητα ενός μονοπωλίου που διατηρεί η κυβέρνηση», κάνει λόγο ο βουλευτής Eπικρατείας της Νέας Δημοκρατίας, Γιώργος Ψαχαρόπουλος. «Η χώρα μας πρέπει να είναι η μοναδική στον κόσμο, στην οποία το
κράτος διατηρεί ένα μονοπώλιο στην ακτοπλοΐα και όταν αυτό αποτυγχάνει, σπεύδει να εξυπηρετήσει τους αναξιοπαθούντες πολίτες».
 Σήμερα εκδικάζεται στο Πρωτοδικείο του Πειραιά η διαφορά ΠΝΟ και MFD ως προς την ερμηνεία του άρθρου 26 της Συλλογικής Σύμβασης Εργασίας παρουσία διαιτητικού δικαστή προκειμένου να εκτονωθεί το συντομότερο η κρίση».
 Λόγω των συνδικαλιστικών κινητοποιήσεων της ΠΝΟ το υπουργείο Εμπορικής Ναυτιλίας προγραμμάτισε συμπληρωματικά για σήμερα τα ακόλουθα δρομολόγια: 
 α) Το Ε/Γ-Ο/Γ «ΑΙΟΛΟΣ ΕΞΠΡΕΣ» επρόκειτο να αναχωρήσει στις 8.00 για Σύρο -Τήνο
 Επίσης αναχωρεί και στις 17.30 από Πειραιά για Σύρο - Μύκονο -Τήνο.
 γ) Το Ε/Γ-Ο/Γ «ΕΞΠΡΕΣ ΚΑΡΥΣΤΟΣ» αναχωρεί στις 12.15 από Λαύριο για Σέριφο -Κύθνο.
 δ) Το Ε/Γ-Ο/Γ «ΤΑΞΙΑΡΧΗΣ» αναχωρεί στις 17.00 από Πειραιά για Εύδηλο -Βαθύ -Χίο.
 Για περισσότερες πληροφορίες παρακαλείται το επιβατικό κοινό να επικοινωνεί με
τα κατά τόπους πρακτορεία και τις λιμενικές αρχές.
