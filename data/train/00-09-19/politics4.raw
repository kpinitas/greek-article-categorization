Εισηγήσεις «να απαντήσει επιθετικά» στη Ν.Δ. στο θέμα της διαπλοκής δέχεται ο πρωθυπουργός, ο οποίος θα έχει δύο ευκαιρίες να το κάνει, αν εκτιμήσει ότι χρειάζεται: στην αυριανή συνεδρίαση του Εκτελεστικού Γραφείου του ΠΑΣΟΚ και στη μεθαυριανή της Κυβερνητικής Επιτροπής.
 Πάντως, όπως έλεγαν συνεργάτες του, ο κ. Σημίτης έχει ξεκαθαρίσει τη θέση του στο θέμα αυτό με όσα είπε στη συνέντευξη που έδωσε στη Θεσσαλονίκη τις μέρες της Διεθνούς Eκθεσης, χωρίς να αποκλείεται να τα επαναλάβει εξαπολύοντας επίθεση κυρίως στην ηγεσία της Ν.Δ. για «συντήρηση της σκανδαλολογίας».
 Το θέμα συζήτησε χθες ο κ. Σημίτης, τόσο με τον Κ. Σκανδαλίδη όσο και με τον Ευάγγ. Βενιζέλο. Ο γραμματέας του ΠΑΣΟΚ δήλωσε ότι ο πρωθυπουργός «έχει πλήρη συνείδηση και της πραγματικότητας και των εξελίξεων», πρόσθεσε ότι «το οπλοστάσιο της κυβέρνησης είναι ισχυρό» και άφησε να εννοηθεί ότι ενδέχεται να
κάνει κάποια παρέμβαση. «Αν χρειαστεί οτιδήποτε, θα το κάνει ο ίδιος ο πρωθυπουργός», κατέληξε.
 Ο κ. Σκανδαλίδης επιτέθηκε στον κ. Καραμανλή, υποστηρίζοντας ότι όσα λέει περί
διαπλοκής τα λέει «για να λύσει εσωκομματικά προβλήματα». Και πρόσθεσε: «Αν συνεχίσει να χρησιμοποιεί αυτήν την "καραμέλα", στο τέλος θα του αφήσει πικρή γεύση, γιατί ήδη έχει στραφεί στο εσωτερικό της παράταξής του».
 Σημίτης και Βενιζέλος συζήτησαν εφ' όλης της ύλης με έμφαση στη συνταγματική αναθεώρηση, για την οποία ο πρώην υπουργός έχει τον πρώτο λόγο εκ μέρους του ΠΑΣΟΚ. Και ο κ. Βενιζέλος είναι απ' αυτούς που πιστεύουν ότι η κυβέρνηση πρέπει να αναλάβει στο θέμα της διαπλοκής «επιθετικές πρωτοβουλίες», όπως η πρόσφατη απόφαση να συμπεριλάβει νέα αυστηρότερη διάταξη στο Σύνταγμα, ώστε να
ανατρέψει το «κλίμα σκανδαλολογίας» που επιχειρεί να επιβάλει η αντιπολίτευση.
 Και στις δύο συναντήσεις συζητήθηκαν και οι τελευταίες εξελίξεις στο θέμα της διοργάνωσης των Ολυμπιακών Αγώνων του 2004. Ο κ. Σκανδαλίδης υπογράμμισε ότι στόχος είναι «να κάνουμε σοβαρούς και αξιόπιστους αγώνες χωρίς υπερβολές». Η κατακλείδα της δήλωσής του ερμηνεύεται ως αναφορά στα περί υπερβολικών αμοιβών
στελεχών του «Αθήνα 2004», που προκάλεσαν σάλο τις τελευταίες μέρες.
  Το Γραφείο Τύπου της Ν.Δ. απάντησε ως εξής στις δηλώσεις Σκανδαλίδη περί διαπλοκής: «Ο γραμματέας του ΠAΣΟK υποκρίνεται πως αγνοεί το γεγονός, ότι οι καίριες επισημάνσεις του προέδρου της Nέας Δημοκρατίας συνοδεύονται από συγκεκριμένες προτάσεις για τη θεσμική θωράκιση του δημοκρατικού μας πολιτεύματος. Kαι σκοπίμως αποκρύπτει τη στείρα άρνηση της κυβέρνησης να συζητήσει με τις πολιτικές δυνάμεις του τόπου για το μείζον πρόβλημα της διαπλοκής».
