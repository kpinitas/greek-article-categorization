Eν αμφιβόλω τίθεται η συμμετοχή της ελληνικής ομάδας στην Παρολυμπιάδα του Σίδνεϊ, η οποία ξεκινά σε έναν μήνα. H ολιγωρία της πολιτείας να εκπληρώσει τις οικονομικές υποχρεώσεις της απέναντι στους αθλητές της Eθνικής Ομάδας Παραπληγικών οδήγησε τους τελευταίους στη λήψη ριζικών αποφάσεων.
 Η χθεσινή συνάντηση των αθλητών με τον πρόεδρο της Bουλής ήταν, όπως υποστηρίζουν, μόνον η αρχή. Η σημασία τής εν λόγω κίνησης είχε περισσότερο συμβολική σημασία, καθώς ο κ. Κακλαμάνης -οι ίδιοι προσθέτουν- σαφώς και δεν μπορεί να δώσει λύση στα προβλήματά τους. Παρ' όλα αυτά, ο τελευταίος, αν και χαρακτήρισε προσβλητική την αρχική απόφασή τους να καταθέσουν τα μετάλλια που είχε απονείμει η πολιτεία, τιμής ένεκεν, στους 12 ολυμπιονίκες της Ατλάντας -ενέργεια στην οποία τελικά δεν προχώρησαν- υποσχέθηκε ότι θα κάνει ό,τι μπορεί, χωρίς όμως να λάβει κάποια συγκεκριμένη δέσμευση.
 Πριμ πρόκρισης σε παλαιότερες διοργανώσεις που ακόμα εκρεμούν, επιδόματα προετοιμασίας, οδοιπορικά και αμοιβές προπονητών είναι ορισμένα από τα αιτήματα στα οποία οι αθλητές ζητούν άμεση λύση. «Η προσπάθεια που καταβάλλουμε είναι γιγαντιαία και η βοήθεια που λαμβάνουμε, ελάχιστη. Δεν ζητάμε τίποτα παραπάνω από εκείνα που ο νόμος ορίζει», υποστηρίζει ο Κυριάκος Γριβέας, τρεις φορές ολυμπιονίκης στη Σεούλ και την Ατλάντα και κάτοχος του παγκόσμιου ρεκόρ από το 1993 στο ύπτιο και την πεταλούδα.
 Ο τελευταίος αθλητικός νόμος δεν δέχεται διάκριση ανάμεσα στους αθλητές της παραπληγικής και μη ομάδας. Στην πράξη όμως η εξίσωση αναιρείται. Το επίδομα προετοιμασίας για εμάς ανέρχεται στις 500.000 δραχμές, τη στιγμή που οι άλλοι αθλητές παίρνουν από τέσσερα έως εφτά εκατομμύρια. Το αντίστοιχο ποσό για τη συμμετοχή μας στους Aγώνες της Ατλάντας ήταν 1.000.000 δραχμές. Μάλιστα, μέχρι
σήμερα δεν έχουμε πάρει δραχμή από τις 500.000 που δικαιούμαστε».
 Τα 46 μέλη της ελληνικής ομάδας ζητούν επίσης να καταβληθεί στους 25 αθλητές που διακρίθηκαν στο Παγκόσμιο στίβου και κολύμβησης του 1998 το πριμ των 50.000.000 που τους αναλογεί. Παράλληλα, απαιτούν τα οδοιπορικά του 2000, τα οποία δεν τους έχουν δοθεί ακόμα. Κάνουν λόγο μάλιστα και για επιπλέον προβλήματα που δημιουργεί η άρνηση της πολιτείας να πληρώσει τους προπονητές τους. «Για να έχουμε αποτελέσματα, θα πρέπει αθλητές και προπονητές να εργάζονται απερίσπαστοι από οικονομικά προβλήματα. Πολλές φορές τους πληρώνουμε μόνοι μας, ενώ άλλοτε εγκαταλείπουν, αδυνατώντας να σηκώσουν το οικονομικό βάρος», επισημαίνει η δεκαεξάχρονη Ιωάννα Μπατσαλιά, που για πρώτη φορά θα συμετέχει σε Παρολυμπιάδα.
 Από την πλευρά του υπουργείου, η πρόεδρος της Πανελλήνιας Παρολυμπιακής Επιτροπής Ιωάννα Καρυοφύλη δήλωσε, από το Σίδνεϊ, ότι η καταβολή του επιδόματος προετοιμασίας θα πραγματοποιηθεί εντός της εβδομάδας, ενώ το πριμ πρόκρισης θα καθοριστεί στις αρχές Οκτωβρίου, οπότε θα επιστρέψει η ηγεσία του
υπουργείου. Εξέφρασε μάλιστα και επιφυλάξεις για το βαθύτερο νόημα τέτοιων ενεργειών, καθώς, όπως επισήμανε, η προειδοποιητική επιστολή της ομάδας παραπληγικών εστάλη στις 14 Σεπτεμβρίου κι ενώ η ηγεσία του υπουργείου βρισκόταν στο Σίδνεϊ. Ηταν λοιπόν αδύνατο να απαντήσουν στα αιτήματά τους.
 Παρ' όλα αυτά, ο κ. Γριβέας υποστήριξε ότι η επιστολή αυτή ήταν η τελευταία μιας σειράς προσπαθειών προσέγγισης των αρμοδίων. «Προσπαθούμε τους τελευταίους τέσσερις με πέντε μήνες να συναντήσουμε τον υφυπουργό Αθλητισμού Γιώργο Φλωρίδη, αλλά δεν τα έχουμε καταφέρει».
 Οι αθλητές εμφανίζονται αποφασισμένοι να μην κάνουν πίσω αν δεν ικανοποιηθούν τα αιτήματά τους. «Χάνουμε πολύ χρόνο με τέτοιες κινητοποιήσεις, ενώ θα έπρεπε
να κάνουμε προπόνηση, αλλά δεν γίνεται αλλιώς», δηλώνει η Ιωάννα. Σήμερα οι αθλητές θα συγκαλέσουν γενική συνέλευση για να αποφασίσουν για τις περαιτέρω κινήσεις τους.
