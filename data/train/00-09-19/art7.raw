Τα χαμόγελα και οι ασπασμοί που αντάλλαξαν ο αρχιεπίσκοπος Χριστόδουλος με τον υπουργό Πέτρο Ευθυμίου τα υπαγόρευαν περισσότερο οι καλύτεροι τρόποι και λιγότερο η ανάγκη να έρθει ο ένας κοντά στον άλλον. Αλλωστε, δεν κάθησαν δίπλα
δίπλα για να κουβεντιάζουν: ο υπουργός διάλεξε την ασφάλεια του προέδρου της Βουλής Απόστολου Κακλαμάνη και του υπουργού Αιγαίου Νίκου Σηφουνάκη, που καθόταν ακριβώς πλάι του. Τα κανάλια είχαν σπεύσει να κάνουν τη δουλειά τους στα χθεσινοβραδινά εγκαίνια του 29ου Φεστιβάλ Βιβλίου στο Πεδίον του Aρεως από
τον Πρόεδρο της Δημοκρατίας Kωστή Στεφανόπουλο, που είναι αφιερωμένο στο Αιγαίο, αλλά η ατάκα που θα 'βαζε φωτιά δεν βγήκε.
 Με παρόντα τον πρώτο πολίτη της χώρας, φανατικό του βιβλίου, ακόμη και οι μαχητές καταθέτουν τα όπλα. Κάποιοι άλλοι μαχητές που ακούνε στο όνομα εκδότες
και δεν τα βγάζουν πάντα πέρα με τα θεριά των οικονομικών τους υποχρεώσεων, «χάλασαν» την, κατά τα άλλα, γιορτινή ατμόσφαιρα. Ο πρόεδρος του Συλλόγου Εκδοτών Βιβλίου Γεώργιος Ντουντούμης συνόψισε τα προβλήματα: «Το βιβλίο είναι ο μεγάλος απών από την Πολιτιστική Ολυμπιάδα. Η τεράστια αύξηση των ΕΛ.ΤΑ. για
αποστολή βιβλίων στην Κύπρο, που αγγίζει το 600%. Οι βιβλιοθήκες θα πρέπει με νομοθετική ρύθμιση να στελεχωθούν άμεσα, έτσι ώστε να μην καταστούν ανενεργές».
 Πρόκειται για τις πεντακόσιες βιβλιοθήκες μέσης εκπαίδευσης που δημιουργήθηκαν
και για τις άλλες χίλιες που θα δημιουργηθούν από το Γ' ΕΠΕΑΕΚ. Από εδώ και πέρα, σειρά έχουν οι της πρωτοβάθμιας εκπαίδευσης, τη δημιουργία, των οποίων επίσης ζήτησε ο πρόεδρος του ΣΕΚΒ. Στη συνέχεια, ο Πέτρος Ευθυμίου εξέφρασε την εκτίμηση στο έργο του Γεράσιμου Αρσένη σχετικώς με το θέμα, υποσχέθηκε ότι
θα επεκταθεί ο θεσμός των βιβλιοθηκών σε πανεπιστήμιο και ΤΕΙ και επανέλαβε ότι θα αναμορφωθεί η Εθνική Βιβλιοθήκη.
 Τα εγκαίνια χαιρέτισαν και τίμησαν οι Νίκος Κωνσταντόπουλος, Δημήτρης Αβραμόπουλος, Κώστας Γείτονας, Αλέξανδρος Λυκουρέζος, Φώφη Γεννηματά, Γιώργος Ρωμαίος. Η έκθεση θα δέχεται το κοινό ώς την 1 Οκτωβρίου.
