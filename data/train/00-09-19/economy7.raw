Αλλο ένα αρνητικό ρεκόρ επιφύλαξε η χθεσινή ημέρα για το ευρώ, ενώ παρενέργειες από την άνοδο του πετρελαίου προκλήθηκαν και στα ευρωπαϊκά χρηματιστήρια και στη Γουόλ Στριτ.
 Το ευρώ υποχώρησε στα 85, 17 σεντς, για να ανακάμψει ελάχιστα αργότερα. Και άγνωστο παραμένει αν έχει πιάσει πλέον τον πάτο του βαρελιού ή αν η ελεύθερη πτώση του θα συνεχιστεί, υπό τα όμματα των αμήχανων Ευρωπαίων.
 Μοναδική ελπίδα για τους Ευρωπαίους φαντάζει πλέον η επικείμενη σύνοδος των Επτά πλουσιότερων κρατών του Κόσμου (G7), στην Πράγα. Mάλιστα, ο πρόεδρος της Μπούντεσμπανκ Ερνεστ Βέλτεκε, υποστήριξε ότι το θέμα των συναλλαγματικών ισοτιμιών θα συζητηθεί στην ημερήσια διάταξη της G7, παραδέχτηκε ωστόσο ότι δεν θα πρέπει να αναμένονται και πολλά από τους Αμερικανούς, λόγω των προεδρικών εκλογών.
 Ο αντιπρόεδρος της ΕΚΤ, Κριστιάν Νοϊέ, τόνισε ότι οι αγορές έχουν υποτιμήσει επικίνδυνα το ευρώ και εξέφρασε την πεποίηθηση ότι η άποψή του αυτή θα επικυρωθεί και από την G7.
 Για υποτίμηση του ευρώ έως και 25%, μίλησε και ο Ευρωπαίος επίτροπος αρμόδιος για τις νομισματικές υποθέσεις Πέντρο Σόλμπες.
 Πολλοί τραπεζίτες αρχίζουν πλέον να επισείουν τον κίνδυνο διάλυσης του ευρώ. Μετά τον Αμερικανό Αλφρεντ Μπροάντους της FED του Ρίτσμοντ, ο επικεφαλής της Εθνικής (κεντρικής) Τράπεζας της Ελβετίας, Χανς Μέγιερ, επισήμανε εμμέσως τον κίνδυνο το ευρώ να διαλυθεί εις τα εξ ων συνετέθη, αφού δεν καταφέρνει να κερδίσει τη διεθνή εμπιστοσύνη.
 Ακόμη και αν δεν διαλυθεί, το ευρώ έχει υποστεί πάντως αρκετή ζημιά, ώστε να υποθηκεύσει το μέλλον του. Εχει υποχωρήσει κατά 27% έναντι του δολαρίου από την 1/1/99 και κατά 31% έναντι του γεν.
 Με σημαντικές απώλειες έκλεισαν χθες πολλά από τα ευρωπαϊκά χρηματιστήρια, λόγω πετρελαίου, ενώ υποχωρούσε και η Γουόλ Στριτ, προεξάρχοντος βέβαια του Nasdaq.
 Τα περισσότερα ευρωπαϊκά χρηματιστήρια έκλεισαν με πτώση μεγαλύτερη του 1%, ενώ στο Λονδίνο ο FTSE-100, παρά τη μικρή πτώση του, έκλεισε στο χαμηλότερο επίπεδο από τις 11 Αυγούστου.
