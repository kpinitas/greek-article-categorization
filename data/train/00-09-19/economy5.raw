Αν για την κυβέρνηση η συζήτηση περί διαπλεκομένων συμφερόντων είναι πρόβλημα διότι την εμποδίζει να προχωρεί σε αναθέσεις προμηθειών και έργων, ποιος είναι
ο λόγος που ανατροφοδοτεί το θόρυβο με δική της πρωτοβουλία; 
 Η απάντηση στο παραπάνω ερώτημα αναζητείτο χθες εναγωνίως με αφορμή τις πληρωμένες καταχωρήσεις μέσω των οποίων η διοίκηση του ΟΤΕ απειλούσε την εφημερίδα «Καθημερινή» και προσωπικά τη δημοσιογράφο Αριστέα Μπουγάτσου και υπαινισσόταν ότι τα δημοσιεύματά της εξυπηρετούν αλλότρια συμφέροντα. Αφορμή για τις ολοσέλιδες καταχωρήσεις ήταν τα δημοσιεύματα της εφημερίδας στα οποία η δημοσιογράφος υποστήριζε, μεταξύ άλλων, ότι οι κυβερνητικοί αρμόδιοι ξέχασαν
να διορίσουν τον Ν. Μανασή ως διευθύνοντα σύμβουλο στον ΟΤΕ και επισήμαινε ότι
αυτό οδηγεί σε ακυρότητα όσων αποφάσεων έχουν ληφθεί έως σήμερα.
 Χθες, ο κυβερνητικός εκπρόσωπος Δ. Ρέππας θέλησε να ρίξει όλη την ευθύνη των χειρισμών στον ΟΤΕ, λέγοντας ότι όλα έγιναν σωστά και ότι ο Οργανισμός «χειρίζεται με τον τρόπο που επιλέγει τα θέματα που ανακύπτουν». Ακολούθησαν δηλώσεις του προέδρου της Ν.Δ. Κ. Καραμανλή που κατηγόρησε την κυβέρνηση για εκφοβισμό και απόπειρα λογοκρισίας. Ο κ. Καραμανλής δήλωσε ότι η κυβέρνηση ξεπέρασε κάθε όριο υποδεικνύοντας στον ΟΤΕ να προχωρήσει σε ολοσέλιδη πληρωμένη καταχώρηση ύψους αρκετών εκατομμυρίων δραχμών «μόνο και μόνο για να εξυπηρετήσει τους διαπλεκόμενους φίλους της και να επιτεθεί αντιδεοντολογικά σε δημοσιογράφο».
 Ο Δ. Ρέππας επέλεξε να απαντήσει λέγοντας στον πρόεδρο της Ν.Δ. να είναι ψύχραιμος και να προσέχει δηλώσεις που «μπορεί να καθορίσουν την πορεία του ΟΤΕ και της Cosmote σε μια κρίσιμη στιγμή. Ανταπαντώντας ο εκπρόσωπος της ΝΔ Θ. Ρουσόπουλος είπε ότι «εάν η κυβέρνηση ενδιαφέρεται για την τύχη ΟΤΕ και CΟSMΟTE ας πάψει να κατασπαταλά το δημόσιο χρήμα για την υπεράσπιση των διαπλεκομένων συμμάχων της» και επισήμανε ότι «με τη δήλωσή του ο κ. Ρέππας αποκάλυψε ποιος έδωσε την εντολή για τη διαφήμιση».
 * Μέσα στον όλο θόρυβο, το διοικητικό συμβούλιο του ΟΤΕ καλείται να αποφασίσει
σήμερα για την προμήθεια τηλεκαρτών αξίας 50 δισ. δραχμών από τη ΝΑΜΑΚΟ του Σ.
Κόκκαλη, τη Ζεμ-Πλας και τη Ζίμενς παρά το γεγονός ότι βρίσκεται σε εξέλιξη προκαταρκτική εξέταση της Εισαγγελίας με το σκεπτικό ότι υπάρχουν φθηνότερες προσφορές. Πιθανόν να συζητηθεί και η αποχώρηση του ΟΤΕ από τη συμμαχία με ΕΡΤ-Alpha για την ψηφιακή τηλεόραση.
