«Τσιμέντο να μη γίνει» ο χώρος των 4 στρεμμάτων που έχει απομείνει στο κτήμα Θων, στη συμβολή των οδών Κηφισίας και Αλεξάνδρας, δεσμεύτηκαν με δηλώσεις τους ο υπουργός ΠΕΧΩΔΕ Κ. Λαλιώτης και ο δήμαρχος Αθηναίων Δ. Αβραμόπουλος.
 Μέσα από μια συζήτηση που έγινε χθες «στον αέρα» του ραδιοφωνικού σταθμού «Σκάι», οι δύο άνδρες συμφώνησαν ότι ο χώρος πρέπει να απελευθερωθεί προς όφελος των κατοίκων και να γίνουν όλες οι απαραίτητες ενέργειες προς την κατεύθυνση αυτή. Ειδικότερα, ο κ. Λαλιώτης δήλωσε ότι το υπουργείο ΠΕΧΩΔΕ θα προχωρήσει στις διαδικασίες απαλλοτρίωσης, οι οποίες περιλαμβάνουν μεταξύ άλλων την καταβολή σημαντικού ποσού (σύμφωνα με το Δήμο Αθηναίων 13 δισεκατομμύρια δραχμές).
 Υπενθυμίζεται ότι από το 1979 το υπουργείο ΠΕΧΩΔΕ και ο Δήμος Αθηναίων είχαν δεσμευθεί ότι ο χώρος του κτήματος Θων (8 στρέμματα συνολικά) θα αξιοποιηθεί για πράσινο και αναψυχή. Το μισό κτήμα Θων έχει ήδη παραδοθεί στην τεχνική εταιρεία «Μπ. Βωβός - Διεθνής Τεχνική», η οποία έχτισε κτιριακά συγκροτήματα.
 Σάλος ξέσπασε όμως όταν την περασμένη Παρασκευή ήρθε προς συζήτηση στο Δημοτικό Συμβούλιο της Αθήνας νέα πρόταση της «Μπ. Βωβός» για οικοδόμηση του χώρου με παράλληλη κατεδάφιση παρακείμενης εξαώροφης πολυκατοικίας. Ο Κ. Λαλιώτης σημείωσε μάλιστα χθες ότι ο Δήμος Αθηναίων και η παράταξη του κ. Αβραμόπουλου (ο Δ. Αβραμόπουλος δεν ήταν παρών στη συνεδρίαση), ανέτρεψε προηγούμενη απόφαση για να μείνει ο χώρος ελεύθερος και κοινόχρηστος και έδινε
το πράσινο φως για την τσιμεντοποίηση. Δήλωσε πάντως ότι το υπουργείο ΠΕΧΩΔΕ δεν θα επέτρεπε κάτι τέτοιο.
 Ο δήμαρχος Αθηναίων επέρριψε την ευθύνη στο υπουργείο ΠΕΧΩΔΕ, δηλώνοντας ότι από τη διευθύντριά του κ. Κεσίσογλου είχε σταλεί η επιστολή για να αποφασίσει το Δημοτικό Συμβούλιο. Ο κ. Λαλιώτης ανταπάντησε ότι το υπουργείο ΠΕΧΩΔΕ έχει προτείνει την απαραίτητη τροποποίηση του ρυμοτομικού σχεδίου, αλλά χρειάζεται η σύμφωνη γνώμη του δήμου. Ακολούθησε υποβολή αλλεπάλληλων ερωτημάτων μέχρι τη
στιγμή που η συζήτηση έφτασε στην ανάγκη απαλλοτρίωσης του χώρου.
 Ο Δ. Αβραμόπουλος δήλωσε τότε ότι ο δήμος δεν έχει χρήματα και δεν μπορεί να συμβάλει στην καταβολή του ποσού, όπως πρότεινε ο υπουργός ΠΕΧΩΔΕ. Ο Κ. Λαλιώτης είπε ότι θα βρεθεί η λύση: «Εχουμε ένα σύνθετο σχεδιασμό και με την κατάθεση των χρημάτων και με ορισμένες άλλες δυνατότητες που έχουμε μέσω της Κτηματικής Εταιρείας του Δημοσίου και με τη μεταφορά συντελεστού δόμησης». Ο κ. Αβραμόπουλος δήλωσε ότι τα χρήματα πρέπει να καταβληθούν, διότι είναι μια οφειλή προς την πόλη των Αθηνών και ότι ο δήμος θα προχωρήσει σε προσαρμογή της αποφάσεως του Δημοτικού Συμβουλίου.
