Την πρόθεσή της για επέκταση των δραστηριοτήτων της στην αγορά της σταθερής τηλεφωνίας εξέφρασε χθες η διοίκηση της εταιρείας παροχής υπηρεσιών Iντερνετ Forthnet. Συγκεκριμένα, στην παρουσίαση του ενημερωτικού δελτίου της εταιρείας, εν όψει της εισαγωγής της στην Κύρια Αγορά του Χρηματιστηρίου Αξιών
Αθηνών, ο πρόεδρός της Κωνσταντίνος Κληρονόμος ανέφερε ότι μεταξύ των στόχων είναι η διείσδυση στην προαναφερθείσα αγορά μετά την απελευθέρωσή της το 2001.
Στο πλαίσιο αυτό έχει ήδη ολοκληρωθεί σχέδιο για τη δημιουργία κόμβων σε διάφορα σημεία, προκειμένου να εξασφαλιστεί η πρόσβαση σε ολόκληρη την Ελλάδα.
 Η δημόσια εγγραφή της Forthnet θα πραγματοποιηθεί από τις 20 έως τις 25 Σεπτεμβρίου. Η εταιρεία υπολογίζει να αντλήσει 16, 28 δισ. δραχμές με την έκδοση 3.701.250 νέων κοινών μετοχών, με τιμή διάθεσης 4.400 δραχμές ανά μετοχή. Οπως επισήμανε ο κ. Κληρονόμος, πρόθεση της διοίκησης είναι η στήριξη της μετοχής, με δέσμευση από τους βασικούς μετόχους για διατήρησή τους τουλάχιστον για δώδεκα μήνες.
 Από τα αντληθέντα κεφάλαια, σύμφωνα με το κατατεθέν ενημερωτικό δελτίο, μεταξύ
άλλων ποσόν ύψους 3, 5 δισ. δραχμών θα διατεθεί για αγορά γραμμών πρόσβασης σε δίκτυα της Ευρώπης και των ΗΠΑ και 3, 8 δισ. δραχμές θα διατεθούν για εξαγορές και συμμετοχές σε εταιρείες του Διαδικτύου και των τηλεπικοινωνιών. Επίσης, 1, 5 δισ. δραχμές θα διατεθεί για αναβάθμιση και επέκταση του τηλεπικοινωνιακού
δικτύου, ενώ 2, 56 δισ. δραχμές θα επενδυθούν, προκειμένου να επεκταθεί η εταιρεία στο χώρο της φωνητικής τηλεφωνίας.
