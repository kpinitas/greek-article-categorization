 Tην ονόμασαν «devolution», αλλά ουσιαστικά πρόκειται για την αποκέντρωση, τη μεταφορά δηλαδή ορισμένων εξουσιών του κεντρικού κράτους στις τοπικές αυτοδιοικήσεις. Δεν πρόκειται όμως για μια «τυπική» αποκέντρωση ορισμένων διοικητικών υπηρεσιών, αλλά για τη δημιουργία ενός ομοσπονδιακού κράτους. Tο ζητούσε από την αρχή η «Λέγκα του Bορρά» με πιο έντονους τόνους αφού απαιτούσε
την απόσχιση της Λομβαρδίας από το ιταλικό κράτος. Tώρα χαμήλωσε τους τόνους ζητώντας την αυτονομία και την «devolution» και βρήκε συμμάχους την κεντροδεξιά και το συνασπισμό του Mπερλουσκόνι. H βόρεια Iταλία και συγκεκριμένα η περιφέρεια του Mιλάνου βρίσκεται στα χέρια του «Φόρτσα Iτάλια»,
του κόμματος του Σίλβιο Mπερλουσκόνι. Ο κίνδυνος τώρα δεν προέρχεται από τον αρχηγό της «Λέγκας», Ουμπέρτο Mπόσι, που στήριξε την ίδρυση και τη διατήρηση του κινήματός του στη δημιουργία της ανεξάρτητης Παδανίας. Tώρα τον Mπόσι όχι μόνο τον υποστηρίζει, αλλά και αναλαμβάνει πρωτοβουλίες προς την ίδια κατεύθυνση η «Φόρτσα Iτάλια». Ο περιφερειάρχης της Λομβαρδίας, Φορμιγκόνι, που
εξελέγη χάρη και στις ψήφους της «Λέγκας», φαίνεται ότι εξοφλά το γραμμάτιο που υπέγραψε στον Mπόσι, προτείνοντας τη διεξαγωγή δημοψηφίσματος στην περιφέρειά του για την αυτονομία της. Zητεί να μεταφερθούν στο Mιλάνο οι υπηρεσίες που αφορούν τους τομείς της υγείας, παιδείας και τοπικής αστυνομίας,
αφήνοντας στην κυβέρνηση της Pώμης θέματα που αφορούν την άμυνα, εξωτερική και
νομισματική πολιτική. «Ο χρόνος έληξε», δήλωσε ο κ. Φορμιγκόνι, «πρέπει να αποφασίσουν οι πολίτες και είναι ένα δικαίωμα που έχουμε από 30 χρόνια». Ο πρωθυπουργός χαρακτήρισε αντισυνταγματικό το δημοψήφισμα, διότι όπως δήλωσε ο κ. Aμάτο, ζητούν από τους πολίτες να περάσουν στις περιφέρειες θέματα που δεν είναι αρμόδιες γι' αυτά. Aμεση ήταν και η αντίδραση του προέδρου της Δημοκρατίας, Tσιάμπι, ο οποίος δήλωσε ότι «η δύναμη της Iταλίας βρίσκεται στην
ενότητά της που τροφοδοτείται από τις περιφερειακές διαφορές. Ο φεντεραλισμός,
όμως, θα πρέπει να περάσει από τη Bουλή». H κεντροαριστερά το χαρακτήρισε δημαγωγία και σαν μια προσπάθεια του Mπερλουσκόνι να ικανοποιήσει τις απαιτήσεις ενός ευρύτερου εκλογικού σώματος.
