 Εκρηκτική είναι η πολιτική σκηνή στη Γιουγκοσλαβία, όπου ο πρόεδρος Σλόμπονταν
Μιλόσεβιτς αποφάσισε να κάνει προεκλογική εκστρατεία στο Μαυροβούνιο, ενώ ο υφυπουργός Πολιτισμού δέχτηκε πάλι επίθεση, καθώς γιουγκοσλαβικό δικαστήριο άρχισε να δικάζει 14 προέδρους, πρωθυπουργούς, υπουργούς και άλλους ανώτατους αξιωματούχους της Δύσης, που κατηγορήθηκαν από τις αρχές της χώρας για εγκλήματα πολέμου.
 Ο πρωθυπουργός της Γιουγκοσλαβίας, Μομίρ Μπουλάτοβιτς, δήλωσε ότι ο Μιλόσεβιτς
θα επισκεφθεί το Μαυροβούνιο αύριο, στο πλαίσιο της προεκλογικής του εκστρατείας. Πάντως δεν πρόκειται να συναντηθεί με το φιλομεταρρυθμιστή πρόεδρο του Μαυροβουνίου, Μίλο Τζουκάνοβιτς. Η περιοδεία θα γίνει στο βόρειο τμήμα της δημοκρατίας, στην περιοχή της πόλης Μπεράν, όπου το κόμμα του Μιλόσεβιτς έχει πολλούς οπαδούς. Είναι η πρώτη επίσκεψη του προέδρου της Γιουγκοσλαβίας στο Μαυροβούνιο από την εκλογή του, το 1997. Οι σχέσεις Σερβίας-Μαυροβουνίου είναι πολύ τεταμένες, καθώς το Βελιγράδι κατηγορεί την Ποντγκόριτσα ότι επιδιώκει να αποσχιστεί. Ο Τζουκάνοβιτς έχει αποφασίσει να απέχει το Μαυροβούνιο στις επικείμενες τριπλές εκλογές της Γιουγκοσλαβίας, αλλά όχι να εμποδίσει τη διεξαγωγή τους. 
 Η κατάσταση στη Γιουγκοσλαβία παραμένει τεταμένη, μία εβδομάδα πριν από τις εκλογές. Το επίσημο πρακτορείο «Τανγιούγκ» μετέδωσε ότι εκρηκτικός μηχανισμός εκτοξεύτηκε εναντίον της κατοικίας του υφυπουργού Πολιτισμού. Ο Ράντοσλαβ Ράτσιτς είχε δεχτεί εμπρηστική επίθεση και στις αρχές Αυγούστου, όταν προκηρύχθηκαν οι εκλογές, γεγονός που οδηγεί το κυβερνών Σοσιαλιστικό Κόμμα, στο οποίο συμμετέχει ο υφυπουργός, στο συμπέρασμα ότι οι επιθέσεις έχουν πολιτικά κίνητρα. 
 Χθες άρχισε η δίκη των 14 ανώτατων Δυτικών αξιωματούχων τους οποίους οι γιουγκοσλαβικές αρχές κατηγόρησαν για εγκλήματα πολέμου κατά τους ΝΑΤΟϊκούς βομβαρδισμούς. Ο εισαγγελέας Αντρίγια Μιλουτίνοβιτς διάβασε τα ονόματα 503 πολιτών, 240 στρατιωτικών και 147 αστυνομικών που σκοτώθηκαν κατά τους βομβαρδισμούς. Εναντίον των 14 απαγγέλθηκαν κατηγορίες στις 29 Αυγούστου. Ο εισαγγελέας είπε ότι αν βρεθούν ένοχοι, οι 14 αντιμετωπίζουν έως και 20 χρόνια
φυλάκισης. Ο πρόεδρος του δικαστηρίου δήλωσε ότι δεν κλήθηκαν όλοι οι μάρτυρες
κατηγορίας, γιατί δεν υπάρχει αίθουσα που να χωρέσουν όλοι οι συγγενείς και γείτονες των θυμάτων. Ερωτηθείς για το σχεδόν αδύνατο να εκτιθούν οι ποινές, ο
εισαγγελέας είπε μόνο ότι όσο είναι ζωντανοί αυτοί που θα καταδικαστούν, η ποινή μπορεί να εκτελεστεί.
