Σε φάση αναζήτησης εσωτερικών ισορροπιών περνά αναγκαστικά η Σοφοκλέους, καθώς το εκρηκτικό «κοκτέιλ» πετρελαίου και ευρώ πυροδοτεί έντονες ανησυχίες στα μεγάλα χρηματιστήρια Ευρώπης και Αμερικής, φρενάροντας έτσι και τις όποιες πρωτοβουλίες των ξένων επενδυτών στην ελληνική αγορά. 
 Η απόλυτη εξάρτηση που έχει αποκτήσει τελευταία το ελληνικό Xρηματιστήριο από τη βούληση και τη τακτική των ξένων κεφαλαίων στην παρούσα φάση αποτελεί και την αχίλλειο πτέρνα της Σοφοκλέους, η οποία δείχνει ότι χρειάζεται τα «καύσιμά» τους για να κινηθεί.
 Χθες, όμως, η αβεβαιότητα και η περίσκεψη περίσσευαν στα χρηματιστήρια της Νέας Υόρκης και των μεγάλων ευρωπαϊκών αγορών καθώς το «μαύρο σενάριο» μιας νέας σύρραξης στον Κόλπο επανήλθε, η τιμή του πετρελαίου εκτοξεύθηκε σε νέα ύψη, ενώ το ευρώ υποχωρούσε δραματικά έναντι του δολαρίου. Συνθήκες, δηλαδή, που σε καμιά περίπτωση δεν τροφοδοτούν με αισιδοξία τις παγκόσμιες αγορές χρήματος. 
 Μέσα στο σκηνικό αυτό, δεν μπορεί φυσικά να λειτουργήσει αποκομμένη από τις εξελίξεις και η Σοφοκλέους, γεγονός που αποτυπώθηκε εύγλωττα τόσο στις νευρικές διακυμάνσεις των τιμών καθ' όλη τη διάρκεια της χθεσινής χρηματιστηριακής ημέρας, όσο και στο συρρικνωμένο τζίρο των μόλις 73 δισ. δραχμών. 
 Η απουσία αγοραστικού ενδιαφέροντος που συνδυάστηκε όμως με μειωμένη διάθεση πωλήσεων ήταν ορατή από τα πρώτα κιόλας λεπτά της συνεδρίασης, όταν ο γενικός δείκτης βρέθηκε να χάνει περίπου 2% με συναλλαγές αξίας μόλις 4-5 δισ. δραχμών. Εξίσου ορατή ήταν και απουσία διάθεσης για στήριξη των τιμών, από τα ισχυρά επενδυτικά χαρτοφυλάκια της αγοράς, τα οποία ωστόσο δεν παύουν να αναζητούν κέρδη μέσω του ημερήσιου trading, αφού τις ημέρες αυτές κλείνουν οι λογιστικές καταστάσεις του 9μήνου.
 Αυτό άλλωστε διεφάνη όταν ο δείκτης άρχισε να υποχωρεί σε επίπεδα κάτω των 4.100 μονάδων, χρόνο κατά τον οποίο επέλεξαν οι αγοραστές να εκδηλώσουν το ενδιαφέρον τους, τοποθετούμενοι κυρίως σε τραπεζικούς τίτλους και μετοχές του κατασκευαστικού κλάδου.
 Οι τεχνικές εταιρείες, άλλωστε, βρέθηκαν και χθες στο επίκεντρο του επενδυτικού ενδιαφέροντος (ήταν ο μοναδικός κλάδος που έκλεισε χθες θετικά με κέρδη 1, 75%) καθόσον η επικείμενη δημοσιοποίηση του νομοσχεδίου που καταρτίζει
το ΥΠΕΧΩΔΕ έχει αναζωπυρώσει σενάρια και προσδοκίες για ολόκληρο τον κατασκευαστικό κλάδο. 
 Χρηματιστηριακοί κύκλοι, πάντως, δεν έδειχαν ανήσυχοι από τη συνέχιση της διορθωτικής κίνησης του δείκτη για δεύτερη συνεχή συνεδρίαση, τονίζοντας ότι ο
περιορισμός του τζίρου σε χαμηλά επίπεδα όταν η αγορά κινείται πτωτικά (και αντίθετα η σοβαρή ενίσχυση της αξίας των συναλλαγών όταν οι τιμές ανεβαίνουν) καταδεικνύει απλώς στάση αναμονής από πλευράς επενδυτών, και σαφώς όχι αποχώρησης κεφαλαίων.
 Η διατήρηση εξάλλου του δείκτη σε επίπεδα των 4.000 μονάδων, ακόμη και κάτω και από τις δυσμενείς διεθνείς συγκυρίες εκλαμβάνεται ως ένδειξη εμπιστοσύνης για την ελληνική αγορά, η οποία δεν παύει να κινείται υπό το πλέγμα των θετικών προσδοκιών που δημιουργούν πολλοί άλλοι παράγοντες όπως είναι αυτοί της μείωσης των επιτοκίων, των αναμενόμενων εκθέσεων αναβάθμισης της Σοφοκλέους από τους διεθνείς οίκους αξιολόγησης, των αυξημένων ρυθμών ανάπτυξης αλλά και της διατήρησης ή επαύξησης των επιχειρηματικών κερδών. 
