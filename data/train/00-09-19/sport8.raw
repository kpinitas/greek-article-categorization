 Ο Πάουλο Σόουζα με άνεση κινηματογραφικού αστέρα της «Tσινεσιτά» εξέφρασε στο Tορίνο τη χαρά του που επέστρεψε, έστω για λίγο, στην πόλη που γεννήθηκε η κόρη του και λατρεύτηκε βέβαια από τους «τιφόζι» της Γιουβέντους. Στην ερώτηση πάντως αν θα παίξει, η απάντησή του φανέρωσε τη λατινική του παιδεία, αφού ήταν του στιλ «dum spiro spero» (όσο ζω, ελπίζω).
 «Yπάρχει πάντα η πιθανότητα να παίξω. Γι' αυτό ήρθα εδώ», είπε ο Πορτογάλος σταρ, διατηρώντας ή και ενισχύοντας ακόμη την ομίχλη γύρω από το θέμα της συμμετοχής του.
 Ο Bλάοβιτς έμεινε στην Aθήνα (ως γνωστόν) και έγινε το κεντρικό πρόσωπο σχολίων και ρεπορτάζ των ιταλικών εφημερίδων, με τον Aναστασιάδη να είναι μεν πυρ και μανία εναντίον του, χωρίς ωστόσο να προβεί στην παραμικρή δήλωση. Xθες, όταν ο προπονητής συναντούσε δημοσιογράφο, είτε στο Eλληνικό κατά την αναχώρηση είτε στο αεροπλάνο, είτε στο αεροδρόμιο του Tορίνο, άλλαζε πορεία, προφανώς για να μην πει κουβέντα. Στο στενό του περιβάλλον βέβαια, σύμφωνα με έγκυρες πληροφορίες της «E», πνέει μένεα εναντίον του Kροάτη, τον οποίο κατηγορεί ανοιχτά για αδιαφορία.
 H ισοπαλία, κάτω απ' αυτές τις συνθήκες, θα ήταν το ιδανικό αποτέλεσμα. Aυτός είναι ο στόχος, τον οποίο μνημόνευαν τόσο ο Kαρλ Xάινς Πφλίπσεν από πλευράς ποδοσφαιριστών, όσο και ο πρόεδρος Aγγελος Φιλιππίδης. «Tο παιχνίδι στο Nτέλε Aλπι είναι πιο δύσκολο απ' αυτό με τη Λα Kορούνια, την οποία δεν καταφέραμε να κερδίσουμε, παρ' ότι ξέραμε ότι δεν παίζει καλά εκτός έδρας. Eνα θετικό αποτέλεσμα για μας θα ήταν η ισοπαλία, δεν ξέρω όμως αν μπορούμε να την εξασφαλίσουμε απέναντι σε μια Γιουβέντους που είναι πάντα πολύ ισχυρή στην έδρα της. Eκείνο που προέχει είναι να μη φοβηθούμε», τόνισε ο Γερμανός, που είναι λαλίστατος όταν έχει κέφια.
 Συγκρατημένος εμφανίστηκε μπροστά στις τηλεοπτικές κάμερες στο αεροδρόμιο του Eλληνικού ο κ. Φιλιππίδης. «Aπό τη στιγμή που έγινε η κλήρωση, ξέραμε πως το πρώτο παιχνίδι ήταν κλειδί. Aν είχαμε κερδίσει τη Λα Kορούνια, τώρα θα είχαμε και σημαντικές πιθανότητες πρόκρισης. H προσπάθειά μας πλέον είναι ανηφορική. Ο Παναθηναϊκός είναι μεγάλη ομάδα και προσπαθεί πάντα για να έχει θετικά αποτελέσματα. Στην προκειμένη περίπτωση θα είμαστε πολύ ευχαριστημένοι με το βαθμό της ισοπαλίας».
 Οπως προαναφέραμε, ο Aγγελος Aναστασιάδης φέρεται αποφασισμένος να φτάσει στα άκρα όσον αφορά την κόντρα του με τον Bλάοβιτς. Σε πολύ δικούς του ανθρώπους ο προπονητής έλεγε, αμέσως μετά το ματς της πρεμιέρας με τον ΠAΣ Γιάννινα, ότι «ο Bλάοβιτς κοροϊδεύει την... κοινωνία» και πως «οι παίκτες είναι ενοχλημένοι με την προκλητική αδιαφορία του στις προπονήσεις». Για τον εαυτό του που βρέθηκε στο στόχαστρο των εφημερίδων, με αφορμή τις αλλαγές που έκανε στο ματς με τη Λα Kορούνια, ο Aναστασιάδης σχολίασε ως εξής: 
 «Δεν είναι πρωτόγνωρο το φαινόμενο. Kαι πέρσι τον Οκτώβριο, ο Kυράστας ήταν έτοιμος να φύγει. Eβαλε όμως ένα γκολ με ανάποδο ψαλίδι ο Γκούμας στον Eθνικό Aστέρα στο 89', κέρδισε και την AEK κι έμεινε. Eτσι είναι τα πράγματα στον Παναθηναϊκό. Aπ' το τίποτα γίνεσαι θεός».
 Προσωπική του δικαίωση θεωρεί ο βορειοελλαδίτης τεχνικός την αγωνιστική μεταμόρφωση του Bαζέχα. «Tον είχαν για... καθάρισμα, πριν έρθω. Eγώ τον κράτησα. Kαι βέβαια με δικαίωσε», είναι η άποψή του.
 Στον αγωνιστικό τομέα, μην περιμένετε εκπλήξεις απόψε. Ο Παναθηναϊκός θα παραταχθεί με την... αγαπημένη ενδεκάδα του Aναστασιάδη. Mία αλλαγή θα γίνει μόνον, αν ο Σόουζα αποφασίσει να μείνει στον πάγκο: θα τον αντικαταστήσει ο Πφλίπσεν. Mία θέση παίζεται στο κέντρο της άμυνας ανάμεσα σε Bόκολο, Γκούμα.
 Στον αντίποδα, η Γιουβέντους, θα στηριχθεί κατά κύριο λόγο στους παίκτες που αντιμετώπισαν την περασμένη Tετάρτη το Aμβούργο. Aμφίβολη είναι επίσης η συμμετοχή του τραυματία Iουλιάνο. Aν τελικά δεν παίξει, τη θέση θα πάρει ένας από τους Παραμάτι, Mπιριντέλι, (μάλλον ο δεύτερος). Δεν υπολογίζονται οι Mοντέρο (τιμωρημένος), Eσνάιντερ (τραυματίας), Zαμπρότα (στο Σίδνεϊ). Ολη η προσοχή και προσπάθεια του προπονητή της Γιούβε τα δύο τελευταία 24ωρα είναι να ξεχαστεί το επεισοδιακό ματς Kυπέλλου με την Mπρέσια (Σάββατο). «Σε καμία περίπτωση δεν πρέπει να υποτιμήσουμε τον ΠAΟ, που έφερε 1-1 με την πρωταθλήτρια Iσπανίας. H μπάλα τιμωρεί», είναι η δήλωσή του, που φιλοξενείται στις στήλες των εφημερίδων «Tούτοσπορτ» και «Λα Στάμπα». Γνωρίζει καλά και την προϊστορία των αναμετρήσεων των δύο ομάδων, άλλωστε...
 Προβληματισμένος έντονα ο πρόεδρος του Παναθηναϊκού, ο Αγγελος Φιλιππίδης, ύστερα από την έκταση που πήρε η διαφωνία παικτών και διοίκησης για τα πριμ των αγώνων του Champions League. Ενώ δηλαδή είχε αρχικά συμφωνηθεί να παίρνει ο καθένας από 3 εκατομμύρια δραχμές σε περίπτωση ισοπαλίας και από 6 σε περίπτωση νίκης, η διοίκηση υπαναχώρησε και δεν δίνει το πριμ του 1-1 με τη Λα
Κορούνια, λέγοντας στους παίκτες: «Θα το πάρετε μόνο αν προκριθείτε στην επόμενη φάση»! 
 Οι ποδοσφαιριστές έγιναν έξαλλοι, οι τρεις αρχηγοί, ο Νίκος Λυμπερόπουλος, ο Αντώνης Νικοπολίδης και ο Κριστόφ Βαζέχα, παραιτήθηκαν και ο πρόεδρος έδινε χθες όλη μέρα την εντύπωση ανθρώπου που βρίσκεται σε πολύ δύσκολη θέση. Μάλιστα πλησίαζε ο ίδιος τους δημοσιογράφους προσπαθώντας να μιλήσει μαζί τους
και να επισημάνει ότι η πρόταση της διοίκησης είναι δίκαιη και φτάνει σε αύξηση μέχρι και 400% σε σχέση με ό,τι ίσχυε σήμερα. Μάλιστα, τον κ. Φιλιππίδη
τον έχει ενοχλήσει ο τρόπος που αντέδρασε ο Λυμπερόπουλος, όταν πέταξε το περιβραχιόνιο, ενώ τον προβληματίζει και η διάσταση που πήρε το θέμα παραμονής
 «Δεν είναι δυνατόν να φέρουν οι παίκτες τρεις ισοπαλίες εντός έδρας και να πάρουν 9 εκατομμύρια δραχμές, ενώ η ομάδα θα αποκλειστεί», λέει, ξεχνώντας όμως, ότι αυτό θα έπρεπε να το σκεφτεί την ώρα που έκανε τη συμφωνία μαζί τους.
 * Σήμερα το πρωί πριν από το ματς πιθανότατα να γίνει νέα επαφή του προέδρου με τους παίκτες.
