 Πριν από 4 χρόνια, στην Ατλάντα, η μάχη του Βαλέριου Λεωνίδη με τον Ναΐμ Σουλεϊμάνογλου ήταν ανάμεσα στα «χαϊλάιτς» των αγώνων. Ακόμα και ο Χουάν Αντόνιο Σάμαρανκ εμφανίστηκε στις εξέδρες του συνεδριακού κέντρου για να δει την επική μονομαχία των δύο! Κέρδισε ο Τούρκος στα σημεία. Ο Βαλέριος πάλεψε σαν λιοντάρι, αλλά είχε απέναντί του έναν ημίθεο της άρσης βαρών. Ηταν αδύνατο να τον κερδίσει.
 Τέσσερα χρόνια αργότερα, σ' ένα άλλο συνεδριακό κέντρο, στην άλλη άκρη του πλανήτη, ο Ναΐμ τραγούδησε το κύκνειο άσμα του, αλλά η φίλαθλη υφήλιος έκλεισε τ' αυτιά. Ο Βαλέριος, ένα χρόνο μεγαλύτερος από τον Σουλεϊμάνογλου και ταλαιπωρημένος από αλλεπάλληλους τραυματισμούς (έκανε εγχείρηση στον αγκώνα τον περασμένο Μάρτιο), ξέρει ότι αυτή είναι η τελευταία Ολυμπιάδα της καριέρας του. «Το χρυσό μετάλλιο στο Σίδνεϊ είναι το τελευταίο και πιο μεγάλο όνειρό μου», λέει. Αλλά η αποστολή του είναι πολύ δύσκολη, σχεδόν αδύνατη. Μόνο αν ήταν στα ντουζένια του θα μπορούσε να συναγωνιστεί το τρομερό δίδυμο των Βούλγαρων στα 69 κιλά.
 Ο Λεωνίδης (ή «Βαλέρι Λεόνο», όπως διαβάζουμε στα επίσημα στοιχεία των διοργανωτών, κάτω από την ένδειξη «προηγούμενα ονόματα»), μπαίνει στον αυριανό αγώνα με πρώτο στόχο το χάλκινο μετάλλιο. Ο 26χρονος Γκαλάμπιν Μποέφσκι, πρωταθλητής Κόσμου πέρυσι στην Αθήνα με τριπλό παγκόσμιο ρεκόρ και «αρσιβαρίστας της χρονιάς» για το 1999, θεωρείται φαβορί. «Περίμενα σκληρή αντίσταση από τον Τζελίλη, ευτυχώς όμως δεν θα τον βρω μπροστά μου», λέει. Και συμπληρώνει ότι περισσότερο υπολογίζει τον Κινέζο Γκουοζένγκ Ζανγκ. Αλλά οι πληροφορίες από τα ενδότερα της βουλγαρικής αποστολής λένε ότι ο Μποέφσκι μπορεί να χάσει από έναν άλλο Βούλγαρο, τον 22χρονο Γκεόργκι Μαρκόφ! Αυτός έγινε πρωταθλητής Κόσμου στα 18 του, αλλά τα τελευταία τρία χρόνια δεν έχει διακρίσεις.
 Την παρέα των μνηστήρων συμπληρώνουν οι δύο Κινέζοι: ο 26χρονος Ζανγκ, που ήταν πέμπτος στο σύνολο πέρυσι στην Αθήνα, και ο άγνωστος Ζιανχούι Γουάν, ο οποίος δηλώθηκε με επίδοση 342, 5 κιλά. Ο Μποέφσκι έχει στα χέρια του 357, 5 κιλά, ο Μαρκόφ 350, ο Λεωνίδης 345, ο Ζανγκ 340. Τι κρίμα να μην έχουμε και τον Γιώργο Τζελίλη στον αγώνα! «Θα τους κέρδιζα όλους, είμαι βέβαιος», δηλώνει ευθαρσώς ο λαβωμένος πρωταθλητής, τώρα που είναι έξω από το χορό. Μοιραία, ο κλήρος πέφτει στον Λεωνίδη. Αν μη τι άλλο, ξέρουμε ότι θα δώσει και την τελευταία ικμάδα των δυνάμεών του...
 Πριν φτάσει η ώρα του Βαλέριου (αύριο το πρωί στις 10.30 ώρα Ελλάδας), θα έχουν στρώσει σήμερα το χαλί οι δύο κυρίες της άρσης βαρών. Για την 27χρονη Ιωάννα Χατζηιωάννου, της οποίας ο αγώνας στην κατηγορία των 62 κιλών θα πρέπει να έχει πια τελειώσει, ο Χρήστος Ιακώβου πιστεύει ότι θα ήταν φαβορί για ασημένιο ή χάλκινο μετάλλιο, αν δεν είχε χτυπηθεί από τραυματισμό: η φετινή της επίδοση (227, 5 κιλά) είναι η δεύτερη καλύτερη, πίσω από τα 245 της ανίκητης Κινέζας Ξιαομίν Τσεν. Η 29χρονη Μαρία Τάτση έχει μηδαμινές ελπίδες για διάκριση στα 69 κιλά, αλλά θα το παλέψει. Αν αφήσετε την εφημερίδα και ανοίξετε την τηλεόραση τώρα, μπορεί και να την προλάβετε.
