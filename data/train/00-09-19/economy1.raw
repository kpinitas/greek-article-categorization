 Το πετρέλαιο... φλέγεται, με τις τιμές του «μαύρου χρυσού» να κτυπούν νέο ρεκόρ δεκαετίας, με πρωταγωνιστή, όπως και το 1990, τον Σαντάμ Χουσεΐν.
 Ιρακινός ηγέτης, συνεχίζει να ρίχνει λάδι στη φωτιά, εκτοξεύοντας απειλές, προβάλλοντας εαυτόν ως υπερασπιστή των συμφερόντων των πετρελαιοπαραγωγών χωρών.
 «Οι υπερδυνάμεις θα σφίξουν ακόμη περισσότερο τη λαβίδα κατά των πετρελαιοπαραγωγών κρατών», τόνισε ο Σαντάμ, μετά τη λήξη του υπουργικού συμβουλίου την Κυριακή, όπως μετέδωσε χθες το ιρακινό πρακτορείο ειδήσεων.
 Αλλο που δεν ήθελαν οι αγορές για να σπρώξουν ακόμη υψηλότερα τις τιμές, επιστρατεύοντας το φόβητρο του Σαντάμ. Η τιμή του πετρελαίου μπρεντ για τα συμβόλαια Νοεμβρίου εκτοξεύτηκε χθες στο Λονδίνο στα 34, 90 δολ. για να διαμορφωθεί αργότερα στα 34, 75 δολ. το βαρέλι, υψηλότερα κατά 77 σεντς, ενώ στη Νέα Υόρκη, το αμερικανικό αργό διαμορφώθηκε αργά χθες το απόγευμα στα 36, 77 δολ. το βαρέλι (συν 85 σεντς).
 Ο ΟΠΕΚ μπροστά στη συνεχιζόμενη άνοδο, που κινδυνεύει να αποβεί μπούμερανγκ και για τις ίδιες τις χώρες-μέλη του, αν προκληθεί ύφεση στην παγκόσμια οικονομία, συνεχίζει να υπόσχεται νέα αύξηση της παραγωγής.
 Το Σαββατοκύριακο ο γενικός γραμματέας του ΟΠΕΚ Ριλγουάνου Λούκμαν δήλωσε ότι ο διεθνής οργανισμός θα προσθέσει άλλα 500.000 βαρέλια την ημέρα, πριν την έκτακτη σύνοδό του στις 12 Νοεμβρίου, αν δεν υποχωρήσουν οι τιμές.
 Η αύξηση αυτή εντάσσεται στο μηχανισμό που έχει συστήσει ο ΟΠΕΚ για αύξηση της
παραγωγής, αν οι τιμές παραμείνουν πάνω από τα 28 δολ. το βαρέλι για 20 συνεχόμενες εργάσιμες ημέρες.
 Ο ΟΠΕΚ έχει εξαγγείλει τη δημιουργία του μηχανισμού αυτού, εδώ και αρκετούς μήνες, χωρίς ωστόσο στην πράξη να έχει πείσει για την αποτελεσματικότητά του.
 Για αύξηση της παραγωγής κατά 500.000 βαρέλια την ημέρα, μίλησε χθες και ανώνυμη σαουδαραβική πηγή.
  Εν τω μεταξύ, οι κινητοποιήσεις κατά της υψηλής φορολογίας των καυσίμων έχουν μεταφερθεί βορειότερα στις σκανδιναβικές χώρες, ενώ κινητοποιήσεις, έχουν εξαγγελθεί για σήμερα και εκτός Ευρώπης, στο Ισραήλ.
 Χθες αλιευτικά σκάφη απέκλεισαν το λιμάνι της Βαρκελώνης στην Ισπανία, εμποδίζοντας την είσοδο των εμπορικών σκαφών. Σε κινητοποιήσεις προχωρούν σήμερα και οι Ιρλανδοί αλιείς, με συμμετοχή του 90% του αλιευτικού στόλου.
 Στη Νορβηγία οι διαδηλωτές απέκλεισαν 11 σταθμούς φόρτωσης σε διάφορα λιμάνια της χώρας, αργότερα όμως ήραν τον αποκλεισμό, λόγω του φόβου για επεισόδια με την αστυνομία.
 Σε μερικούς αποκλεισμούς λιμανιών προχώρησαν χθες και Σουηδοί αγρότες και αλιείς. Κινητοποιήσεις έγιναν και στη Φινλανδία και τη Σλοβενία, ενώ εκτός Ευρώπης, στο Ισραήλ, οι φορτηγατζήδες της χώρας έχουν εξαγγείλει για σήμερα αποκλεισμούς δρόμων, κατά το παράδειγμα των Ευρωπαίων συναδέλφων τους.
 Αλλά και στις χώρες που οι κινητοποιήσεις έληξαν, οι διαμάχες και οι πολιτικές
παρενέργειες από την αύξηση των καυσίμων συνεχίζονται. Στη Βρετανία ο ηγέτης των Συντηρητικών Γουίλιαμ Χέιγκ μίλησε για «επανάσταση των φορολογουμένων» και
τόνισε ότι οι φόροι είναι «το πιο καυτό εσωτερικό πολιτικό ζήτημα».
 Για πρώτη φορά τα 8 τελευταία χρόνια, σύμφωνα με τις τελευταίες δημοσκοπήσεις,
οι Συντηρητικοί προηγούνται των Εργατικών, επωφελούμενοι από την αποτυχία της κυβέρνησης Μπλερ να αντιμετωπίσει την κρίση των καυσίμων.
 Στη Γερμανία, οι υποσχέσεις Σρέντερ για μείωση της φορολογίας σκοντάφτουν στην
άρνηση των Πράσινων εταίρων τους, ενώ στη Γαλλία, οι κομμουνιστές, οι οποίοι μετέχουν στην κυβέρνηση Ζοσπέν, έχουν εξαγείλει για μεθαύριο Πέμπτη διαδηλώσεις, με αίτημα τη μείωση των τιμών της βενζίνης.
 Προ των τεράστιων προβλημάτων που προκαλεί στην ελληνική οικονομία και κοινωνία
ο ξέφρενος ρυθμός αυξήσεων στα καύσιμα, αναμένεται να θέσει σήμερα το απόγευμα
ο υπουργός Ανάπτυξης Νίκος Χριστοδουλάκης στους παράγοντες της εγχώριας αγοράς
 Σήμερα στις 5.00 το απόγευμα πρόκειται να πραγματοποιηθεί συνάντηση του υπουργού με εταιρείες, βενιζινοπώλες και διυλιστήρια, μία μέρα πριν λήξει η συμφωνία για πάγωμα των τιμών που ίσχυσε το προηγούμενο επταήμερο.
 Οι ανησυχίες της κυβέρνησης για τις επιπτώσεις των τιμών στον πληθωρισμό γίνονται όλο και πιο έντονες, τη στιγμή που όλα τα μηνύματα μιλούν για συνέχιση της ανόδου των τιμών των πετρελαιοειδών και ιδίως του πετρελαίου θέρμανσης που θα αρχίσει να πουλιέται σε λίγες μέρες σε τιμές αυξημένες κατά 50%-60% υψηλότερες από τις περσινές.
 Τα όπλα που έχει στα χέρια του ο υπουργός Aνάπτυξης είναι η επιβολή ανώτατου ορίου (πλαφόν), δικαίωμα που του δίνει ο νόμος, είτε η συμφωνία με τους παράγοντες της αγοράς για μείωση των περιθωρίων κέρδους εταιρειών και βενζινοπωλών. Οι θέσεις των παραγόντων της αγοράς δεν είναι ενιαίες μέχρι στιγμής, ενώ αναμένεται να γίνει σκληρό παζάρι εκατέρωθεν. Οπως είναι γνωστό, οι εταιρείες εμπορίας με τίποτε δεν θέλουν να επιβληθεί ανώτατο όριο τιμών (πλαφόν), ενώ από την πλευρά τους οι βενζινοπώλες στην περίπτωση της μείωσης των περιθωρίων κέρδους θα ζητήσουν να ισχύσει το ίδιο και για τα διυλιστήρια.
 Τέλος, δεν αποκλείεται να πέσουν στο τραπέζι και ιδέες για μείωση του φόρου προστιθέμενης αξίας με το επιχείρημα ότι τα έσοδα του Δημοσίου από το φόρο αυτό που επιβάλλεται στην τιμή εξόδου από το διυλιστήριο (τιμή διυλιστηρίου συν ειδικός φόρος κατανάλωσης, συν διάφορα τέλη) έχουν αυξηθεί σημαντικά λόγω του διπλασιασμού της τιμής διυλιστηρίου κατά το τελευταίο δωδεκάμηνο.
