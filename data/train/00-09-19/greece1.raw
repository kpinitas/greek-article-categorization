Αύριο ανακοινώνονται από το υπουργείο Παιδείας οι βαθμολογικές βάσεις των σχολών της τριτοβάθμιας εκπαίδευσης. Το πρωί της Πέμπτης θα αναρτηθούν στα Λύκεια όλης της χώρας οι κατάλογοι με τα ονόματα των επιτυχόντων ανά σχολή.
 Σήμερα θα γίνει στο σύστημα του μηχανογραφικού τμήματος του υπουργείου Παιδείας η τελευταία δοκιμή. Θα συνδυαστούν, δηλαδή, οι δηλώσεις προτίμησης των υποψηφίων με ένα πακέτο βαθμών ενδεικτικό μιας μερίδας υποψηφίων. Εάν το πρόγραμμα δεν παρουσιάσει προβλήματα, θα μπει στο σύστημα ολόκληρο το αρχείο με τις βαθμολογίες όλων των υποψηφίων και ολόκληρο το αρχείο με τις δηλώσεις προτίμησης. Αμέσως μετά θα βγουν στην οθόνη του υπολογιστή τα οριστικά αποτελέσματα.
 Οι βάσεις θα δοθούν ταυτόχρονα και για τους υποψηφίους με το νέο σύστημα (που ήταν η αιτία της μεγάλης καθυστέρησης) και για τους υποψηφίους των παρελθόντων
ετών που διαγωνίστηκαν με το σύστημα των δεσμών. 
 Εάν κάποιες θέσεις παραμείνουν κενές επειδή δεν υπήρχε μεγάλη ζήτηση υποψηφίων, αυτές θα αλληλοκαλυφθούν μεταξύ των υποψηφίων με το νέο και το παλιό σύστημα.
 Στο μεταξύ, εν όψει του διαγωνισμού του ΑΣΕΠ που ξεκινάει στις 23 Σεπτεμβρίου,
διοργανώνεται σήμερα το απόγευμα στις 7.30 πανεκπαιδευτικό συλλαλητήριο στην πλατεία Κάνιγγος. 
 Οι συνδικαλιστικές ενώσεις δασκάλων και καθηγητών, ΔΟΕ και ΟΛΜΕ, καλούν τα μέλη τους να μην πάρουν μέρος με οποιοδήποτε τρόπο στη διεξαγωγή του διαγωνισμού (ως επιτηρητές ή βαθμολογητές).
 Τις ημέρες του διαγωνισμού του ΑΣΕΠ, μάλιστα, η ΟΛΜΕ και η ΔΟΕ έχουν κηρύξει απεργιακές κινητοποιήσεις για τη συνδικαλιστική κάλυψη των εκπαιδευτικών που θα κληθούν να πάρουν μέρος σε επιτροπές ως επιτηρητές ή βαθμολογητές.
