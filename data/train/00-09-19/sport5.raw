 Θα περίμενε κανείς να έρθουν νωρίτερα οι ελληνικές επιτυχίες στην ποδηλασία. Ετσι που μας έχει γίνει η ζωή ποδήλατο, πραγματικά είναι ν' απορεί κανείς πώς δεν γίναμε ακόμα εξπέρ...
 Πέρα από χωρατά, οι άνθρωποι της ελληνικής ποδηλασίας ζουν ένα όνειρο. Η πίκρα (σωστότερα: «το γαμώτο») για το χαμένο μετάλλιο είναι το μοναδικό σύννεφο σ' έναν ουρανό εξίσου ηλιόλουστο μ' αυτόν του Σίδνεϊ.
 «Κρίμα, αν ήμασταν σε οποιαδήποτε ουδέτερη χώρα θα τους κερδίζαμε τους Αυστραλούς», έλεγε και χθες ο καρηκομόων Κλεάνθης Μπάργκας. Πάντως, οι Αυστραλοί ξεκίνησαν τον αγώνα ως φαβορί για το χρυσό. Αλλά νικήθηκαν από τις εσωτερικές τους ίντριγκες. Ο προπονητής απέκλεισε από την τριάδα την ντεφορμέ βεντέτα Σέιν Κέλι και το χρυσάφι πήγε περίπατο. Θέλησαν να παρηγορηθούν με το χάλκινο και πλήρωσαν τη νύφη οι δικοί μας.
 Η ποδηλασία έχει το δικό της Ιακώβου. Τον λένε Γιάννη Καρυπίδη, είναι γεννημένος στις εσχατιές της τότε Σοβιετίας, κλείνει τα 45 του τη μέρα της τελετής λήξης του Σίδνεϊ, μιλάει καλύτερα ρωσικά παρά ελληνικά, ασχολείται όλη μέρα με τις δύο ρόδες και έχει αισίως στο βιογραφικό του τρεις Ολυμπιάδες: 1992, 1996, 2000. Η πρόοδος της ελληνικής ποδηλασίας επί των ημερών του (πέντε χρόνια δουλεύει στην Ελλάδα) είναι γεωμετρική.
 Αλλά είναι άδικο να τραβήξουμε τους προβολείς από τους αθλητές.
 Πρόκειται για μια παλιοπαρέα που θυμίζει γλυκιά συμμορία, τρεις τύπους που δεν έβλεπαν την ώρα να τελειώσουν τους αγώνες για να ξαναβρούν τον ξέγνοιαστο εαυτό τους. «Τώρα αρχίζει ο χαβαλές», έλεγε χθες στις παρυφές του Ολυμπιακού Χωριού ο Λάμπρος Βασιλόπουλος. «Τι νομίζεις, μια παρεούλα είμαστε. Την πλάκα μας κάνουμε, να όμως που μας βγήκε σε καλό. Τη θέλαμε την επιτυχία για διάφορους λόγους, και οικονομικούς ακόμα, αλλά πάνω απ' όλα γουστάρουμε αυτό που κάνουμε. Τη βρίσκουμε, πώς να σου το πω; Αν ήταν να γίνουμε ρομπότ, θα πηγαίναμε να γίνουμε δημόσιοι υπάλληλοι...».
 «Ναι, σιγά. Δεν φάγαμε το παραμύθι των Ολυμπιακών Αγώνων, δεν αφήσαμε κανέναν να μας πιέσει. Κατεβήκαμε να τρέξουμε σαν να ήταν ένας συνηθισμένος αγώνας, όπως όλοι οι υπόλοιποι. Βρήκαμε τους ρόλους μας, γίναμε ομάδα, πήγαν όλα καλά».
 Μοναχικοί καβαλάρηδες είναι οι τρεις (τέσσερις με τον Αγγελίδη, πέντε με τον ντοπέ Χειμωνέτο) μάγκες του ποδηλάτου. Σαν τους Ντάλτονς! Δεν ασχολήθηκε μαζί τους κανένας τόσον καιρό, καλά καλά ούτε οι άνθρωποι της ομοσπονδίας ποδηλασίας. Και οπωσδήποτε όχι ο Τύπος. Προχθές το βράδυ, στην άρση βαρών βρέθηκαν περίπου 20 Ελληνες δημοσιογράφοι. Στην ποδηλασία, που παρ' ολίγον να κερδίσει μετάλλιο, μόνο ένας.
 «Κι όποτε χτύπαγε το τηλέφωνο αυτές τις μέρες, ήταν ή κάποιος από τους δικούς μας ή ο Χειμωνέτος. Ηθελε πάση θυσία να μας συμπαρασταθεί και μας βοήθησε πολύ. Αλλά έτσι που τα κατάφερε, καλά να πάθει...».
