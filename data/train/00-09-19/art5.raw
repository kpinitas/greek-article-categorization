Τον ποταμό Ηριδανό, ένα μνημείο της Αθήνας ελάχιστα γνωστό στο ευρύ κοινό, διάλεξε να παρουσιάσει στους Αθηναίους το τριήμερο 22, 23 και 24 Σεπτεμβρίου το Τμήμα Εκπαιδευτικών Προγραμμάτων της Διεύθυνσης Προϊστορικών και Κλασικών Αρχαιοτήτων συμμετέχοντας έτσι στις εκδηλώσεις των Ευρωπαϊκών Ημερών Πολιτιστικής Κληρονομιάς αφιερωμένες στο «Aθάνατο νερό». 
 Ενημερωτικά φυλλάδια για την πορεία του αρχαίου ποταμού που διασχίζει αθέατος το κέντρο της Αθήνας, θα προσφέρονται στην Πλατεία Δεξαμενής στο Κολωνάκι, όπου τοποθετούνται οι πηγές του ποταμού, στον σταθμό Συντάγματος του Μετρό όπου βρέθηκε η κοίτη του, στην οδό Αδριανού (στην πλατεία Αγ. Φιλίππου) απ' όπου περνάει, ενίοτε μάλιστα ξεχειλίζει και στον αρχαιολογικό χώρο του Κεραμεικού, όπου κυλάει ήρεμα σαν ήσυχο ποταμάκι, παρ' όλο που είναι ένας χείμαρρος που κατεβαίνει με ορμή από τον Λυκαβηττό. Θεωρείται πως πηγάζει από τη Δεξαμενή του Κολωνακίου, περνάει από τη Βουλή, από την πλατεία Συντάγματος,
στρίβει την Οθωνος, κατεβαίνει τη Μητροπόλεως, την πλατεία Μοναστηρακίου, όπου
βρέθηκε σκεπασμένος από ρωμαϊκή λιθόκτιστη στοά, περνά από την πλατεία Δημοπρατηρίου στην οδό Αδριανού, όπου αν σκύψεις στην ανασκαφή των Αμερικανών στην Ποικίλη Στοά ακούς τον ήχο του νερού που τρέχει. Σε εκείνο το σημείο οι ανασκαφείς για να κρατήσουν τις αρχαιότητες στεγνές έχουν βάλει μηχάνημα άντλησης των υδάτων. Ετσι, φαίνεται να κυλά ήρεμα στον Κεραμεικό. 
 Στην αρχαιότητα ήταν τρία τα ποτάμια της αττικής γης, ο Κηφισός, ο Ιλισός και ο
Ηριδανός. Ο Κηφισός είναι στα χάλια που ξέρουμε, ο Ιλισός σκεπάστηκε για να γίνει λεωφόρος και ο Ηριδανός παρ' ολίγον να στερέψει επειδή τσιμεντώθηκε κατά
λάθος στην πλατεία Μοναστηρακίου εξαιτίας των έργων του Μετρό. Η ιδέα για την ευαισθητοποίηση των νέων, προκειμένου να σωθούν οι ποταμοί και τα ρέοντα ύδατα
της Αθήνας γεννήθηκε το 1991, χρονιά της μεγάλης λειψυδρίας των Αθηνών, όπως μας εξήγησε η προϊσταμένη του Τμήματος Εκπαιδευτικών Προγραμμάτων Στέλλα Χρυσουλάκη. Από τότε άρχισαν τη μελέτη τους, ένα μέρος της οποίας παρουσιάζεται τώρα γιατί εκείνη ακριβώς τη χρονιά μετείχαν στο εξωτερικό σε μια ευρωπαϊκή διοργάνωση με θέμα «Η Ευρώπη των ποταμών». 
 Στην αρχαιότητα οι Αθηναίοι δεν χρησιμοποιούσαν τα ποτάμια για υδροληψία, γιατί το νερό που έρρεε στις κοίτες τους ήταν όπως και σήμερα λιγοστό, διαβάζουμε στο έντυπο «Ηριδανός, το ποτάμι της αρχαίας πόλης», που έχουν επιμεληθεί οι κυρίες Εύη Πίνη, Ειρήνη Υφαντίδου με τη γενική επιμέλεια της Στέλλας Χρυσουλάκη. Υδρεύονταν κυρίως από πηγάδια και πηγές. Περίφημη ήταν η πηγή Καλλιρρόη, καθώς και οι πηγές που ανάβλυζαν από τον λόφο Ακρόπολης. Τα νερά ήταν αρίστης ποιότητας, γι' αυτό οι Αθηναίοι χαρακτηρίζονταν «εύφωνοι», «ευμνήμονες», «προσηνείς».
 Στα ρωμαϊκά χρόνια έγινε το Αδριάνειο Υδραγωγείο, που ξεκινούσε από τους πρόποδες της Πάρνηθας και μετέφερε το νερό στην πέτρινη δεξαμενή του Λυκαβηττού, χωρητικότητας 500 κ.μ. που σώζεται σε καλή κατάσταση.
 Ο Ηριδανός στους προϊστορικούς χρόνους βρισκόταν εκτός κατοικημένης περιοχής, αφού οι Αθηναίοι κατοικούσαν στα βόρεια και δυτικά της Ακρόπολης. Προμηθεύονταν όμως πόσιμο νερό από τον ποταμό που δεν ήταν μακριά από τον οικισμό τους. Με την πάροδο των αιώνων ο Ηριδανός βρέθηκε να κυλά στη μέση της
πόλης. Αρχισε να δέχεται λύματα, με αποτέλεσμα να μετατραπεί σε βούρκο. Γι' αυτό κάποια στιγμή καλύφθηκε και μετατράπηκε σε κλειστό αγωγό.
 Ενδιαφέρον έχει το οικοσύστημα που συντηρείται στα νερά του ποταμού. Κάθε άνοιξη οι πρασινόφρυνοι αποθέτουν στα νερά του τα αυγά τους. Επίσης, στο ποτάμι ζει ένα είδος μικρών ψαριών, τα κουνουπόψαρα. Αλλά και πλήθος από αγριολούλουδα στολίζουν τις όχθες του, νεροκάλαμα, κάπαρη, χαμομήλι, ζωχοί, περικοκλάδες, πικραγγουριές, μολόχες, παπαρούνες, τσουκνίδες, ασφόδελοι κ.λπ. 
 «Θάμνοι και δέντρα κυπαρίσσια, ελιές, πεύκα, μυρτιές συμπληρώνουν μια ειδυλλιακή εικόνα, τόσο που ο επισκέπτης ξεχνά ότι λίγα μέτρα πιο εκεί περνά η
πολύβουη Πειραιώς και νιώθει το ότι βρίσκεται ακόμη στο "κάλλιστον προάστειον"».
