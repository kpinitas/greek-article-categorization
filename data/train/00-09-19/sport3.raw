 Η Εφη Σφυρή και η Βάσω Καραντάσιου αποχαιρετούν το Σίδνεϊ, κανείς όμως δεν μπορεί να τις κατηγορήσει ότι έπεσαν αμαχητί. Περισσότερο νικήθηκαν από την κόπωση των διαδοχικών αγώνων και από την ατυχία, παρά από την ανωτερότητα των αντιπάλων.
 Στο δεύτερο προκριματικό γύρο του μπιτς βόλεϊ, οι κοπέλες μας χρειάζονταν δύο νίκες για να προκριθούν στις «16» του τουρνουά. Πάνω απ' όλα είχαν να αντιμετωπίσουν τις χίμαιρες της πρεμιέρας, αφού εκείνο το 2-15 κόντρα στις Ιταλίδες παρά ήταν βαρύ. Η εμφάνισή τους στο πρωινό ματς με τις Τσέχες Μαρτίνα Χούμπτσοβα-Τερέζα Τομπιάσοβα ήταν ευχάριστη έκπληξη. Οι δικές μας μπήκαν με μάτι που γυάλιζε και με την ελληνική σημαία αποτυπωμένη στους ώμους, προηγήθηκαν 8-2 και 12-3, μετέτρεψαν τον αγώνα σε επίδειξη δύναμης: 15-6 στο άψε σβήσε (29 λεπτά). 
 Ομως, το επόμενο εμπόδιο ήταν πολύ υψηλό. Οι Γερμανίδες Μάικε Φρίντρικσεν, Ντάνια Μις πέρασαν χωρίς αγώνα το πρωί και περίμεναν τις Ελληνίδες με τα νύχια ακονισμένα και τα κορμιά ξεκούραστα.
 Η Βάσω και η Εφη ξεκίνησαν πολύ καλά (3-0, 4-1), κρατήθηκαν στον αγώνα μέχρι τα μισά (7-6), αλλά μετά κατέρρευσαν, έχασαν 9 συνεχόμενους πόντους! Το άδοξο 7-15 σε 36 λεπτά μάλλον αδικεί τις πρωταθλήτριές μας. «Ολες οι ομάδες στο Ολυμπιακό τουρνουά ήταν πανίσχυρες, το ίδιο πιστεύω και η δική μας», είπε στις αποχαιρετιστήριες δηλώσεις της η Εφη Σφυρή. «Ημασταν καλά προετοιμασμένες από ψυχολογικής πλευράς σήμερα, αλλά στο τέλος μείναμε από δυνάμεις». 
 Η Βάσω Καραντάσιου προτίμησε να μην εκμεταλλευτεί τον πρόσφατο τραυματισμό της, αλλά θα μπορούσε κάλλιστα να το κάνει. Η επιγονατίδα που φορούσε στο δεξί πόδι μιλούσε μόνη της...
 Ακόμα και μετά την ήττα από τις Γερμανίδες, το ελληνικό δίδυμο είχε ελπίδες πρόκρισης, αφού περίσσευσε μία θέση για την πρώτη επιλαχούσα ηττημένη ομάδα! Το κριτήριο ήταν το σύνολο των πόντων στο συγκεκριμένο ματς, αλλά οι 7 πόντοι δεν έφταναν. Αν είχαν πάρει 9 θα ετοιμάζονταν τώρα για τη φάση των «16».
 Στο πινγκ πονγκ, ο Ντανιέλ Τσιόκα (και όχι «Τσιόκας», από τη Ρουμανία είναι ο άνθρωπος) ηττήθηκε από τον Ολλανδό Τρίνκο Κέεν με 3-1 σετ (21-9, 18-21, 21-15, 21-10) και αποκλείστηκε, αφού στο γκρουπ των τριών ο Κέεν έχει ήδη δύο νίκες... Αύριο ο Τσιόκα αντιμετωπίζει τον Ιρανό Εχτεσαμζαντέ, στον αποχαιρετιστήριο, άνευ ουσίας αγώνα του. Ο Ολλανδός, που ήταν πρώτος πέρυσι στο προολυμπιακό τουρνουά, δήλωσε ότι τον δυσκόλεψε πολύ η «αμυντική τακτική» του δικού μας. Στο μεταξύ, ο Καλίν ή Καλλίνικος Κρεάνγκα χρειάζεται μία νίκη σήμερα επί του Αιγύπτιου Λασίν για να προκριθεί στην επόμενη φάση· είναι λοιπόν φαβορί. 
