Αλμύρα θα μυρίσει το Ηρώδειο, την Παρασκευή, στην τελευταία φετινή παράσταση του Ελληνικού Φεστιβάλ. Η «Θάλασσα» θα είναι «παρούσα» σαν αίσθηση, στην ομότιτλη πολυπρόσωπη παραγωγή (200 συντελεστές θα ανέβουν στη σκηνή) που θα παρουσιάσει το Λύκειο Ελληνίδων. Η παράστασή του, σε σκηνοθεσία Λευτέρη Δρανδάκη, θα εγκωμιάσει τις ελληνικές θάλασσες μέσα από ένα απάνθισμα ποιητικού και πεζού λόγου (επιλογές από το έργο των Ομήρου, Κάλβου, Παλαμά, Καρκαβίτσα, Κόντογλου, Ελύτη), στίχους γνωστών τραγουδιών από τις ακτές του Πόντου, από τα νησιά του Ιονίου και του Αιγαίου, οπτικοακουστικό υλικό με «στιγμές πολύ θαλασσινές και, φυσικά, τα βήματα παραδοσιακών χορών.
 «Θελήσαμε και εμείς να παινέψουμε τις ελληνικές θάλασσες με το δικό μας τρόπο», είπε ο κ. Δρανδάκης σε χθεσινή συνέντευξη Tύπου, σ' ένα αφιέρωμα συνολικής διάρκειας 130 λεπτών. «Τι να πρωτοδιαλέξεις και να τραγουδήσεις μέσα
σε μια βραδιά για να μην προδώσεις ούτε την αγάπη σου ούτε την ιδέα σου ούτε τους χώρους και τους ανθρώπους που γέννησαν τούτα τα τραγούδια, μα ούτε και τις εποχές που κάθε μία, με το δικό της τρόπο τραγουδούσε τα ελληνικά πελάγη. Ετσι αυτοπεριοριζόμαστε, επιλέγοντας τραγούδια μόνο από τη δημοτική μας παράδοση και από το νεότερο λαϊκό ρεπερτόριο. Σε τούτη την παράσταση», συνέχισε, «δεν θα θυμηθούμε εκείνα τα θαυμαστά τραγούδια από την έντεχνη μουσική δημιουργία που κι αυτά ο χρόνος τα καταξίωσε και σήμερα αποτελούν τη σύγχρονη μουσική μας παράδοση. Θα τα τραγουδήσουμε μια άλλη φορά».
 Επιγραμματικά, στην ιστορία του Λυκείου Ελληνίδων, που συμμετέχει στο Φεστιβάλ
Αθηνών από το 1964, αναφέρθηκε η πρόεδρος του Ελληνικού Φεστιβάλ Βαρβάρα Μπελεζίνη. Το σωματείο ιδρύθηκε το 1911 από την Καλλιρρόη Παρέν κι εργάζεται επί 90 χρόνια για τη διαφύλαξη και τη διάδοση της ελληνικής παράδοσης, δίνοντας την ευκαιρία σε περισσότερα από 2.000 παιδιά, 6-18 ετών, να βιώσουν τη χορευτική παράδοση της χώρας μας.
 Στα εκπαιδευτικά προγράμματά του, τα 48 παραρτήματα στην Ελλάδα και τα 17 στο εξωτερικό, τη σπουδαία ιματοθήκη του με 2.500 αυθεντικές φορεσιές (στεγάζονται
στο Μουσείο του «Ιστορία της Ελληνικής Ενδυμασίας»), τη λαϊκή βιβλιοθήκη, τη σχολή ρυθμικής και την παιδική χορωδία, μίλησε η Λένη Τσαλδάρη, πρόεδρος του Δ.Σ. του σωματείου. 
 Η παιδική χορωδία του Λυκείου των Ελληνίδων, που θα συμμετάσχει στην παράσταση, θα αναζητήσει νέα μέλη διοργανώνοντας ακρόαση μέχρι το τέλος του μήνα (πληροφορίες στα τηλ.: 3639704, 3611042).
 Στην παράσταση θα εμφανιστούν οι: ηθοποιοί Κερασία Σαμαρά, Ταξιάρχης Χάνος και
Ζαχαρίας Καρούνης, η Χορευτική Ομάδα του κεντρικού Λυκείου των Ελληνίδων και παραρτημάτων του, μουσικά συγκροτήματα δημοτικής και λαϊκής μουσικής, ντόπιοι δεξιοτέχνες από την Κάρπαθο, τα Επτάνησα, τον Πόντο και την Κάλυμνο. Θα τραγουδήσουν οι: Καίτη Κουλλιά, Σοφία Παπάζογλου, Δημήτρης Κοντογιάννης και Γιώργος Ξηντάρης.
 Η μουσική επιμέλεια είναι του Γιώργου Παπαδάκη. Η επιμέλεια του ήχου του Γιάννη Συγλέτου και η ενδυματολογική επιμέλεια της Ιωάννας Παπαντωνίου.
