 Η ποινή στον Tζέιμς Ντεμπά (φωτ.) ήταν η μεγαλύτερη που επιβλήθηκε ποτέ στον Ηρακλή για πειθαρχικό παράπτωμα, αλλά το ζητούμενο για τους κυανόλευκους δεν είναι η ποινή, αλλά το πότε θα 'ναι έτοιμος ο Ντεμπά να ξαναμπεί στην ομάδα. Εχει μείνει πολύ πίσω σε προετοιμασία και γι' αυτό ο Κυράστας τού έφτιαξε ειδικό πρόγραμμα ώστε να επανέλθει γρήγορα.
 Ηταν η μεγαλύτερη ποινή γιατί έτσι βόλεψε - βρισκόμαστε σε περίοδο προετοιμασίας και το πρωτάθλημα αρχίζει αμέσως μετά το μήνα διακοπής του συμβολαίου. Και τα 10 εκατ. δραχμές πρόστιμο μπορούν να μετατραπούν σε πριμ παραγωγικότητας, αν όλα πάνε καλά για τον Ηρακλή και τον ποδοσφαιριστή.
 Hθελε να περάσει ένα μήνυμα ο Μυτιληναίος στους παίκτες και σε κάθε συναλλασσόμενο με την ομάδα και το πέτυχε. «Εγώ πληρώνω, εσείς πρέπει να είστε
εντάξει στις υποχρεώσεις σας», είναι το μήνυμα κι είχε τους πάντες αποδέκτες, εκτός ίσως τον Iσπανό Αλφάρο, ο οποίος ούτε και χθες ήταν στη Θεσσαλονίκη και κανείς δεν ξέρει πότε και αν θα 'ρθει. Ισπανικές πηγές λένε ότι συμφώνησε με τη Σεβίλη, αλλά στον Ηρακλή ετοιμάζονται να περιλάβουν το όνομά του στον πίνακα των ποδοσφαιριστών που θα καταθέσουν στην ΟΥΕΦΑ, και μάλιστα με το νούμερο 13.
 Σε ό,τι αφορά τα έργα: ολοκληρώνεται η επίστρωση του Καυταντζόγλειου με το νέο
χλοοτάπητα, προχωρούν οι εργασίες στην αίθουσα επισήμων του γηπέδου, φτιάχνονται οι χώροι υγιεινής καθώς και οι χώροι αναψυχής. Tα 29.000 πλαστικά καθίσματα είναι τοποθετημένα από την προηγούμενη σεζόν, αλλά το σκέπαστρο για την ώρα δεν μπορεί να μπει γιατί υπάρχει πρόβλημα με τη στατική επάρκεια του Καυταντζόγλειου. Το θέμα αυτό θα το δουν από τον Οκτώβριο και μετά, κι ίσως με
τη σύνταξη μιας άλλης μελέτης η οποία να ανταποκρίνεται στη δυνατότητα του Καυταντζόγλειου να δεχθεί τους φόρτους ενός σκεπάστρου.
 Το πιστεύουν όλο και περισσότερο οι άνθρωποι του Αρη ότι η μικρή δημοσιότητα που είχε αυτό το καλοκαίρι η ομάδα τους της επέτρεψε να δουλέψει, να αξιοποιήσει το υλικό που υπάρχει και να εμφανίζει τώρα μια ομάδα συνόλου. Αυτή είναι η εκτίμηση και του Aλκέτα Παναγούλια ο οποίος βλέπει μέλλον σ' αυτόν τον Αρη.
 Το ξέρουν στον Αρη ότι πρέπει να πασχίσουν πολύ, για να φτάσουν στο επίπεδο της ψυχολογικής ανάτασης των άλλων ομάδων. Είναι, ίσως, η μόνη ελληνική ομάδα που έχει μόνο δύο ξένους στις τάξεις της κι έκανε πολύ περιορισμένες μετεγγραφές αυτό το καλοκαίρι.
 Κρίθηκε σκόπιμο από τους υπευθύνους της ομάδας, όχι για λόγους οικονομικούς, να μην υπάρξει μεγάλη εισροή παικτών.
 Θεωρήθηκε απαραίτητο να δοθεί η ευκαιρία στους παίκτες μέσα από μια δουλειά συνόλου ν' αξιοποιηθούν -να γίνει η εκτίμηση των πραγματικών τους δυνατοτήτων. Ηταν συνειδητή επιλογή αυτό το χαμηλό προφίλ, για να μπορέσει η ομάδα να δουλέψει και να παίξει ως ομάδα και όχι ως συγκέντρωση καλών παικτών.
 Κι αυτή η δουλειά ανετέθη σ' έναν προπονητή χαμηλού επίσης προφίλ όπως είναι ο Tενές, ο οποίος στηρίζεται από τον Κοντομηνά. Κι εκεί κινείται. Κι η στήριξη από τον Κοντομηνά φάνηκε και με την επίσκεψη του αφεντικού στην Ιταλία, κάτι που σπάνια κάνει.
 Στον Αρη σε σχέση με Ηρακλή και ΠΑΟΚ υπάρχει ένα διαφορετικό καθεστώς. Η ιδιοκτησία δεν έχει την ενεργό συμμετοχή όπως σ' αυτές τις δύο ομάδες. Είναι κάπως πιο μακριά και προσπαθεί να βγάζει τη δουλειά με υπηρεσιακούς παράγοντες και διοικήσεις που έχουν το βάρος της ιδιοκτησίας. Κι εκεί υπάρχει το πρόβλημα, αν οι υπηρεσιακοί παράγοντες δεν μπορέσουν ν' αποδώσουν.
