 Σίγουρος πως ο Ολυμπιακός φέτος θα έχει καλύτερη πορεία στην Ευρώπη από ότι πέρυσι, εμφανίστηκε ο Τζιοβάνι Σίλβα ντε Ολιβέιρα με δηλώσεις του στην «Ε», ενώ παράλληλα δείχνει να μην ανησυχεί για τα όποια λάθη γίνονται στα φιλικά παιχνίδια αυτή την περίοδο. «Ο Ολυμπιακός θα δείξει τη δύναμή του και φέτος και ο κόσμος δεν πρέπει να ανησυχεί», υποστήριξε ο Βραζιλιάνος, ο οποίος, σύμφωνα με το σχήμα που δοκιμάζει ο Γιάννης Μαντζουράκης, θα σηκώσει το κύριο βάρος στην επίθεση της πειραϊκής ομάδας. 
 Αυτό φαίνεται να αρέσει στον Τζιοβάνι, ο οποίος θα έχει στήριγμα πότε τον Αλβεζ και πότε τον Χούτο, ενώ για την ομάδα ο 28χρονος Βραζιλιάνος θεωρεί ότι «θα είναι έτοιμη, όταν αρχίσουν οι επίσημοι αγώνες. Τα λάθη αυτή την περίοδο είναι φυσιολογικά, γιατί η ομάδα είναι στο στάδιο της προετοιμασίας, όμως σύντομα όλα θα φτιάξουν και θα είμαστε αυτοί που πρέπει στην Ελλάδα και στην Ευρώπη. Χρειάζεται, όμως, όλοι να κάνουν υπομονή και να δουλέψουμε σωστά αυτές τις ημέρες για να έρθουν τα καλά αποτελέσματα». 
 Αλληλοκάλυψη στην άμυνα, γρήγορη εναλλαγή της μπάλας στο κέντρο και στην επίθεση και τελείωμα των φάσεων, είναι τα τρία στοιχεία που έχει ζητήσει ο Γιάννης Μαντζουράκης από τους ποδοσφαιριστές του Ολυμπιακού στον αγώνα Kυπέλλου (απόψε στις 9 μ.μ.) με τον Εθνικό Αστέρα, στο ΟΑΚΑ.
 Ο «ερυθρόλευκος» τεχνικός αντιμετωπίζει το παιχνίδι ως ματς προετοιμασίας, χωρίς αυτό να σημαίνει ότι δεν τον απασχολεί η ουσία, δηλαδή η νίκη, καθώς «μας ενδιαφέρει και το Kύπελλο». 
 Εκείνο, πάντως, που έχει σημασία για τον Μαντζουράκη είναι να διορθωθούν τα λάθη στην άμυνα, ώστε να μην παρουσιαστούν φαινόμενα παρόμοια με αυτά του α' ημιχρόνου του αγώνα με τη Βίτεσε, αλλά και να γίνει πιο απλό το παιχνίδι του Ολυμπιακού στην επίθεση. «Εχουμε αρκετό καιρό μπροστά μας για να διορθώσουμε τα λάθη μας», υποστήριξε ο προπονητής του Ολυμπιακού, ο οποίος δεν θα έχει για ακόμη μία φορά την ευκαιρία να προβάρει την ενδεκάδα που θέλει, καθώς ο Ανατολάκης είναι τραυματίας.
 Οι «ερυθρόλευκοι», όμως, θα έχουν δύο αλλαγές στη σύνθεσή τους σε σχέση με τον αγώνα με τους Ολλανδούς, αφού επιστρέφουν στην ενδεκάδα οι Ελευθερόπουλος-Τζόρτζεβιτς, που αντιμετώπιζαν προβλήματα τραυματισμών, οι οποίοι δίνουν τουλάχιστον την ευκαιρία στο Μαντζουράκη να δοκιμάσει τη μεσαία γραμμή και την επίθεση εν όψει του Champions League. Η τελική δοκιμή θα γίνει στην Ιταλία στο φιλικό αγώνα με την Ιντερ. 
 Ο Ολυμπιακός θα παραταχθεί με τους Ζε Ελίας, Πουρσανίδη, Ζέτερμπεργκ, Τζόρτζεβιτς, Γιαννακόπουλο στα χαφ και Τζιοβάνι στην επίθεση. Στο κέντρο της άμυνας, λογικά, θα παίξουν οι Αμανατίδης, Πατσατζόγλου και στα άκρα οι Μαυρογενίδης, Γεωργάτος, με γκολκίπερ τον Ελευθερόπουλο. Χρόνο συμμετοχής στο παιχνίδι θα έχουν και οι Λουτσιάνο, Καραταΐδης, Χούτος, Αλβεζ, Αντζας, Νινιάδης και Αλεξανδρής. 
 Ο Τζόρτζεβιτς θα αναχωρήσει αύριο για το Βελιγράδι προκειμένου να ενσωματωθεί στην αποστολή της Γιουγκοσλαβίας για το φιλικό αγώνα στο Μπέλφαστ με τη Βόρεια Ιρλανδία, στις 15 Αυγούστου, ενώ την Τρίτη θα αναχωρήσει για τη Μασσαλία και ο Ζε Ελίας, για το φιλικό αγώνα (16 Aυγούτου) της Μικτής Κόσμου με τη Γαλλία. Επίσης, τη Δευτέρα, οι Ελευθερόπουλος, Μαυρογενίδης, Αμανατίδης, Πουρσανίδης, Πατσατζόγλου, Γεωργάτος, Χούτος θα αναχωρήσουν με την αποστολή της Εθνικής μας ομάδας για την Ελβετία, για το φιλικό αγώνα της 16ης Αυγούστου.
 *Φιλικό αγώνα στο ΟΑΚΑ, στις 19 Αυγούστου, πρότεινε η Ρόμα στον Ολυμπιακό. 
