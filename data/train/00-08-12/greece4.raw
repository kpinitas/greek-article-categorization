 Ιδιαίτερα θλιβερό, αλλά υπαρκτό φαινόμενο: άτομα που ανήκουν στις λεγόμενες ομάδες υψηλού κινδύνου για να μολυνθούν από τον ιό που προκαλεί το AIDS χρησιμοποιούν την αιμοδοσία ως μέσο για τακτικές εξετάσεις! 
 Tην παραπάνω τραγική επισήμανση έκανε χθες στην «Ε» η αιματολόγος Κυριακή Σωφρονιάδου, διευθύντρια του κρατικού Κέντρου Αιμοδοσίας και Παρασκευής Παραγώγων Αίματος του Περιφερειακού Γενικού Νοσοκομείου Νίκαιας, του μεγαλύτερου σήμερα στη χώρα μας.
 «Είναι δυστυχώς κάποιοι», ανέφερε χαρακτηριστικά με αφορμή περιστατικό του ΕΛΕΝΑ, όπου μολυσμένο άτομο προσέφερε αίμα, «που δίνουν συνέχεια αίμα, γνωρίζοντας ότι κινδυνεύουν να μολυνθούν λόγω του τρόπου ζωής που κάνουν και περιμένουν να δουν πότε θα βρεθούν θετικοί! Γίνονται δηλαδή αιμοδότες για να ελέγχονται, αντί να πηγαίνουν όπως θα έπρεπε στα Κέντρα Αναφοράς για το AIDS που λειτουργούν στη χώρα μας».
 Πώς μπορεί όμως να μειωθεί ο κίνδυνος από το λεγόμενο παράθυρο στα τεστ που γίνονται για την ανίχνευση του ιού, δηλαδή τη «σιωπηλή» περίοδο μετά τη μόλυνση μέχρι την εμφάνιση αντισωμάτων που μπορούν να αντιμετωπιστούν και η οποία μπορεί να διαρκέσει και αρκετές εβδομάδες; 
 Από την 1η Ιουλίου του 1999, μας ενημέρωσε η κ. Σωφρονιάδου, έχουν εντατικοποιηθεί οι έλεγχοι σε κάποια κράτη της Ευρωπαϊκής Ενωσης με τη μέθοδο PCR, την πιο εξελιγμένη σήμερα στον κόσμο για την ανίχνευση ιών στο αίμα, όπως το HIV που προκαλεί το AIDS, αλλά και για τις ηπατίτιδες Β και C. Τα κράτη που τη χρησιμοποιούν σήμερα ευρύτερα είναι κυρίως η Γαλλία, η Γερμανία και η Ελβετία. 
 Η μέθοδος αυτή, της αλυσιδωτής αντίδρασης πολυμεράσης, έχει την ικανότητα να πολλαπλασιάζει πολύ μικρά μόρια του ιού και έτσι να γίνονται ανιχνεύσιμα. Με τη μέθοδο, η ανίχνευση του ιού του AIDS μπορεί να γίνει στις 20-30 ημέρες μετά τη μόλυνση αντί για 30-50, στις 30 ημέρες μετά τη μόλυνση για την ηπατίτιδα C αντί για 60 και στις 20 για την ηπατίτιδα Β αντί για 30-40. 
 Από τον Οκτώβριο του 1999, η μέθοδος άρχισε να εφαρμόζεται πιλοτικά στο Κέντρο Αιμοδοσίας και Παρασκευής Παραγώγων Αίματος του νοσοκομείου Νίκαιας, λόγω του προγράμματος ανταλλαγής πλάσματος αίματος με λευκωματίνη που πραγματοποιεί με το Κεντρικό Εργαστήριο Βέρνης, όπως προβλέπεται από τη διακρατική συμφωνία του ελληνικού υπουργείου Υγείας με την Ελβετία. 
 Η κ. Σωφρονιάδου εξήγησε ότι στο Κέντρο η μέθοδος εφαρμόζεται σε «δεξαμενές» 24 αιμοδοτών. Αυτό γίνεται επειδή η μέθοδος είναι πανάκριβη και κάθε τεστ έχει κόστος 50.000 δραχμών. Ετσι, τα άτομα εξετάζονται ανά 24 και αν βρεθεί θετικό δείγμα, τότε εξετάζονται και το καθένα χωριστά, ώστε να εντοπιστεί ποιό είναι μολυσμένο. 
Πρέπει, τόνισε, να εφαρμοστεί απ' όλα τα κέντρα αιμοδοσίας, καθώς έτσι θα μειωθεί πάρα πολύ η πιθανότητα να ξεφεύγει κάποιο μολυσμένο άτομο. Για την εφαρμογή της απαιτείται εξοπλισμός 50-60 εκατ. δρχ. περίπου, ενώ χρειάζεται και προσωπικό τεσσάρων ατόμων, δύο άτομα επιστημονικό προσωπικό και δύο τεχνολόγοι. 
 Παράλληλα, κατέληξε η κ. Σωφρονιάδου, πρέπει να αυξηθούν οι τακτικοί εθελοντές αιμοδότες για μεγαλύτερη ασφάλεια στις μεταγγίσεις, οι οποίες τονίζει ότι πρέπει να γίνονται μόνο όταν είναι απόλυτη ανάγκη. Σήμερα, οι εθελοντές αιμοδότες καλύπτουν το 38% των αναγκών της χώρας μας σε αίμα και το πρόγραμμά μας, επισήμανε, είναι μέχρι το 2005 να καλύπτουν το 100%. 
 Αυτό θα επιτευχθεί με την καλύτερη ενημέρωση του πληθυσμού, αλλά και με το κατάλληλο προσωπικό που θα αναλαμβάνει την προσέγγιση των αιμοδοτών, οι οποίοι θα ελέγχονται σε τακτική βάση, ενώ θα είναι καταγραμμένο λεπτομερώς το ιατρικό τους ιστορικό.
