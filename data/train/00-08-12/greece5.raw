 Ο άγνωστος άνδρας, που κουβαλούσε μια βόμβα στη μηχανή του και κυκλοφορούσε προχθές τη νύχτα στην Aνω Γλυφάδα, ήταν η αρχή για να εξαρθρωθεί ακόμη ένα κύκλωμα εκβιαστών, το αφεντικό του οποίου, αν και ισόβια καταδικασμένο, είχε το γραφείο του στις φυλακές Κορυδαλλού, οργανώνοντας και καθοδηγώντας εκβιασμούς και βομβιστικές επιθέσεις.
 Ηταν τόσο καλά οργανωμένη η ομάδα, που ο έγκλειστος εγκέφαλός της ήταν σε θέση να συντονίσει επίθεση ακόμη και σε νυχτερινό κέντρο στη Ρόδο.
 Ο Κώστας Ναστούλης, πασίγνωστος από το παρελθόν, φερόμενος ως αρχηγός κυκλώματος νονών στην Ελευσίνα και σε άλλες περιοχές και καταδικασμένος σε ισόβια κάθειρξη για τη δολοφονία του Κώστα Τζαβίδα πριν από αρκετά χρόνια στη Λ. Συγγρού και για άλλα αδικήματα, κατηγορείται τώρα ότι είχε στήσει και καθοδηγούσε κύκλωμα εκβιαστών μέσα από το κελί του.
 Αφορμή για την εξάρθρωση του κυκλώματος στάθηκε η σύλληψη του Ευάγγελου Πάσσαρη, 42 ετών, προχθές τα ξημερώματα, ο οποίος περιφερόταν με τη μηχανή του έξω από το σπίτι του διακοσμητή Κώστα Φαδάκη, στην οδό Δολιανών, στην Aνω Γλυφάδα. Το αυτοκίνητο του Φαδάκη είχε ανατιναχθεί από βόμβα στις 25 Ιουλίου. Υποψιασμένος ο ιδιοκτήτης, τον αντελήφθη από το παράθυρο του σπιτιού του και ειδοποίησε την Aστυνομία. Λίγη ώρα αργότερα, ο Πάσσαρης συνελήφθη και στη μηχανή του βρέθηκε ένας εκρηκτικός μηχανισμός από τέσσερα μασούρια δυναμίτη, φυτίλι και πυροκροτητή. Ο Πάσσαρης είναι πατέρας του Κώστα Πάσσαρη, που βρίσκεται στη φυλακή ύστερα από δύο αιματηρές συμπλοκές με αστυνομικούς στην πλατεία Βάθης και στην Πετρούπολη, κατά τη διάρκεια των οποίων σκοτώθηκαν δύο Ρουμάνοι συνεργοί του, ενώ ο ίδιος συνελήφθη έχοντας στα χέρια του πλούσιο οπλισμό και πυρομαχικά. Συνεργάτης του πατέρα του φέρεται να είναι ο Στέφανος Παστρινός, 44 ετών, ενώ και οι δύο, σύμφωνα με την Ασφάλεια, έπαιρναν τηλεφωνικές οδηγίες από τον Κώστα Ναστούλη. Ο Ναστούλης προσδιόριζε το στόχο του εκβιασμού και οι άλλοι δύο ανελάμβαναν το επιχειρησιακό μέρος. Εδώ και τέσσερις μήνες, είπαν αξιωματικοί της Ασφάλειας, έβαζαν βόμβες σε καταστήματα και σπίτια επιχειρηματιών, για να τους αποσπάσουν εκβιαστικά χρήματα.
 Μέχρι χθες και στη σύντομη προανάκριση που έγινε, είχαν προκύψει στοιχεία για την εμπλοκή τους σε εκρήξεις, με σκοπό τον εκβιασμό ανθρώπων που δεν δέχονταν να υποκύψουν.
 _ Στις εκρήξεις στο βουλκανιζατέρ των αδερφών Λιώρη, στην Ιερά Οδό 51, στις 2 Μαΐου και στις 5 Ιουλίου, με ζημιές στο αγωνιστικό αυτοκίνητό τους και στα γύρω μαγαζιά.
 _ Στην έκρηξη στο αυτοκίνητο του Κώστα Φαδάκη, του ανθρώπου που είδε προχθές τον Πάσσαρη κάτω από το σπίτι του, στις 25 Ιουλίου.
 _ Στην απόπειρα έκρηξης στις 5 Αυγούστου, στο νυκτερινό κέντρο «Κιου», στο Φαληράκι της Ρόδου.
 Οι αστυνομικοί ερεύνησαν και το σπίτι της φίλης του Πάσσαρη, Φλώρας Γεωργίου, που την είχαν «στα υπόψη» από την υπόθεση της συμπλοκής στην πλατεία Βάθης. Και βρήκαν πέντε χειροβομβίδες, ισάριθμους μηχανισμούς απασφάλισης με πυροκροτητές, μασούρια δυναμίτιδας, ένα όπλο και διάφορα εξαρτήματα για εκρήξεις. Η Γεωργίου αντιμετώπισε την κατηγορία της κατοχής εκρηκτικών. Και στο σπίτι του Παστρινού βρέθηκαν 440 πλαστά CD, άλλα 800 κενά και μία ασφάλεια χειροβομβίδας.
