 Φοβάται ο Γιάννης το θεριό και το θεριό τον Γιάννη. H γνωστή παροιμία, αν μεταφερθεί στο εσωτερικό της Ιεραρχίας, δεν μιλάει για Γιάννη και για θεριό, αλλά για Αμβρόσιο, Θεόκλητο, Ευδόκιμο, Χρυσόστομο, Καλλίνικο, Χριστόδουλο και πολλούς άλλους.
 Στη μεγάλη οικογένεια των αρχιερέων τις τελευταίες ημέρες εξελίσεται μια παράσταση με πρωταγωνιστές πολλούς από τους ίδιους τους μητρπολίτες. Που κάνουν δηλώσεις ο ένας εναντίον του άλλου και στη συνέχεια τις διαψεύδουν και όλοι μαζί...πορεύονται εν ειρήνη! Ωστόσο τα περισσότερα ενδιαφέροντα αναμένεται να ακουστούν από άμβωνος το Δεκαπενταύγουστο και θα αφορούν το θέμα των ταυτοτήτων. Εκείνη την ημέρα θα έχει τελειώσει και η νηστεία που επιβάλλει η παράδοση και όλοι όσοι τον επιθυμούν θα μπορούν να μιλήσουν ελεύθερα και να πουν αυτό που νιώθουν.
 Αποκορύφωμα των δηλώσεων και αντιδηλώσεων των τελευταίων ημερών ήταν αυτή που έκανε χθες ο εκπρόσωπος Tύπου του Αρχιεπισκόπου Χριστόδουλου, μητροπολίτης Θεσσαλιώτιδος, Θεόκλητος. Με ανακοίνωσή του προσπάθησε να αλλάξει το νόημα όσων είπε για το μητρπολίτη Καλαβρύτων Αμβρόσιο, αποδίδοντας όλα όσα είπε στους δημοσιογράφους, που άλλαξαν το νόημα των δηλώσεών του. Και προχώρησε στην ανακοίνωση και σε εκτιμήσεις αναφέροντας ότι τα μέσα ενημέρωσης «προσπαθούν να συντηρήσουν, προφανώς ελλείψει άλλλων θεμάτων, μία ένταση στους κόλπους της Εκκλησίαν και να προκαλέσουν την αντιπαράθεση μεταξύ των μητροπολιτών». Ούτε λέξη όμως δεν αναφέρει για τη δήλωση που έκανε προχθές στο ραδιόφωνο της ΕΡΑ-1, όταν ανάμεσα στ' άλλα και αφού εξέφρασε αγάπη προς τον Αμβρόσιο, είπε πως «ο μητροπολίτης Καλαβρύτων Αμβρόσιος παίζει το παιχνίδι των εχθρών της Eκκλησίας μας με τα όσα κατά καιρούς λέει».
 Αναφέρει όλη η ανακοίνωση που εξέδωσε ο Θεόκλητος: «Λυπούμαι για τα σημερινά δημοσιεύματα και για τα όσα μεταδίδουν ραδιοφωνικοί σταθμοί, διότι δεν αποδίδουν το νόημα των όσων είπα. Δυστυχώς, παρά το ότι είναι μία περίοδος κατανύξεως εν όψει της μεγάλης εορτής της Κοιμήσεως της Θεοτόκου, ΜΜΕ προσπαθούν να συντηρήσουν, προφανώς ελλείψει άλλων θεμάτων, μία ένταση στους κόλπους της Eκκλησίας και να προκαλέσουν αντιπαράθεση μεταξύ μητροπολιτών. Αυτό, αν το επιδιώκουν, δεν θα το πετύχουν. Η διαφορά απόψεων σε ορισμένα θέματα δεν σημαίνει ότι αναιρεί την αγάπη και το σεβασμό του ενός προς τον άλλο, ούτε και την ενότητα της Ιεραρχίας. Οσον αφορά στο θέμα της συλλογής υπογραφών, εκείνο που τόνισα ήταν ότι η Ιερά Σύνοδος είναι αυτή που λαμβάνει τις αποφάσεις και έχει και την ευθύνη τους και τίποτα παραπάνω».
 Το ίδιο ακριβώς με τον Θεόκλητο επιχείρησε να κάνει προχθές ο μητροπολίτης Καλαβρύτων Αμβρόσιος. Απέδωσε δηλαδή όλα τα λεγόμενά του, που μεταδόθηκαν, στους δημοσιογράφους, που όπως υποστήριξε τον παρακαλούσαν να τους κάνει κάποια δήλωση για να μη χάσουν «το ψωμί τους». Και πήγε και λίγο πιο μακριά ο Αμβρόσιος, καθώς στην ανακοίνωσή του έκανε αναφορά σε «κατασκευασμένα δημοσιογραφικά ψεύδη» και σε «υποπροϊόντα της δημοσιογραφίας, διότι έτσι αποφασίζουν τα μεγάλα αφεντικά! ».
 Ωστόσο εκείνο που φαίνεται να απασχολεί ιδιαίτερα το τελευταίο διάστημα τους στενούς συνεργάτες του αρχιεπισκόπου είναι η συγκέντρωση των υπογραφών με αίτημα το δημοψήφισμα. Οι δυσκολίες του εγχειρήματος, τόσο για λόγους οργάνωσης όσο και για λόγους που έχουν σχέση με την εγκυρότητα, δημιουργούν προβλήματα, με πιθανή πλεόν την αναβολή της συλλογής των υπογραφών για μερικές ημέρες. Κάτι που αυτή τη στιγμή δεν έχει ανακοινωθεί και δεν είναι βέβαιο. Σχεδόν βέβαιο είναι όμως ότι σε συσκέψεις που έγιναν τις τελευταίες ημέρες στη Μονή Πετράκη, το θέμα της συλλογής υπογραφών τέθηκε στη βάση του και οι οργανωτές μελετούν ως μια καλή λύση να συγκεντρώσουν τις υπογραφές πηγαίνοντας οι ίδιοι στα σπίτια των πολιτών. Δηλαδή να μην περιμένουν πιστούς έξω από τους ναούς, αλλά να πηγαίνουν από σπίτι σε σπίτι, θεωρώντας ότι αυτός είναι ο μοναδικός τρόπος για να συγκεντρώσουν όσες περισσότερες υπογραφές γίνεται.
