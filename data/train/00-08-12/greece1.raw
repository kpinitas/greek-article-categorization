 Μια απίστευτη ιστορία, με πρωταγωνιστή τον «Κόκο», έναν παπαγάλο, συνέβη στην Πάτρα, προκαλώντας ποικίλα σχόλια, αλλά και πολλά... πάρα πολλά γέλια.
 Τροχονόμος επέδωσε κλήση... στον παπαγάλο, ο οποίος βρισκόταν στο κλουβί του, έξω από το κατάστημα πώλησης κατοικίδιων ζώων και πτηνών του Λάμπρου Μιχαλόπουλου, στην οδό Ρήγα Φεραίου 13.
 Η παράβαση, σύμφωνα με τον τροχονόμο, ήταν η παράνομη κατάληψη χώρου στάθμευσης αυτοκινήτων από το κλουβί με το πτηνό, ο ιδιοκτήτης του οποίου είχε τη συνήθεια να το «παρκάρει» τα τελευταία 18 χρόνια σε εκείνο το σημείο, γιατί ο «Κόκος» ευχαριστιόταν πολύ να είναι έξω από το μαγαζί και να μιλάει με τους περαστικούς.
 Ο τροχονόμος, που φαίνεται ότι δεν συμπαθεί και πολύ τους παπαγάλους, επέβαλε πρόστιμο 50.000 δρχ. για παράβαση του άρθρου 48 του ΚΟΚ, ενώ στην «κίτρινη κλήση» που επιδόθηκε, υποστηρίζεται ότι «είχαν τοποθετηθεί κλουβιά σιδερένια επί του οδοστρώματος».
 Την ώρα της... «παράβασης», στο ίδιο σημείο είχαν σταθμεύσει παράνομα και άλλα αυτοκίνητα, τα οποία -όπως καταγγέλλουν καταστηματάρχες της περιοχής- δεν «ενοχλήθηκαν» από τον αστυνομικό της Τροχαίας.
 «Ηρθε ο τροχονόμος και μου είπε ότι θα με "γράψει", επειδή ο παπαγάλος καταλαμβάνει παράνομα τμήμα δρόμου. Νόμισα ότι έκανε πλάκα. Μετά, όμως, όταν είδα ότι ήταν αποφασισμένος να υλοποιήσει την απειλή του, προσπάθησα να τον μεταπείσω χωρίς αποτέλεσμα. Ετσι, δέχθηκα το πρόστιμο των 50.000 δραχμών», δήλωσε ο ιδιοκτήτης του «Κόκο» ο κ. Μιχαλόπουλος, ο οποίος κατήγγειλε ότι ο τροχονόμος «είχε προηγούμενα με τον Κόκο».
 Σύμφωνα όμως με πληροφορίες, ο παπαγάλος ήταν ευγενικός παρ' όλο που το λεξιλόγιό του περιλαμβάνει αρκετές λέξεις που χρησιμοποιούνται στην ελληνική... καθημερινότητα.
 Yστερα από όλα αυτά, μάλλον ο «Kόκος» πρέπει να «παρκάρει» σε άλλη θέση...
