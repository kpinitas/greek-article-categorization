 Φαντάροι, πυροσβέστες, γυναίκες πριν τον τοκετό, άνεργοι, ασθενείς κι άτομα με ειδικές ανάγκες αλλά και... χρηματιστές είναι οι άνθρωποι που όταν αδειάζουν τα αστικά κέντρα παραμένουν, δεν πάνε διακοπές. 
 «Ελάχιστοι μπορούν να φύγουν τους καλοκαιρινούς μήνες. Φέτος ανακλήθηκαν όλες οι άδειες και επέστρεψαν όλοι στις υπηρεσίες. Κόπηκαν και τα ρεπό, βρισκόμαστε σε γενική επιφυλακή, δηλαδή μερόνυχτα στις υπηρεσίες», μας είπε ο επιπυραγός Θωμάς Τσούρμας.
 Εξηγεί ότι, γενικότερα, «λόγω των υπηρεσιακών αναγκών περιορίζονται οι άδειες. Την τελευταία περίοδο των πυρκαγιών, πάνω από 200 άνθρωποι ήταν εφτά ημέρες στις φωτιές Αιγίου-Κιάτου. Κι ούτε τηλεφωνική γραμμή δεν μπορούμε να πιάσουμε». 
 «Aυτό είναι το χειρότερο καλοκαίρι που περάσαμε. Η κατάσταση είναι οριακή. Με θερμοκρασία και χαμηλή υγρασία η οποιαδήποτε σπίθα μπορεί να προκαλέσει πυρκαγιά. Οι σπίθες γίνονται εστίες. Που δεν θρηνήσαμε μέχρι στιγμής θύματα, αποτελεί ευχής έργον. Αυτή τη στιγμή που μιλάμε και οι υπεύθυνοι είναι εγκλωβισμένοι σε χωριά... Και με τον αέρα που φυσάει δεν μπορούμε να σταθούμε όρθιοι. Και οι μεγάλες πυρκαγιές επεκτείνονται αστραπιαία...».
 «Το ποσοστό που παίρνει άδεια τους καλοκαιρινούς μήνες είναι πολύ περιορισμένο. Ενας στους δέκα και με χίλια ζόρια. Αλλά για ποια άδεια συζητούμε εφόσον χρωστάνε σε πολλούς ρεπό από το χειμώνα. Και είναι εθελοντική προσφορά εργασίας. Υπάρχει ευσυνείδητη πειθαρχία. Δεν μας το επιβάλλουν. Ο πυροσβέστης, μετά το ωράριό του περιμένει να τον φωνάξουν να ξαναδουλέψει. 
 Και έχουμε γενικές επιφυλακές. Σκεφτείτε ότι υπάρχουν συνάδελφοι που, εκτός των αδειών, τους χρωστάνε σε τέσσερις μήνες άλλες 90 μέρες ρεπό», πρόλαβε να μας απαντήσει, βιαστικά, ο κ. Τσούρμας. 
 «Σίγουρα τα πράγματα είναι δύσκολα και αρκετά πιεστικά», λέει ο χρηματιστής Δημήτρης Μπεχτεσίδης. Πιστεύοντας πως «περιμένουμε να ξεφύγουμε το τετραήμερο του Δεκαπενταύγουστου, κοτσάροντας 2-3 μέρες...».
 Κι αυτό, «εξαρτάται πώς θα κυμανθεί η αγορά. Ακόμα δεν ξέρουμε τίποτε. Περιμένουμε άνοδο αλλά αργότερα, το φθινόπωρο. Το καλοκαίρι θα υπάρξουν κάποιες διακυμάνσεις, 100, 200 μονάδες, έτσι δείχνουν τα πράγματα μέχρι στιγμής».
 Πιέζονται γιατί, «υπάρχει κόσμος που χάνει πολλά λεφτά αυτή τη στιγμή. Και έχει χάσει ήδη αρκετά. Και αυτός ο κόσμος μας πιέζει όσο μπορεί. Γενικότερα, επικρατεί απογοήτευση. Ζητούν μια συμβουλή, να τους συστήσουμε κάποια τοποθέτηση για να βγάλουν χρήματα σ' ένα εύλογο χρονικό διάστημα, να αυξηθεί το χαρτοφυλάκιό τους τουλάχιστον στο αρχικό κεφάλαιο που έβαλαν.
 »Αλλά υπάρχει και αρκετός κόσμος που έχει απογοητευτεί πολύ. Και περιμένει ν' ανεβεί το Χρηματιστήριο για να βγει. Αυτό το καλοκαίρι μας πιέζουν γιατί μας χρειάζονται για τις ανοδικές συνεδριάσεις, ώστε να καταφέρουμε να τους βγάλουμε ορισμένα χρήματα. Δυστυχώς».
 Τι τους λένε; «Να κάνετε ό,τι μπορείτε. Η πλειοψηφία ρωτάει και θέλει να γνωρίζει αν θα φύγουμε, πότε κι αν θα έχουμε κλείσει το κινητό. Είναι δύσκολα τα πράγματα γι' αυτούς».
 «Και το εκφράζουν λέγοντας "τι θα γίνει, τι θα κάνουμε". Από τη χροιά της φωνής τους καταλαβαίνουμε την απόγνωση. "Αχ, περίμενα να βγάλω κάτι να πάω διακοπές το καλοκαίρι", είναι η φράση που ακούμε από αρκετούς. Ασφαλώς, δεν πιστεύουν ότι το καλοκαίρι θα τους βοηθήσει...».
 «Χρόνια έχω να πάω διακοπές», λέει ο 40χρονος Βαγγέλης Κόττιας. Εξηγεί ότι η πρόσβαση, η μετακίνηση είναι αδύνατη για τα άτομα με ειδικές ανάγκες: 
 «Δεν υπάρχει υποδομή σε όλες τις κτιριακές εγκαταστάσεις ως προς την πρόσβαση. Επιπλέον, χρειάζεται απαραίτητα συνοδός. Είναι δύσκολη και η μετακίνηση με τα μαζικά μέσα μεταφοράς. Τα ταξί δεν σταματούν να σε πάρουν όταν σε βλέπουν σε καροτσάκι. Να προσθέσουμε ότι αυτά τα άτομα χρειάζονται γιατρό, κάποιο φυσικοθεραπευτή, που δεν θα βρεθεί σε τόπο διακοπών». 
 Ο Βαγγέλης λέει πως το βασικότερο πρόβλημα, αυτό της μετακίνησης, τους απομονώνει εφόσον δεν υπάρχουν ράμπες στα πεζοδρόμια. Και η ανάγκη συνοδού σημαίνει αυξημένο κόστος: 
 «Σκεφτείτε πως είναι αδύνατο γι' όλα αυτά τα άτομα να κάνουν τουρισμό προσεγγίζοντας το ναό του Ποσειδώνος, την Ακρόπολη ή κάποιο μουσείο. Πουθενά δεν έχουν τοποθετηθεί ράμπες. Είναι αδύνατον να προσεγγίσουν και στις πλαζ. Το καροτσάκι δεν κυλάει στην άμμο. Στα εστιατόρια, τις καφετέριες, ακόμα και στα ξενοδοχεία συμβαίνει το ίδιο. Δεν υπάρχει η κατάλληλη υποδομή. Και αντιμετωπίζουν πρόσθετα προβλήματα, με το αναπνευστικό τους σύστημα και τον ήλιο. Αποτέλεσμα, η απομόνωσή τους».
 Τι κάνουν το καλοκαίρι; Μονολεκτική η απάντηση που πήραμε: «Δεν πάνε πουθενά. Υπάρχουν άτομα τα οποία δεν βγήκαν ποτέ από το σπίτι...».
 «Εχουν μικρή σύνταξη. Γι' αυτό δεν μπορούν να πάνε διακοπές οι ηλικιωμένοι. Αφού παίρνουμε σύνταξη όσο κάνει το νοίκι...», λέει η κ. Ελένη Λιάκου, χήρα, που πέρασε τα εβδομήντα.
 Η κ. Ελένη, που είναι πολιτικοποιημένη από τα νιάτα της, διαβάζει κάθε μέρα την εφημερίδα της, παρακολουθεί όλες τις τηλεοπτικές συζητήσεις και δεν πατάει σε εκκλησία... «Τα εγγόνια μου είναι ο πλούτος μου», λέει και μαγειρεύει κάθε μέρα για τις οικογένειες των δύο παιδιών της.
 Θυμάται πως «όταν παντρεύτηκα στη Μακεδονία, δούλευα και μεγάλωνα τα παιδιά μέσα στα χωράφια. Τότε ήμουνα νέα, δεν με πείραζε η φτώχεια. Ημουν ευτυχισμένη. Μετά ήρθαν τα δύσκολα. Δεν υπήρχαν δουλειές, κατεβήκαμε στην Αθήνα. Κι όταν τα παιδιά ήταν μικρά πηγαίναμε στη θάλασσα για μπάνιο με τον άντρα μου... 
 »Μετά πέθανε ο άντρας μου και δούλεψα βοηθώντας το γιο μου. Το παιδί μου με συντηρεί. Ξέρεις πώς περνάω τώρα τους καλοκαιρινούς μήνες; Ξυπνάω στις 6.30 και φεύγω από τη δουλειά στις πέντε».
 «Και οι χειμώνες και τα καλοκαίρια είναι δύσκολα για τους ηλικιωμένους. Ιδιαίτερα αν ζεις μόνη. Ζούμε πλέον εξαρτημένοι από τα παιδιά μας. Η ανασφάλεια είναι ότι χειρότερο».
 Μετά την εκπαίδευση στο Λουτράκι βρέθηκε καλοκαιριάτικα στο μικρό χωριό Βρυσικά Διδυμοτείχου ο Βασίλης Ντορμπάρης: 
 «Το βράδυ καθόμαστε λίγο στο χωριό. Ερημιά. Μια, δυο ταβέρνες για τους φαντάρους. Εδώ δεν υπάρχει κόσμος. Κι ολόκληρη τη μέρα στο στρατόπεδο. Το Σαββατοκύριακο, που έχουμε έξοδο, πηγαίνουμε στο Διδυμότειχο, καμιά φορά και στην Ορεστιάδα. Εκεί έχει μαγαζιά, μπαράκια, καφετέριες», λέει τονίζοντας τις λέξεις.
 Σκέφτεται τις καθημερινές δουλειές μέσα στο στρατόπεδο, ένα τάγμα μηχανικού. «Οι περισσότεροι βγαίνουμε για δουλειές με εκσκαφείς, φορτηγά, ανοίγουμε φρεάτια... Και μετά ασκήσεις. Πρωτόγνωρες. Στο δέλτα του Εβρου με σχοινάκια. Δουλειές μέσα στον ήλιο. Και πολύ κουνούπι».
 «Το καλοκαίρι έχει αρκετή ζέστη. Εχουμε τηλεφωνική επικοινωνία από το ΚΨΜ. Δεν έχω κινητό τηλέφωνο. Στις σκοπιές σκέφτομαι αυτά που χάνω. Να ήμουν αραχτός σε μια παραλία, να κάνω μπανάκι. Ούτε γυναίκες δεν έχει το χωριό. Και να έχεις έρθει φρέσκος από το Λουτράκι... Μου λείπουν οι παραλίες. Και μία γυναίκα με την οποία είμαστε εφτακόσια τόσα χιλιόμετρα μακριά». 
