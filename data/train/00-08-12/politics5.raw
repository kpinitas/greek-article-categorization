 Αν στις προηγούμενες δημοτικές εκλογές το ΠΑΣΟΚ στη Θεσσαλονίκη είχε πρόβλημα εξεύρεσης υποψήφιου δημάρχου, το 2002 φαίνεται πως θα έχει πρόβλημα πληθωρισμού υποψηφιοτήτων και το θέμα, όσο κι αν είναι πρόωρο, προβληματίζει ήδη τα τοπικά στελέχη.
 Ολα δείχνουν πως ο υποψήφιος δήμαρχος στις εκλογές του 1998 και σημερινός επικεφαλής της δημοτικής παράταξης του ΠΑΣΟΚ, Θρασύβουλος Λαζαρίδης, δεν θα επιλεγεί ως υποψήφιος αλλά δεν είναι καθόλου σίγουρη η στάση που θα κρατήσει και αν θα στηρίξει την όποια κομματική επιλογή.
 Ο Σπύρος Βούγιας, με τον οποίο έχει έλθει σε σύγκρουση ο Θρ. Λαζαρίδης και σημαντική μερίδα του τοπικού ΠΑΣΟΚ, παραμένει «εν δυνάμει» υποψήφιος και ο ίδιος λέει ότι τον ενδιαφέρει αρκετά η υπόθεση. Ωστόσο, στην τελική επιλογή θα μετρήσουν και αρκετοί άλλοι παράγοντες, καθώς οι συνθήκες δεν είναι πλέον ίδιες με εκείνες, όταν κέρδισε το 16% των ψηφοφόρων της Θεσσαλονίκης.
 Σταθερή επιδίωξη να είναι υποψήφιος δήμαρχος έχει και ο δημοτικός σύμβουλος και πρόεδρος του συνδέσμου ΟΤΑ μείζονος Θεσσαλονίκης Μπάμπης Μπαρμπουνάκης, ο οποίος συνδέεται με στενή φιλία και κουμπαριά με τον Κώστα Λαλιώτη και ποτέ δεν έκρυψε τις φιλοδοξίες του. Επίσης ο νυν νομάρχης, Κώστας Παπαδόπουλος, έχει εκφράσει την επιθυμία να διεκδικήσει τη δημαρχία μετά την ολοκλήρωση της δεύτερης θητείας του στη νομαρχία.
 Πέραν αυτών των δεδομένων, έχουν πέσει στο τραπέζι τα ονόματα δύο νέων σε ηλικία βουλευτών. Του πρώην υπουργού Μακεδονίας-Θράκης Γιάννη Μαγκριώτη και της Χρύσας Αράπογλου, που εκλέχθηκε φέτος για πρώτη φορά. Φίλοι για χρόνια, οι πορείες τους ήλθαν μοιραία σε τροχιά σύγκρουσης στις εκλογές του Απριλίου, καθώς ήταν υποψήφιοι στην ίδια εκλογική περιφέρεια. 
 Η πολύχρονη θητεία του Γ. Μαγκριώτη στη θέση του γραμματέα της Ν.Ε. πόλης Θεσσαλονίκης του ΠΑΣΟΚ και αργότερα στο υπουργείο Μακεδονίας-Θράκης τού δίνει πόντους, αφού είναι γνώστης των προβλημάτων της πόλης. Η Χρύσα Αράπογλου, η οποία εκλέχθηκε τέταρτη σε σταυρούς και ως νομαρχιακή σύμβουλος είχε εκλεγεί πρώτη, μπορεί και αυτή, όπως και ο Γ. Μαγκριώτης, να διεισδύσει στο χώρο της νεολαίας και οι υποστηρικτές της υποψηφιότητάς της δίνουν έμφαση στο γεγονός ότι είναι γυναίκα. Ωστόσο, πολλά θα εξαρτηθούν από το αν θα χάσει ή όχι τη βουλευτική έδρα, καθώς εκκρεμεί ένσταση κατά της εκλογής της.
 Από ορισμένες πλευρές ακούγεται και το όνομα του πρώην γενικού γραμματέα του υπουργείου Ανάπτυξης, Στέλιου Αγγελούδη, στενού συνεργάτη του Ευάγγελου Βενιζέλου, ως νέου προσώπου και λόγω της δραστηριοποίησης στο χώρο του αθλητισμού από τη θέση του ειδικού γραμματέα Αθλητισμού Μακεδονίας-Θράκης.
 Ολα δείχνουν ότι η επιλογή δεν θα είναι καθόλου εύκολη υπόθεση και σημαντικό ρόλο θα παίξουν οι παρεμβάσεις και οι ισορροπίες ανάμεσα στον Ακη Τσοχατζόπουλο, τον Ευάγγελο Βενιζέλο και τους άλλους βουλευτές. Μετά την εμπειρία της προηγούμενης εκλογικής ήττας, ο πρωθυπουργός, Κώστας Σημίτης, καλείται να αντιμετωπίσει το θέμα με τρόπο, ώστε να εξασφαλιστεί η μέγιστη συσπείρωση των δυνάμεων του ΠΑΣΟΚ, η ευρύτερη απήχηση της υποψηφιότητας και, κυρίως, να μην επαναληφθούν λάθη του παρελθόντος.
