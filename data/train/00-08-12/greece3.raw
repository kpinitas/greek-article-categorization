Της ΣΟΦΙΑΣ ΝΕΤΑ Σε τροχαία ατυχήματα οφείλεται το 70% των κρανιοεγκεφαλικών κακώσεων στην Ελλάδα, ενώ στις υπόλοιπες περιπτώσεις η αιτία είναι η πτώση ή η βιαιοπραγία και τα περισσότερα θύματα είναι άνδρες (76%) με μέσο όρο ηλικίας τα 43 έτη. Το 61%, όπως έδειξε σχετική μελέτη, έξι μήνες μετά τον τραυματισμό απεβίωσε, ποσοστό που σε άλλες χώρες της Ευρωπαϊκής Ενωσης και στις ΗΠΑ κυμαίνει στο 18-30%. Η ίδια έρευνα έδειξε ότι γι' αυτούς που είχαν υποστεί βαρύ τραυματισμό κεφαλής ήταν αδύνατον να καταγραφούν σημαντικά στοιχεία που σχετίζονται με τα πρώτα στάδια της διαχείρισης και αντιμετώπισής τους, παρατηρήθηκε σχετική καθυστέρηση στη διακομιδή τους, ενώ υπήρχε δυσκολία στην εισαγωγή τους στη Μονάδα Εντατικής Θεραπείας, εξαιτίας έλλειψης κλινών (μόνο το 65% εισήχθη).  Τέλος, δεν υπήρχε δυνατότητα εισαγωγής σε ειδική μονάδα που να αναλαμβάνει την περίθαλψη αυτών των ασθενών, κατά το ενδιάμεσο στάδιο από το νοσοκομείο στο κέντρο αποκατάστασης. Η Νευροχειρουργική Κλινική του Πανεπιστημίου Αθήνας οργάνωσε μελέτη με σκοπό την εκτίμηση των προβλημάτων που ανακύπτουν κατά την αντιμετώπιση των τραυματισμών κεφαλής (κρανιοεγκεφαλικών κακώσεων), δηλαδή από τον τόπο του ατυχήματος στο πλησιέστερο νοσοκομείο και από εκεί στο νευροχειρουργικό κέντρο. Για πρώτη φορά, μάλιστα, στην Ελλάδα αξιολογήθηκε η απώτερη έκβαση αυτών των περιστατικών από ανεξάρτητο ερευνητή του Ινστιτούτου Κοινωνικής και Προληπτικής Ιατρικής (ΙΚΠΙ). Οι ερευνητές Η ερευνητική ομάδα αποτελούνταν από τους: νευροχειρουργό Γ. Στράντζαλη (νοσοκομείο «Ευαγγελισμός»), γιατρό κοινωνικής ιατρικής Κ. Τσαμανδουράκη (ΙΚΠΙ), επίκουρο καθηγητή επιδημιολογίας Γ. Αλαμάνο (Πανεπιστήμιο Ιωαννίνων). Η μελέτη έγινε υπό την επίβλεψη του διευθυντή-νευροχειρουργού Ε. Συγκούνα και την καθοδήγηση του καθηγητή Νευροχειρουργικής Δ. Σάκα («Ευαγγελισμός» - Πανεπιστήμιο Αθηνών). Σημειώνεται ότι η έρευνα έγινε σε συνεργασία με τον ελληνικής καταγωγής καθηγητή Α. Μαρμάρου, διευθυντή του Συντονιστικού Κέντρου Εγκεφαλικού Τραύματος των ΗΠΑ (American Brain Injur yConsortium), που έχει έδρα στο Πανεπιστήμιο της Βιρτζίνια, ενώ η έκβαση υγείας αξιολογήθηκε από την επισκέπτρια υγείας Ν. Παπαδοπούλου. Η συλλογή των στοιχείων διήρκεσε από 1/1/98 έως 30/6/00. Καταγράφηκαν τα σημαντικότερα προνοσοκομειακά και νοσοκομειακά γεγονότα μετά τον τραυματισμό στο κεφάλι και συσχετίστηκαν με την έκβαση (μετά έξι μήνες από την κάκωση) των ατόμων αυτών.  Το δείγμα που μελετήθηκε ήταν οι 780 τραυματίες με κρανιοεγκεφαλική κάκωση που εισήχθησαν τα τελευταία 2, 5 χρόνια στη Νευροχειρουργική Κλινική του «Ευαγγελισμού». Ειδικότερα, καταγράφηκαν η ηλικία, το φύλο, το είδος ατυχήματος, η χρονική διάρκεια μεταφοράς από το ατύχημα στο πλησιέστερο νοσοκομείο και από εκεί στη νευροχειρουργική κλινική, η βαρύτητα τραυματισμού, τα ευρήματα της αξονικής τομογραφίας και το είδος αντιμετώπισης, δηλαδή συντηρητική ή χειρουργική θεραπεία. Τα μεθοδολογικά προβλήματα που αντιμετώπισε η ερευνητική ομάδα ήταν:  -Η έλλειψη καταγραφής πληροφοριών από το προσωπικό του ΕΚΑΒ, σχετικά με την ώρα ατυχήματος και την προ-νοσοκομειακή εκτίμηση βαρύτητας της κάκωσης. -Η πλημμελής καταγραφή πληροφοριών από το πρώτο νοσοκομείο, το ΕΚΑΒ και το τμήμα επειγόντων περιστατικών του «Ευαγγελισμού». Τα στοιχεία αυτά θεωρούνται από τους διεθνείς μελετητές απαραίτητα για την καλύτερη αντιμετώπιση, όχι μόνο των τραυματιών και των βαρέως πασχόντων, αλλά όλων των διακομιζόμενων για οποιοδήποτε πρόβλημα υγείας. Οι διαπιστώσεις Μεταξύ άλλων, η έρευνα διαπίστωσε ότι
Για τα άτομα που ήταν σε κωματώδη κατάσταση (βαριά κρανιοεγκεφαλική κάκωση) ο μέσος χρόνος μεταφοράς από το σημείο του ατυχήματος στο πρώτο νοσοκομείο ήταν μία ώρα, ενώ από εκεί προς το νευροχειρουργικό κέντρο ήταν περίπου τέσσερις ώρες.
Σε σημαντικό ποσοστό (70%) των βαριά τραυματισμένων δεν ήταν δυνατόν να τεκμηριωθεί η διαταραχή της αναπνοής ή η πτώση της αρτηριακής πίεσης, εξαιτίας της έλλειψης καταγραφής αυτών των στοιχείων από το ΕΚΑΒ.
Στο 99% των περιπτώσεων υπήρχε δυνατότητα άμεσης διενέργειας αξονικής τομογραφίας εγκεφάλου.
Μόνο για το 65% υπήρχε δυνατότητα εισαγωγής στη ΜΕΘ. Η έκβαση, έξι μήνες μετά το βαρύ τραύμα της κεφαλής, ήταν:  61% απεβίωσε. 4% ήταν σε μόνιμη «φυτική κατάσταση». 11% παρουσίαζε βαριά αναπηρία με πλήρη εξάρτηση από την οικογένεια. 7% παρουσίαζε δυνατότητα αυτοεξυπηρέτησης. 17% είχε επιστρέψει στην προηγούμενη δραστηριότητα. Πώς μπορεί να βελτιωθεί η κατάσταση; Σύμφωνα με τους ειδικούς που συμμετείχαν στην έρευνα: 
Θα πρέπει να προηγείται συνεννόηση μεταξύ ΕΚΑΒ και νοσοκομείου υποδοχής, ώστε να υπάρχει η απαραίτητη προετοιμασία και άμεση αντιμετώπιση με την άφιξη του τραυματία ή βαρέως πάσχοντα, όπως διαθέσιμος αξονικός τομογράφος, χειρουργείο, κλίνη ΜΕΘ με έμφαση στον κρανιοεγκεφαλικό τραυματία.
Η δύσκολη γεωγραφία της Ελλάδας (ορεινές περιοχές και νησιά), θα πρέπει να αντιμετωπιστεί με σύγχρονους τρόπους και μέσα διαχείρισης και διακομιδής τραυματιών και βαρέως πασχόντων.
Δεδομένου ότι οι τραυματισμοί στο κεφάλι οφείλονται κατά μεγάλο ποσοστό (70%) σε τροχαίο ατύχημα, οποιαδήποτε βελτίωση της οδικής ασφάλειας αναμένεται να μειώσει δραματικά τον αριθμό αυτών των τραυματισμών, καθώς και το αντίστοιχο ποσοστό των βαριών τραυματισμών.
Θα πρέπει να καθιερωθούν εθνικές οδηγίες επί τόπου διαχείρισης και διακομιδής των τραυματιών και βαρέως πασχόντων, με συνεχή καταγραφή όλων των σημαντικών προνοσοκομειακών γεγονότων και κλινικών παραμέτρων (όπως η αρτηριακή πίεση και η αναπνευστική λειτουργία) και με τη συνοδεία ειδικευμένου προσωπικού του ΕΚΑΒ.  Η Πανεπιστημιακή Νευροχειρουργική Κλινική εργάζεται ήδη στη διαμόρφωση σχετικών οδηγιών με βάση τα διεθνή πρότυπα.
