 Η ρωσική ηγεσία κλιμακώνει τις επιθέσεις της εναντίον της λεγόμενης «δυτικής διείσδυσης» στις εξελίξεις στην Τσετσενία, καταγγέλλοντας για πρώτη φορά επωνύμως διεθνείς οργανώσεις ότι λειτούργησαν ως προκάλυψη σε βρετανούς κυρίως πράκτορες, που παρέδιδαν σεμινάρια τρομοκρατικής τέχνης σε Τσετσένους αντάρτες.
 Σύμφωνα με επίσημη και εκτενή ανακοίνωση που διένειμε η Ομοσπονδιακή Υπηρεσία Ασφαλείας, οι ρωσικές μυστικές υπηρεσίες έχουν συγκεντρώσει αδιάψευστες αποδείξεις ενεργού υπονομευτικής δραστηριότητας στην Τσετσενία της διεθνούς μη κυβερνητικής οργάνωσης HALΟ Trust. Η οργάνωση αυτή, με έδρα το Λονδίνο, δημιουργήθηκε στα τέλη της δεκαετίας του '80 ως φιλανθρωπική και μη κερδοσκοπική και χρηματοδοτείται από το υπουργείο Διεθνούς Ανάπτυξης της Μ. Βρετανίας, το αμερικανό Stare Department, διάφορους κυβερνητικούς φορείς της Γερμανίας, του Καναδά, της Ευρωπαϊκής Ενωσης και ιδιώτες.
 Το καταστατικό της προβλέπει ότι κύριος σκοπός της είναι η παροχή βοήθειας για την εξουδετέρωση ναρκών σε χώρες που υπέφεραν από ένοπλες συγκρούσεις και διαθέτει παραρτήματα στην Αγκόλα, τη Μοζαμβίκη, την Καμπότζη, το Αφγανιστάν και χώρες της μετασοβιετικής Κοινοπολιτείας Ανεξάρτητων Κρατών.
 Σύμφωνα πάντοτε με την αποκαλυπτική ανακοίνωση της ρωσικής Υπηρεσίας Ασφαλείας, «με πρόσχημα την εκτέλεση εργασιών εξουδετέρωσης ναρκών στος έδαφος της Δημοκρατίας οργανώθηκαν μαθήματα προετοιμασίας ειδικών στα εκρητικά πυροτεχνικών, έγινε πλήρης τοπογραφική κατασκόπευση όλης της έκτασης της Τσετσενίας, με καταγραφή των οικισμών σύμφωνα με το ΝΑΤΟϊκό σύστημα συντεταγμένων». Από το 1998, μάλιστα, άνδρες των βρετανικών στρατιωτικών μυστικών υπηρεσιών, που είχαν διεισδύσει στο παράρτημα της οργάνωσης στην Αμπχαζία, βρίσκοντα υπό παρακολούθηση από τις ρωσικές αρχές. Οι φερόμενοι ως ξένοι κατάσκοποι είναι οι Bρετανοί υπήκοοι Τσάρλι Εμς και Νίκολας Νομπς και ο πολίτης της Ζιμπάμπουε Τόμας Ντιμπ, οι οποίοι μετέβησαν στην Τσετσενία χωρίς άδεια των ρωσικών αρχών, «μεταμφιεσμένοι» σε επιχειρηματίες.
 Κατά τις ρωσικές μυστικές υπηρεσίες, οι κατηγορίες των οποίων βρήκαν μεγάλη δημοσιότητα στα ρωσικά, όχι όμως και τα διεθνή μέσα ενημέρωσης, συνεργάτες της HALΟ Trust δημιούργησαν δίκτυο πληροφοριοδοτών, είχαν συνεχείς επαφές με καταζητούμενους οπλαρχηγούς, Τσετσένους και μη, και οργάνωσαν τον εφοδιασμό των ένοπλων ανταρτικών τμημάτων με ειδική τεχνολογία, μέσα επικοινωνίας και διάφορα πολεμικά μέσα.
 Στην ανακοίνωση παρατίθενται μεγάλα αποσπάσματα από προφορικές συνομιλίες και γραπτές αναφορές στο «κέντρο», δηλωτικές της κατασκοπικής δραστηριότητας και αναφέρεται ότι το 1999 στο έδαφος που βρισκόταν υπό τον έλεγχο των αυτονομιστών, δρούσε ομάδα τουλάχιστον 15 συνεργατών της HALΟ Trust, με επικεφαλής τον Μάθιου Μίντλμις, στέλεχος της Ιntelligence του βρετανικού στρατού, κατά τις ρωσικές αρχές. Η ομάδα αυτή φέρεται ότι διενεργούσε καταγραφή και κατάταξη των εξοπλιστικών συστημάτων και των πυρομαχικών που χρησιμοποιούσαν οι ρωσικές δυνάμεις κι έστελνε τις πληροφορίες σ' ένα από τα γραφεία της στη Σκωτία.
 Σύμφωνα με εκτιμήσεις του ρωσικού Τύπου, η ολοκληρωμένη εικόνα του κατασκοπευτικού δικτύου που περιγράφεται, ενδέχεται να αποκαλύφθηκε από τον άλλοτε επικεφαλής της υπηρεσίας Εθνικής Ασφάλειας της Τσετσενίας Ιμπραγκίμ Χουλτίγκοφ, ο οποίος παραδόθηκε πρόσφατα στις ρωσικές αρχές (ή, κατ' άλλες πληροφορίες, τον περασμένο Μάιο κι έκτοτε ανακρίνεται), εξασφαλίζοντας την αμνήστευσή του με αντάλλαγμα τη συνεργασία του με τις ρωσικές υπηρεσίες.
 Ουσιαστικός έλεγχος για την αλήθεια ή όχι των σοβαρότατων αυτών καταγγελιών από την πιο αρμόδια ρωσική υπηρεσία είναι φυσικά αδύνατο να γίνει με τα μέσα της δημοσιογραφικής έρευνας. Εκείνο που προκαλεί εντύπωση, όμως, είναι η καθυστέρηση των ρωσικών αρχών να αποκαλύψουν μια πολύχρονη, όπως περιγράφεται, αντιρωσική δραστηριότητα, αλλά και η σχετική αδιαφορία των συνήθως λαλίστατων διεθνών πρακτορείων σε μια υπόθεση που απ' όλες τις απόψεις έχει διαστάσεις διεθνούς σκανδάλου.
 Με εντυπωσιακή αργοπορία, η HALΟ Trust διέψευσε ότι έχει εμπλακεί στις δραστηριότητες, για τις οποίες την κατηγορούν οι ρωσικές αρχές, δηλώνοντας ότι οι σκοποί της είναι καθαρά ανθρωπιστικοί. Ο διευθυντής τής HALΟ Trust, Γκάι Ουίλομπι, δήλωσε μάλιστα στο Λονδίνο ότι η ρωσική πλευρά γνώριζε πως εξουδετέρωναν νάρκες και απασχολούσαν 150 Τσετσένους για τη χαρτογράφηση 296 ναρκοπεδίων. Η οργάνωση υποχρεώθηκε να διακόψει τη δράση της μετά τη ρωσική επιχείρηση τον περασμένο Σεπτέμβριο και αφού έχασε κατά τη διάρκεια των βομβαρδισμών εφτά συνεργάτες της.
