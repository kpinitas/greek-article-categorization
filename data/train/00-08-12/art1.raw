 Κάποτε 700 καλοκαιρινές αίθουσες στην περιφέρεια Αττικής σημείωναν ρεκόρ εισιτηρίων με τις επαναλήψεις του χειμώνα.
 Αργότερα, όταν η μπουλντόζα σάρωνε τα θερινά και δεν έμειναν ούτε εκατό, ήρθαν τα αφιερώματα: Χίτσκοκ, Φελίνι, Βισκόντι, Μπέργκμαν, Μπουνιουέλ, Φασμπίντερ (τον θυμάστε;) Γούντι Αλεν, Μονρόε, Μπόγκαρτ, Τζέιμς Ντιν στην πρώτη σειρά. Στη συνέχεια ανακαλύψαμε τη μόδα Α' προβολής στα θερινά, ενώ φέτος έχουμε το καλοκαίρι των «μπλοκμπάστερς», σύμφωνα με τα αμερικανικά πρότυπα, που βρήκαν το φυσικό τους χώρο στην αλυσίδα των «Village», από το Μαρούσι, στου Ρέντη και το Παγκράτι, καθώς και τα διάφορα πολυσινεμά βόρειων και νότιων προαστίων.
 Η «Καταιγίδα» ενέσκηψε και στη χώρα μας, μια εβδομάδα μετά τη θριαμβευτική έξοδό της στην Αμερική, γνωρίζοντας ανάλογα αποτελέσματα. Στο Νέο Κόσμο η υπερπαραγωγή «καταστροφής» του Βόλφγκαγκ Πέτερσεν με τα εφέ της ψηφιακής επανάστασης σκαρφάλωσε κοντά στα 200 εκατομμύρια δολάρια σε εισπράξεις, στην Αθήνα φαίνεται πως ξεπέρασε τα 200 χιλιάδες εισιτήρια, και συνεχίζει ακάθεκτη. Σε λίγο όμως (από τις 18 Αυγούστου) το ψαροκάικο στη δίνη του τυφώνα, με τους Τζορτζ Κλούνι και Μαρκ Γουόλμπεργκ, θα βρίσκεται αντιμέτωπο με τους μονομάχους στο Kολοσσαίο, που αναβιώνει με την ταινία «Ο μονομάχος» (Gladiator) του Ρίντλεϊ Σκοτ και τον Ράσελ Κρόου (Insider) στον πρωταγωνιστικό ρόλο. Εντυπωσιακό ιστορικό υπερθέαμα από το δημιουργό του «Μπλέιντ Ράνερ», ξαναφέρνει στην επικαιρότητα μια ένδοξη χολιγουντιανή μυθολογία (Πτώση της Ρωμαϊκής αυτοκρατορίας) και εθριάμβευσε στο αμερικανικό Box office. Στην Αθήνα ξεκίνησε ήδη η μάχη για τις αίθουσες όπου θα προβληθεί, αφού υπολογίζεται ότι θα είναι πάνω από τριάντα.
 Η εμφάνιση του «Πατριώτη» μετά τον «Μονομάχο» συνεχίζει την παρέλαση των μεγάλων αμερικανικών παραγωγών του καλοκαιριού. Ο Μελ Γκίμπσον γενναίος πολεμιστής εναντίον των Βρετανών (όπως στο «Braveheart») στον πόλεμο της Aνεξαρτησίας της Αμερικής, τέλη του 1700. Από το σκηνοθέτη της ταινίας «Μέρα της ανεξαρτησίας», Ρόλαντ Εμεριχ.
 Και φυσικά δεν μπορούμε να ξεχάσουμε μια ακόμη ιστορική πτυχή της Αμερικής, τον εμφύλιο πόλεμο, όπως προβάλλει μέσα από το γουέστερν «Καλπάζοντας με το διάβολο». Πίσω από την κάμερα ο Ανγκ Λι από την Ταϊβάν, με σειρά εξαιρετικών ταινιών, όπως «Λογική και ευαισθησία» και «Γαμήλιο πάρτι».
 Απέναντι στις μεγάλες παραγωγές, η υπόλοιπη Α  προβολή κινήθηκε σε εξαιρετικά μέτρια επίπεδα, παρά την εμφάνιση μεγάλων σταρ. Ξεχώρισε σε εισιτήρια ο «Μαφιόζος της διπλανής πόρτας» με τον Μπρους Γουίλις (δεν έφτασε το «Ανάλυσέ το», αλλά κινήθηκε ικανοποιητικά) και ακολουθεί το νεανικό θρίλερ φαντασίας «Βλέπω το θάνατό σου» του Τζέιμς Γουόνγκ.
 Αντίθετα, οι σινεφίλ έδειξαν την αγάπη τους για τις επανεκδόσεις (νέες κόπιες) κλασικών ταινιών... Εδώ οι μνήμες περνάνε μέσα από τα αγιοκλήματα των θερινών κινηματογράφων, εκεί όπου συνυπάρχουν ο Τριφό, ο Πίτερ Σέλερς, ο Κιούμπρικ και άλλοι.
 Ηρωας του καλοκαιριού ο Πίτερ Σέλερς με τις αξεπέραστες σάτιρες «S.Ο.S. Πεντάγωνο καλεί Μόσχα» του Κιούμπρικ και «Το ποντίκι που βρυχάται» του Τζακ Αρνολντ με την ξανθιά Τζιν Σίμπεργκ πλάι του.
 Ο Τριφό μοναδικός με τη γοητεία του και την αισθαντικότητά του, από τη «Σειρήνα του Μισισιπή», μέχρι την κομεντί «Ο άνδρας που αγαπούσε τις γυναίκες», ενώ ο Μπενίνι με τον Τζάρμους τράβηξαν το κοινό στην ασπρόμαυρη «Παγίδα του νόμου», οι αδελφοί Κοέν μας έδωσαν την πρώτη ταινία τους, «Μόνο αίμα», και θαυμάσαμε τον Μάικλ Κέιν στο «Συλλάβετε τον Κάρτερ».
 Αναμένονται δύο μυθικές ταινίες, η καθεμιά με το δικό της τρόπο: «Τζίλντα» και «Βιριδιάνα». Και μην ξεχνάτε ότι ξαναγυρίζει η «Αντέλ Ουγκό» του Τριφό αρχές του Σεπτέμβρη. Ακόμη το καλοκαίρι καλά κρατεί...
