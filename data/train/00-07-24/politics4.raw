 Συμφωνεί τις κυβερνητικές προτάσεις για τις εργασιακές σχέσεις. Συνιστά στην ηγεσία της Νέας Δημοκρατίας «να ξεκαθαρίσει ότι επί της ουσίας δεν έχει καμία αντίρρηση με αυτές» και, παράλληλα, την καλεί να ελέγξει τους συνδικαλιστές της».
 «Αν κάποιος, μάλιστα, από αυτούς θεωρεί ότι έχει πρόβλημα συνείδησης, μπορεί και να φύγει», προσθέτει χαρακτηριστικά.
 Είναι ο επίτιμος πρόεδρος της Νέας Δημοκρατίας, Κωνσταντίνος Μητσοτάκης, αυτός
που κομίζει τις προαναφερόμενες απόψεις και εκτιμήσεις. Eτσι, εκ των πραγμάτων, λειτουργούν σαν ένας μοχλός πίεσης προς τον Κώστα Καραμανλή, τον οποίο ουσιαστικά συμβουλεύει ο επίτιμος πρόεδρος της Ν.Δ. να ταχθεί αναφανδόν υπέρ των αρχικών κυβερνητικών προθέσεων για τα εργασιακά και επιπλέον να ελέγξει τους συνδικαλιστές, «οι οποίοι δεν μπορούν να προσδιορίσουν την πολιτική του κόμματος! ».
 Ηταν πραγματικός καταπέλτης ο Κωνσταντίνος Μητσοτάκης χθες το απόγευμα, τον οποίο πετύχαμε τηλεφωνικώς στο σπίτι του στα Χανιά. Χωρίς πολλές σκέψεις, εκδήλωσε από την αρχή της συζήτησης την εκτίμηση πως οι κυβερνητικές προτάσεις
για τα εργασιακά ζητήματα «έπρεπε να έχουν αποφασισθεί εδώ και επτά χρόνια και
 Οπως μας είπε: «Eίναι λάθος να κρυβόμαστε πίσω από το δάκτυλό μας, αφού η απελευθέρωση των αγορών επιτάσσει να κινηθούμε προς αυτή την κατεύθυνση. Είναι
υπέρτατη ανάγκη να ληφθούν αυτά τα μέτρα, διαφορετικά η ένταξή μας στην οικονομική και νομισματική ένωση θα γυρίσει εις βάρος μας».
 Ο επίτιμος της Ν.Δ., όμως, δεν παρέλειψε να επικρίνει την κυβέρνηση και να αναφερθεί ειδικά στον Γιάννο Παπαντωνίου, ο οποίος διαβεβαίωνε προεκλογικά ότι
δεν θα θιγούν εργασιακά και συνταξιοδοτικά θέματα. «Είπαν ψέματα, όταν τα έλεγαν αυτά», είπε και πρόσθεσε πως προσπαθούν τώρα να εφαρμόσουν τα μέτρα χωρίς «την απαιτούμενη ψυχολογική προετοιμασία».
 Οπως διευκρίνισε, έπρεπε από νωρίς η κυβέρνηση να προετοιμάσει τον κόσμο γι' αυτά τα μέτρα, «να του πει την αλήθεια, αφού σήμερα η κοινή γνώμη είναι έτοιμη
και προετοιμασμένη για να τ' ακούσει, όχι όπως επί δικής μου προεδρίας».
 Ειδικά για το 35ωρο, ο Κ. Μητσοτάκης ήταν άκρως αρνητικός. «Το 35ωρο είναι αυτοκτονία. Δεν μπορεί ο στόχος των εργαζομένων να είναι η λιγότερη εργασία. Να αγωνίζονται για τη βελτίωση του επιπέδου ζωής των, ναι, αλλά όχι αυτό. Εγώ σ' αυτή την ηλικία εργάζομαι και 40 και περισσότερες ώρες την εβδομάδα», είπε χαρακτηριστικά.
 Στο επίμαχο θέμα, των θέσεων δηλαδή του κόμματός του, αλλά και των προσκείμενων σ' αυτό συνδικαλιστών, οι οποίοι αντιτίθενται σφόδρα στα μέτρα αυτά, ο κ. Μητσοτάκης ήταν σαφής και επιθετικός: 
 «Η Νέα Δημοκρατία οφείλει να ελέγξει τους συνδικαλιστές. Δεν μπορεί ένας να προσδιορίζει την πολιτική του κόμματος», είπε, εννοώντας προφανώς το γραμματέα
της ΓΣΕΕ και συνδικαλιστή της ΔΑΚΕ, Γιάννη Μανόλη. Οταν μάλιστα παρατηρήσαμε πως η αντίδραση προέρχεται από ολόκληρη τη ΔΑΚΕ, επανέλαβε πως αφορά όσους αντιδρούν.
 «Αλλωστε -πρόσθεσε- το κόμμα, ο πρόεδρός του και κορυφαία στελέχη, όπως ο ίδιος, η Ντόρα Μπακογιάννη και άλλοι, έχουν πάρει θέση συγκεκριμένη».
 Εμμείναμε στους συνδικαλιστές της ΔΑΚΕ και τις αντιρρήσεις τους στα κυβερνητικά μέτρα.
 Και εκεί, ο επίτιμος της Ν.Δ. ήταν επίσης κατηγορηματικός. «Αν θεωρούν κάποιοι
ότι τα μέτρα αυτά έρχονται σε αντίθεση με τη συνείδησή τους, μπορούν και να φύγουν»! Ο κ. Μητσοτάκης πρόσθεσε πως «δεν μπορεί οι συνδικαλιστές να βλέπουν με ευχαρίστηση τα μέτρα αυτά· είναι λογικό. Aλλά αυτοί που δημιουργούν το πρόβλημα είναι οι συνδικαλιστές του ευρύτερου δημόσιου τομέα, αυτοί που προσπαθούν να κρατήσουν τα κεκτημένα τους».
 Οταν επιμείναμε να τον ρωτάμε για τη θέση που πρέπει να πάρει η Ν.Δ. στο θέμα,
ο κ. Μητσοτάκης δεν είχε κανέναν ενδοιασμό να μας πει πως: «Η Νέα Δημοκρατία οφείλει να πάρει μια ξεκάθαρη θέση. Και να έχει μεν τις ενστάσεις της για το χρόνο λήψης των μέτρων και ότι αυτός (ο χρόνος) ήταν καθυστερημένος, εντούτοις
να πει ότι θα στηρίξει αυτή την πολιτική επί της ουσίας και χωρίς καμία αντίρρηση»! 
 Ο επίτιμος πρόεδρος της Ν.Δ. εκτιμά ότι αναλόγου ύφους αποφάσεις πρέπει να ληφθούν και σε ό,τι αφορά το ασφαλιστικό ζήτημα.
 Οι θέσεις αυτές του επίτιμου προέδρου της Νέας Δημοκρατίας αναμένεται πάντως να προκαλέσουν πολλές αντιδράσεις στο εσωτερικό του κόμματος και κυρίως στους συνδικαλιστές της ΔΑΚΕ. Οι τελευταίοι έχουν ταχθεί ανοικτά και έντονα κατά των
κυβερνητικών μέτρων, ενώ, αν και δεν έχουν εκφραστεί δημόσια, υπάρχουν και αρκετά στελέχη της Ν.Δ. που θα επιθυμούσαν «ηπιότερα» μέτρα. Είναι οι οπαδοί της «λαϊκής δεξιάς», οι οποίοι αναμένεται σύντομα να εκφράσουν τις διαφωνίες τους για ανάλογες αποφάσεις.
