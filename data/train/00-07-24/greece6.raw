Τρεις αγωγές σε βάρος δημόσιων θεραπευτηρίων και νοσοκομείων υποβλήθηκαν στο Διοικητικό Πρωτοδικείο Αθηνών από ασθενείς που υποστηρίζουν ότι υπέστησαν μερική ή ολική αναπηρία από λάθη ιατρών.Το συνολικό ποσόν που ζητείται ως αποζημίωση αγγίζει τα 188 εκατ. δρχ.
 Οι δύο αγωγές στρέφονται εναντίον θεραπευτηρίου του ΙΚΑ, ενώ η τρίτη σε βάρος του Γενικού Κρατικού Νοσοκομείου Αθηνών («Γεώργιος Γεννηματάς») και μάλιστα ήδη έχει «ευδοκιμήσει» για την προσφεύγουσα αφού το δικαστήριο της επιδίκασε προσωρινά 3 εκατ. δρχ.
 Εναντίον του Γενικού Περιφερειακού Nοσοκομείου «Γεώργιος Γεννηματάς» προσέφυγε
ασθενής, η οποία είχε υποβληθεί σε εγχείρηση κοιλιοκήλης, το Σεπτέμβριο του 1996. Η γυναίκα, που κατάγεται από την Ηπειρο και είναι σύζυγος ιερέα με δύο ανήλικα παιδιά, ζητεί αποζημίωση ύψους 93 εκατ. δρχ. «για σοβαρή βλάβη στην υγεία της».
 Οπως υπογραμμίζει στην αγωγή της, από ιατρικό λάθος έγινε κακή τεχνική αγγίστρωση πλέγματος με συνέπεια τη βαριά προσβολή του μηριαίου νεύρου, γεγονός που είχε αποτέλεσμα να υποστεί αναπηρία 67%.
 Η γυναίκα ξεκίνησε ένα μαραθώνιο θεραπειών και μετακινήσεων, σε σημείο που εγκατέλειψε το σπίτι της στην Ηπειρο και εγκαταστάθηκε στην Αθήνα. Υποβάλλεται, όπως αναφέρει, σε καθημερινή θεραπεία με ειδικά μηχανήματα και μάλιστα μετακινείται υποχρεωτικά με ταξί, καθώς αντιμετωπίζει έντονα κινησιακά
 Η προσφεύγουσα εφαρμόζοντας ειδική διαδικασία του κώδικα Διοικητικής Δικονομίας (ν.2717/99) ζητούσε να της καταβάλλεται κάθε μήνα τμήμα του ποσού, ώστε να αντιμετωπίσει τις ανάγκες διαβίωσης και νοσηλείας. Από το αιτούμενο ποσόν των 13 εκατ. το δικαστήριο της επιδίκασε προσωρινά 3 εκατ. δρχ., υπό τον
όρο της κατάθεσης εγγυητικής επιστολής σε τράπεζα από την ίδια ή τρίτο πρόσωπο.
 Η δεύτερη αγωγή υποβλήθηκε από νοσηλεύτρια, η οποία ζητεί αποζημίωση ύψους 50 εκατ. δρχ. «για σοβαρή βλάβη (αναπηρία) που υπέστη η υγεία της εξαιτίας αμελούς συμπεριφοράς και παράνομων πράξεων οργάνων του ΙΚΑ».
 Η νοσηλεύτρια υποβλήθηκε σε εγχείρηση αφαίρεσης του θυρεοειδούς το Δεκέμβριο του 1997, στο Γ  Θεραπευτήριο του ΙΚΑ.Οπως υποστηρίζει, υπέστη παράλυση της δεξιάς φωνητικής χορδής από λάθος κατά την επέμβαση, ενώ «η τομή στο λαιμό της
έγινε από λάθος σημείο με αποτέλεσμα να φέρει μια μεγάλη ουλή».
 Η γυναίκα αναφέρει ότι αντιμετωπίζει προβλήματα ισορροπίας, κεφαλαλγίες, ενώ δεν μπορεί να δουλέψει λόγω προβλημάτων στην ομιλία.
 Σε βάρος του ίδιου θεραπευτηριου (Γ  του ΙΚΑ) στρέφεται και αλλοδαπή γυναίκα, ζητώντας αποζημίωση ύψους 45 εκατ. δρχ., γιατί υπέστη κατά την εγχείρηση (και σε αυτή την περίπτωση!) αφαίρεσης θυρεοειδούς, «αμφοτερόπλευρη παράλυση των φωνητικών χορδών».
 Η εγχείρηση έγινε τον Ιούνιο του 1999 και, όπως υποστηρίζει η ασθενής, «από λάθος του ιατρού προσβλήθηκαν οι φωνητικές της χορδές με συνέπεια να επικοινωνεί μόνο ψιθυριστά».
 Η γυναίκα ζητεί αποζημίωση για διαφυγόντα κέρδη αφού, όπως λέει, δεν μπορεί να
εργαστεί, ενώ ταυτόχρονα αντιμετωπίζει προβλήματα και με την άδεια παραμονής της καθώς η ανανέωσή της προϋποθέτει αποδοχές ίσες με το ήμισυ των εργάσιμων ημερών του έτους. 
