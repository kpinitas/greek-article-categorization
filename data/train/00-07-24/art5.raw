 Οι τοιχογραφίες σε μια μικρή εκκλησιά στο Παρθένι της Λέρου αποτύπωσαν την αγωνία ενός ολόκληρου λαού μα και τη στέρηση της ελευθερίας του στα χρόνια της
εφτάχρονης δικτατορίας. Οι ίδιες τοιχογραφίες ως μη «βυζαντινοπρεπείς», αλλά και ως «κομμουνιστικό δημιούργημα» ασβεστώθηκαν λίγα χρόνια αργότερα από κάποιον καλόγερο. Σήμερα, 30 χρόνια μετά τη δημιουργία τους και 26 χρόνια μετά
την πτώση της χούντας, η ελληνική πολιτεία διά του υπουργείου Αιγαίου έρχεται να χρηματοδοτήσει τη συντήρηση του μοναδικού και άγνωστου αυτού μνημείου δημοκρατίας.
 Πρόκειται για την εκκλησία της Αγίας Κιουράς στο Παρθένι της Λέρου, μια μονόχωρη καμαροσκέπαστη εκκλησιά του 18ου αιώνα χτισμένη στα λείψανα μιας παλιότερης και πιθανά βυζαντινής κατασκευής. Στα 1969-1970, όταν στο Παρθένι λειτουργούσε στρατόπεδο συγκέντρωσης δημοκρατικών πολιτών, τρεις εξόριστοι ζωγράφοι, οι Κυριάκος Τσακίρης, Αντώνης Καραγιάννης και Τάκης Τζαννετέας, ζήτησαν και κατάφεραν να πάρουν άδεια από τον τότε μητροπολίτη Λέρου προκειμένου να αγιογραφήσουν το εσωτερικό της μικρής εκκλησιάς.
 «Η ιδέα να επισκευαστεί και να διαμορφωθεί το μισοερειπωμένο και εγκαταλελειμμένο κτίριο της εκκλησίας -έγραψε στην εφημερίδα "Λεριακά Νέα" τον
Ιανουάριο του 1984 ο εκ των πρωταγωνιστών της αγιογράφησης Κυριάκος Τσακίρης- προήλθε από τον Μανώλη Γλέζο, ο οποίος την πρότεινε στον τότε διοικητή του στρατοπέδου Παναγιώτη Σπυράκη. Ο κ. Σπυράκης όχι μόνο την αποδέχτηκε με ενθουσιασμό, αλλά και εξασφάλισε την έγκριση του τότε δεσπότη Ισιδώρου». Ας σημειωθεί, πάντως, ότι η αγιογράφηση της Αγίας Κιουράς δεν ήταν και ό,τι το ευκολότερο. Αφού «κατά τη διάρκεια της εικονογράφησης ο δεσπότης είχε διατυπώσει αντιρρήσεις. Ηθελε εικόνες στο παραδοσιακό βυζαντινό στιλ», αναφέρει σε κείμενό του ο μακαρίτης πλέον Kυριάκος Tσακίρης. «Χρειάστηκαν», συνεχίζει, «πάνω από οκτώ μήνες εντατικής δουλειάς δέκα δώδεκα ωρών την ημέρα και πολλές φορές και τη νύχτα με λάμπες θυέλλης και πάντα με την επιτήρηση τριών χωροφυλάκων για να αποπερατωθεί η εικονογράφηση. Η εικονογράφηση έγινε με ελαιοχρώματα πάνω στους τοίχους που επεξεργάστηκαν οι συγκρατούμενοί μας τεχνίτες Γιώργος Γιωτόπουλος και Σωτήρης Κολλάτος. Για μοντέλα χρησιμοποιήθηκαν κυρίως συγκρατούμενοί μας, αλλά και Λεριώτες και Λεριώτισσες,
αλλά και παπάδες και χωροφύλακες. Εγιναν από τους τρεις καλλιτέχνες συνολικά είκοσι μεγάλα και μικρά έργα. Η εικονογράφησή μας», καταλήγει ο καλλιτέχνης, «χωρίς να εγκαταλείπει τελείως το γνωστό βυζαντινό στιλ, χωρίς να χαρακτηρίζεται μοντέρνα, έχει το δικό της, τον ιδιαίτερο χαρακτήρα που με το πνεύμα και την ψυχή των καλλιτεχνών, αποτυπώνεται και εκφράζεται ο σύγχρονος άνθρωπος, ο πόνος και η καρτερικότητά του η ανάταση και το μεγαλείο του».
 Με τη διάλυση του στρατοπέδου και την απόλυση των κρατουμένων στην Αγιά Κιουρά
εγκαθίσταται από το δεσπότη ο καλόγερος της μονής της Πάτμου Δανιήλ Καρτζούνης. Ο καλόγερος αυτός προχώρησε στο ασβέστωμα των εικόνων, καταστροφή που συνεχίστηκε και μετά την πτώση της χούντας και ώς τα τέλη της δεκαετίας του 1970. «Δεν μπορούμε να ανεχτούμε το έργο αυτό των κομμουνιστών», φέρεται ότι δήλωνε ο καλόγερος αυτός στις όποιες διαμαρτυρίες υπήρξαν ενάντια στο βανδαλισμό του. Ανάμεσα σ' αυτές τις διαμαρτυρίες και η αρθρογραφία της «Ελευθεροτυπίας» εκείνης της εποχής. Τελικά και μετά από σχετική πρόταση της 4ης Eφορείας Bυζαντινών Aρχαιοτήτων Δωδεκανήσου, τον Απρίλιο του 1983 το υπουργείο Πολιτισμού χαρακτηρίζει την εκκλησία της Αγίας Κιουράς ως ιστορικό διατηρητέο μνημείο. Σήμερα, σύμφωνα με έκθεση της αρχαιολόγου Μαρίας Μιχαηλίδου προς το υπουργείο Αιγαίου, «η εκκλησία παρουσιάζει ρωγμές σε διάφορα σημεία και σαθρά και φουσκωμένα επιχρίσματα στην οροφή και στους τοίχους. Οι τοιχογραφίες ασβεστώθηκαν, ενώ παρουσιάζουν κατά τόπους απώλειες τμημάτων τους, απολεπίσεις και ρωγμές». 
 «Ευνόητο είναι», υποστήριξε ο υπουργός Αιγαίου Νίκος Σηφουνάκης, «ότι ένα τέτοιο μοναδικό μνημείο των δημοκρατικών αγώνων του ελληνικού λαού και ιδιαίτερα των αντιδικτατορικών του αγώνων δεν θα μπορούσε παρά να τύχει της φροντίδας από μέρους της πολιτείας. Το υπουργείο Αιγαίου έσπευσε να χρηματοδοτήσει από το μικρό του προϋπολογισμό το κόστος των εργασιών που απαιτούνται, ώστε 26 χρόνια μετά την πτώση της χούντας σε ένα από τα νησιά του
Αιγαίου, του Αιγαίου που η χούντα τίμησε μετατρέποντάς το εν πολλοίς σε χώρο απομόνωσης και εξορίας, το συγκεκριμένο μνημείο να λειτουργεί σαν φάρος μνήμης».
 Ας σημειωθεί ότι, σύμφωνα με τη μελέτη συντήρησης και αποκατάστασης της Αγίας Κιουράς στο Παρθένι της Λέρου, το συνολικό κόστος εργασιών δεν ξεπερνά τα 15 εκατομμύρια δραχμές.
