 Το Σοσιαλιστικό Κόμμα της Ισπανίας εξέλεξε τον εκσυγχρονιστή Χοσέ Λουίς Ροντρίγκες Ζαπατέρο νέο γενικό γραμματέα του, από τα φρέσκα πρόσωπα, που κατάφερε να κάνει την έκπληξη αφήνοντας πίσω του φαβορί όπως ο Χοσέ Μπόνο της Καστίλης, δίνοντας την εντύπωση γενικότερα ότι επιλέγει την ανανέωση για το μέλλον του.
 Το Ισπανικό Σοσιαλιστικό Εργατικό Κόμμα είναι η σημαντικότερη δύναμη της αντιπολίτευσης στην Ισπανία και ο Ροντρίγκες Ζαπατέρο, βουλευτής της Λεόν (στα
βορειοδυτικά) εξασφάλισε τη νίκη με εννέα ψήφους και σχετική πλειοψηφία, κερδίζοντας το σοσιαλιστή «βαρόνο» και επί 17 χρόνια πρόεδρο της περιφερειακής
κυβέρνησης της περιοχής της Καστίλης -Λα Μάντσα. Στο πλαίσιο της ίδιας αυτής συνέλευσης, οι συμμετέχοντες ψήφισαν κατά 90% υπέρ της αποδοχής ενός 49μελούς εκτελεστικού σώματος του κόμματος, με νέα πρόσωπα, που μπορεί να μην είναι ιδιαιτέρως γνωστά στην εθνική πολιτική σκηνή της Ισπανίας, στηρίζουν όμως τον 39χρονο νέο γενικό γραμματέα.
 Επικεφαλής του ρεύματος «Νουέβα βία» («Νέος δρόμος»), ο Ροντρίγκες Ζαπατέρο έλαβε 414 ψήφους (41, 68%) από τους 995 σοσιαλιστές αντιπροσώπους που συμμετείχαν στο συνέδριο, ενώ ο Χοσέ Μπόνο 405 (40, 79%). Η πρώην υπουργός Ματίλντα Φερνάντεζ και η ευρωβουλευτής Ρόζα Ντίεζ, που ήταν επίσης υποψήφιες για τη θέση του γενικού γραμματέα του Σοσιαλιστικού Κόμματος, έλαβαν αντίστοιχα 109 (10, 98%) και 65 (6, 55%) ψήφους.
 Πάντως, η πρώτη εντύπωση που έδωσε ο Ζαπατέρο ήταν μετριοπαθής. «Θέλω να απευθύνω μια ειλικρινή έκκληση σε όλους εκείνους που έχουν μακρά ιστορία στο κόμμα μας και γνωρίζουν πώς να κυβερνούν», δήλωσε χθες κατά το κλείσιμο της τριήμερης γενικής συνέλευσης. «Θα είμαι ανοιχτός σε οτιδήποτε προτείνετε. Είναι θεμελιώδες να αλλάζουμε και να διατηρούμε την αισιοδοξία μας».
 Μεταξύ των άλλων, λίγων επιφανών προσώπων στο εκτελεστικό σώμα του Σοσιαλιστικού Κόμματος είναι ο Χαβιέ Σολάνα, επικεφαλής τελευταία της εξωτερικής πολιτικής της Ευρωπαϊκής Ενωσης.
 Το νεοεκλεγέν δυναμικό πρέπει να φροντίσει τώρα να στηρίξει το Σοσιαλιστικό Κόμμα και να ξεπεραστούν οι εσωτερικές διαφωνίες και διαμάχες που ακολούθησαν τους μήνες μετά τις γενικές εκλογές που έδωσαν πλειοψηφία στον κεντρώο πρωθυπουργό Χοσέ Μαρία Αθνάρ και το Λαϊκό Κόμμα του. Στην προηγούμενη Bουλή, ο
