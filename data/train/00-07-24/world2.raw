 Με τα μάτια στραμμένα στον ουρανό, σε αναμονή του αεροσκάφους που μετέφερε τον
Μπιλ Κλίντον πίσω στην πατρίδα από την Ιαπωνία, ήταν χθες η ισραηλινή και η παλαιστινιακή αντιπροσωπεία στο Καμπ Ντέιβιντ. Το θέμα της Ιερουσαλήμ συνέχιζε
να αιωρείται απειλητικά σαν σπάθη πάνω από τα κεφάλια των διαπραγματευτών, τουλάχιστον όμως μέχρι χθες δεν είχε πέσει και οι δύσκολες διαπραγματεύσεις δεν είχαν διακοπεί. 
 Τις επαφές των τελευταίων ημερών στην εξοχική κατοικία του Καμπ Ντέιβιντ είχε αναλάβει η Μάντλεν Ολμπράιτ. Ο Μπιλ Κλίντον όμως ήταν αυτός που ρωτήθηκε για την πρόοδο των συνομιλιών, ενώ βρισκόταν στην Οκινάουα και απάντησε ότι οι διαπραγματευτές «δεν έχασαν τον καιρό τους, εργάστηκαν πραγματικά και... έκαναν προόδους».
 Σύμφωνα με τις υπάρχουσες πληροφορίες, οι Ισραηλινοί και οι Παλαιστίνιοι διαπραγματευτές δίνουν τώρα μάχη επί αμερικανικής πρότασης που εξασφαλίζει στους Παλαιστίνιους μερική κυριαρχία σε ορισμένες συνοικίες της Ανατολικής Ιερουσαλήμ και πλήρη κυριαρχία σε άλλες. Το σχέδιο προβλέπει επίσης «πάγωμα» του καθεστώτος της ιστορικής Παλιάς Πόλης της Ιερουσαλήμ για μερικά χρόνια, μέχρις ότου βρεθεί μία λύση που θα καθορίζει το οριστικό καθεστώς της.
 Πηγή προσκείμενη στην ισραηλινή αντιπροσωπεία εξάλλου, έκανε λόγο και για μια «λύση ανάγκης», σύμφωνα με την οποία, η αναβολή απόφασης για την Ιερουσαλήμ θα
ακολουθείται από εδάφιο που θα αναφέρει ρητώς ότι έληξε η ισραηλινοπαλαιστινιακή σύρραξη.
 Ο Ισραηλινός υπουργός Eξωτερικών Δαβίδ Λέβι δήλωσε ότι η κατάσταση στο Καμπ Ντέιβιντ «είναι πολύ σοβαρή», αλλά «για την ώρα δεν ξέρουμε τι θα προκύψει από
τη διάσκεψη». Ωστόσο, στο ενδεχόμενο να ναυαγήσουν οι συνομιλίες σε 24 ώρες αν
ο Αραφάτ δεν συμφωνήσει στη συμβιβαστική πρόταση για την Ιερουσαλήμ αναφέρονται ισραηλινές εφημερίδες. Την εκτίμηση φαίνεται ότι ενισχύει η δήλωση
του δεύτερου στην τάξη Παλαιστινίου Μαχμούντ Αμπάς, ο οποίος είπε ότι οι Παλαιστίνιοι δεν θα δεχτούν μερική συμφωνία για τα Ιεροσόλυμα.
 Εν τω μεταξύ, σήμερα και αύριο οι επικεφαλής των τριών χριστιανικών εκκλησιών της Ιερουσαλήμ, ο Πατριάρχης Διόδωρος Ι, ο Πατριάρχης της αρμενικής Ορθόδοξης Eκκλησίας Τορκόμ ΙΙ και ο επίσκοπος της Pωμαιοκαθολικής Eκκλησίας Μισέλ Σαμπάχ, θα έχουν συναντήσεις με Παλαιστίνιους και Ισραηλινούς υπουργούς με θέμα το μέλλον της Ιερουσαλήμ. Οι τρεις επίσκοποι έχουν ζητήσει να μην χωριστούν οι χριστιανικές γειτονιές της Παλιάς Πόλης των Ιεροσολύμων, στο πλαίσιο μιας πιθανής συμφωνίας στο Καμπ Ντέιβιντ. Τη θέση-πρότασή του να δοθεί
στα Ιεροσόλυμα «ειδικό καθεστώς με διεθνείς εγγυήσεις» διατύπωσε ο Πάπας Ιωάννης Παύλος Β'.
 Από τη Νέα Υόρκη προχθές εξάλλου, ο Παλαιστίνιος παρατηρητής στα Ηνωμένα Εθνη Νάσερ Αλ-Κίντουα πρότεινε να γίνουν δεκτοί οι Παλαιστίνιοι στον ΟΗΕ με καθεστώς πλήρους μέλους, ανεξάρτητα αν θα έχουν επιτυχή έκβαση οι συνομιλίες στο Καμπ Ντέιβιντ. Το θέμα συζήτησε ήδη τηλεφωνικά ο Γιάσερ Αραφάτ με το γ.γ. του ΟΗΕ Κόφι Ανάν.
