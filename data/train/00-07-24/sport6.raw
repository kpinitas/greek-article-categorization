Δύο ενδεκάδες χρησιμοποίησε ο Ντούσαν Μπάγεβιτς (μόνο ο Σαμοτούλσκι έπαιξε 90' λεπτά) στο χθεσινό φιλικό αγώνα του ΠΑΟΚ με την τουρκική «Αδανασπόρ», την οποία νίκησε 2-0, στον πρώτο φιλικό αγώνα που έδωσε στην Αυστρία.
 Φάνηκε, βέβαια, ότι ο «δικέφαλος του Bορρά» βρίσκεται ακόμη αρκετά πίσω, όσον αφορά στη σωστή ανάπτυξη, κάτι που επισήμανε κι ο προπονητής του ΠΑΟΚ, αλλά αυτά τα φιλικά παιγνίδια γίνονται για την καλύτερη δυνατή προετοιμασία της ομάδας και τη βελτίωση σε όλους τους τομείς.
 «Θέλουμε αρκετή δουλειά, αλλά μην ξεχνάτε ότι τα πόδια των παικτών είναι ακόμη βαριά από τις σκληρές προπονήσεις και υπάρχουν περιθώρια βελτίωσης. Είμαι ευχαριστημένος από την προσπάθεια της ομάδας», είπε ο Σερβοέλληνας προπονητής.
 Ο ΠΑΟΚ έχασε σημαντικές ευκαιρίες με τους Ναλιτζή και Οκκά στο α' μέρος, ώσπου να προηγηθεί στο σκορ, κάτι που κατάφερε στο 44', όταν ο Ναλιτζής κέρδισε πέναλτι και το εκτέλεσε ο ίδιος, γράφοντας το 1-0.
 Οι αρκετές αλλαγές από τους προπονητές και των δύο ομάδων στο β' έριξε την ποιότητα του αγώνα, αλλά ο ΠΑΟΚ με το νεοαποκτηθέντα Σπάσιτς πέτυχε και δεύτερο γκολ στο 60', ύστερα από ωραία ενέργεια όλης της επιθετικής γραμμής της ομάδας, για να λήξει ο αγώνας 2-0, αφού οι Τούρκοι δεν δημιούργησαν κάποια σημαντική ευκαιρία.
 Ολοι συμφώνησαν ότι «το αποτέλεσμα είναι το τελευταίο που μετράει σ' αυτά τα φιλικά παιγνίδια», και ο Μπάγεβιτς περιμένει μέσα στις επόμενες ημέρες τον Αργεντινό Πατρίτσιο Καμπς, για να ενταχθεί στο έμψυχο δυναμικό της ομάδας και να βοηθήσει στη σωστότερη ανάπτυξη του ΠΑΟΚ.
 (Α' ημίχρονο): Σαμοτούλσκι, Μπορμπόκης, Κων/νίδης, Χασιώτης, Τετράτζε, Ουντέζε, Μπράτιτς, Εγκομίτης, Γεωργιάδης, Οκκάς, Ναλιτζής.
 (Β' ημίχρονο): Σαμοτούλσκι, Καραδήμος, Βενετίδης (74' Μαραγκός), Νάστος, Κατσαμπής, Κουλακιώτης, Καφές, Σπάσιτς, Βρύζας, Βοσκαρίδης, Φρούσος.
 * Την προσεχή τετάρτη ο ΠΑΟΚ αντιμετωπίζει την Αϊντραχτ Φρανκφούρτης στο δεύτερο σημαντικό φιλικό αγώνα που θα δώσει κατά τη διάρκεια της προετοιμασίας του.
