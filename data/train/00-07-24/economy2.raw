«Πράσινο φως» για αύξηση των κονδυλίων που μπορεί να διαθέσει η κυβέρνηση για τη
μετεγκατάσταση της «Ολυμπιακής» στο νέο αεροδρόμιο στα Σπάτα δίνει ουσιαστικά η έκθεση της εταιρείας «Αλαν Στάντφορντ», η οποία είχε προσληφθεί ως σύμβουλος
σε αυτό τον τομέα, σε συνεργασία με τις αρμόδιες υπηρεσίες της Ευρωπαϊκής Ενωσης.
 Ανοιχτό εξακολουθεί να παραμένει το πρόγραμμα των εργασιών στην επισκευαστική βάση και πλέον είναι δεδομένο ότι η βαριά συντήρηση των αεροσκαφών θα εξακολουθήσει να γίνεται στις σημερινές εγκαταστάσεις στο Ελληνικό, τουλάχιστον έως το φθινόπωρο του 2001. Η τεχνική βάση, που αρχικά είχε σχεδιαστεί ώστε να έχει θέσεις για 10 αεροσκάφη, τελικά περιορίστηκε στις μισές. Από αυτές μία θα διατίθεται για ελαφριές επισκευές, μία για αποκατάσταση βλαβών, ενώ τρεις προβλέπονται για βαριά συντήρηση. Η εργολαβία, ύψους 23, 5 δισ. δρχ., έχει ήδη ανατεθεί, αλλά η κατασκευή των θέσεων βαριάς συντήρησης δεν προβλέπεται να έχει ολοκληρωθεί με την έναρξη του νέου αεροδρομίου, την 1η Μαρτίου του 2001.
 Πάντως, η ξένη εταιρεία ολοκλήρωσε την έκθεση που είχε αναλάβει σχετικά με την
υπόθεση της μετεγκατάστασης του εθνικού αερομεταφορέα, η οποία μεταβιβάστηκε από τον υπουργό Μεταφορών, Χρ. Βερελή, στον υπουργό Εθνικής Οικονομίας, Γιάννο
 Με βάση την έκθεση, το κόστος της μετεγκατάστασης, που αρχικά είχε υπολογιστεί
σε 78 δισ. δρχ. και στη συνέχεια είχε κλείσει στα 34 δισ. δρχ., μπορεί να αυξηθεί κατά 10 έως και 30 δισ. δρχ. Τα κονδύλια αυτά μπορεί να διατεθούν από κρατικούς πόρους χωρίς να τεθεί θέμα περιορισμών που έχουν θεσπιστεί από την Ευρωπαίκή Ενωση για τις ενισχύσεις των κρατικών αεροπορικών εταιρειών.
 Ο «μεγάλος πονοκέφαλος» για την «Ολυμπιακή» παραμένουν τα τεράστια ελλείμματα που συνεχίζουν να υπάρχουν και -το σπουδαιότερο- να διογκώνονται, παρά τις μεγάλες ενισχύσεις που είχαν γίνει από τα κρατικά ταμεία κατά την εφαρμογή του
προγράμματος εξυγίανσης. Ανεπίσημοι υπολογισμοί συγκλίνουν στο συμπέρασμα ότι στο τέλος του χρόνου το έλλειμμα θα φθάσει τα 50 δισ. δρχ., έναντι 20 που προέβλεπαν οι εκτιμήσεις των Βρετανών συμβούλων.
