Εναν ιστορικό θρίαμβο, που ανοίγει την όρεξη για ακόμη καλύτερες ημέρες στο ελληνικό τένις, πέτυχε η Εθνική μας νικώντας τη Νορβηγία 4-1 για το Kύπελλο Ντέιβις (Παγκόσμιο Kύπελλο Aνδρών, β' γύρος). Ο Σόλων Πέπας, ο κορυφαίος Ελληνας τενίστας αυτή τη στιγμή και Νο 175 στον κόσμο, ολοκλήρωσε ό,τι είχε αρχίσει την Παρασκευή. Κέρδισε χθες τον καθοριστικό αγώνα επί του Γιαν Φρόντε Αντερσεν, παίζοντάς τον σαν τη γάτα με το ποντίκι. Αφού πρώτα τον κούρασε, εν συνεχεία τον αποτελείωσε: 7-5, 6-2, 6-2. Λίγο μετά, στα γήπεδα του Ομίλου Αντισφαίρισης Αθηνών που γέμισαν από κόσμο το τριήμερο, ο Κώστας Οικονομίδης με την καθαρή νίκη του επί του Στιάν Μπορέτι με 6-2, 6-0, διαμόρφωσε το τελικό σκορ 4 (νίκες) -1 (έναντι μιAς). Το Σάββατο στο διπλό, οι Τάσος Βασιλειάδης, Κώστας Οικονομίδης είχαν κερδίσει τουΣ Χέλγκε Κολ, Στιαν Μπορέτι 6-3, 6-1, 6-2.
 Με την επικράτησή της επί της Νορβηγίας η ελληνική ομάδα πέρασε στα ημιτελικά της κατηγορίας της (Β' Ευρωαφρικανική Zώνη). Στις 6-8 Οκτωβρίου στην Αθήνα θα αντιμετωπίσει το νικητή της συνάντησης Πολωνίας-Σλοβενίας και σε περίπτωση νίκης θα ανέβει στην Α' κατηγορία.
 «Παίζοντας στην έδρα μας έχουμε πολλές πιθανότητες να προβιβαστούμε στην Α' κατηγορία του Kυπέλλου Ντέϊβις. Η νίκη επί της Νορβηγίας ήταν μία από τις πιΟ κρίσιμες και ευτυχισμένες στιγμές του ελληνικού τένις. Πιστεύω ότι θα έρθουν ακόμη καλύτερες στιγμές, αφού το άθλημα έχει διαδοθεί σε κάθε γωνιά της Ελλάδας», υπογράμμισε ο κ Σπύρος Ζαννιάς, πρόεδρος της Ομοσπονδίας Tένις και μέλος της Παγκόσμιας Ομοσπονδίας.
 «Πρόκειται για πολύ μεγάλη επιτυχία», δήλωσε ο ομοσπονδιακός προπονητής Νίκος Κελαϊδής, «όχι μόνο γιατί κερδίσαμε τη Νορβηγία και είμαστε μία ανάσα από την Α' κατηγορία, αλλά και γιατί φέραμε τον κόσμο στο γήπεδο».
 Φανερά συγκινημένος ο μεγάλος πρωταγωνιστής των αγώνων Σόλων Πέπας, ανέφερε: 
 «Είναι άλλο πράγμα να παίζεις για την πατρίδα σου, μπροστά σε συμπατριώτες σου φιλάθλους».
