 Με αυτοκριτική και διακηρύξεις καλών προθέσεων, χωρίς όμως ουσιαστικά μέτρα και αποφεύγοντας κάθε οικονομική δέσμευση, οι πλουσιότερες χώρες του πλανήτη προσπάθησαν χθες να καθησυχάσουν τις δικές τους συνειδήσεις, αλλά και να αντιμετωπίσουν τις αγωνιώδεις εκκλήσεις των φτωχών χωρών για διαγραφή του ασφυκτικού χρέους του Tρίτου Kόσμου.
* Με αναφορές σε «νέο συνεταιρισμό», σε «εξανθρωπισμό της παγκοσμιοποίησης» και υποσχόμενοι να καταπολεμήσουν «τις ρίζες των συγκρούσεων και της φτώχειας», οι
ηγέτες των χωρών-μελών της Ομάδας των Οκτώ διακήρυξαν τις καλές τους προθέσεις
για την καλύτερη εκπαίδευση στις αναπτυσσόμενες χώρες και για τη μεγαλύτερη διάδοση της ψηφιακής τεχνολογίας. Ομως απέφυγαν να δεσμευθούν ακόμη και για το
άνοιγμα των αγορών τους στα αγροτικά προϊόντα από τις χώρες αυτές, ενώ σε ό,τι
αφορά το χρέος, περιορίστηκαν να επισημάνουν ότι στο μέλλον θα δανείζουν πιο δύσκολα χρήματα για να προστατεύσουν τις αναπτυσσόμενες χώρες από νέα δυσβάστακτα χρέη.
 «Από την πλευρά μας πρέπει να προωθήσουμε περισσότερο υπεύθυνες πρακτικές δανεισμού για να εξασφαλίσουμε ότι δεν θα φορτωθούν ξανά αβάστακτα χρέη», αναφέρεται στο κοινό ανακοινωθέν των προέδρων των ΗΠΑ, της Ρωσίας, της Ιαπωνίας, του Καναδά, της Γαλλίας, της Βρετανίας, της Γερμανίας και της Ιταλίας.
 Σε ό,τι αφορά την προώθηση της εκπαίδευσης στις φτωχές χώρες, όπου 100 εκατομμύρια παιδιά δεν πηγαίνουν ούτε στο δημοτικό σχολείο, οι οχτώ ηγέτες υποσχέθηκαν ότι θα υποστηρίξουν την υποχρεωτική στοιχειώδη εκπαίδευση για όλους μέχρι το 2015. Ο πρόεδρος των ΗΠΑ Μπιλ Κλίντον υποσχέθηκε ότι η Ουάσιγκτον θα στείλει στον Τρίτο Κόσμο πλεονάζοντα αμερικανικά αγροτικά προϊόντα αξίας 300 εκατ. δολαρίων, προκειμένου να παρασκευαστούν σχολικά γεύματα.
 «Πιστεύουμε ότι μπορούμε να αυξήσουμε κατά εκατομμύρια και εκατομμύρια (τον αριθμό των παιδιών που πηγαίνουν σχολείο), παρέχοντάς τους απλώς ένα ζεστό γεύμα την ημέρα», δήλωσε ο Αμερικανός πρόεδρος.
 Χαρακτηριστικό των υψιπετών στόχων που αναφέρονται στο ανακοινωθέν, χωρίς όμως
να στηρίζονται από κάποια συγκεκριμένη προοπτική χρηματοδότησης, είναι η διάδοση του «Ιντερνετ» στον αναπτυσσόμενο κόσμο για τη γεφύρωση του χάσματος ανάμεσα στις πλούσιες και τις φτωχές χώρες σε ό,τι αφορά την πρόσβαση στη σύγχρονη τεχνολογία.
 Ο Ιάπωνας πρωθυπουργός, Γιοσίρο Μόρι, δήλωσε ότι η πληροφορική «θα είναι μια από τις ισχυρότερες δυνάμεις στη διαμόρφωση του κόσμου κατά τον 21ο αιώνα», αλλά όταν ρωτήθηκε αν η Ιαπωνία είναι διατεθειμένη να δαπανήσει χρήματα για να
βοηθήσει τις αναπτυσσόμενες χώρες να αποκτήσουν την απαραίτητη υποδομή απάντησε πως «η πληροφορική είναι ένας τομέας που πρέπει να εξελιχθεί στον ιδιωτικό τομέα. Η κυβέρνηση θα πρέπει να είναι συμπληρωματική».
 Οπως σχολίαζαν Ευρωπαίοι αξιωματούχοι, ο πρόεδρος των ΗΠΑ Μπιλ Κλίντον εμπόδισε την αναγραφή στο τελικό ανακοινωθέν ενός χρονοδιαγράμματος βάσει του οποίου οι πλούσιες χώρες θα ανοίξουν τις αγορές τους στα αγροτικά προϊόντα των
φτωχών χωρών, μη θέλοντας να δεσμεύσει με κάτι τέτοιο τον επόμενο πρόεδρο των ΗΠΑ. Σύμφωνα με τις ίδιες πληροφορίες, οι Ευρωπαίοι ζητούσαν να προσδιορισθεί περίοδος 3 ώς 4 ετών.
