 Είναι γραφτό της εθνικής ομάδας να πορεύεται με κλυδωνισμούς. Πριν ακόμη ανακοινωθούν τα ονόματα των παικτών που θα μαζευτούν για φιλικούς αγώνες τον Αύγουστο και το Σεπτέμβριο, άρχισαν τα όργανα.
 Τα ονόματα διέρρευσαν ως διά μαγείας το βράδυ του Σαββάτου και ο Κώστας Πετρόπουλος έπεσε από τα σύννεφα όταν τα διάβασε στις εφημερίδες. «Πρώτα πρώτα, είναι ελλιπής η λίστα», μας διαβεβαίωσε χθες, τη στιγμή που ταξίδευε με την Εθνική Nέων για Καστοριά (για δύο φιλικά με την Τσεχία). «Εκτός από αυτούς που γράφτηκαν, υπάρχουν κι άλλοι». 
 Ο Παπανικολάου, ας πούμε; Ο Κακιούζης; Ο Χατζής; 
 «Ο Παπανικολάου, τουλάχιστον, είναι μέσα. Σας διαβεβαιώ γι' αυτό».
 Ο Κακιούζης, πάλι, όχι. Μετά το φοβερό καβγά της Αυστρίας, θα ήταν έκπληξη η συμμετοχή του. Οσο για τον Νίκο Χατζή, η δική του περίπτωση περιβάλλεται από μυστήριο. «Γνωρίζετε καλά το χαρακτήρα μου, δεν είμαι εκδικητικός. Το αγωνιστικό είναι το μοναδικό κριτήριο που έχω στο μυαλό μου», είπε μόνο ο Πετρόπουλος. Ο ομοσπονδιακός δεν θέλησε να κάνει κάποιο σχόλιο, μας ζήτησε να περιμένουμε μερικές ώρες. Η επίσημη λίστα θα ανακοινωθεί από την ΕΟΚ σήμερα το μεσημέρι.
 Ανάμεσα σ' αυτούς που θα ταξιδέψουν στη Βραζιλία και την Ισπανία για διάφορα τουρνουά, είναι και δύο «παρθένοι»: ο Θοδωρής Παπαλουκάς του Πανιωνίου και ο Χρήστος Χαρίσης του Ηρακλείου. Η λειψανδρία στη θέση του πλειμέικερ υποχρεώνει τον Πετρόπουλο σε πειράματα. Θα κληθεί επίσης ο Τσακαλίδης, που όμως είναι μετέωρος μεταξύ Αθήνας και Φίνιξ. Τα υπόλοιπα «σίγουρα» ονόματα: Μπουντούρης, Καλαϊτζής, Λιαδέλλης, Χατζηβρέττας, Σιγάλας, Αλβέρτης, Φώτσης, Γιαννούλης, Οικονόμου, Ντικούδης, Ρεντζιάς. 
 Και πώς διέρρευσαν τα ονόματα, απόγευμα Σαββάτου; «Εγώ απλώς ζήτησα από τον Νίκο τον Φιλίππου να ειδοποιήσει τα παιδιά, ώστε να κανονίσουν το πρόγραμμά τους», είπε σιβυλλικά ο Πετρόπουλος. 
 Δίαυλος επικοινωνίας άνοιξε ανάμεσα στον Ντέτλεφ Σρεμπφ με τον Παναθηναϊκό, και μάλιστα με τρόπο που υποδηλώνει ότι ο Γερμανός ενδιαφέρεται σφόδρα! «Εχετε μπροστά σας έναν μήνα για να μας πείτε τι σκοπούς έχετε», ήταν το μήνυμα που έστειλε από τις ΗΠΑ ο μάνατζερ του Σρεμπφ στους «πράσινους». Ο Ομπράντοβιτς δεν μοιάζει ενθουσιασμένος, γνωρίζει όμως ότι τα περιθώρια είναι στενά. Και το διαβατήριο του Μίντλτον αργεί ακόμα (τον θέλει και ο Hρακλής αυτόν).
 Ο Ολυμπιακός βάλθηκε να υλοποιήσει τις εξαγγελίες της προηγούμενης εβδομάδας και αγόρασε δύο νεαρούς διεθνείς μέσα σε τρεις ημέρες: πρώτα τον λαβωμένο Παναγιώτη Μαντζάνα από τον Πειραϊκό έναντι 40 εκατομμυρίων, έπειτα το 16χρονο φόργουορντ Πρίντεζη (2, 02 μ.) από τον Αστέρα Αγίου Δημητρίου. Αλλο απασχολεί τον Ηλία Ζούρο, όμως: η πιθανότητα να μείνει ο Τάρλατς «αμανάτι» στον Ολυμπιακό! Αν ο Σέρβος δεν συμφωνήσει με τους Μπουλς, αυτομάτως επιστρέφει στο λιμάνι. Τι λένε οι πληροφορίες από το Σικάγο; Οτι δύσκολα θα πάρει ο Τάρλατς τα χρήματα που ονειρεύεται. Θα ξέρουμε μετά την 1η Αυγούστου.
 Οι «ερυθρόλευκοι» έστειλαν χθες τον Γιάννη Λάππα στον Αρη. Ούτε ένα ματς δεν έπαιξε ο Θεσσαλός με τη φανέλα του Ολυμπιακού! Ο Αρης απέκτησε και τον Σάσα Μάρκοβιτς από το Ηράκλειο, ενώ κάνει απεγνωσμένη προσπάθεια να αρπάξει και τον Νίκο Παπανικολόπουλο μέσα από τα χέρια της Νήαρ Ηστ.
