Με ήττα 1-0 από την τουρκική Τρανζοσπόρτ ο Παναθηναϊκός αποχαιρέτησε χθες το μεσημέρι το «Γιάλα-Καπ», το τουρνουά της Μπάγερν Iρντιγκεν στην πόλη Κρέφελντ της Γερμανίας κοντά στο Ντίσελντορφ και επιστρέφει σήμερα στην Αθήνα. Το φιλικό με τη Βαλένθια δεν θα γίνει τελικά μεθαύριο, καθώς ο Αγγελος Αναστασιάδης θεώρησε, ότι η απόσταση μέχρι το Σάλτσμπουργκ της Αυστρίας, όπου προετοιμάζονται οι Ισπανοί, είναι αρκετά μεγάλη και οι παίκτες θα καταπονούνταν κατά τη διάρκεια της μετακίνησης. Ο απολογισμός στα τρία φιλικά ματς επί γερμανικού εδάφους (δύο ήττες, μία νίκη) δεν είναι καλός, ο προπονητής του ΠΑΟ πάντως δεν δίνει σημασία σε αυτή τη φάση στα αποτελέσματα, αλλά στην ολοκλήρωση της προσπάθειας να μονταριστεί η ομάδα, εν όψει των κρίσιμων αναμετρήσεων του Αυγούστου στον τρίτο προκριματικό γύρο του Τσάμπιονς Λιγκ. Μετά την κλήρωση της Παρασκευής στη Νιόν της Ελβετίας, ήδη οι «πράσινοι» ασχολούνται και με την «κατασκοπεία» των Ντιναμό Βουκουρεστίου, Πολόνια Βαρσοβίας, μία εκ των οποίων, θα αντιμετωπίσουν σε δύο παιχνίδια (8 ή 9 Αυγούστου και 22 ή 23 του ίδιου μήνα). Παρεμπιπτόντως, αναφέρουμε πως η Πολόνια στην πρεμιέρα του πολωνικού πρωταθλήματος προχθές έχασε εκτός έδρας από την Αμίκα 1-0. Αντίθετα, το ρουμανικό πρωτάθλημα ξεκινάει στις 5 Αυγούστου με την Ντιναμό να αγωνίζεται εκτός έδρας με τη Νασιονάλ. 
 Το Σάββατο -29 Ιουλίου, η Πολόνια υποδέχεται στη Βαρσοβία τη Στομίλ. Τον αγώνα αυτό πιθανότατα θα παρακολουθήσει ο ίδιος ο Αναστασιάδης ή ο Στράτος Αποστολάκης. 
 Οι «πράσινοι» επιστρέφουν, όπως αναφέραμε, σήμερα και από αύριο θα συνεχίσουν την προετοιμασία τους στην Παιανία. Στις 31 Ιουλίου θα κάνουν την πρώτη τους εμφάνιση μπροστά στο φίλαθλο κοινό τους στο ματς με τον ΟΦΗ στο Ολυμπιακό Στάδιο (8.30 μ.μ.). Σ' αυτό το ματς θα ντεμπουτάρει εκτός απροόπτου ο Πάουλο Σόουζα. Μέχρι τότε θα καταβληθεί προσπάθεια να κλειστούν ένα ή δύο φιλικά παιχνίδια. 
 Ενας Νορβηγός, ο Ρούνε Λάνγκε, φετινό απόκτημα της ομάδας της Τραπεζούντας, «κάρφωσε» τον Παναθηναϊκό χθες, στο τελευταίο του παιχνίδι στη Γερμανία. Το γκολ σημειώθηκε στο 10' και κατόπιν οι «πράσινοι» προσπάθησαν να αντιδράσουν, όμως είχαν την ατυχία στο 17' να αποβληθεί με δεύτερη κίτρινη ο Φύσσας που δίκην τερματοφύλακα, έπιασε την μπάλα με το χέρι.
 Σε σύγκριση με τα άλλα φιλικά ο Αναστασιάδης δεν έκανε πολλές αλλαγές. Αντικατέστησε μόνο για λόγους τακτικής τον Σιπνιέφσκι με τον Βαζέχα.
 Η σύνθεση: Χαλκιάς, Σάριτς, Γκούμας, Φύσσας (στο β' μέρος μπήκε ο Κιάσος), Χένρικσεν, Μπασινάς, Κουτσουρές, Κόλα, Λυμπερόπουλος, Καραγκούνης, Σιπνιέφσκι (22' Βαζέχα).
 Ξεκίνησε με ήττα 1-0 από την Αρμίνια του Μπίλεφελντ (ομάδα Β' Γερμανίας) και συνέχισε με νίκη με το ίδιο σκορ, 1-0, επί της Φορτούνα Ντίσελντορφ (ομάδα Γ' Γερμανίας), ο Παναθηναϊκός το Σάββατο, στα πρώτα του ματς στο πλαίσιο του «Γιάλα-Καπ». Αναλυτικά: 
 ΠΑΟ-Αρμίνια 0-1: Με γκολ του Λαμπαντία στο 10' η Αρμίνια πήρε τη νίκη σ' ένα παιχνίδι συνολικής διάρκειας 45'. Οι «πράσινοι» δημιούργησαν κάποιες καλές ευκαιρίες, δεν κατάφεραν, ωστόσο, να τις αξιοποιήσουν.
 ΠΑΟ-Φορτούνα Ντίσελντορφ 1-0: Ο Ιγκόρ Σιπνιέφσκι μ' ένα ωραίο γκολ στο 3' μόλις, έδωσε τη νίκη στην ομάδα του. Προηγήθηκε έξοχος συνδυασμός Σάριτς, Βλάοβιτς, Λυμπερόπουλου.
 Στο δεύτερο αυτό παιχνίδι, στην πόλη Κρέφελντ, την έδρα της Iρντιγκεν, ο Αγγελος Αναστασιάδης, χρησιμοποίησε τον κορμό ενδεκάδας που έχει στο μυαλό του. Απουσίασαν βέβαια οι τραυματίες Καραγκούνης (αιμάτωμα στον κόκκυγα), Πφλίπσεν, ο ανέτοιμος Σόουζα και οι Γκούμας, Ολιβάρες (επιστρέφει σήμερα από το Περού στην Αθήνα).
 «Δεν μας ενδιαφέρουν τα αποτελέσματα σε αυτή τη φάση. Πάμε καλά και θα πάμε καλύτερα στο μέλλον, προσπαθώντας όλοι μαζί το ίδιο σκληρά» τόνισε ο Αγγελος Αναστασιάδης σε δηλώσεις του. Ο Βίλα δεν αγωνίστηκε εξ αιτίας ενός ελαφράς μορφής διαστρέμματος στον αστράγαλο, ούτε ο Σόουζα, που ακολουθεί ειδικό πρόγραμμα.
