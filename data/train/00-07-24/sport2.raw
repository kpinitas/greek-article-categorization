Παρά το εχθρικό κλίμα στο Zαντάρ, η Eθνική νίκησε 71-65 την Iταλία
 Η Εθνική Εφήβων, αυτή που πήγαινε κατά διαόλου στην πρώτη φάση του «μικρού Ευρωμπάσκετ», επιστρέφει από το Ζαντάρ με (χάλκινο) μεταλλιάκι! Οι Κροάτες φίλαθλοι την ξεπροβόδισαν με κέρματα, μπουκάλια, αναπτήρες και ό,τι άλλο έβρισκαν στην τσέπη τους. Αντί να την ευγνωμονούν που πέταξε έξω τη Γιουγκοσλαβία...
 Πρώτα, λοιπόν, οι μικροί ξόρκισαν την κατάρα των «πλάβι» (83-82 στον προημιτελικό της Παρασκευής, πρώτη επίσημη νίκη επί των Γιουγκοσλάβων σε οποιοδήποτε επίπεδο μετά από 13 χρόνια), κατόπιν έδιωξαν και τον εφιάλτη του μικρού τελικού.
 «Η χειρότερη θέση είναι η 4η», έλεγε και ξανάλεγε χθες το πρωί ο κόουτς Νίκος Σταυρόπουλος. Λίγες ώρες αργότερα, οι Ελληνες 18άρηδες κατατρόπωναν την Ιταλία με 71-65 και την έσπρωχναν έξω από το βάθρο...
 Οι Δαλματοί υποστήριξαν ολόψυχα τους Ιταλούς, με τους οποίους προφανώς νιώθουν αδέλφια. Ενώ την Ελλάδα, την έχουν χρεωμένη ως «δεύτερη Γιουγκοσλαβία». Οταν πια είδαν τους δικούς μας να γλεντάνε, ε, τότε αφηνίασαν! Το φινάλε του μικρού τελικού συνοδεύτηκε από ομοβροντία αποδοκιμασιών, ύβρεων, πτυέλων και ιπτάμενων αντικειμένων.
 Για τα Ελληνόπουλα, βέβαια, πέρα έβρεχε. Ορισμένοι μάλιστα πανηγύρισαν, υψώνοντας τρία δάχτυλα, δηλαδή...σερβοπρεπώς. Μόλις το είδαν αυτό οι φανατικοί Κροάτες, πήγαν να επιτεθούν στους γονείς ορισμένων Ελλήνων παικτών στις κερκίδες! 
 Δεν δυσκολεύτηκε να ξεπεράσει την απογοήτευση του χαμένου ημιτελικού (71-57 από την ανώτερη Γαλλία) η Εθνική μας. Πάτησε το γκάζι στο τελευταίο τρίλεπτο του πρώτου ημιχρόνου, προηγήθηκε 46-34 στο ημίχρονο, έφτασε τη διαφορά ακόμα και στους 22 πόντους (66-44) και έμεινε όρθια στην επική αντεπίθεση των αντιπάλων της. Οι Ιταλοί μείωσαν στο -4 με απίστευτο σερί 20-2, αλλά μέχρι εκεί. Το σωτήριο τρίποντο του Σπανούλη τους έκοψε το βήχα, ένα λεπτό πριν το φινάλε.
 Ο Χρήστος Ταπούτος της Νήαρ Ηστ, άτυπος MVP της ελληνικής ομάδας στο τουρνουά, ήταν και πάλι ο κορυφαίος (30 π.). Επαιξαν ακόμα οι Μισιακός, Ζήσης 3, Μαρκόπουλος 13, Σπανούλης 5, Γιαννακόπουλος 1, Κοντοστάνος, Τσιάρας 9, Γεωργίτσης, Γεωργιάδης 10. 
 Τρίτη είχε τερματίσει η Εθνική Εφήβων και στην προηγούμενη διοργάνωση, το 1998 στη Βάρνα. Και δεύτερη 30 χρόνια πίσω, το μακρινό 1970 στην Αθήνα. Το '95, βεβαίως, ήμασταν πρώτοι στον κόσμο...
 Ο ημιτελικός κόντρα στα γαλλάκια ήταν εξαρχής πολύ δύσκολη υπόθεση. Ο εκπληκτικός Τόνι Πάρκερ έδινε το ρυθμό, οι συμπαίκτες του όρθωναν τείχος στην άμυνα, οι ελληνικοί πόντοι σημειώνονταν με ιδρώτα και αίμα. «Η Γαλλία ήταν καλύτερη ομάδα από εμάς», ομολόγησε μετά την ήττα ο Σταυρόπουλος. Και πρόσθεσε ότι δεν είχε κανένα παράπονο: «Αν καταφέρναμε σε κάποιο σημείο του αγώνα να ξεφύγουμε με 8-10 πόντους διαφορά, οι Γάλλοι θα τα παρατούσαν».
 Ο προημιτελικός της Παρασκευής ήταν, σύμφωνα με τον Νίκο Σταυρόπουλο, «η ελληνική απάντηση στη μεγάλη των "πλάβι" σχολή»! Οι μικροί εμφανίστηκαν στο παρκέ με κρανίο ξυρισμένο και μάτια που γυάλιζαν: «Είχαμε δώσει όρκο να πεθάνουμε μες στο γήπεδο», εξήγησε ο Ταπούτος. Το δικό του βλέμμα κι αν γυάλιζε: 28 πόντοι, 6 τάπες, 5 ριμπάουντ! 
 Από τον αλησμόνητο ημιτελικό του Ευρωμπάσκετ του '87 είχε να κερδίσει ελληνική ομάδα τη Γιουγκοσλαβία σε επίσημο αγώνα. Το όλον, 24 ήττες. Ιδού η παρέα που έσπασε το ρόδι: Μισιακός 5, Ζήσης 9, Ταπούτος 28, Μαρκόπουλος 13, Σπανούλης 12, Γιαννακόπουλος, Κοντοστάνος 1, Γεωργίτσης 2, Τσιάρας 4, Γεωργιάδης 9.
 _ Ογδοη έφτασε στο νήμα η Εθνική νεανίδων στο δικό της Ευρωμπάσκετ, αφού τελείωσε το τουρνουά με διαδοχικές ήττες: 72-57 από τη Λιθουανία (Καραμπατζάκη 15), 53-38 από τη Γαλλία (Σπαθάρου 9), 52-42 από τη Γερμανία χθες (Καλτσίδου 18). «Είναι αποτυχία η 8η θέση. Μας προσπέρασαν ομάδες υποδεέστερες», ομολόγησε ο προπονητής της ομάδας Παναγιώτης Βαφειάδης. Και πρόσθεσε ότι η μεγάλη ευκαιρία χάθηκε στον προημιτελικό με τη Λιθουανία. «Τώρα πρέπει να ανασκουμπωθούμε, αφού το Ευρωπαϊκό Πρωτάθλημα του 2003 στην Αθήνα είναι μεγάλη πρόκληση». Τον τίτλο κατέκτησαν οι Ρωσίδες, με δεύτερη την Τσεχία (64-51 ο τελικός) και τρίτη τη διοργανώτρια Πολωνία.
