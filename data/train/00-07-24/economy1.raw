Δάνεια για πληρωμή ληξιπρόθεσμων οφειλών θα μπορούν να χορηγούν από τον ερχόμενο μήνα οι εμπορικές τράπεζες.
 Σύμφωνα με πληροφορίες ο διοικητής της Τράπεζας της Ελλάδος, Λουκάς Παπαδήμος, αναμένεται να εκδώσει εντός αυτής της εβδομάδας τη σχετική απόφαση με την οποία θα δίδεται η σχετική δυνατότητα στις τράπεζες. Αντίθετα, η δέσμη μέτρων για την πλήρη απελευθέρωση της καταναλωτικής πίστης μετατίθεται προς το τέλος του χρόνου, καθώς η πιστωτική επέκταση παρουσιάζει σημεία ανησυχητικής αύξησης. 
 Η Πράξη του Διοικητού της ΤτΕ προβλέπει ότι οι τράπεζες θα μπορούν να εκδίδουν
δίγραμμη επιταγή, στο όνομα της αρμόδιας ΔΟΥ, ίσης αξίας με την οφειλή του δανειολήπτη. Οι διαδικασίες για την έγκριση των σχετικών δανείων από τις τράπεζες θα είναι ανάλογες με αυτές που εφαρμόζουν σήμερα τα πιστωτικά ιδρύματα για παρεμφερείς κατηγορίες δανειοδοτήσεων (καταναλωτικά, προσωπικά δάνεια).
 Το επιτόκιο των δανείων αυτών θα καθορίζεται ελεύθερα από τις ίδιες τις τράπεζες, ανάλογα με τις συνθήκες ανταγωνισμού που επικρατούν στη συγκεκριμένη
αγορά. Ομως με τον τρόπο αυτόν ένας σημαντικός αριθμός φορολογουμένων και άλλων οφειλετών του Δημοσίου αποκτούν τη δυνατότητα να λύσουν τις ταμειακές τους εκκρεμότητες. 
 Mεγαλύτερη αντίθετα δυστοκία φαίνεται να υπάρχει στην πλήρη απελευθέρωση της καταναλωτικής πίστης. Σήμερα, ως γνωστόν, έστω τυπικά ισχύουν οι περιορισμοί της λήψης ενός προσωπικού δανείου (1 εκατ. δρχ.) και χρηματοδότησης του 65% της δαπάνης για την οποία εκταμιεύεται ένα καταναλωτικό δάνειο. Επίσης, στις κατηγορίες αυτές δανείων ισχύουν ως γνωστόν οι ποσοτικοί περιορισμοί, έως 1 εκατ. δρχ. για τα προσωπικά δάνεια και έως 8 εκατ. δρχ. για τα καταναλωτικά. Αρχικά στις προθέσεις της διοίκησης της ΤτΕ ήταν οι περιορισμοί αυτοί να αρθούν το φθινόπωρο, όμως μετά τα τελευταία στοιχεία για την αύξηση της πιστωτικής επέκτασης, αλλά και της εξέλιξης των διεθνών τιμών πετρελαίου, τα οποία ενδέχεται να δημιουργήσουν πληθωριστικές πιέσεις, οι σκέψεις αυτές αναθεωρήθηκαν για το τέλος του έτους.
  Σύμφωνα με τα τελευταία στοιχεία της Τράπεζας της Ελλάδος, οι χορηγήσεις προς τον ιδιωτικό τομέα τον Απρίλιο εμφάνισαν αύξηση κατά 18, 1% σε σύγκριση με
τον αντίστοιχο μήνα του περασμένου έτους. Με αντίστοιχα υψηλούς ρυθμούς αυξήθηκαν και οι χορηγήσεις των καταναλωτικών δανείων. Ετσι τον ίδιο μήνα οι χορηγήσεις των καταναλωτικών δανείων αυξήθηκαν κατά 18, 6%, και οι χορηγήσεις των στεγαστικών δανείων κατά 25, 4%.
 Βέβαια παρά τις εξελίξεις αυτές τα μηνύματα για τον πληθωρισμό του Ιουλίου είναι μάλλον ενθαρρυντικά, καθώς σύμφωνα με τα υπάρχοντα στοιχεία εκτιμάται να
υποχωρήσει στο επίπεδο του 2% από 2, 5% που ήταν τον προηγούμενο μήνα. Παράλληλα, σημάδια έντονης υποχώρησης, κατά 0, 4% περίπου εμφανίζει και ο δομικός πληθωρισμός, ο οποίος δεν λαμβάνει υπόψην τις συγκυριακές επιπτώσεις στον τιμάριθμο από τις μεταβολές στις τιμές των καυσίμων και των οπωροκηπευτικών. 
 * Eτήσια έντοκα γραμμάτια συνολικού ποσού 40 δισ. δρχ. θα διαθέτει την Tρίτη ο
Οργανισμός Διαχείρισης Δημόσιου Xρέους. Οπως ανακοινώθηκε από το υπουργείο Οικονομικών η ημερομηνία έκδοσης και διακανονισμού είναι η Παρασκευή 28 Iουλίου 2000.
 H αύξηση των χορηγήσεων προς τον ιδιωτικό τομέα κατά 18% τον Aπρίλιο «τρόμαξε»
την Tράπεζα της Eλλάδος που μετέθεσε την πλήρη απελευθέρωση για το τέλος του 2000
