Στο Προεδρικό Μέγαρο της οδού Ηρώδου του Αττικού θα είναι στραμμένα απόψε τα φώτα της δημοσιότητας. Η δεξίωση του Κ. Στεφανόπουλου για την 26η επέτειο της αποκατάστασης της δημοκρατίας αποκτά πρόσθετο ενδιαφέρον εξαιτίας της σύγκρουσης για τις ταυτότητες.
 Ο πρωθυπουργός και ο αρχιεπίσκοπος θα είναι παρόντες, αλλά ουδείς είναι σε θέση να προβλέψει αν θα συμβεί κάτι σημαντικότερο από την αναμενόμενη τυπική χειραψία.
 Ο εκπρόσωπος του αρχιεπισκόπου, μητροπολίτης Θεσσαλιώτιδος, Θεόκλητος Κουμαριάνος, επιβεβαίωσε ότι θα παραστεί ο κ. Χριστόδουλος. «Θα αρκεστεί -είπε- στις τυπικές ευχές», αλλα πρόσθεσε ότι τα άλλα «εξαρτώνται από το τι θα
αντιμετωπίσει εκεί», αφήνοντας να εννοηθεί ότι από την τυπική επαφή του με τον
πρωθυπουργό μπορεί να προκύψει κάτι, αν το επιδιώξει και ο κ. Σημίτης.
 Αρμόδιες κυβερνητικές πηγές, πάντως, σχεδόν απέκλειαν το ενδεχόμενο μιας ουσιαστικής επαφής απόψε. «Ασφαλώς θα πουν μια καλησπέρα. Αλλά ο χώρος δεν προσφέρεται για περισσότερα», έλεγαν, μάλλον εκφράζοντας την απόφαση του πρωθυπουργού να μην επιδιώξει επί του παρόντος κάποια συνάντηση με τον αρχιεπίσκοπο. «Το θέμα των ταυτοτήτων έχει πάρει το δρόμο του και δεν υπάρχει αντικείμενο συζήτησης. Υπάρχουν άλλα θέματα, τα οποία θα μπορούσαν να συζητηθούν, αλλά αυτό προϋποθέτει πρωτοβουλία της Εκκλησίας», είπε η ίδια πηγή.
 Την προσέγγιση, πάντως, εμποδίζουν οι συνεχείς δηλώσεις ιεραρχών, ορισμένες από τις οποίες χαρακτηρίζονται από την κυβέρνηση ως «εμπρηστικές». Χαρακτηριστικά ο Μητροπολίτης Καλαβρύτων Αμβρόσιος επανέλαβε την επίθεσή του στον πρωθυπουργό, λέγοντας ότι «υπέκλεψε ύπουλα την ψήφο του λαού» και στο θέμα των ταυτοτήτων ενήργησε «με δικτατορικό τρόπο».
 Εντονη ήταν η αντίδραση του Κώστα Σκανδαλίδη, ο οποίος κάλεσε τον αρχιεπίσκοπο
«να απομονώσει τέτοιες ακραίες φωνές». Νωρίτερα, ο υπουργός Τύπου Δ. Ρέππας, σχολιάζοντας τις δηλώσεις ορισμένων μητροπολιτών, είχε πει με νόημα: «Ο λόγος της κυβέρνησης δεν είναι διχαστικός, αλλά συνεκτικός. Ουδείς -πρόσθεσε- μπορεί
να παρακινεί τους άλλους σε ανυπακοή προς το Σύνταγμα και τους νόμους».
 Tάδε έφη ο κ. Xριστόδουλος στη Mονή Kεχροβουνίου, στην Tήνο, όπου βρίσκεται από χθες για τον εορτασμό της 178ης επετείου του Θείου Οράματος της Αγίας Πελαγίας.
ιεραρχία και ο κλήρος έχουμε να αντιμετωπίσουμε τα ποικίλα προβλήματα που απειλητικά ορθώνονται εναντίον μας. Είμαστε όλοι εμείς η εικόνα του Θεού. Η οποία, αντί να περιβάλλεται με το σεβασμό που της πρέπει, πολλές φορές στην εποχή μας ευτελίζεται, υποτιμάται και περιφρονείται γιατί υπάρχουν άνομα συμφέροντα που επιβάλλουν τέτοια στάση. Να πάψει η εικόνα του Θεού να γίνεται αντικείμενο χλεύης και ειρωνείας».
 Είχαν προηγηθεί η προσφώνηση του μητροπολίτη Σύρου-Τήνου Δωροθέου, του δημάρχου Τήνου Σάββα Απέργη και της ηγουμένης της Μονής, Ιουλιανής. 
 Για την πίστη μίλησε χθες βράδυ ο αρχιεπίσκοπος μπροστά σε πλήθος κόσμου.
 «Tώρα οι συνθήκες είναι πιο δύσκολες. Κράτα αυτό που έχεις. Αυτό είναι τώρα παράγγελμα του Θεού. Εμείς ξέρουμε τι έχουμε. Εχουμε την πίστη μας, την Ορθοδοξία μας, τις εικόνες και τους αγίους μας», είπε ο αρχιεπίσκοπος απευθυνόμενος στους πιστούς από την εξέδρα που είχε στηθεί στην πλατεία Παντάνασσας. Η μόνη επίθεση που έκανε ήταν κατά των Ορθολογιστών που, όπως είπε, θέλουν να υποκαταστήσουν το Θεό από τον άνθρωπο. 
 Ο εκπρόσωπος του αρχιεπισκόπου, μητροπολίτης Θεσσαλιώτιδος Θεόκλητος, σε ήπιους τόνους δήλωσε, αναφερόμενος στο θέμα των ταυτοτήτων: «Εμείς δεν έχουμε πρόβλημα με τα πρόσωπα και την κυβέρνηση, αλλά με μια συγκεκριμένη ρύθμιση».
 Σε συνέντευξή του στην «Κυριακάτικη Ελευθεροτυπία», ο μητροπολίτης Ιωαννίνων Θεόκλητος, απαντώντας στην ερώτηση «Πιστεύετε πως θα λήξει ομαλά αυτή η περιπέτεια; », είπε: 
 «Το ευτύχημα είναι ότι η πολιτεία κρατεί μία ψύχραιμη στάση. Φοβούμαι όμως ότι
ο τρόπος με τον οποίο αντιδρά η θεσμοθετημένη Eκκλησία οδηγεί προς ένα βίαιο χωρισμό, ο οποίος θα είναι επώδυνος και για την ίδια την Eκκλησία». 
 Σε άλλο σημείο της συνέντευξης, σε ερώτηση για την πρόβλεψη αρχιερέων ότι θα πέσει η κυβέρνηση, ο κ. Θεόκλητος είπε: «Αν όντως υπάρχει αυτή η σκέψη, σημαίνει απόλυτη πολιτικοποίηση της Eκκλησίας. Κι αλίμονό μας αν η Eκκλησία συμπορεύεται και συμμαχεί με τον κόσμο. Αλίμονο, αν η Eκκλησία δηλαδή συμπορεύεται με τα συστήματα του κόσμου που πέφτουν, έρχονται και παρέρχονται».
 Προς το τέλος της συνέντευξης ο μητροπολίτης Ιωαννίνων, απαντώντας στην ερώτηση «Μετά την εκκοσμίκευση έρχεται η πολιτικοποίηση της Eκκλησίας; », είπε:
«Το ένα είναι παράγωγο του άλλου. Η εκκοσμίκευση οδηγεί αναγκαστικά στην πολιτικοποίηση, κατά την άποψή μου». 
