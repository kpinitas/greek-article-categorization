 Μια ζωή 120 χρόνων θα «απολαύσουν» τα εγγόνια μας, χωρίς ασθένειες και μιζέρια.
Την υπόσχεση αυτή έδωσε ο Eλληνας επιστήμονας Αρης Πατρινός, που μετείχε στις έρευνες για την αποκωδικοποίηση του DNA και βρίσκεται αυτές τις μέρες στην Ελλάδα. 
 Το Μετσόβιο Πολυτεχνείο, του οποίου είναι απόφοιτος, του απένειμε το μετάλλιο του ιδρύματος κι αυτός, με τα «σκουριασμένα», όπως λέει, ελληνικά του, αλλά με
μια αξιοζήλευτη απλότητα, ευχαρίστησε όσους τον βοήθησαν να φθάσει εκεί που βρίσκεται. 
 Αν και στο γυμνάσιο ήταν λάτρης των φιλολογικών μαθημάτων, η στροφή προς τις θετικές επιστήμες ήταν καθοριστική.
 Τον περασμένο μήνα, το πρόσωπό του βρέθηκε στην πρώτη σελίδα όλων των μεγάλων περιοδικών και εφημερίδων του κόσμου, ως ένας από τους ερευνητές που έκαναν το
 «Η αποκωδικοποίηση του DNA είναι, για μένα, το σπουδαιότερο επίτευγμα της επιστήμης, μεγαλύτερο και από τη διάσπαση του ατόμου ή την κατάκτηση του διαστήματος», λέει χαρακτηριστικά.
 Αν και, όπως παραδέχεται, θα χρειαστούν πολλά χρόνια έως ότου οι ανακαλύψεις γίνουν καθημερινές πρακτικές, τα πρώτα δείγματα είναι ορατά.
 «Ηδη έχουμε καταφέρει να βρούμε τις ρίζες πολλών ασθενειών. Στα επόμενα 10-20 χρόνια όμως, θα έχουμε σημαντικές επιτυχίες στην πρόληψη. Θα γνωρίζουμε για παράδειγμα, πότε θα εμφανίσει κάποιος υπέρταση και θα μπορούμε είτε να αποτρέψουμε την εμφάνισή της είτε με πιο αποτελεσματικά φάρμακα να καθυστερήσουμε την εξέλιξή της».
 «Σήμερα, ο τρόπος χορήγησης των φαρμάκων είναι κατά κάποιο τρόπο πειραματικός.
Στο μέλλον θα μπορούμε να χρησιμοποιούμε τα σημαντικά αυτά όπλα με μεγαλύτερη αποτελεσματικότητα», υποστηρίζει ο Eλληνας επιστήμονας.
 Το όνειρο, όμως, των επιστημόνων να γιατρέψουν μια μέρα όλες τις ανίατες ασθένειες και οι άνθρωποι να ζουν 120 χρόνια, κρύβει κινδύνους που απασχολούν ακόμη κι έναν ερευνητή που δουλεύει για το σκοπό αυτό.
 «Υπάρχει μια σκοτεινή πλευρά που δεν είναι άλλη από την εκμετάλλευση και κατάχρηση αυτού του επιτεύγματος. Αν και δεν είναι εύκολο να βάλεις όρους στα κράτη και την κοινωνία, πιστεύω ότι η ανθρωπότητα θα μπορέσει να ξεπεράσει αυτό τον κίνδυνο και να δει τη φωτεινή πλευρά. Η μεγαλύτερη δικλίδα ασφαλείας που έχουμε είναι η σωστή εκπαίδευση». 
