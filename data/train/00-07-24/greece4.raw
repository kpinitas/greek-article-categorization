Μάτια υγρά, πρόσωπα βουβά και ο πόνος αβάσταχτος. Δύο χρόνια έχουν περάσει από εκείνη την τραγική μέρα, όταν οι φλόγες, που έκαιγαν τις άλλοτε δασωμένες πλαγιές του Υμηττού, τύλιξαν αστραπιαία στα σπλάχνα τους τρεις πυροσβέστες και
 Εκεί, στο ίδιο μέρος, όπου στις 23 Ιουλίου του 1998, βρήκαν τραγικό θάνατο στη
μάχη με τις φλόγες οι αρχιπυροσβέστες Δημήτρης Μαλούκος, Θεμιστοκλής Μαυραειδής, ο πυροσβέστης Δημήτρης Διαβολής και ο εθελοντής Δημήτρης Καραμολέγκος, έγιναν το περασμένο Σάββατο τα αποκαλυπτήρια του Μνημείου Πεσόντων Πυροσβεστών.
 Σε μια σεμνή τελετή, που τίμησαν με την παρουσία τους ο γραμματέας του υπουργείου Δημόσιας Τάξης Δημήτρης Ευσταθιάδης, ο αρχηγός της Πυροσβεστικής Υπηρεσίας Παναγιώτης Φούρλας, οι μαυροφορεμένοι συγγενείς και οι συνάδελφοι των αδικοχαμένων πυροσβεστών άφησαν λίγα λουλούδια στη μνήμη των ανθρώπων τους. Και τα δάκρυα, που έτρεχαν ασταμάτητα από τα μάτια τους, αποδείκνυαν ότι
ο χρόνος δεν ήταν αρκετός για να επουλώσει τις πληγές τους. Οπως δεν ήταν αρκετός να αλλάξει το μουντό καμένο χρώμα του δάσους.
 Τα λόγια των συγγενών των αδικοχαμένων ανθρώπων, που ρίχτηκαν με αυτοθυσία και
πάθος στη μάχη με την πύρηνη λαίλαπα για να σώσουν το δάσος και τις ζωές των συνανθρώπων μας, έβγαιναν με δυσκολία. Και με όση δύναμη τους έχει απομείνει, εξέφρασαν στον Δημήτρη Ευσταθιάδη και τον Παναγιώτη Φούρλα το παράπονό τους για το πόρισμα, που βγήκε πέρυσι και κατέληγε στο συμπέρασμα ότι ο θάνατος των
αδικοχαμένων πυροσβεστών και του εθελοντή δασοπυροσβέστη δεν οφειλόταν στην υπηρεσία.
 Γι' αυτό το λόγο, στις 2 Οκτωβρίου, οι οικογένειές τους, που ζήτησαν να αποδοθούν ευθύνες για το χαμό τους, θα καταφύγουν στη Δικαιοσύνη.
 Μοναδική τους ελπίδα να διαλευκανθεί η υπόθεση. Οπως φαντάζουν τα τέσσερα δεντράκια, που φυτεύτηκαν δίπλα στο μνημείο τους, με φόντο το καμένο δάσος.
