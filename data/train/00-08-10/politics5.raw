μάχη στο παρασκήνιο που δίνουν οι Βρετανοί, μήπως και περάσουν το σκόπελο των
τεχνικών προδιαγραφών για την προμήθεια του νέου άρματος μάχης από τις ελληνικές Ενοπλες Δυνάμεις, έχει προκαλέσει φοβερή δυσαρέσκεια στους στρατιωτικούς κύκλους του ελληνικού Πενταγώνου.
 Αιτία αυτής της δυσαρέσκειας, όπως μας έγινε γνωστό, είναι το ότι οι Βρετανοί,
γνωρίζοντας ότι στην αξιολόγηση κατά τη δοκιμή και των έξι συμμετεχόντων χωρών, πριν από ενάμιση περίπου χρόνο στο Λιτόχωρο, τα βρετανικά άρματα δεν τα
πήγαν και τόσο καλά, έχουν αποδυθεί σε έναν πόλεμο λάσπης εναντίον των ανταγωνιστών τους. Για να δικαιολογήσουν το μεγάλο ποσοσστό αστοχίας στις βολές των αρμάτων στη διάρκεια των δοκιμών, τότε είχαν πει ότι έφταιγαν τα βλήματα που είχαν χρησιμοποιηθεί. Την περασμένη Κυριακή, μέσω των «Κυριακάτικων Τάιμς», ισχυρίστηκαν ότι σ' εκείνες τις δοκιμές που είχαν γίνει στην Ελλάδα με ευθύνη του ΓΕΣ, Γάλλοι πράκτορες των μυστικών υπηρεσιών τούς έκαναν παρεμβολές με έναν πομπό, με αποτέλεσμα να χάνουν τον προσανατολισμό τους.
Το γεγονός έχει κυριολεκτικά εξοργίσει τους αξιωματικούς στο υπουργείο Eθνικής Aμυνας, οι οποίοι μας μιλούσαν κατ' ιδίαν ευθέως για «αθέμιτα πολιτικά
παιχνίδια». Επισήμαιναν επ' αυτού χαρακτηριστικά πως, παρά το ότι στο δημοσίευμα δεν υπάρχει καμία επίσημη δήλωση είτε Bρετανού αξιωματικού είτε ηγετικού στελέχους του υπουργείου Aμυνας της χώρας, το κείμενο πλαισιώνει η φωτογραφία του υπουργού Aμυνας, Τζέφρι Χουν, με σκοπό προφανώς να προσδώσουν χροιά πολιτικής βαρύτητας σε ανώνυμες πληροφορίες, που απλώς εμφανίζονται να προέρχονται από «το χώρο της άμυνας».
 Οι ίδιοι αξιωματικοί μάς τόνιζαν κατηγορηματικά ότι κανένα από τα έξι διαγωνισθέντα στο Λιτόχωρο άρματα δεν ήταν σε θέση να χρησιμοποιήσει δορυφορικά συστήματα προσδιορισμού θέσης και στόχου. Αυτό, γιατί η ελληνική πλευρά δεν είχε δώσει σε καμία χώρα τους ανάλογους ηλεκτρονικούς χάρτες, αφού τα άρματα δοκιμάζονταν σε ειδικά προκατασκευασμένο τερέν. Για να γίνουν προσανατολισμός και σκόπευση στον περιορισμένο αυτό χώρο των δοκιμών, αρκούσε η οπτική επαφή.
 Το υπουργείο Eθνικής Aμυνας επισήμως έχει αρνηθεί να σχολιάσει οτιδήποτε, καθώς θεωρεί ότι τα δημοσιευόμενα στους «Κυριακάτικους Τάιμς» αγγίζουν τα όρια
της φαντασίας. Ανεπισήμως πάντως φρόντισε να διαψεύσει κάθε σχετική πληροφορία, προτάσσοντας ότι εάν είχε υπάρξει κάτι τέτοιο θα έπρεπε από την πρώτη στιγμή οι Bρετανοί να το είχαν αναφέρει. Οχι μόνο δεν είχαν αναφέρει τότε οτιδήποτε σχετικό, αλλά είχαν δικαιολογήσει την αστοχία του άρματος ως πρόβλημα της συγκεκριμένης παρτίδας των πυρομαχικών με την οποία είχαν εκτελεστεί οι βολές.
 Να σημειώσουμε δε και ότι, χθες, ανώτερος αξιωματικός εμφανέστατα εκνευρισμένος από τα τεκταινόμενα, υποστήριζε ότι «το μόνο που πετυχαίνει τελικά το δημοσίευμα είναι να αποδεικνύει τις αδυναμίες που είχε τότε παρουσιάσει το βρετανικό άρμα». Μας είπε δε χαρακτηριστικά πως «εάν μ' έναν μικροπομπό ο πάσα εις μπορεί να βγάλει εκτός μάχης ένα άρμα, αυτό το άρμα δεν μας κάνει». 
