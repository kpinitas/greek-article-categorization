 Την πρόθεσή της να δημιουργηθεί ομάδα πίεσης, ώστε η ελληνική και η βρετανική κυβέρνηση να συνεχίσουν τις έρευνες μέχρι να συλληφθούν οι ένοχοι και να αποδοθεί δικαιοσύνη, επανέλαβε χθες η χήρα του ταξιάρχου Σόντερς, ύστερα από την κατάθεση στεφανιού στο μνήμα του άνδρα της από τον αρχηγό των ελληνικών Eνόπλων Δυνάμεων, στρατηγό Μανούσο Παραγιουδάκη. 
 Την ανάγκη και την υποχρέωσή του να επισκεφθεί το μνήμα του Σόντερς εξέφρασε ο
αρχηγός ΓΕΕΘΑ, που από τη Δευτέρα πραγματοποιεί επίσημη επίσκεψη στο Λονδίνο. «Με τον Στίβεν ήμασταν συνδεδεμένοι, ερχόταν συχνά στο επιτελείο και ακόμη είμαστε συγκλονισμένοι από τη δολοφονία του», δήλωσε χαρακτηριστικά. Ο αρχηγός
ΓΕΕΘΑ επανέλαβε τη δέσμευση της ελληνικής κυβέρνησης να κάνει ό,τι είναι δυνατό για τη σύλληψη των ενόχων της δολοφονίας Σόντερς.
 «Αισθάνομαι συγκινημένη και με τιμά η κίνηση της ελληνικής κυβέρνησης. Κάνω έκκληση σε όσους γνωρίζουν και το παραμικρό, να καλέσουν την ανώνυμη γραμμή πληροφοριών που έχει δημιουργήσει η Eλληνική Aστυνομία στο πλαίσιο της έρευνας
για τη σύλληψη των δολοφόνων», δήλωσε χθες η Χέδερ Σόντερς, μετά την ολοκλήρωση της τελετής στο παρεκκλήσι του Αγίου Οσμοντ, στο χωριό Μάλμπερι της
 «Είναι μια δύσκολη ερώτηση. Στην ιδανικότερη περίπτωση θα ήθελα να με πάρουν τηλέφωνο και να μου πουν ότι συνέλαβαν τους ενόχους. Αντιλαμβάνομαι όμως ότι αυτά τα πράγματα χρειάζονται χρόνο», απάντησε όταν ρωτήθηκε αν είναι ευχαριστημένη από τους χειρισμούς των ελληνικών αρχών. 
 Δεν επεκτάθηκε στα σχέδιά της για δημιουργία ομάδας πίεσης, «έχω ιδέες για το μέλλον και θέλω να έρθω σε επαφή με άλλες οικογένειες που έχουν πληγεί από τη "17 Νοέμβρη". Αλλά, όπως λέτε κι εσείς στην Ελλάδα, "σιγά σιγά"», δήλωσε χαρακτηριστικά και πρόσθεσε: «Προς το παρόν πενθώ και προσπαθώ να συνέλθω και να προσαρμοστώ στη νέα πραγματικότητα χωρίς τον Στίβεν κοντά μου».
 Η αναθεώρηση του βρετανικού αμυντικού συστήματος και οι προοπτικές για τη μορφή του ελληνικού αμυντικού συστήματος μέσα στην επόμενη 15ετία ήταν το κύριο θέμα των συνομιλιών του αρχηγού ΓΕΕΘΑ με το Βρετανό ομολογό του, Τσαρλς Γκάθρι. «Το ζήτημα αγοράς αρμάτων μάχης από την ελληνική κυβέρνηση δεν συζητήθηκε», δήλωσε ο στρατηγός Παραγιουδάκης, διαψεύδοντας ρεπορτάζ της ελληνικής υπηρεσίας του BBC, που ανέφερε ότι στις επαφές του στρατηγού στο Λονδίνο οι Βρετανοί αξιωματούχοι ενέτειναν τις προσπάθειές τους να διασφαλίσουν για λογαριασμό της εταιρείας Βίκερς την πώληση αρμάτων μάχης Τσάλεντζερ στις ελληνικές Eνοπλες Δυνάμεις. «Το ζήτημα της αγοράς αρμάτων μάχης δεν εμπίπτει στην αρμοδιότητά μου», σχολίασε ο στρατηγός.
