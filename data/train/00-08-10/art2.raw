 Είναι κατά γενική εκτίμηση μία από τις πιο σεμνές παρουσίες του ελληνικού θεάτρου. Ο Ιάκωβος Ψαρράς στην κοντά πενηντάχρονη πορεία του στο θέατρο ποτέ δεν επεδίωξε να συγκεντρώσει πάνω του τα φώτα της δημοσιότητας. Χαμηλών τόνων κι εσωστρεφής στη ζωή, στη σκηνή μεταμορφώνεται με άνεση και πειστικότητα σε χαρακτήρες βροντερούς, γεμάτους δύναμη κι εξωστρέφεια. Με την ίδια πειστικότητα «παλεύει» χαρακτήρες ευαίσθητους, λεπτών αποχρώσεων, θα έλεγες, και ημιτονίων... - σε τραγωδίες, κωμωδίες, σε όλη ανεξαιρέτως την γκάμα του διεθνούς δραματολογίου.
 Με τον καλό ηθοποιό συναντηθήκαμε και συζητήσαμε στο καμαρίνι 7 του Εθνικού Θεάτρου - πιθανώς κάποτε να έχει ζήσει μέσα σ' αυτό μια ακόμη θεατρική «περιπέτειά» του, δεν τον ρωτήσαμε -, για το θέατρο, την τηλεόραση, αλλά και την ποίηση.
 Αφορμή της κουβέντας μας, ο σημαντικός ρόλος του θεράποντα, τον οποίο κρατά στον «Οιδίποδα Τύρρανο» του Σοφοκλή, που παρουσιάζει φέτος το Εθνικό Θέατρο, σε σκηνοθεσία Βασίλη Παπαβασιλείου, με τον Γρηγόρη Βαλτινό στον ομώνυμο ρόλο. Η τραγωδία, αφού έκανε πρεμιέρα στο Κολοσσαίο της Ρώμης (και περιόδευσε), θα παρουσιαστεί την Παρασκευή και το Σάββατο στο αρχαίο θέατρο της Επιδαύρου.
 * Φέτος ξανακατεβαίνετε, κύριε Ψαρρά, για πολλοστή φορά στο θέατρο της Επιδαύρου.
 «Στην Επίδαυρο πηγαίνω με παραστάσεις από το 1955. Τότε που άρχισε η Επίδαυρος
να λειτουργεί και το Λυγουριό ήταν ένα χωριουδάκι με λυχνάρια. Ηταν μαγικά τότε. Θυμάμαι μαθητής της σχολής του Εθνικού Θεάτρου που έβγαζα το φορείο του Αίμονα στην «Αντιγόνη».
 «Και με σπουδαίους δασκάλους: τον Θάνο Κωτσόπουλο, τον Νίκο Παρασκευά, τον Γιώργο Παππά, τον Δημήτρη Χορν, ένα διάστημα και τον Βασίλη Διαμαντόπουλο».
 * Κι αυτό σε μια εποχή που το Εθνικό και το Τέχνης ήταν οι δύο αντίπαλες σχολές.
 «Να πω την αλήθεια, εγώ με τη σχολή του Εθνικού Θεάτρου δεν τα πήγαινα πάρα πολύ καλά».
 «Ναι, με καταπίεζε η φόρμα. Θυμάμαι συγκεκριμένα το μακαρίτη τον Κωτσόπουλο, που επέμενε πολύ στη φόρμα. Είχα απογοητευτεί πολύ από τη σχολή. Και πηγαίνω και βλέπω μια παράσταση του Κουν. Εβαλα τα κλάματα. Με συγκλόνισε. Λέω "αυτό είναι θέατρο, θα μείνω στο θέατρο". Καταλαβαίνετε, λοιπόν, την ευτυχία μου όταν ύστερα από έναν χρόνο που βγήκα απ' τη σχολή με φώναξε ο Κουν να κάνω μια
αντικατάσταση στη "Δωδέκατη Νύχτα". Από κει παρέμεινα στο Τέχνης για 3 με 4 χρόνια. Κοντά στον Κουν έκανα μια δεύτερη σχολή, μετά το Εθνικό».
 * Τι σας εμπόδισε να μείνετε περισσότερα χρόνια στο Τέχνης; 
 «Εφυγα από το Τέχνης και, συγχρόνως, από ένα άλλο είδος καταπίεσης. Ο, τι συνέβη στο Εθνικό με τον Κωτσόπουλο συνέβη και με τον Κουν στους "Ορνιθες", που ήμουν κορυφαίος μαζί με τον Λαζάνη και τον Κουγιουμτζή. Ο Κουν είχε ένα άλλο σχήμα, προσπαθούσε πάλι να με φέρει σε ορισμένα πράγματα. Κάπου αντέδρασα. Επέμενε εκείνος, επέμενα εγώ. Αυτό ήταν. Εφυγα. Πήγα στη Λαμπέτη, βγήκα στο ελεύθερο θέατρο. Ομως, όλους τους μεγάλους δάσκαλους τους κουβαλούσα
πάντοτε, πήρα απ' όλους και πάνω στην πάλη της σκηνής, πάνω στη δουλειά διαμόρφωσα το δικό μου θεατρικό εαυτό».
 «Θυμάμαι, αφού περιπλανήθηκα σε πάρα πολλούς θιάσους, σε τουρνέ, με είδε ο Μινωτής στο θέατρο του Νίκου Κούρκουλου στην "Οπερα της Πεντάρας", με τη Μελίνα Μερκούρη σε σκηνοθεσία Ντασσέν -έπαιζε και ο ίδιος ο Κούρκουλος- και με
ζήτησε στο Εθνικό. Το '76. Κι έτσι ξαναγύρισα εκεί απ' όπου είχα ξεκινήσει. Το
'96 έκλεισα 20 χρόνια εργασίας στο Εθνικό. Μετά τους "Βρικόλακες" του Ιψεν, το
'97, βγήκα πάλι στο ελεύθερο θέατρο, συνεργάστηκα με τον Γιάννη το Βούρο και έπειτα δυο χρόνια με τον Βαλτινό».
 * Και φέτος ξαναγυρίσατε για δεύτερη φορά στο Εθνικό, για τον «Οιδίποδα». Στο ρόλο του θεράποντα...
 «Ναι.Ο θεράπων είναι το πρόσωπο στο οποίο είχε παραδώσει η Ιοκάστη τον Οιδίποδα όταν ήταν μικρός. Λυπήθηκε να τον σκοτώσει και τον έδωσε στο βοσκό. Γνωρίζει ποιος είναι ο Οιδίποδας, ότι έχει παντρευτεί τη μάνα του, ότι έχει σκοτώσει τον πατέρα του. Ολα τα γνωρίζει και σε ένα κρίσιμο σημείο καλείται να
τα ομολογήσει. Με τη βία. Κι εκεί τελειώνει το έργο».
 «Ο ρόλος αυτός, αν και μικρός, έχει μεγάλο περιεχόμενο. Πρέπει να κουβαλάει όλη την ιστορία του έργου. Αυτό που δούλεψα στο χτίσιμό του ήταν η ιστορία, η προϊστορία προτού εμφανιστεί ο ήρωας στη σκηνή».
 «Ναι, προσπαθώ πάντοτε να δω τι προϋπάρχει. Ποιος είναι, τι θέλει, τι ζητά ο χαρακτήρας, αυτά είναι τα βασικά ερωτηματικά».
 «Αγχος όχι, αλλά είναι μια αγωνία όμορφη, δημιουργική. Τώρα πια ωριμάζουμε. Ζω
τώρα ένα-δυο χρόνια χωρίς αυτά τα σφιξίματα, τα άγχη των νεανικών μας χρόνων, που κλειδώνονταν οι μασέλες και το σώμα ήταν πέτρα. Τώρα όλα μαλακώνουν. Ο χρόνος, η γνώση σιγά σιγά, η δουλειά σε σμιλεύουν σαν το βότσαλο στη θάλασσα. Και τώρα είσαι ώριμος πια χωρίς άγχος να χαρείς κάποια πράγματα».
 * Ομως, εκτός, από ηθοποιός είστε και δάσκαλος. Πόσα χρόνια; 
 «Φέτος κλείνω 20 χρόνια. Aρχισα από τη σχολή Βεάκη κι έχω 17 χρόνια στη σχολή του Εθνικού».
 * Από τους μαθητές σας διακρίνατε ταλαντούχα παιδιά; 
 «Τα σημερινά παιδιά έχουν προσόντα. Αυτό πρέπει να το ομολογήσω. Το βλέπω και στο χορό του "Οιδίποδα". Το βλέπω αυτό και στη σχολή μας. Τραγουδάνε, χορεύουν. Αυτά είναι βασικά προσόντα για έναν ηθοποιό. Τους λείπει, όμως, το πάθος που είχαμε εμείς, κι ας διαθέταμε λιγότερα προσόντα. Πιστεύω ότι αν είχα
τα προσόντα των σημερινών παιδιών και το πάθος το δικό μου θα είχα πετύχει πολλά περισσότερα».
 «Να μη νομίζουν πως τελειώνοντας τη σχολή θα είναι ηθοποιοί. Να μην ξεγελαστούν. Γιατί το θέατρο είναι το πάλεμα στο σανίδι».
 * Εχετε κάνει, όμως, και πολλή τηλεόραση. Τι είδους μέσο θα λέγατε πως είναι; 
 «Είναι ένα μέσο επικίνδυνο για τον ηθοποιό. Αδηφάγο μέσο, σου ζητάει συνέχεια.
Η αγωνία σου είναι να αποστηθίσεις ρόλους και να παίξεις με τα έτοιμά σου. Καταφεύγεις στα έτοιμά σου. Εκεί υπάρχει ο κίνδυνος με την επανάληψη να στίψεις την ψυχή σου, να σου πιει όλη την ικμάδα σου η τηλεόραση. Ποτέ δεν θυμάμαι να κάναμε στην τηλεόραση κάτι με ηρεμία, να'χεις το χρόνο να καθήσει ο
λόγος μέσα σου, να κάνεις κάποιες πρόβες. Εκτός από τα θέατρα της Δευτέρας. Εκεί θυμάμαι είχαμε κάνει σπουδαίες παραστάσεις. Εχω παίξει πρωταγωνιστικούς ρόλους σε 90 θεάτρα της Δευτέρας. Ομως κάναμε πρόβες έναν μήνα».
 * Εκτός από το θέατρο με τι άλλο ασχολείστε; 
 «Από παιδί. Η πρώτη μου αγάπη ήταν ο στίχος. Στο νησί μου, τη Νάξο, δημοσίευσα
ποιήματα σε εφημερίδες, περιοδικά. Από 9 ετών. Εχω τυπώσει μια συλλογή που λέγεται "Μνήμες" στον "Κέδρο" το '78. Εχω ανθολογηθεί από τον Ρένο Αποστολίδη.
Και έχω άλλες δυο συλλογές για τύπωμα. Η ποίηση είναι ένα παράθυρο που το ανοίγω και παίρνω ανάσα για να κρατηθώ. Σινιάλα πνιγμού είναι η ποίηση».
 * Δεν της είστε λίγο απίστος με το θέατρο; 
 «Καθόλου. Αυτό που κάνω στη σκηνή ποίηση είναι κι αυτό». 
 * Είναι αλήθεια πως έχετε ανεβάσει την τηλεόρασή σας στο πατάρι; 
 «Ναι, ναι. Ξαφνικά έπιανα τον εαυτό μου να κάθομαι στην τηλεόραση ώς τις 2 το πρωί, να βρίζω, να φωνάζω, να θέλω να τη σπάσω».
 * Τι ήταν αυτό που τόσο σας σκανδάλιζε; 
 «Η φτήνεια, η γυαλάδα, παρ' όλο που μου έδινε ψωμί κι εμένα».
 * Το κάνατε ενόσω παίζατε σε κάποιο σίριαλ; 
 «Ναι, έπαιζα κιόλας. Την ανέβασα στο πατάρι, το '92 αυτό, και ηρέμησα. Και ξαφνικά κουβέντιασα με τη γυναίκα μου, διάβαζα εφημερίδα, που δεν διάβαζα πριν, άνοιξα βιβλία, συγκεντρώθηκα μέσα μου, άκουσα τον εαυτό μου». 
 «Ναι, όπως και με την Επίδαυρο που έκοψα το τσιγάρο. Ας είναι καλά ο Δικαιόπωλις στους "Αχαρνής" το 1980. Φέτος γιορτάζω 20 χρόνια χωρίς τσιγάρο».
 «Ηταν ένας μεγάλος ρόλος και όπως είχε ανεβεί από τον Κώστα τον Μπάκα ήταν μια
παράσταση οργιώδης, απαιτητική. Μόνο να πας, να'ρθεις δυο-τρεις φορές αρχίζει το λαχάνιασμα. Και λέω "βρε ξεφτίλα, μια ζωή περιμένεις αυτό το ρόλο, θα τον παίξεις λαχανιάζοντας; " Την ημέρα της πρεμιέρας πέταξα το πακέτο με τα τελευταία τσιγάρα».
 * Ο ηθοποιός του αρχαίου δράματος χρειάζεται μεγάλες αντοχές; 
 «Αντοχές αθλητή. Πρέπει να 'σαι αθλητής, να τρέχεις τα 10 χιλιάδες χιλιόμετρα κι από κει να αρχίζει ο ηθοποιός. Να' χεις δυνάμεις σωματικές ακμαίες. Δεν μπορεί να σταθεί άρρωστος άνθρωπος στο θέατρο».
 «Για να ξεπεράσω τα προσωπικά μου άγχη, τις δειλίες μου, τις εσωστρέφειές μου.
Και το θέατρο λίγο λίγο έχει φτάσει να με λυτρώνει, να ρέω, να βρίσκω αρμονία στον εαυτό μου. Ξαφνικά, με το που βρέθηκα στη σκηνή λύθηκα, μεγάλωσα, πήρα άλλες διαστάσεις, ελευθερώθηκα. Αυτή είναι η ευλογία του θέατρου».
 «Είναι ένα ρευστό πράγμα, όπως και μια παράσταση. Κρίνεται, "παίζεται" σε στιγμές. Είναι ένα διαρκές γίγνεσθαι που κρέμεται σε μια κλωστή». 
