 Κάπως έτσι φαίνεται να υποδέχεται η πλειονότητα του επιχειρηματικού κόσμου τα μέτρα Θωμαδάκη για την κατάρτιση του πρώτου Κώδικα Δεοντολογίας και συμπεριφοράς των εισηγμένων εταιρειών, σε μια καθημαγμένη χρηματιστηριακή αγορά, που προσπαθεί εκ των υστέρων να καταρτίσει το αλφαβητάρι της διαφάνειας.
 Σε αντίθεση, ωστόσο, με τους μεγαλομετόχους των εισηγμένων εταιρειών, που δηλώνουν, με πολλές υποσημειώσεις, ότι αποδέχονται κατ' αρχάς και θα ανταποκριθούν θετικά στις νέες ρυθμίσεις, οι επικεφαλής των χρηματιστών προβάλλουν ανησυχίες για το ενδεχόμενο «παρερμηνείας» των συγκεκριμένων μέτρων
στην πράξη, σε μια αγορά μάλιστα που δείχνει να μην έχει ικανές αντιστάσεις.
 Κυρίαρχη άποψη είναι, πάντως, ότι παρέχεται μια καλή ευκαιρία για να ξεκαθαρίσει «η ήρα από τα στάρι» σε ό,τι αφορά αυτούς που επιθυμούν μια σωστή περαιτέρω ανάπτυξη του θεσμού της κεφαλαιαγοράς και εκείνους που απλώς ικανοποίησαν μέσω Xρηματιστηρίου τις αρπαχτικές τους διαθέσεις.
 Σε ό,τι αφορά τις επιμέρους ρυθμίσεις, που ασφαλώς θα οριστικοποιηθούν και μέσω του διαλόγου με τους αρμόδιους φορείς που ξεκινά, τα κυρίαρχα σημεία προς
διευκρίνιση παραμένουν ο χρόνος προαναγγελίας πώλησης ή απόκτησης σηματικών μεριδίων, καθώς και το γενικότερο πλαίσιο δημοσιοποίησης των επιχειρηματικών κινήσεων στο ευρύ επενδυτικό κοινό. 
 Μεταξύ των απόψεων που διατύπωσαν στην «Ε» επιχειρηματικοί και χρηματιστηριακοί παράγοντες καταγράφουμε: 
 «Οποιαδήποτε προσπάθεια γίνεται για να τονωθεί η αξιοπιστία της αγοράς είναι καλοδεχούμενη. Ωστόσο, ο χρόνος αλλά και ο τρόπος εφαρμογής του κάθε μέτρου στην πράξη αποκτά σημαντικό λόγο. Κατά την άποψή μου θα έπρεπε η εξαγγελία των
συγκεκριμένων ρυθμίσεων να είχε συνοδευτεί από πληρέστερη ενημέρωση για το τι σημαίνουν ακριβώς τα μέτρα, διότι πολλές φορές αυτά παρερμηνεύονται ή ενδέχεται να χρησιμοποιηθούν με παρερμηνευμένο τρόπο. Στέκομαι ιδιαίτερα στον τρόπο με τον οποίο θα εφαρμοστούν οι συγκεκριμένες ρυθμίσεις, σε μια αγορά που
δεν έχει ούτε τη ρευστότητα, αλλά ούτε και τις δυνατότητες να αντιμετωπίσει κακές ερμηνείες μέτρων ή πιέσεις που δεν μπορούν να εξηγηθούν με οικονομικά στοιχεία». 
 «Θετικές, από μια πρώτη ματιά τουλάχιστον, είναι οι αντιδράσεις μας απέναντι στις συγκεκριμένες ρυθμίσεις που ανακοίνωσε ο πρόεδρος της Επιτροπής Kεφαλαιαγοράς. 
 Οποιος ενδιαφέρεται για το καλό του ελληνικού Xρηματιστηρίου και για τη διαφάνεια των συναλλαγών, ασφαλώς δεν μπορεί να διαφωνήσει με τα συγκεκριμένα μέτρα. Ενδεχομένως κάποιοι θα ενοχληθούν από αυτά. Επιβάλλεται, ωστόσο, να δημιουργηθούν οι συνθήκες εκείνες, ούτως ώστε να μη βρίσκονται στην ίδια μοίρα
οι σοβαροί επιχειρηματίες της αγοράς με κάποιους άλλους που είχαν δημιουργήσει
αρνητικά φαινόμενα, όπως λ.χ. εκείνα με τις λεγόμενες μετοχές "φούσκες".
 Αρκετά πράγματα, βέβαια, θα έπρεπε να είχαν γίνει νωρίτερα. Ποτέ, όμως, δεν είναι αργά και εάν ακόμη υπάρξουν ορισμένες υπερβολές δεν χάθηκε ο κόσμος. Θα διορθωθούν στην πράξη. Θα βρεθούν, βέβαια, και τρόποι διαφυγής από τις συγκεκριμένες διατάξεις, αλλά ένα μεγάλο μέρος του κανονιστικού πλαισίου θα πρέπει να καλυφθεί. Οτιδήποτε κινείται προς την κατεύθυνση της διαφάνειας είναι αναγκαίο και θετικό. Από τις πρώτες μέριμνες θα πρέπει να είναι τα τμήματα εσωτερικού ελέγχου των εταιρειών, τα ειδικά τμήματα εξυπηρέτησης πελατών και άλλα, που λίγο-πολύ αποτελούν αμερικανικά πρότυπα».
 «Δεν υπάρχει καμιά αμφιβολία ότι το νέο θεσμικό πλαίσιο κινείται προς την κατεύθυνση της διαφάνειας των συναλλαγών και της περιφρούρησης των δικαιωμάτων
και των συμφερόντων των επενδυτών, και ιδιαίτερα των μικροεπενδυτών. Αναμένουμε, ωστόσο, να δούμε τις ρυθμίσεις να υλοποιούνται, γιατί και άλλες φορές στο παρελθόν θεσμοθετήθηκαν μέτρα παρόμοιας υφής, χωρίς ωστόσο να εφαρμοστούν στη πράξη.
 Οφείλω, ωστόσο, να επισημάνω ότι πολλοί από τους κανόνες που αποσκοπούν στην εύρυθμη λειτουργία της αγοράς τίθενται τώρα, με μεγάλη χρονική υστέρηση και αφού έχουν ήδη συμβεί γεγονότα και καταστάσεις που έβλαψαν τα συμφέροντα των επενδυτών.
 Σε ό,τι αφορά ειδικότερα το μέτρο της προαναγγελίας πώλησης ή απόκτησης σημαντικών μεριδίων (άνω του 5%) από τους μεγαλομετόχους, το οποίο βεβαίως είναι απολύτως ορθό, θα πρέπει να οριστεί με μεγαλύτερη ακρίβεια ο χρονικός προσδιορισμός της προαναγγελίας των πράξεων. Θεωρώ, πάντως, ότι σε κάθε περίπτωση θα ωφεληθούν οι επενδυτές. Οταν, για παράδειγμα, ο επιχειρηματίας προαναγγέλλει πώληση σημαντικών μεριδίων, οι επενδυτές θα γνωρίζουν πώς πρέπει
να κινηθούν, ενώ στην αντίθετη περίπτωση, δηλαδή σε αγορές, θα μπορούν και αυτοί να συντονίζονται εκ των προτέρων με τον επιχειρηματία.
 Σωστή είναι επίσης η ρύθμιση για την επίσημη ανακοίνωση των επιχειρηματικών κινήσεων από πλευράς των εταιρειών, αφού βεβαίως θα διασφαλίζονται και τα επιχειρηματικά μυστικά. Αρκετά έχει ταλαιπωρηθεί μέχρι σήμερα η Σοφοκλέους από
ανυπόστατες φήμες, που πολλές φορές μετατρέπουν ολόκληρο το χρηματιστήριο σε έρμαιο ορισμένων συμφερόντων». 
 * Με δηλώσεις του παρενέβη χθες και ο πρώην πρόεδρος της Νέας Δημοκρατίας Μιλτιάδης Εβερτ τονίζοντας μεταξύ άλλων: «Kάλλιο αργά παρά ποτέ. Για να υπάρξει όμως διαφάνεια ο πρόεδρος του ΧΑΑ θα έπρεπε να πει ποιοι έλεγχοι έγιναν και ποια μέτρα λήφθηκαν για τις εταιρείες ΔΕΚΑ Α.Ε., Εθνική, Εμπορική και Αγροτική Τράπεζα και τις θυγατρικές τους που προεκλογικά χειραγώγησαν τις τιμές των μετοχών στο ΧΑΑ και μετεκλογικά το άφησαν να καταρρεύσει. Το πρόβλημα που δημιουργήθηκε στο Xρηματιστήριο βρίσκεται στα χέρια της Δικαιοσύνης και δεν μπορεί να συγκαλυφθεί».
