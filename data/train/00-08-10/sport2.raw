 Ευχαριστημένος δήλωσε στους δημοσιογράφους λίγο μετά τη λήξη του παιχνιδιού με την Πολόνια Βαρσοβίας (2-2), ο προπονητής του Παναθηναϊκού Αγγελος Αναστασιάδης. Ικανοποιημένος από την προσπάθεια, όμως και όχι από το αποτέλεσμα. 
 Παίξαμε ουσιαστικά το πρώτο επίσημο παιχνίδι μας και μπορώ να πω πως είμαι απόλυτα ευχαριστημένος από την προσπάθεια. Το αποτέλεσμα, όμως, θα μπορούσε να ήταν καλύτερο. Μπορούσαμε να είχαμε πάρει τη νίκη. Το σημερινό (χθεσινό) ματς ήταν μόνο το πρώτο ημίχρονο. Τώρα υπάρχει και το δεύτερο στην Αθήνα και πιστεύω πως θα είμαστε εμείς η ομάδα που θα μπούμε τελικά σε όμιλο του Champions League. Η Πολόνια έπαιξε όπως την περιμέναμε. Δεν μας παρουσίασε καμιά έκπληξη».
 Από την πλευρά του ο Ντάριους Βντόντσικ, ο προπονητής της Πολόνια, παραδέχθηκε μετά το ματς ότι ο Παναθηναϊκός έχει το προβάδισμα για την πρόκριση, αλλά διευκρίνισε ότι η ομάδα του θα κατεβεί στο ΟΑΚΑ σε 15 βράδια για τη νίκη, κάτι που έκανε άλλωστε και στον προηγούμενο γύρο με την Ντιναμό Βουκουρεστίου, όπου είχε νικήσει μέσα στη Ρουμανία με 4-3. 
 Ο Ούγγρος τεχνικός δήλωσε χαρακτηριστικά: «Δεν κάναμε καλό ξεκίνημα. Τα λάθη μας στοίχισαν δύο γκολ. Ευτυχώς καταφέραμε να ισοφαρίσουμε και παρά το γεγονός ότι ο Παναθηναϊκός είναι καλή ομάδα καταφέραμε να αντιδράσουμε. Με λίγη τύχη θα μπορούσαμε και να κερδίσουμε. Ο Παναθηναϊκός έχει τώρα περισσότερες ελπίδες από εμάς. Ομως δεν το βάζουμε κάτω και θα πάμε στην Αθήνα για να νικήσουμε. Αλλωστε και με την Ντιναμό δεν μας θεωρούσαν φαβορί αλλά κερδίσαμε μέσα στο Βουκουρέστι».
