 Και ενώ οι αστυνομικές δυνάμεις χτενίζουν την πιο επικίνδυνη περιοχή της Κρήτης
διερευνώντας την υπόθεση της περίεργης εξαφάνισης του κτηνοτρόφου και της απαγωγής του αστυνομικού, η φυσική και πολιτική ηγεσία του υπουργείου Δημόσιας
Τάξης σχεδιάζει να λάβει μέτρα ευρέος φάσματος για τον έλεγχο των εγκληματικών
 Ενα από τα μέτρα στα οποία ποντάρει η ηγεσία της ΕΛ.ΑΣ. είναι η αποστολή στο νησί 200 ειδικών φρουρών, από το σύνολο των 2.400 ειδικών φρουρών και συνοριακών φυλάκων που θα προσληφθούν με το σύστημα των μορίων όπως ανακοινώθηκε προχθές. Βασική προϋπόθεση για την αποστολή στην Κρήτη των φρουρών αυτών θα είναι να μην έχουν εντοπιότητα, να μην είναι δηλαδή Κρητικοί και να μην έχουν άμεσες συγγενικές σχέσεις στο νησί. Από την πρώτη Ιανουαρίου 2001, σύμφωνα με τα σχέδια του υπουργείου Δημόσιας Τάξης, οι 200 ειδικοί φρουροί θα βρίσκονται στην Κρήτη και θ' αναλάβουν τα καθήκοντά τους. Σύμφωνα με πηγή του υπουργείου, οι φρουροί αυτοί «θα αλωνίζουν την ύπαιθρο, θα βρίσκονται μονίμως έξω, θα κυκλοφορούν παντού και θα κυνηγούν κάθε παράνομη δραστηριότητα που θα πέφτει στην αντίληψή τους». 
 Βέβαια, οι επιτελείς του υπουργείου αναμένουν ότι οι φρουροί που θ' αποσταλούν
στο νησί θα αντιμετωπίσουν πολλά προβλήματα, αρχικά αποδοχής και μετά στην καθημερινή τους δουλειά. Ευελπιστούν, όμως, ότι θα έχουν στο πλευρό τους την πλειονότητα των φιλειρηνικών και νομοταγών κατοίκων που επιθυμούν την πάταξη της εγκληματικότητας στην Κρήτη. Στο παρελθόν και με διάφορες αφορμές είχαν οργανωθεί και πραγματοποιηθεί ισχυρές αστυνομικές δυνάμεις από την Αθήνα και άλλες περιοχές, και μάλιστα αστυνομικών των ειδικών δυνάμεων. Κάτι που είχε προκαλέσει τη δυναμική αντίδραση κυκλωμάτων παρανόμων, και όχι μόνο, που είχαν
συγκρουστεί σώμα με σώμα αλλά και με ανταλλαγή πυροβολισμών με τους αστυνομικούς. 
 Σύμφωνα με τα στοιχεία του υπουργείου, κάθε χρόνο στην Κρήτη εντοπίζονται και εκριζώνονται περίπου 30.000 δενδρύλλια χασίς ενώ φέτος και με τη βοήθεια ερευνών από αέρος με ελικόπτερο έχουν εντοπιστεί και κατασχεθεί περίπου 20.000
δενδρύλλια. Και μάλιστα, σε κάποιες περιπτώσεις εντοπίστηκαν δέντρα χασίς φυτεμένα όχι σε χωράφια αλλά μέσα σε κατοικημένες περιοχές. Είναι ένα από τα προβλήματα που καλούνται ν' αντιμετωπίσουν οι αστυνομικοί μαζί με άλλα όπως οι
ζωοκλοπές που είναι στην ημερήσια διάταξη, το εμπόριο όπλων και η οπλοχρησία καθώς και το εμπόριο αλλοδαπών γυναικών που κατακλύζουν τα νυχτερινά μαγαζιά στο νησί. 
 Παρ' όλα αυτά οι εκτιμήσεις αναφέρουν ότι οποιοδήποτε μέτρο και αν παρθεί από τις αστυνομικές υπηρεσίες το ειδικό καθεστώς φόβου που επικρατεί στις πιο θερμές περιοχές του νησιού επηρεάζει τους πάντες ακόμη και δημόσιους λειτουργούς, ένστολους ή μη με αποτέλεσμα να συντηρούνται με τον έναν ή τον άλλον τρόπο οι προϋποθέσεις για την εμφάνιση και τη συνέχιση των εγκληματικών δραστηριοτήτων. Οι υπόνοιες, οι συγκαλύψεις, τα φαινόμενα διαφθοράς που ουδέποτε βλέπουν το φως της δημοσιότητας, ο τρόμος για εκδίκηση και ο ατίθασος
χαρακτήρας των κατοίκων ορισμένων χωριών όπως φάνηκε και με την απαγωγή του αστυνομικού δημιουργούν την αρνητική εικόνα για το νησί. Η τελευταία υπόθεση που έδειξε αλλά δεν απέδειξε τη διασύνδεση κυκλωμάτων της Κρήτης με αυτά των νονών στην Αθήνα είναι ενδεικτική της κατάστασης. Οι αντικρουόμενες καταθέσεις
και τα μισόλογα κάνουν πολλούς αστυνομικούς να μιλούν για πέπλο σιωπής και φόβου. 
