Μια ακόμη προσέγγιση της τραγωδίας «Ιφιγένεια εν Ταύροις», στην κατά Γκέτε εκδοχή της, πρόκειται να γίνει από τη θεατρική ομάδα «Αθμόνιο» της ηθοποιού και σκηνοθέτιδας Αταλάντης Κλαπάκη, στο θέατρο Αναβρύτων, στο Μαρούσι, για δώδεκα βραδιές (13-25 Αυγούστου).
 «Ο Γκέτε ήθελε να διδάξει ότι η αγάπη, η απλότητα και η ειλικρίνεια φέρνουν τελικά την ειρήνη, τον εξαγνισμό, τις ηθικές αξίες στο χρόνο», λέει η ίδια. Μια ιδιαίτερη εκφορά του ευριπίδειου λόγου αποτελεί το θεατρικό έργο που συνέγραψε ο Γερμανός δραματουργός στηριζόμενος στην αρχαιοελληνική τραγωδία. Μόνο που σε αυτή την εκδοχή της η Ιφιγένεια δεν είναι η σκληρή και αδιαπραγμάτευτη ηρωίδα του αρχαίου ποιητή, αλλά ένα μειλίχιο και ευγενικό πρόσωπο που φθάνει στη λύση της τραγωδίας με την ενδόμυχη ειλικρίνεια και καλοσύνη που χαρακτηρίζει την αναγεννησιακή θεατρική μανιέρα.
 «Δεν είναι όπως οι αρχαίες τραγωδίες αυτό το έργο», παρατηρεί η Αταλάντη Κλαπάκη, η οποία σκηνοθετεί, αλλά και πρωταγωνιστεί στην παράσταση. «Διότι ο Γκέτε έγραφε στο πνεύμα του 17ου αι., βάσει της νεωτεριστικής άποψης που εισήγαγε ο ρομαντισμός». Τα πρόσωπα της τραγωδίας δεν αλλάζουν, η σκηνική δράση παραμένει ίδια, αλλά εδώ η οπτική διαφοροποιείται. Δύο στοιχεία απουσιάζουν μονάχα: ο χορός των γερόντων, τον οποίο ο Γκέτε αποφάσισε να μη χρησιμοποιήσει αφού έτσι θα περιοριζόταν η εσωτερική δράση και η συνοχή των ηρώων, καθώς και ο από μηχανής θεός, καθώς η λύση της τραγωδίας έρχεται μέσω της κάθαρσης των ίδιων των ηρώων. Για τον ιδεαλιστή Γκέτε, η ψυχική δύναμη είναι αποκλειστικά η κινητήρια δύναμη στη ζωή, επιβεβαιώντας τις παναθρώπινες αξίες, το ήθος, τα υψηλά ιδανικά του σύγχρονου ανθρώπου. 
 Το «Αθμόνιο Θέατρο» ξεκίνησε το 1984 με πρωτοβουλία του Γιάννη Τσαρούχη και της ηθοποιού Αταλάντης Κλαπάκη. Είχε προηγηθεί ένα ερασιτεχνικό σχήμα, στο οποίο η ηθοποιός επιδίωξε να προβάλει τη δυναμική της νεοελληνικής δραματουργίας ανεβάζοντας κυρίως σύγχρονα έργα. Η γνωριμία με τον Γιάννη Τσαρούχη και η πολύχρονη συνεργασία τους σε διάφορες παραστάσεις αρχαιοελληνικής τραγωδίας επιστεγάστηκε με τη δημιουργία του «Αθμόνιου» στο Μαρούσι. Ετσι δημιουργήθηκε μια νέα ομάδα με επαγγελματίες συνεργάτες, νέους στόχους και καλλιτεχνικές προσδοκίες: το ανέβασμα της «Τύχης της Μαρούλας» είχε μεγάλη επιτυχία εκείνη τη χρονιά, για να ακολουθήσουν αρκετές ακόμη συνεργασίες τους μέχρι τη «Στέλλα Βιολάντη», την οποία σκηνοθέτησε ο ίδιος ο Τσαρούχης λίγο πριν από το θάνατό του. Η Αταλάντη Κλαπάκη αποφάσισε να συνεχίσει στο ίδιο πνεύμα, ανεβάζοντας στη συνέχεια ποιοτικά έργα και αξιοποιώντας νέους ανερχόμενους ηθοποιούς μαζί με εκλεκτούς συνεργάτες όπως τον Φασιανό, τον Μιγάδη, την Χρυσικοπούλου, τον Λεοντή, τον Κλουβάτο. 
 Ο Θάνος Κωτσόπουλος είχε προτείνει πριν από μερικά χρόνια στην ηθοποιό το ανέβασμα του συγκεκριμένου έργου, αλλά μόλις τώρα γίνεται πραγματικότητα. Βασική της επιδίωξη για την «Ιφιγένεια» του Γκέτε είναι «να βγει η αλήθεια του
συγγραφέα», εξυμνώντας τη γυναικεία φύση και τον έρωτα, να αποδοθεί επακριβώς το πνεύμα της παράστασης με όλη τη διαχρονικότητα και τη δυναμική του. Η μετάφραση του κειμένου έγινε από την Αννα Κωνσταντίνου, τα σκηνικά-κοστούμια είναι της Λαλούλας Χρυσικοπούλου και της Μπέττυς Λυρίτη, η μουσική του Γιώργου
Γεωργιάδη, ενώ εκτός της ιδίας της Αταλάντης Κλαπάκη συμμετέχουν οι ηθοποιοί Αντώνης Ντουράκης, Γιώργος Ψάλτου, Χρυσόστομος Μακαβέλος, Ιωάννης Νανούρης. Οι
παραστάσεις εντάσσονται στο πρόγραμμα των εκδηλώσεων «Καλοκαίρι 2000 στο Μαρούσι» και η είσοδος είναι ελεύθερη για το κοινό.
