 Και με σοβαρές ποινικές κυρώσεις, όπως φυλάκιση έως ενός έτους, απειλούνται τώρα οι δύο αθλητές μας, Γ. Χειμωνέτος και Αλεξάνδρα Τζιούτη, οι οποίοι βρέθηκαν ντοπαρισμένοι.
 Ακόμη πιο «σκούρα» θα είναι τα πράγματα για όποιον αποδειχθεί ότι ευθύνεται για τη χορήγηση στους δύο αθλητές της απαγορευμένης ουσίας, που προς το παρόν τούς στοίχισε τον αποκλεισμό τους από τους Ολυμπιακούς Aγώνες του Σίδνεϊ.
 Ο νόμος 1646/86 «περί βίας στα γήπεδα», που ορίζει τα των ποινικών ευθυνών (άρθρα 7 και 8) σε παρόμοια περίπτωση (φαρμακοδιέγερση), είναι σαφής: «Οποιος χορηγεί σε αθλητή απαγορευμένη ουσία (ναρκωτική αναφέρεται συγκεκριμένα κι ως τέτοια εκλαμβάνονται τα αναβολικά) τιμωρείται με ποινή φυλάκισης ώς πέντε ετών». 
 Στην ενεργοποίηση του νόμου προχώρησε χθες ο εισαγγελέας Πρωτοδικών Αθήνας, Ισίδ. Ντογιάκος, ο οποίος διέταξε τη διενέργεια κατεπείγουσας προκαταρκτικής εξέτασης, ζητώντας παράλληλα να προσκομισθούν στους υπευθύνους του Αστυνομικού Τμήματος ΟΑΚΑ -στους οποίους ανέθεσε την υπόθεση- τα αποτελέσματα των σχετικών εξετάσεων όχι μόνο των δύο συγκεκριμένων αθλητών, αλλά και όλων των υπολοίπων.Υπενθυμίζεται ότι από το εργαστήριο του ΟΑΚΑ έχουν δοθεί αρνητικές απαντήσεις για τα δείγματα άλλων 95 αθλητών και αθλητριών και απομένει η απάντηση γι' άλλα 14 δείγματα, καθώς και ο έλεγχος όσων δεν έχουν περάσει ακόμη.
 Στο πλαίσιο της έρευνας θα κληθούν να εξεταστούν ως μάρτυρες: 
 * Ο πρόεδρος της ΕΟΕ (Ελληνική Ολυμπιακή Επιτροπή), Λ. Νικολάου, ο αντιπρόεδρος ΕΟΕ, Γ. Παπαδογιαννάκης, οι δύο αθλητές τα δείγματα των οποίων βρέθηκαν θετικά σε απαγορευμένη ουσία, οι πρόεδροι της Ομοσπονδίας στην οποία ανήκει ο καθένας, οι προπονητές τους, οι γιατροί που τους παρακολουθούν, καθώς και οιοσδήποτε άλλος κριθεί αναγκαίο στην πορεία της έρευνας ότι πρέπει να καταθέσει. 
 Από την πλευρά τώρα των δύο αθλητών διέρρευσε χθες ότι προετοιμάζονται για «αντεπίθεση», επίσης μέσω της Δικαιοσύνης. Η Αλεξάνδρα Τζιούτη φέρεται έτοιμη να καταθέσει ασφαλιστικά μέτρα με αφορμή τον αποκλεισμό της από την ολυμπιακή ομάδα, υποστηρίζοντας ότι έπαιρνε νόμιμα το «ναντρολόν» στο πλαίσιο θεραπείας και ότι έχει στη διάθεσή της και τα απαραίτητα δικαιολογητικά. Ο Γ. Χειμωνέτος, ο οποίος και παλαιότερα είχε τιμωρηθεί με αποκλεισμό για έναν χρόνο από κάθε αθλητική δραστηριότητα, περιμένει την απόφαση της Ομοσπονδίας του, προκειμένου -αν δικαιωθεί- να προσφύγει στα αστικά δικαστήρια, διεκδικώντας αποζημίωση πολλών εκατομμυρίων δραχμών.
 Υπενθυμίζεται ότι στο παρελθόν για παρόμοια υπόθεση είχε παραπεμφθεί στην ποινική Δικαιοσύνη η «χρυσή» ακοντίστρια, Αννα Βερούλη, η οποία, όμως, είχε απαλλαγεί, καθώς και οι εμπλεκόμενοι τότε παράγοντες. Αξίζει να σημειωθεί ότι σχετικές προκαταρκτικές εξετάσεις, χωρίς όμως τα αποτελέσματά τους να έχουν οδηγήσει σε περαιτέρω δικαστικές ενέργειες, έχουν γίνει και στο παρελθόν για αθλητές που φέρονταν «ντοπαρισμένοι». Πάντως, σε ό,τι αφορά την αθλητική νομοθεσία, ο τελευταίος ισχύων νόμος δεν έχει πρόβλεψη αναφορικά με το θέμα των αναβολικών.
 Tο μέρος του Γιώργου Χειμωνέτου παίρνει και επίσημα πλέον η ομοσπονδία της ποδηλασίας με χθεσινή ανακοίνωσή της. Σε αυτή γίνεται γνωστό πως ο αθλητής έχει στείλει (χωρίς να αναφέρεται το «πότε») στην EΟΠ υπόμνημα, το οποίο διαβιβάστηκε στην EΟE, όπου αιτιολογούσε την εύρεση της απαγορευμένης ουσίας από τη χρήση φαρμάκου για θεραπευτικούς και μόνο λόγους πριν από οχτώ μήνες. Τονίζεται μάλιστα πως ο Χειμωνέτος ήλπιζε σε νέο τεστ ντόπινγκ, πιστεύοντας πως αυτό θα ήταν αρνητικό και θα μπορούσε να πάει στο Σίδνεϊ.
 Ακόμη, η EΟΠ ανακοινώνει τον ορισμό τριμελούς πειθαρχικής επιτροπής που θα χειριστεί το θέμα και δηλώνει πως δεν έχει το δικαίωμα και δεν πρέπει να καταδικάζει αθλητές υψηλού επιπέδου, όπως είναι ο Χειμωνέτος, πριν τελειώσουν όλες οι νόμιμες διαδικασίες, που προκύπτουν από το καταστατικό της ομοσπονδίας.
 Τέλος, εκφράζει τη λύπη της για τη διαρροή προς τα MME, από την πλευρά της EΟE, απόρρητων επιστολών που αφορούσαν το συγκεκριμένο θέμα.
