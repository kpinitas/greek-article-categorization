 Στον αποκλεισμό χιλιάδων αλλοδαπών που διαμένουν παράνομα ή νόμιμα στη χώρα μας
από τις υπηρεσίες Υγείας οδηγεί ουσιαστικά η εγκύκλιος που εξέδωσε πρόσφατα το
υπουργείο Υγείας για την ιατροφαρμακευτική και νοσοκομειακή περίθαλψη των αλλοδαπών που διαμένουν στη χώρα μας.
 Τα παραπάνω κατήγγειλαν γιατροί δημοσίων νοσοκομείων οι οποίοι έρχονται αντιμέτωποι με περιστατικά που αδυνατούν πλέον να περιθάλψουν ολοκληρωμένα. Οι
γιατροί του νοσοκομείου Σωτηρία, ύστερα από περιστατικό που δημιουργήθηκε με αλλοδαπή, ζητούν την απόσυρση της εγκυκλίου.
 Η ΕΙΝΑΠ καταγγέλλει ως μνημείο κρατικού ρατσισμού την υπουργική απόφαση που αφορά την περίθαλψη των αλλοδαπών ασθενών, ζητώντας την άμεση ανάκληση της υπουργικής απόφασης, καλώντας τους νοσοκομειακούς γιατρούς να μην την εφαρμόσουν.
 __H αναγκαιότητα να χτυπηθούν κάποια κυκλώματα παράνομης διακίνησης φαρμάκων, στις ανατολικές κυρίως χώρες, και διακίνησης ασθενών από αυτές δεν νομιμοποιεί
την κυβέρνηση πρακτικά να απαγορεύει την περίθαλψη στο σύνολο των αλλοδαπών που κατοικούν στη χώρα, όταν τους ζητεί να προκαταβάλλουν το 50% της προβλεπόμενης δαπάνης περίθαλψης, ενώ είναι γνωστό πως αυτοί οι άνθρωποι ζουν στα όρια της επιβίωσης.
 _ Το ατομικό και ανθρώπινο δικαίωμα της δωρεάν, πλήρους, ισότιμης ποιότητας περίθαλψης για το διοικητικό συμβούλιο της ΕΙΝΑΠ δεν είναι διαπραγματεύσιμο για κανέναν κάτοικο της χώρας ανεξαρτήτως φύλου, φυλής, θρησκείας και χρημάτων.
 _ Οι νοσοκομειακοί γιατροί πιστοί στον όρκο τους δεν μπορούν να λειτουργήσουν ως καταδότες, ενημερώνοντας (άκουσον άκουσον) την Aστυνομία για κάθε αλλοδαπό που νοσηλεύεται.
 __Είναι ανήθικο, αντιεπιστημονικό και απάνθρωπο οι νοσοκομειακοί γιατροί να εφαρμόσουν το κομμάτι της απόφασης που αφορά την περίθαλψη των επειγόντων περιστατικών σ' αυτούς τους ασθενείς - που η ανεκδιήγητη υπουργική απόφαση ορίζει μετά την σταθεροποίηση του ασθενούς να τους ρωτάμε αν μπορούν να πληρώσουν, για να συνεχίσουμε να τους νοσηλεύουμε ή όχι. Το Δ.Σ. της ΕΙΝΑΠ καλεί τους νοσοκομειακούς γιατρούς να μην εφαρμόσουν την απόφαση και την κυβέρνηση να την ανακαλέσει άμεσα.
 Η δικηγόρος Γιάννα Κούρτοβικ θεωρεί την εγκύκλιο «χαρακτηριστική περίπτωση ρατσιστικής μεταχείρισης», ερωτώντας «τι θα πρέπει να γίνει, αν αρρωστήσει ένα
παιδί, ή κάποιος που δεν μπορεί να γυρίσει στη χώρα του, τι θα γίνει στα τροχαία, τα εργατικά ατυχήματα, στις περιπτώσεις ανθρώπων που μολύνθηκαν από αρρώστιες στην Ελλάδα, ή και σ' αυτούς που πέφτουν θύματα εγκληματικών πράξεων
εδώ; Π.χ. τα θύματα του Καζάκου ο υπουργός θα τα απέλαυνε με τις σφαίρες στην πλάτη; Ή θα τους έβαζε για ανάρρωση στα κρατητήρια; 
 »H εγκύκλιος αγνοεί ότι η υγεία του καθενός μας δεν αποτελεί προσωπική υπόθεση
αλλά είναι ζήτημα δημόσιας υγείας που μας αφορά όλους και η προστασία της υγείας είναι θεμελιώδες ζήτημα πολιτισμού».
 _ Το Δίκτυο Κοινωνικής Υποστήριξης Προσφύγων και Μεταναστών τονίζει ότι «Η εφαρμογή της εγκυκλίου άρχισε με τους αρρώστους να πετιούνται στο δρόμο, με γιατρούς καταδότες, με κατάργηση του κράτους πρόνοιας.
 »Δεν θα δικαιούνται λοιπόν τη φροντίδα του γιατρού, το άγγιγμα του νοσοκόμου οι στρατιές των αθλίων, αλλά μόλις αχρηστευτούν λιπαίνοντας τις μηχανές της Οικονομίας θα πετιούνται στον Καιάδα.
 »Και ο λόγος περί δικαιωμάτων θα μένει πρόσχημα για πολυτελή συνέδρια που χρηματοδοτούνται αδρά, ενώ πολλά προβλήματα θα μπορούσαν να αντιμετωπισθούν». Τέλος, το Δίκτυο ζητεί την ανάκληση της εγκυκλίου, χαιρετίζοντας την απόφαση της ΕΙΝΑΠ και κάνει έκκληση για αλληλεγγύη όλων των νοσοκομειακών γιατρών.
