 «Αδικη» και «πολιτικά υποκινούμενη» χαρακτήρισαν συγγενείς και δικηγόροι του Αουγκούστο Πινοσέτ την επικύρωση άρσης της ασυλίας του από το Ανώτατο Δικαστήριο της Χιλής και δήλωσαν έτοιμοι να δώσουν τη δικαστική μάχη «για να καταδείξουν την αθωότητα» του πρώην δικτάτορα.
 Ο γηραιός δικτάτορας έκανε χθες τα ξημερώματα μια σπάνια δημόσια εμφάνιση στο κατώφλι του σπιτιού του, για να χαιρετίσει τους οπαδούς του που είχαν συγκεντρωθεί και τον επευφημούσαν. «Ζήτω» και «ο Θεός σώζει τον Πινοσέτ» ήταν τα συνθήματα που ακούγονταν από το πλήθος. Ο Πινοσέτ φέρεται να αντέδρασε «ήρεμα» στην ανακοίνωση άρσης της ασυλίας του. Είναι ήρεμος γιατί «έχει τη συνείδησή του απόλυτα καθαρή», είπε η κόρη του Ζακλίν, που χαρακτήρισε την απόφαση «επονείδιστη, ένα ρωμαϊκό τσίρκο που προσφέρεται στον κόσμο επειδή η οικονομία είναι χάλια». Η Ζακλίν Πινοσέτ είπε, επίσης, ότι όταν ο πατέρας της άκουσε τα νέα είπε: «Δεν είναι και το τέλος του κόσμου και κανείς δεν πέθανε».
 Ο κύκλος του Πινοσέτ θεωρεί ότι η απόφαση του δικαστηρίου ήταν «πολιτικά υποκινούμενη», ο αντίλογος όμως ήρθε άμεσα από το δικαστή Αλβάρες -έναν από τους έξι που ψήφισαν κατά της άρσης της ασυλίας- ο οποίος διέψευσε οποιαδήποτε
 Φίλα προσκείμενοι προς τον Πινοσέτ βουλευτές ετοιμάζουν πρόταση σχεδίου νόμου που θα εξαιρεί το γερουσιαστή από δίκη για λόγους υγείας. Ο Πινοσέτ έχει διαβήτη, χρησιμοποιεί βηματοδότη και έχει υποστεί τρία εγκεφαλικά.
 Ο δικαστής Χουάν Γκούσμαν πάντως, στα χέρια του οποίου βρίσκονται 157 μηνύσεις
εναντίον του Πινοσέτ, ξεκαθάρισε ότι ο στρατηγός θα υποβληθεί σε ιατρικές εξετάσεις «υποχρεωτικά», με βάση σχετικό νόμο. Ο Γκούσμαν είναι, εξάλλου, αυτός που θα αποφασίσει πότε και πού θα διεξαχθεί η δίκη κατά του Πινοσέτ, αφού ολοκληρωθούν οι εξετάσεις. Οι προσπάθειες των εναγόντων επικεντρώνονται στην πολύκροτη υπόθεση του «καραβανιού του θανάτου», ενός στρατιωτικού αποσπάσματος που μετά το πραξικόπημα του 1973 εκτέλεσε με συνοπτικές διαδικασίες 72 πολιτικούς κρατουμένους. Ο Πινοσέτ θα πρέπει να απαντήσει εάν έδωσε προσωπικά εντολή για τις εκτελέσεις. 
