 Το ματς έγινε ακριβώς όπως το είχε διαβάσει ο Κάζιμιρ Γκόρσκι. Αρκετή ώρα πριν αρχίσει το παιχνίδι του Παναθηναϊκού με την Πολόνια, ο παππούς, που έχει πάρει και στην Ελλάδα τα δικά του νταμπλ, βρήκε τους παλιούς του φίλους και παρά τα 80 του χρόνια, το είχε στο μυαλό του ήδη το αποτέλεσμα: «Το ματς θα τελειώσει με 2-2»! 
 Ετσι και έγινε. Ο Παναθηναϊκός, που είχε ξεκινήσει άνετος και νικούσε με 2-0, βρέθηκε χωρίς καλά καλά να το καταλάβει με το 2-2 στην πλάτη, με το φόβο μη γίνει καμιά στραβή και χάσει, με κάποιους βαθμούς λιγότερους για την Eλλάδα στην ειδική βαθμολογία της ΟΥΕΦΑ και γενικά με τις εντυπώσεις που πήγε να δημιουργήσει στην αρχή... χαμένες.
 Η ευκαιρία για εντυπωσιακό ξεκίνημα χάθηκε, αφού η ομάδα προδόθηκε από την κακή της άμυνα κι ώς ένα βαθμό από την κούραση. Θα μπορούσε, βέβαια, να πάρει τη νίκη στο τέλος, στο 90', εκεί όπου οι Πολωνοί μόνοι τους δεν κατάφεραν να βάλουν αυτογκόλ, αλλά σκόνταψαν δύο φορές πάνω στα δοκάρια τους, μια με τον τερματοφύλακα, τον Σέσνι, κι αμέσως μετά, στην ίδια φάση, με τον Καλιζάν. Αλλά και πάλι, μετά την ισοπαλία, ο Παναθηναϊκός έχει τον πρώτο λόγο για την πρόκριση στους ομίλους του Champions League.
 Η αρχή δεν έδειχνε τι θα γινόταν στο τέλος. Ο Παναθηναϊκός έκανε γκολ στην πρώτη του φάση, στο 13'. Ο 36άρης Πολωνός χτύπησε γρήγορα γρήγορα τους Πολωνούς. Ο Κριστόφ Βαζέχα μπήκε σφήνα στην άμυνα από την μπαλιά-τρύπα του Νίκου Λυμπερόπουλου και άδειασε τον τερματοφύλακα με μια κίνηση του κορμιού του. Το πλασέ, αμέσως μετά, ήταν σίγουρο... 0-1.
 Και επειδή η διαφορά δυναμικότητας ήταν τέτοια, που η Πολόνια σε νορμάλ συνθήκες δεν μπορούσε να αντέξει, γρήγορα ήρθε και το 2-0. Στο 37' χάθηκε το τόπι σε ένα άψογο «ένα - δύο» του Καραγκούνη με τον Φύσσα, ο Φύσσας βρέθηκε μόνος στις πλάτες των αμυντικών και με άψογο πλασέ βρήκε τα δίχτυα δημιουργώντας την ψευδαίσθηση ότι τέλειωσε το παιχνίδι.
 Πράγματι, η Πολόνια έμοιαζε παραδομένη και η άμυνά της αδύναμη να αντιδράσει, ειδικά στις κάθετες μπαλιές του Πάουλο Σούζα και του Καραγκούνη.
 Ομως, η συνέχεια αποδείχτηκε... ψυχοβγαλτική. Η Πολόνια παραλίγο να ισοφαρίσει 1-1 με τον Ρεγκίνις, στο 14'. Από μισό μέτρο ο παίκτης βρήκε το δοκάρι, οπότε και άρχισαν να βγαίνουν ένα ένα και τα προβλήματα της δικής του άμυνας. Ειδικά από τις στημένες φάσεις, τα φάουλ και τα κόρνερ, οι αμυντικοί του Παναθηναϊκού έβλεπαν την μπάλα να σφυρίζει πάνω από τα κεφάλια τους, χωρίς να μπορούν να κάνουν τίποτα. Κάπως έτσι ξεκίνησε το γκολ με το οποίο μείωσαν σε 2-1 οι Πολωνοί, στις καθυστερήσεις του πρώτου ημιχρόνου. Σκόρερ ο Κιούμποβιτς, άγχος στα αποδυτήρια, αφού εκεί που θα πήγαιναν όλοι με χαρές και πανηγύρια, ήταν τώρα υποχρεωμένοι στο «προσέξτε μη γίνει καμιά στραβή».
 Ακολούθησαν το χαμένο σίγουρο γκολ του Βαζέχα, μαζί με το πρώτο αυτοδοκάρι του Σβιργκσντάουκας, βγήκε έξω κουρασμένος ο Πολωνός, ο Βλάοβιτς ήταν εκτός δεκαοχτάδας, επειδή «κρίθηκε ανέτοιμος» (αυτή ήταν η δικαιολογία του κόουτς Αγγελου Αναστασιάδη), τα κάστανα έπρεπε να τα βγάλει ο Νασιόπουλος, ο οποίος μόνο έτρεχε, και γενικά άρχισαν όλους να τους ζώνουν τα φίδια. 
 Το 2-2 ήρθε στο 69'. Τρεις φορές δεν μπόρεσαν να διώξουν την μπάλα οι αμυνόμενοι μέσα στην αναμπουμπούλα διαρκείας, και ο Καλισάν στο 69' έκανε το 2-2.
 Εκεί ήταν που τα πήρε στο κρανίο ο Πάουλο Σόουζα. Aρχισε να παίζει μόνος του, ξέροντας τι θα πει να χαθεί αυτή η ευκαιρία, αλλά το τρίτο γκολ, που θα έδινε άλλη διάσταση στο παιχνίδι, δεν ήρθε, και τώρα πρέπει όλοι να δείξουν σοβαρότητα στη ρεβάνς, στις 23 Αυγούστου, στο Ολυμπιακό Στάδιο, εκεί όπου όχι μόνο με νίκη, αλλά και με 0-0 και με 1-1, ο Παναθηναϊκός περνάει.
 Διαιτητής του αγώνα ήταν ο Πορτογάλος Ντα Σίλβα, ο οποίος έδειξε κίτρινες κάρτες στον Ρεγκίνις, τον Σέζνι, τον Βόκολο και τον Καλισάν.
 ΠΑΝΑΘΗΝΑΪΚΟΣ: Νικοπολίδης, Ολιβάρες, Φύσσας, Βόκολος Χένρικσεν, Μπασινάς (82' Κουτσουρές), Σόουζα, Καραγκούνης, Κόλα (66' Σιπνιέφσκι), Λυμπερόπουλος, Βαζέχα (63' Νασιόπουλος).
 ΠΟΛΟΝΙΑ: Σέζνι, Σβιργκσντάουκας, Πάβλακ (28' Μαλινόφσκι), Καλισάν, Βιεντσίσκι, Μπογκ, Κιούμποβιτς, Βιτσισκίεβιτς (77' Αγκουάνε), Ρεγκίνις, Ολιζαντέμπε, Γκοτασέφσκι (64' Κασορόφσκι).
