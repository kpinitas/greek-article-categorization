 Στο χαμηλότερο επίπεδο των τελευταίων 2 1/2 μηνών βυθίστηκε χθες το ευρώ έναντι
του δολαρίου και του γεν, καθώς τα πρόσφατα θετικά νέα για την αμερικανική οικονομία όσο και οι πιθανότητες αύξησης των ιαπωνικών επιτοκίων απομάκρυναν για μια ακόμη ημέρα τους επενδυτές από το κοινό νόμισμα. 
 Το ευρώ υποχώρησε χθες το πρωί έως και τα 89, 63 σεντς έναντι του δολαρίου -το χαμηλότερο επίπεδό του από τις 22 Μαΐου- και βρέθηκε σε απόσταση αναπνοής από το ιστορικό χαμηλό των 88, 45 σεντς. 
 Η συνολική του πτώση από τις 8 Ιουνίου, όταν μετά την τελευταία αύξηση των επιτοκίων από την ΕΚΤ κατά 0, 5% σε 4, 25% είχε ενισχυθεί στα 97, 10 σεντς, προσεγγίζει πλέον το 8%. Η αποδυνάμωση αυτή του κοινού νομίσματος είχε αποτέλεσμα και την υποχώρηση της δραχμής έναντι του δολαρίου, το οποίο θα πωλείται σήμερα στις 379, 243 δρχ. έναντι 376, 145 δρχ. χθες. 
 Καθοριστική για την πτώση του ευρώ ήταν η προχθεσινή ανακοίνωση των στοιχείων για την παραγωγικότητα στις ΗΠΑ και σύμφωνα με την οποία, αυτή ενισχύθηκε κατά
5, 3% στο β  τρίμηνο, σημειώνοντας τη μεγαλύτερη αύξηση εδώ και εφτά χρόνια. Την ίδια περίοδο το εργατικό κόστος μειώθηκε κατά 0, 1%, γεγονός που υποδηλώνει
ότι η αμερικανική οικονομία παρά τους ισχυρούς ρυθμούς ανάπτυξης (5, 2%) δεν απειλείται με πληθωρισμό. Τα στοιχεία αυτά τροφόδοτησαν τη νέα άνοδο του δολαρίου έναντι του κοινού νομίσματος, το οποίο αντίθετα δεν βρήκε στήριγμα από τα νέα που ήλθαν αυτή την εβδομάδα από τη μεγαλύτερη οικονομία της ζώνης του ευρώ. Η μείωση της ανεργίας στη Γερμανία τον Ιούλιο, που ήταν πολύ μικρότερη από αυτή που αναμενόταν, όπως και η απροσδόκητη μείωση της βιομηχανικής παραγωγής τον Ιούνιο, η πρώτη στο τελευταίο εξάμηνο, επηρέασαν αρνητικά το κοινό νόμισμα. 
 Αν και το ευρώ αργότερα έδειξε τάσεις ανάκαμψης από τα πρωινά χαμηλά επίπεδα, προσεγγίζοντας αργά το απόγευμα τα 90 σεντς, αρκετές επενδυτικές τράπεζες αναθεωρούν τις εκτιμήσεις τους για την μελλοντική πορεία του. Η Lehman Brothers -για παράδειγμα- μετέθεσε τις προβλέψεις της για ισοτιμία στα 1, 04 δολάρια ανά ευρώ στο τέλος του έτους κατά ένα χρόνο αργότερα, στο τέλος του 2001. ενώ και η Morgan Stanle yπροτίθεται να αναθεωρήσει τις εκτιμήσεις της για εξίσωση μεταξύ των δύο νομισμάτων το Σεπτέμβριο σε ισοτιμία 93-95 σεντς ανά ευρώ. Αντίθετες πάντως με τις παραπάνω είναι οι εκτιμήσεις της Deutsche Bank Research, η οποία αναμένει πιο σύντομα ανάκαμψη του ευρώ και συγκεκριμένα
την πλήρη εξίσωσή του με το δολάριο στο τέλος του χρόνου και ισοτιμία στα 1, 10
 Το ευρώ όμως αποδυναμώθηκε και έναντι του γεν χθες, υποχωρώντας κάποια στιγμή κάτω από τα 97 γεν. Η επιμονή του διοικητή της Τράπεζας της Ιαπωνίας Μασάρου Χαγιάμι για αύξηση των επιτοκίων, η πρώτη έπειτα από δέκα χρόνια, παρά τις έντονες αντιδράσεις της κυβέρνησης, τροφοδότησε το ιαπωνικό νόμισμα, το οποίο παρουσίασε άνοδο και έναντι του δολαρίου. Η πορεία του γεν πάντως θα φανεί πιο
ξεκάθαρα από αύριο, καθώς συνεδριάζει η κεντρική τράπεζα της χώρας του ανατέλλοντος ηλίου. 
