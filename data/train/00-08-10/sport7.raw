 Αν ακούσετε τον Κώστα Πετρόπουλο να μιλάει για την Eθνική μπάσκετ και τις υποχρεώσεις της έως τις 3 Σεπτεμβρίου, θα πιστέψετε ότι όλα ξεκίνησαν με τον καλύτερο τρόπο για την ομάδα: «Είναι πολύ σημαντικά τα τρία φιλικά τουρνουά που έχουμε μπροστά μας, τα αντιμετωπίζουμε σαν να πρόκειται για επίσημες διοργανώσεις, τα παιδιά αγαπάνε την εθνική ομάδα, ξέρουν τις υποχρεώσεις τους και έχουν δείξει μεγάλη διάθεση για δουλειά».
 Αν όμως μετρήσετε τους παίκτες που κλήθηκαν μεν στην Eθνική, αλλά τελικά δεν πρόκειται να παίξουν -για διαφορετικούς λόγους ο καθένας- σε κανένα φιλικό παιχνίδι, θα διαπιστώσετε ότι το ξεκίνημα δεν είναι ακριβώς αυτό που φανταζόταν ο ομοσπονδιακός τεχνικός. Εξι αδειούχοι δεν είναι δα και λίγοι για μια ομάδα που θέλει να βλέπει τα φιλικά της ως επίσημες υποχρεώσεις...
 Ο Τσακαλίδης, κατ' αρχάς, ξεκαθάρισε ότι θα είναι διαθέσιμος (και υπό προυποθέσεις, στην περίπτωση που φορέσει σύντομα τη φανέλα των Σανς) μόνο για επίσημους αγώνες στο μέλλον. Ο Ρεντζιάς μένει εκτός Eθνικής, για να συνεχίσει τη θεραπευτική αγωγή στο πόδι του, ενώ ο Φώτσης μπήκε στο περιθώριο για το γνωστό πειθαρχικό παράπτωμά του.
 Από κει και πέρα, έχουμε και τους μελλοντικούς...γαμπρούς ή μπαμπάδες που ζήτησαν -και πήραν- απαλλακτικό από τον Πετρόπουλο. Ο Οικονόμου και ο Μπουντούρης κανόνισαν να παντρευτούν στις αρχές του Σεπτεμβρίου, ενώ ο Αλβέρτης θα γίνει μπαμπάς ακόμη νωρίτερα.
 Ποιοι έχουν απομείνει στην Eθνική για τους αγώνες της στη Βραζιλία (η αναχώρηση για το Ρίο ντε Τζανέιρο είναι προγραμματισμένη για το Σάββατο), την Ισπανία και το ετήσιο τουρνουά «Ακρόπολις» στην Αθήνα; Εχουμε και λέμε: Παπανικολάου, Καλαϊτζής, Σιγάλας, Λιαδέλης, Γιαννούλης, Παπαλουκάς, Χαρίσης, Χατζηβρέττας, Παπαδόπουλος, Ντικούδης και Τσαρτσαρής. Εντεκα, όλοι κι όλοι! Αρα, για να συμπληρωθεί η αποστολή 12 παικτών που είχε κατά νου ο Πετρόπουλος, θα χρειαστεί να προστεθεί ένας παίκτης και δη ψηλός. Ο κλήρος πέφτει, κατά τα φαινόμενα, στον Βασίλη Σούλη.
 Το αργότερο σε 48 ώρες περιμένει ο ατζέντης, Ντέιβιντ Μπάουμαν, να δει την υπογραφή των Σικάγο Μπουλς στο συμβόλαιο που έχει ετοιμάσει για λογαριασμό του Ντράγκαν Τάρλατς. «Κάναμε σημαντική πρόοδο στις συζητήσεις και σε δύο μέρες πιστεύω να γίνουν οι σχετικές ανακοινώσεις», δήλωσε χθες ο Αμερικανός ατζέντης, την ίδια ώρα που η εφημερίδα «Sun Times» του Σικάγο προεξοφλούσε τη σίγουρη μεταγραφή του Τάρλατς στους Μπουλς. Τα λεφτά που ακούγονται για το 3ετές συμβόλαιο του «Τάκι» υπολογίζονται σε 2 δισ. δρχ. περίπου.
1 χρόνια υπέγραψε στην ΑΕΚ ο Σπύρος Παντελιάδης, ενώ μονοετής αναμένεται να είναι η συμφωνία που έχει βάλει στα σκαριά ο Ολυμπιακός με τον Αμερικανό γκαρντ, Σαμ Τζέικομπσον (25, 1.93, 49 αγώνες με τους Ουόριορς και 3 με τους Λέικερς στην προηγούμενη σεζόν), ο οποίος θα έχει δικαίωμα συμμετοχής μόνο στους αγώνες της Ευρωλίγκας.
