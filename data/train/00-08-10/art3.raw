Ο νοερός χάρτης των ανά την Ελλάδα αρχαιολογικών χώρων και μνημείων που θα φιλοξενήσουν κυρίως μουσικές εκδηλώσεις, στις 16 του μηνός, έχει ένα κεντρικό σημείο αναφοράς: το αυγουστιάτικο φεγγάρι που αναλαμβάνει τον κύριο σκηνοθετικό ρόλο σ' αυτές τις εκδηλώσεις που έχουν φυσικά ένα επιπλέον προνόμιο. Πενήντα τέσσερα από τα ωραιότερα και ιστορικότερα «σκηνικά» της χώρας.
 Αυτή είναι η δεύτερη χρονιά (άρα ας ελπίσουμε ότι η διοργάνωση θα γίνει θεσμός) που αποφασίζεται από το υπουργείο Πολιτισμού, σε συνεργασία με το ελληνικό τμήμα του ICΟM, η πραγματοποίηση εκδηλώσεων «φεγγαρολουσμένων» σε αρχαιολογικούς τόπους, μουσεία, βυζαντινά και μεταβυζαντινά μνημεία που για ένα μόνο βράδυ το χρόνο θα παραβούν προς όφελος του κοινού τις συνήθειές τους να κλείνουν συνήθως με τη δύση. Και θα ανοίξουν διάπλατα τις πόρτες τους από τις 9μ.μ. έως τη 1π.μ. προσφέροντας και μάλιστα με ελεύθερη είσοδο τα περισσότερα θεάματα και όλα ανεξαιρέτως με ατμόσφαιρα.
 Στους περισσότερους από τους 54 χώρους θα φιλοξενηθούν «αρμόζουσες» μουσικές εκδηλώσεις κλασικής κυρίως μουσικής ή παραδοσιακής και έντεχνης. Θα υπάρξουν όμως και περιπτώσεις όπου δεν θα πραγματοποιηθεί καμία εκδήλωση, καθώς γι' αυτές κρίθηκε καταλληλότερη η σιωπή. Τέτοιες περιπτώσεις είναι η Ακρόπολη, το Ιερό του Ποσειδώνος στο Σούνιο, ο ναός της Αφαίας στην Αίγινα, ο αρχαιολογικός
χώρος της Ολυμπίας, τα Στάγειρα, ο αρχαιολογικός χώρος των Αβδήρων, ο αρχαιολογικός χώρος της Πολιόχνης Λήμνου και τα Γόρτυνα στο Ηράκλειο.
 Οι άλλες εκδηλώσεις πραγματοποιούνται με τη συνεργασία των κατά τόπους υπευθύνων Εφορειών, Προκλασικών και Κλασικών Αρχαιοτήτων, Βυζαντινών Αρχαιοτήτων ή Νεοτέρων Μνημείων, κατά περίσταση και αφού βέβαια το Κεντρικό Αρχαιολογικό Συμβούλιο έχει ήδη δώσει από τα τέλη Ιουλίου το «πράσινο φως» για
τη μεταμεσονύχτια λειτουργία των χώρων. Τον σχετικό κατάλογο με τα μνημεία που
θα μπορούσαν να φιλοξενήσουν τις εκδηλώσεις είχε εισηγηθεί ο γενικός διευθυντής Αρχαιοτήτων, Λάζαρος Κολώνας, εξαιρώντας αυτή τη φορά το Ολυμπιείο και την Πνύκα όπου πέρυσι είχαν παρουσιαστεί εξαιρετικές μουσικές εκδηλώσεις. Ολόκληρο το πρόγραμμα, το οποίο στόχο έχει κυρίως την εξοικείωση του μεγάλου κοινού με τους χώρους αυτούς, υπολογίζεται ότι θα στοιχίσει γύρω στα 115 εκατομμύρια δραχμές.
 Και μία ακόμη λεπτομέρεια: η πανσέληνος είναι στις 15 Αυγούστου και όχι στις 16. Επιλέχτηκε όμως η 16η του μηνός ώστε οι εκδηλώσεις να μη συμπέσουν με τις γιορτές και τα πανηγύρια για τη μεγαλύτερη γιορτή της Ορθοδοξίας.
 – Ρωμαϊκή Αγορά: Pεσιτάλ πιάνου της Ντόρας Μπακοπούλου. Τραγούδι Τζούλια Σουγλάκου.
 – Μουσείο Μεγάρων: «Το ψυχρόν της το φως η σελήνη ρίπτει». Στέλλα Γαδέδη (φλάουτο), Γ.Μουλουδάκης (κιθάρα). 
 – Κάστρο Ναυπάκτου: Συγκρότημα τζαζ του Αντώνη Λαδόπουλου
 – Αρχαίο Στάδιο Δελφών: Ρομάνια Τσάμπερ Ορκεστρα. Κ. Σαμουρκασίδη (πιάνο) 
 – Κάστρο Χαλκίδας: «Στου φεγγαριού το φως». Λίλα Αδαμάκη (τραγούδι), Κωστής Δεμερτζής (πιάνο) 
 – Αυλή Μουσείου Ολυμπίας: «Ο Μουσικός Καιρός», αφιέρωμα στον Γ.Σεφέρη. Νίκος Πλάτανος.
 – Κάστρο Πύλου: «10 μικρές ερωτικές ιστορίες για δυο κιθάρες». Βαγγέλης Μπουντούνης, Μάρω Ραζή.
 – Μυστράς: Βυζαντινά μέλη-παραδοσιακά τραγούδια. Συγκρότημα Δημοσθένη Παπαοικονόμου.
 – Καστράκι: Μοντ Πλαγκάλ. Ελληνική παράδοση και τζαζ.
 – Πύργος Ραγίου: Πολυφωνικά τραγούδια και σκοποί της Ηπείρου. Συγκρότημα Γρ.Καψάλη.
 – Βελεστίνο-Ακρόπολη Φερών: «Ασματος Παράστασις». Μαίρη Εσπερ, Σοφία Νοητή. Δύο παλλόμενες ερμηνεύτριες εν πλω.
 – Τοξωτή γέφυρα Πορταϊκού ποταμού: Τραγούδια Χατζιδάκι, Λοΐζου, Θεοδωράκη, Μικρούτσικου από τον Γιάννη Κούτρα.
 – Γεντί Κουλέ: «Ερωτόκριτος». Λουδοβίκος των Ανωγείων, Λιζέτα Καλημέρη.
 – Αρχαία Αγορά Θάσου: «Με τις αισθήσεις της ψυχής». Νότης Μαυρουδής.
 – Πλατεία Παναγίας Κουμπελίδικης: «Η μαγεία της νύχτας». Μιλτιάδης Πασχαλίδης.
 – Αγιος Αχίλλειος: Κουαρτέτο Σαξοφώνου Αθήνας. Θανάσης Ζέρβας.
 – Κτίριο Καλής Βρύσης: Τραγούδια των ανθρώπων της θάλασσας. Νίκος Γράψας.
 – Ανάκτορο Βεργίνας: Μουσική Βεργίνα. Συγκρότημα Εν Χορδαίς. Κυριάκος Καλαϊτζίδης.
 – Αιανή: «Ανοιχτές Διαδρομές». Γεωργία Συλλαίου (τραγούδι), Σάκης Παπαδημητρίου (πιάνο).
 – Αρχαιολογικός Χώρος Πέλλας: «Φωνή της Λύρας» -Ηλίας Παπαδόπουλος
 – Αρχαιολογικός Χώρος Δίου: Μούζικα Ποέτικα. Συναυλία Παλιάς Μουσικής. Δημήτρης Ιωάννου.
 – Αρχαιολογικός Χώρος Αμφίπολης: Μουσική και τραγούδια από την Καππαδοκία, τη Μικρά Ασία, το ανατολικό Αιγαίο, τη Μακεδονική Γη. Κέντρο Καππαδοκικών Μελετών.
 – Ιερό Καβείρων-Σαμοθράκη: Λαλητάδες της Ροδόπης. Μουσική από τη Θράκη, τον Πόντο και την Καππαδοκία. Μουσικό σχήμα «Αβατον».
 – Λόφος Στράνη-Ζάκυνθος (η εκδήλωση αυτή θα γίνει στις 15/8): «Στη Χώρα των Ασμάτων». Καλλιόπη Βέττα (τραγούδι), Γιάννης Ιωάννου (πιάνο) 
 – Περιστύλιο Παλαιών Ανακτόρων-Κέρκυρα: Αφιέρωμα στον Νίκο Μοσχονά. Ευθύμιος Μιχαλόπουλος.
 – Κάστρο Αγ.Γεωργίου-Κεφαλονιά: «Βραδιές Πανσελήνου». Δυνάμεις του Αιγαίου. Χρίστος Τσιαμούλης.
 – Αρχαιολογικός Χώρος Δήλου: Νέο Ελληνικό Κουαρτέτο. Γιώργος Δεμερτζής.
 – Κιόνια Τήνου: Οδυσσέα Ελύτη «Προσανατολισμοί, Αργοναύτες». Συναυλία Ηλία Ανδριόπουλου.
 – Ασκληπιείο Κω: «Εκεί που σμίγανε τα χέρια τους οι μύστες». Συναυλία της Μαρίας Φαραντούρη.
 – Αυλή Μουσείου Λέρου: Ρεσιτάλ κιθάρας Γιώργου Ξυλουρά.
 – Θέατρο Κάστρου Μυτιλήνης: «Κρουστών Χρησμός». Νίκος Τουλιάτος.
 – Μεστά Χίου: «Ερωτικά Τραγούδια». Κώστας Θωμαΐδης, Γιάννης Ιωάννου.
