«Οι εταιρείες εισαγωγής σπόρων βαμβακιού και η Ευρωπαϊκή Ενωση θα πρέπει να επωμισθούν το βάρος των αποζημιώσεων για τις καλλιέργειες, οι οποίες θα καταστραφούν λόγω σποράς μεταλλαγμένων φυτών», δήλωσε ο υφυπουργός Περιβάλλοντος Ηλίας Ευθυμιόπουλος.
 Πρόσθεσε ότι η Επιτροπή Διαχείρισης Δημητριακών της Ε.Ε. έκανε δεκτό το αίτημα
για την αποζημίωση των αγροτών, στα χωράφια των οποίων βρέθηκε γενετικά τροποποιημένη ελαιοκάμβη, σε πολλές ευρωπαϊκές χώρες. Η αποζημίωση που θα καταβληθεί είναι ίση της επιδότησης του προϊόντος.
 Σε ό,τι αφορά τις εταιρείες εισαγωγής και παραγωγής σπόρων, ο κ. Ευθυμιόπουλος
επισήμανε πως ή θα συμμετέχουν εθελοντικά στα έξοδα αποζημίωσης ή θα αναγκαστούν μέσω δικαστικών αποφάσεων.
 ΓKPINΠIΣ: «Για δεύτερη φορά ο υπουργός Γεωργίας Γ. Ανωμερίτης επιβεβαιώνει την
παράνομη εισαγωγή και καλλιέργεια μεταλλαγμένων σπόρων βαμβακιού, προχωρώντας σε αλχημείες, που είναι αντίθετες με την κοινοτική νομοθεσία, προκειμένου να περιορίσει την έκταση του προβλήματος», τονίζει η οργάνωση Γκρινπίς, αναφερόμενη σε χιλιάδες στρέμματα παράνομων καλλιεργειών. Η οργάνωση ζητά την καταστροφή των συγκεκριμένων καλλιεργειών και την αποζημίωση των αγροτών.
 Υποστηρίζει, επίσης, ότι τα 77 δείγματα σπόρου, που ανέφερε ο κ. Ανωμερίτης, αντιστοιχούν σε 847 τόνους σπόρου από το σύνολο 14.000 τόνων που εισήχθησαν στην ελληνική αγορά (εκ των οποίων οι 10.000 καλλιεργήθηκαν τελικά). Επιπλέον,
οι 847 τόνοι επαρκούν για την καλλιέργεια 350.000 στρεμμάτων.
 Θυμίζουν, ακόμα, ότι η απελευθέρωση μεταλλαγμένου βαμβακιού στο περιβάλλον απαγορεύεται με βάση την κοινοτική νομοθεσία (οδηγία 90/220). Η Επιτροπή Περιβάλλοντος του Ευρωκοινοβουλίου για τα μη εγκεκριμένα προς καλλιέργεια προϊόντα ήταν σαφής: Η ανεκτή παρουσία μεταλλαγμένου υλικού στους σπόρους είναι μηδέν.
 Σε αντίστοιχες περιπτώσεις παράνομης καλλιέργειας μεταλλαγμένης ελαιοκάμβης σε
ευρωπαϊκές χώρες, οι αρμόδιες αρχές κατέστρεψαν τους επιμολυσμένους αγρούς, πριν από την ανθοφορία, αποζημιώνοντας τους αγρότες.
 Ο Νίκος Xαραλαμπίδης, υπεύθυνος της εκστρατείας στο ελληνικό γραφείο της οργάνωσης υποστηρίζει ότι «δεν είναι τυχαίο ότι το 85% των μεταλλαγμένων σπορομερίδων εισήχθησαν από μία εταιρεία, τον "Αγροτικό Οίκο Σπύρου", η οποία θα πρέπει να καλύψει το μεγαλύτερο μέρος των αποζημιώσεων.
