 Ο τρόμος επέστρεψε και πάλι χθες πάνω από την Ισπανία, αν και η γενική αίσθηση
είναι ότι τις τελευταίες εβδομάδες δεν έφυγε ποτέ. Με τρεις σφαίρες στο κεφάλι
άγνωστος δολοφόνησε έναν ανθυπολοχαγό έξω από την Παμπλόνα, στέλνοντας μήνυμα ότι ο κύκλος της βίας δεν θα κλείσει εύκολα.
 Ο 47χρονος ανθυπολοχαγός Φρανσίσκο Καζανόβα Βινσέντε δολοφονήθηκε από άγνωστο,
ενώ οδηγούσε το αυτοκίνητό του προς το γκαράζ του σπιτιού του στο δρόμο από την Παμπλόνα προς τη χώρα των Βάσκων, σύμφωνα με το ισπανικό υπουργείο Αμυνας.
Είναι η τρίτη επίθεση, μέσα σε 24 ώρες, που αποδίδεται στην ΕΤΑ.
 Τη Δευτέρα, παγιδευμένο με εκρηκτικά αυτοκίνητο εξερράγη ενώ εκινείτο προς άγνωστο σημείο, με αποτέλεσμα να σκοτωθούν οι 4 επίδοξοι εκτελεστές, όλοι μέλη
της ΕΤΑ, σύμφωνα με τις αρμόδιες αρχές. Δώδεκα ώρες αργότερα, στην πόλη Ζουμάια δολοφονήθηκε ο πρόεδρος του σωματείου εργοδοτών της βασκικής επαρχίας Γκιπούσκοα, Χοσέ Μαρία Κόρτα, από έκρηξη βόμβας που πυροδοτήθηκε με τηλεχειριστήριο.
 Δεν είχαν περάσει επτά ώρες και στη Μαδρίτη εξερράγη παγιδευμένο αυτοκίνητο με
αποτέλεσμα να τραυματιστούν έντεκα άτομα. Από την αρχή του Ιουλίου έχουν σημειωθεί 13 επιθέσεις, και ο απολογισμός είναι 9 νεκροί. Οπως όμως γράφει η «Ελ Παΐς», το μεγαλύτερο πρόβλημα δεν είναι ο αριθμός των θανάτων.
 «Στο τέλος της δεκαετίας του '70, η ΕΤΑ δολοφονούσε περίπου 100 άτομα το χρόνο
 (κυρίως στρατιωτικούς και αστυνομικούς), ποτέ όμως μέχρι τώρα δεν υπήρχε τόσο ευρεία απειλή και δεν κινδύνευαν τόσα άτομα: τοπικοί αιρετοί άρχοντες, δικαστές, δημοσιογράφοι, επιχειρηματίες».
 Η δε φιλοκυβερνητική εφημερίδα ABC θεωρεί πλέον την κατάσταση «αφόρητη». Η κυβέρνηση όμως είναι αποφασισμένη «να μην υποχωρήσει» απέναντι στην «κτηνώδη εκστρατεία» της ΕΤΑ. Το ξεκαθάρισε για ακόμα μια φορά ο πρωθυπουργός Χοσέ Μαρία Αθνάρ δηλώνοντας ότι τώρα «ο αγώνας θα πρέπει να είναι πιο δυνατός παρά ποτέ». «Μπορούν να σκοτώνουν ακόμα, αλλά δεν θα μπορέσουν ποτέ να σκοτώσουν την ελευθερία, ούτε στη χώρα των Βάσκων ούτε στην Ισπανία» κατέληξε ο Αθνάρ.
 Χιλιάδες κάτοικοι της Ισπανίας ξεκίνησαν, μετά το τελευταίο κύμα επιθέσεων, διαδηλώσεις κατά της τρομοκρατίας. Η πιο μεγάλη συγκέντρωση έγινε στη Μαδρίτη προχθές, στο κέντρο της οποίας δόθηκε νέο «ραντεβού» από οργανώσεις πολιτών και συνδικάτα για χθες το βράδυ. Στο Σαν Σεμπαστιάν η σιωπή των διαδηλωτών διακόπηκε από ομάδες νεαρών οπαδών της ανεξαρτησίας που έφεραν πανό με συνθήματα υπέρ της ΕΤΑ. Οι δυνάμεις ασφαλείας παρενέβησαν για να δημιουργήσουν
 Το Συμβούλιο της Ευρώπης, αντιδρώντας χθες στις επιθέσεις στην Ισπανία αλλά και στη Μόσχα και την Κορσική, καταδίκασε «την τρομοκρατία και κάθε μορφή πολιτικής βίας» απευθύνοντας έκκληση για «ενίσχυση της διεθνούς συνεργασίας».
