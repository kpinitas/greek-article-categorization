 Ποινική δίωξη, για έκδοση ψευδούς βεβαιώσεως, σε βαθμό κακουργήματος, άσκησε χθες ο προϊστάμενος Eισαγγελίας Πλημελειοδικών Πειραιά Αριστείδης Φραγκιαδάκης
κατά του πλωτάρχη Ελευθερίου Βλάχου. Ο αξιωματικός του Λιμενικού με τις σφραγίδες του Κεντρικού Λιμεναρχείου και την υπογραφή του επιβεβαίωσε το γνήσιο της υπογραφής του Σταύρου Ηλία, πλοιοκτήτη του «Γιουρομπάλκερ 10», σε επιστολή του που έφερε ημερομηνία πριν το ναυάγιο, με την οποία γνωστοποιούσε ότι το πλοίο δεν του ανήκε πλέον.
 Ο εισαγγελέας, που ανέθεσε την υπόθεση σε τακτικό ανακριτή, άσκησε ποινική δίωξη για ηθική αυτουργία στην ψευδή βεβαίωση και εναντίον του πλοιοκτήτη και ιδιοκτήτη των ναυπηγείων Αυλίδας, όπως και κατά της Ευαγγελίας Καραμολέγκου, η
οποία όταν βυθίστηκε το πλοίο στο Ν. Ευβοϊκό εμφανιζόταν ως διαχειρίστρια του «Γιουρομπάλκερ».
 Η υπόθεση ήρθε στο φως όταν στις 5 Σεπτεμβρίου, δηλαδή τέσσερις μέρες μετά τη βύθιση του πλοίου, έφτασε στη Διεύθυνση Ναυτιλιακής Πολιτικής και Ανάπτυξης του ΥΕΝ επιστολή του Σταύρου Ηλία με ημερομηνία 21/8/2000, με την οποία γνωστοποιούνταν ότι το βυθισμένο πλοίο δεν ανήκε πλέον στον υπογράφοντα εφοπλιστή.
 Ομως ερευνώντας οι Λιμενικοί διαπίστωσαν ότι το γνήσιο της υπογραφής είχε βεβαιωθεί την ημέρα κατάθεσης της επιστολής και μάλιστα εν απουσία του υπογράφοντος.
 Ετσι με εντολή του υπουργού Ναυτιλίας Χρήστου Παπουτσή και του αρχηγού του Λ.Σ. αντιναυάρχου Ανδρέα Συρίγου και με σύμφωνη γνώμη του προϊσταμένου της Εισαγγελίας άρχισε προανάκριση, ενώ ο αξιωματικός του Λιμενικού τέθηκε στη διάθεση του υπουργείου.
  Στο Nότιο Eυβοϊκό, αν και η απορρύπανση των ακτών και της θάλασσας βρίσκεται
προς το τέλος της, επικρατεί αναστάτωση, τόσο στην ιδιωτική εταιρεία που ανέλαβε το έργο αυτό, όσο και στους δήμους των περιοχών που επλήγησαν και οι οποίοι απαιτούν 6 δισ. δραχμές. Kαι αυτό γιατί η πλοιοκτήτρια εταιρεία μέχρι και χθες δεν είχε ξεκαθαρίσει τι προτίθεται να πράξει με τις οφειλές της, όχι μόνο προς τους ιδιώτες, αλλά και προς το Λιμενικό, που ξόδεψε σε υλικά πάνω από 100 εκατομμύρια δραχμές.
  «H οικολογική καταστροφή από τη ρύπανση, σε συνδυασμό με τις πρόσφατες μεγάλες πυρκαγιές έχουν σοβαρότατες επιπτώσεις στο περιβάλλον, αλλά και στην ποιότητα ζωής των κατοίκων της περιοχής», δήλωσε μετά τη χθεσινή επίσκεψή του στο Xαλκούτσι ο πρόεδρος της N.Δ. Ο K. Kαραμανλής συνοδευόμενος από τομεάρχες της N.Δ. επισκέφθηκε την πληγείσα περιοχή και άκουσε τις απόψεις κατοίκων, οι οποίοι παραπονέθηκαν ότι καθυστέρησε η κρατική κινητοποίηση.
 Ο κ. Kαραμανλής τόνισε ότι είναι ευθύνη της κυβέρνησης να αντιμετωπίσει άμεσα την κατάσταση και να στηρίξει τις επιχειρήσεις που επλήγησαν από τη ρύπανση. Οπως είπε, ο κρατικός μηχανισμός επέδειξε μεγάλη ολιγωρία, με αποτέλεσμα η ρύπανση να πάρει μεγάλες διαστάσεις.
