 Οι Γάλλοι «δυσπιστούν όταν σκέπτονται την πολιτική», ενώ για τους πολιτικούς έχουν να πουν ότι είναι «μάλλον διεφθαρμένοι». Πιστεύουν δε στη συντριπτική πλειονότητά τους ότι τα πολιτικά κόμματα «δεν τους εκπροσωπούν καλά». Αυτά είναι ορισμένα από τα συμπεράσματα δημοσκόπησης του Ινστιτούτου Sofres, που διενεργήθηκε τον Αύγουστο σε δείγμα 1.000 Γάλλων άνω των 18 ετών.
 Οταν λοιπόν «σκέπτονται την πολιτική», το 64% των Γάλλων αισθάνονται δυσπιστία
και μόνον το 26% αισιοδοξία ή τη βρίσκουν ενδιαφέρουσα. Το 9% νιώθουν φόβο και
άλλοι τόσοι «σεβασμό». Ενθουσιασμένος με την πολιτική δηλώνει μόνος ένας στους
εκατό. Μαζί με την πολιτική στα... τάρταρα πάνε και οι πολιτικοί. 64% των Γάλλων που ρωτήθηκαν είπαν ότι τους θεωρούν «μάλλον διεφθαρμένους» και μόλις 28% «μάλλον έντιμους». Τσακίζει κόκαλα, όμως, το ποσοστό εκείνων που δηλώνουν ότι τα πολιτικά κόμματα δεν τους εκπροσωπούν καλά: 70%.
 Ακόμη, 74% των Γάλλων θεωρούν ότι «δεν εκπροσωπούνται καλά» ούτε από τους «πολιτικούς ηγέτες» τους. Το ίδιο νιώθουν και για τα εργατικά συνδικάτα σε ποσοστό 78%. Τέλος, τα δύο τρίτα των Γάλλων (63%) πιστεύουν ότι οι πολιτικοί άνδρες «ενδιαφέρονται ελάχιστα» (33%) ή «καθόλου» (30%) για τις ανησυχίες των πολιτών.
 Αν κανείς λάβει υπόψη τα αποτελέσματα αυτής της έρευνας, δεν είναι περίεργο που η δημοτικότητα του Γάλλου πρωθυπουργού Λιονέλ Ζοσπέν βρίσκεται στα χαμηλότερα επίπεδά της. Μειωμένη είναι και η δημοτικότητα του προέδρου Σιράκ, λιγότερο όμως από εκείνην του πρωθυπουργού. Δύο έρευνες που αφορούν το μήνα Αύγουστο, επιβεβαιώνουν την πτώση, αν και με διαφορετικά ποσοστά. Η πρώτη, για
το περιοδικό «Παρί Ματς», δίνει ποσοστό 42% στον Ζοσπέν (πτώση 18 μονάδων) και
στον Σιράκ 57% (πτώση 9 μονάδων). Η δεύτερη, του βαρομέτρου Λούι Χάρις-Βαλέρ, δίνει 48% και 60% αντίστοιχα, μείωση 20 μονάδων για τον Ζοσπέν και έξι για τον
Σιράκ. Η έρευνα του «Παρί Ματς» διαπίστωσε επίσης ότι αν γίνοταν σήμερα εκλογές, ο Σιράκ θα κέρδιζε τον Ζοσπέν με ποσοστό 55% έναντι 45% Οι δημοσκοπήσεις έγιναν στο τέλος της προηγούμενης εβδομάδας, ακριβώς στην κορύφωση των κινητοποιήσεων κατά της αύξησης της τιμής των καυσίμων. Είναι ενδεικτικό ότι στη συντριπτική πλειονότητά τους (88%), οι Γάλλοι υποστήριξαν τους διαδηλωτές και τα μέσα που χρησιμοποίησαν για να διεκδικήσουν μείωση των φόρων κ.λπ. 
