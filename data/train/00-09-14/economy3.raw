Σε κοντόφθαλμες και κερδοσκοπικού χαρακτήρα κινήσεις αναλίσκεται αυτές τις ημέρες η αγορά της Σοφοκλέους, καθώς η εμφανής έλλειψη κατεύθυνσης, αλλά και οι διεθνείς οικονομικές εξελίξεις εντείνουν τη νευρικότητα και διατηρούν θολό το χρηματιστηριακό τοπίο. 
 Η εικόνα αποτυπώθηκε ανάγλυφα στη χθεσινή συνεδρίαση, όπου με ένα σχετικά χαμηλό (όχι και ευκαταφρόνητο) τζίρο 96 δισ. δρχ., ο γενικός δείκτης έφτασε μέσα από νευρικές διακυμάνσεις να καταγραφεί κέρδη άνω του 2%, για να υποχωρήσει τελικά υπό το βάρος της συγκομιδής βραχυχρόνιων κερδών στο -1%, κλείνοντας στις 3.990, 72 μονάδες.
 Οι αρχικές τοποθετήσεις σε μια πλειάδα τραπεζικών μετοχών και βιομηχανικών blue chips, που αρκετοί βιάστηκαν να τις ερμηνεύσουν ως επαναδραστηριοποίηση εγχώριων ισχυρών χαρτοφυλακίων, δημιούργησαν την αίσθηση ότι η αγορά θα αποτολμούσε να κινηθεί σε επίπεδα ανώτερα των 4.100 μονάδων, εγκαινιάζοντας έτσι ένα δεύτερο ανοδικό κύκλο. Σύντομα, όμως, έγινε αντιληπτό, τόσο από την υφή των εντολών όσο και από την εναλλαγή αγορών και πωλήσεων, ότι δεν συνέβαινε κάτι τέτοιο και η επιφυλακτικότητα επανέκαμψε δριμύτερη. 
 Και εν μέρει η εικόνα νευρικότητας που παρουσιάζει η Σοφοκλέους, παρά τις αισιόδοξες εκτιμήσεις για το άμεσο μέλλον της, δικαιολογείται από δύο βασικές παραμέτρους: Η πρώτη έχει να κάνει με τη βαριά «σκιά» που ρίχνει στο διεθνές οικονομικό και χρηματιστηριακό προσκήνιο η αλματώδης άνοδος των τιμών πετρελαίου, όπως επίσης και η δυσανάλογη πορεία δολαρίου και ευρώ. Σ' αυτές τις συνθήκες, που εκτρέφουν πληθωριστικές φοβίες, εξηγούν χρηματιστηριακοί παράγοντες, είναι δύσκολο να ευδοκιμήσουν ανοδικές τάσεις, ενώ αντιθέτως, σε τέτοιες περιόδους ευνοούνται τα κερδοσκοπικά παιχνίδια. Ενας λόγος παραπάνω για τις έντονες διακυμάνσεις που χαρακτηρίζουν τις συνεδριάσεις στη Σοφοκλέους
είναι ότι οι μεγάλοι παίκτες της αγοράς, μετά μάλιστα και την αιφνιδιαστική επιδρομή των ξένων κεφαλαίων, κρατούν κλειστά τα χαρτιά τους, προτιμώντας να αναστείλουν μείζονος έκτασης τοποθέτηση, αρκούμενοι σε αμυντικές κινήσεις διατήρησης των τιμών σε επίπεδα που προσφέρονται για «χτίσιμο» θέσεων.
 Στο σύνολό της, πάντως, η αγορά δείχνει να βρίσκεται περισσότερο από ποτέ σε φάση αναζήτησης των επιπέδων εκείνων στα οποία θα ισορροπήσει, πριν φυσιολογικά κινηθεί υψηλότερα, άποψη που τείνει να κυριαρχήσει στο χρηματιστηριακό στίβο. Για πρώτη φορά, ίσως, οι έντονες διακυμάνσεις τιμών και
δείκτη δεν ερμηνεύονται ως προάγγελος νέων δεινών, αλλά ως απαρχή μιας λίγο-πολύ αναπόφευκτης σταθεροποίησης, σε επίπεδα άνω των 4.000 μονάδων. 
 Ωστόσο, στη διάρκεια αυτής της σταθεροποιητικής πορείας εκτιμάται ότι θα δοθούν οι κατάλληλες ευκαιρίες στους επενδυτές να προβούν σε αναδιαρθρώσεις χαρτοφυλακίων, καθώς έχει καταστεί ήδη εμφανές ότι η διαφοροποίηση ανάμεσα στις «καλές» και τις λιγότερο ελπιδοφόρες μετοχές δεν θα αποτελέσει ένα συγκυριακό φαινόμενο, αλλά μια μονιμότερη κατεύθυνση και στην ελληνική αγορά.
