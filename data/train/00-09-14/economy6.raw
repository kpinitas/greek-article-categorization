Ως ευνοήσασα τους διαπλεκομένους καταγγέλλει τη N.Δ. η ΔAKE/ΟTE, με αφορμή την
απόφαση της αξιωματικής αντιπολίτευσης «να στηρίξει την τροπολογία για την πλήρη ιδιωτικοποίηση του ΟTE».
 Eπίσης το κορυφαίο συνδικαλιστικό στέλεχος της ΔAKE, γραμματέας της ΓΣEE και μέλος της Ε.Ε. της Ν.Δ. Γιάννης Μανώλης καταγγέλλει την κυβέρνηση ότι απλώς «διατηρεί προσωρινά τη διοίκηση στον ΟTE για να δώσει τις προμήθειες όπου θέλει».
 Η δήλωση του κ. Μανώλη, στη διάρκεια της συνεδρίασης της ΓΣEE, έχει ως εξής: «Διαφωνούμε απόλυτα με την ιδιωτικοποίηση του ΟTE. H κυβέρνηση διατηρεί προσωρινά το Δ.Σ. στον Οργανισμό για να κάνει τις προμήθειες, για να τις δώσει
όπου θέλει αλλά και για να ελέγξει τις επενδύσεις στα Βαλκάνια στη βάση της εξυπηρέτησης των ίδιων συμφερόντων».
 Η αυστηρή κριτική Μανώλη κατά της κυβέρνησης ευθέως αναπτύσσεται και προς τη N.Δ., αφού η παράταξη από το χώρο της οποίας προέρχεται, η ΔAKE/ΟTE, είναι άκρως αποκαλυπτική: «Η ξαφνική και ακατανόητη απόφαση της N.Δ. να στηρίξει την
τροπολογία για πλήρη ιδιωτικοποίηση του ΟTE, αθετώντας και αυτή μετά την κυβέρνηση τις προεκλογικές της δεσμεύσεις, μας δημιουργεί πολλά ερωτηματικά...
Δεν αντιλαμβάνεται κανείς στη N.Δ. ότι το σημερινό πολιτικό σκηνικό που και η ίδια (σ.σ. η αξιωματική αντιπολίτευση) με τέτοιες θέσεις συμβάλλει στη διαιώνισή του, ευνοεί την κυβέρνηση του κ. Σημίτη και τους διαπλεκόμενους υποστηρικτές της».
 Ευθέως λοιπόν η ΔAKE κατηγορεί το κόμμα στο οποίο πολιτικά αναφέρεται ότι ουσιαστικά στηρίζει το σύστημα της διαπλοκής και σημειώνει: «Οσο η χάραξη πολιτικής γίνεται με στόχο την άμυνα στο γνωστό εσωτερικό μέτωπο, η N.Δ. δεν μπορεί ποτέ να πείσει την κοινωνία, γιατί απλούστατα δεν απευθύνεται σ' αυτήν; ». Αναφορικά με την αξιοπιστία του πολιτικού κόσμου η ΔAKE/ΟTE τονίζει: «Αποτελεί παγκόσμια πρωτοτυπία, λίγους μήνες μετά τις εθνικές εκλογές η αντιπολίτευση να παρουσιάζεται αναξιόπιστη. Και καλά η κυβέρνηση! Η αντιπολίτευση τι λόγο έχει για να αθετεί προεκλογικές δεσμεύσεις; ».
 Τέλος, καλεί τα μέλη της να πάρουν μαζικά μέρος στις νέες κινητοποιήσεις.
 Οι εργαζόμενοι στον ΟTE, μετά τη μαζική συμμετοχή τους στις απεργίες των προηγούμενων ημερών, συνεχίζουν τις κινητοποιήσεις έως τις 19 Σεπτεμβρίου με αίτημα την απόσυρση της τροπολογίας που προβλέπει εκχώρηση των μετόχων του ΟTE
 Στο μεταξύ, χθες το βράδυ πραγματοποιήθηκε νέα συγκέντρωση έξω από τη Βουλή, ενώ νέα συγκέντρωση έχει προσδιοριστεί για την ερχόμενη Τρίτη, όταν θα συζητείται στη Βουλή η επίμαχη τροπολογία.
