Επίδειξη δύναμης απέναντι στην κυβέρνηση και σιγουριάς ενώπιον της κεφαλαιαγοράς επιχείρησε χθες ο πρόεδρος και διευθύνων σύμβουλος του ΟΤΕ Νίκος
Μανασής, ο οποίος εμφανίστηκε και «έκλεψε την παράσταση» στη συνέντευξη Τύπου για την εισαγωγή της Cosmote στο ΧΑΑ.
 Στο επίκεντρο της συζήτησης βρέθηκε η επιδιωκόμενη είσοδος στρατηγικού συμμάχου-επενδυτή στον ΟΤΕ. Ο κ. Μανασής δεν θεώρησε δεδομένο ότι ο σύμμαχος θα βρεθεί και ούτε ότι αυτό είναι η «πανάκεια» για τον Οργανισμό. Ειρωνεύτηκε ουσιαστικά τον υπουργό Εθνικής Οικονομίας που είχε δηλώσει στη Βουλή πως ο ΟΤΕ
χρειάζεται αξιόπιστο σύμμαχο για να μη μείνει «να κάνει τη λάντζα στις τηλεπικοινωνίες» και θύμισε ότι στις ΗΠΑ η φωνητική τηλεφωνία παρέχεται ήδη δωρεάν. Ο κ. Μανασής προέτρεψε, μεταξύ σοβαρού και αστείου, τον κ. Παπαντωνίου
να κάνει και άλλες τέτοιου είδους δηλώσεις «μήπως κι ανεβεί η μετοχή του ΟΤΕ».
 «Θα γίνουμε εμείς στρατηγοί», είπε ο κ. Μανασής αναφερόμενος στην περίπτωση που δεν βρεθεί στρατηγικός σύμμαχος. Τόνισε επίσης ότι τον τελικό λόγο για την
επιλογή του συμμάχου πρέπει να τον έχει ο ίδιος ο ΟΤΕ και τα κριτήρια θα είναι: 
 *Ο σύμμαχος να έχει ευρωπαϊκή προέλευση με ισχυρή παρουσία στη γηραιά ήπειρο.
 *Να έχει την πρόθεση για πραγματοποίηση επενδύσεων στην περιοχή.
 Ο Ν. Μανασής είπε ότι οι σύμβουλοι θα ξεκινήσουν αγώνα δρόμου και συζητήσεις με υποψηφίους αμέσως μετά την ψήφιση της τροπολογίας την ερχόμενη Τρίτη ώστε η
διαδικασία να ολοκληρωθεί στο πρώτο 15μερο του Νοεμβρίου.
 Η θυγατρική του ΟΤΕ στην κινητή τηλεφωνία θα διαθέσει μέσω των Xρηματιστηρίων Αθηνών και Λονδίνου 48, 75 εκατομμύρια μετοχές, που αντιστοιχούν στο 15% του μετοχικού της κεφαλαίου. Οι εγγραφές θα γίνουν στο διάστημα 27 Σεπτεμβρίου έως
2 Οκτωβρίου και η τιμή θα καθοριστεί με βάση το «μπουκμπίλντιγκ», το οποίο ξεκινά στις 19 Σεπτεμβρίου. Υπενθυμίζεται ότι οι αρχικές προβλέψεις έκαναν λόγο για συνολική αποτίμηση 2 τρισ. (δηλαδή άνω των 6.000 δρχ. ανά μετοχή), αργότερα πιο ρεαλιστικές εκτιμήσεις την κατέβασαν στο 1, 6 τρισ. (περίπου 5.000
δρχ.). Από το σύνολο των μετοχών το 10% προέρχεται από εκείνες που διαθέτουν ο
ΟΤΕ και η Τελενόρ και το 5% από αύξηση κεφαλαίου. 
 Περίπου 2 εκατομμύρια μετοχές θα δοθούν κατά προτεραιότητα σε όσους είχαν μετοχές του ΟΤΕ έως τις 30 Ιουνίου 2000. Η πρόβλεψη αφορά περίπου 130.000 φυσικά πρόσωπα που θα πάρουν μετοχές της Cosmote, πιθανόν με αναλογία 1 νέα προς 17 παλαιές μετοχές ΟΤΕ. Κύριοι ανάδοχοι της έκδοσης στο εξωτερικό θα είναι οι Μέριλ Λιντς-Σάλομον και στο εσωτερικό οι Eurobank (συντονίστρια) μαζί
με Εμπορική, Αγροτική, Αλφα Πίστεως κ.ά. (δεν θα υπάρξει τελικά συνεργασία με την Εθνική).
