 Ενα βήμα παραπάνω για την αντιμετώπιση της διαπλοκής φαίνεται ότι έγινε χθες, καθώς η κυβέρνηση αποδέχτηκε, υπό την πίεση και ορισμένων βουλευτών του ΠΑΣΟΚ,
να περιληφθεί στο υπό αναθεώρηση Σύνταγμα διάταξη, η οποία να αποκλείει από τα
μέσα ενημέρωσης ή από τις προμήθειες και τα έργα του Δημοσίου και τους συγγενείς και «φίλους» των μεγαλοεπιχειρηματιών.
 Η προσθήκη αυτή, αν γίνει τελικά δεκτή κατά τη συζήτηση στην ολομέλεια της Βουλής, κάνει αυστηρότερη την ισχύουσα νομοθεσία, η οποία επιτρέπει σε συγγενικά πρόσωπα επιχειρηματιών που συναλλάσσονται με το Δημόσιο να κατέχουν μέσα ενημέρωσης, εφόσον μπορούν να αποδείξουν ότι έχουν οικονομική αυτοτέλεια.
 Τη νέα αυτή ρύθμιση έφερε ο εισηγητής του ΠΑΣΟΚ στη συνταγματική αναθεώρηση Ευάγγελος Bενιζέλος, προφανώς ύστερα από συνεννόηση με τον πρωθυπουργό. Υπενθυμίζεται ότι προχθές ο κ. Βενιζέλος είχε πει ότι η διάταξη αυτή δεν θα περιληφθεί στο Σύνταγμα, αλλά σε νόμο που θα καταρτιστεί αργότερα.
 Ομως, στην κυβέρνηση επικράτησαν ωριμότερες σκέψεις, καθώς χθες δέχτηκε επικρίσεις από μερίδα του Τύπου, αλλά και από βουλευτές του ΠΑΣΟΚ, οι οποίοι ζητούν αυστηρότερη νομοθεσία για την αντιμετώπιση του φαινομένου της διαπλοκής. Την πρόταση να περιληφθούν στη διάταξη και οι συγγενείς των επιχερηματιών είχε κάνει ο Ευάγγ. Γιαννόπουλος και είχαν συμφωνήσει και άλλοι,
 Πριν καταθέσει τη νέα διάταξη ο κ. Βενιζέλος υπερασπίστηκε με δήλωσή του την προηγούμενη, η οποία παρέπεμπε σε νόμο για τα περί συγγενών και άλλων παρένθετων προσώπων. Ομως, το απόγευμα δήλωσε στην «Ε» ότι θα προτείνει να ενταχθεί στο Σύνταγμα, για να μην υπάρχει καμία αμφιβολία για την πρόθεση της κυβέρνησης και του ΠΑΣΟΚ να αντιμετωπίσουν το πρόβλημα.
 Για την αλλαγή της στάσης της κυβέρνησης είχε προϊδεάσει, πάντως, από το μεσημέρι ο κυβερνητικός εκπρόσωπος. «Είμαστε έτοιμοι να προχωρήσουμε σε τέτοιες ρυθμίσεις που θα ικανοποιούν ανάλογα αιτήματα», είπε ο κ. Ρέππας όταν ρωτήθηκε για τη διάταξη που περιλαμβάνει και την απαγόρευση για τους συγγενείς.
 Πριν καταθέσει τη νέα διάταξη, πάντως, ο κ. Βενιζέλος σε εκτενή δήλωσή του για
το θέμα τόνιζε ότι το ζήτημα δεν λύνεται με την προσθήκη ακόμη μιας διάταξης στο Σύνταγμα ή την κοινή νομοθεσία και αναφερόταν σε μια «θεσμική ψευδαίσθηση»
που καλλιεργείται. Παραθέτουμε ορισμένα σημεία της δήλωσής του: 
 «Mακάρι το ζήτημα να ήταν η προσθήκη μιας ακόμη διάταξης στο Σύνταγμα ή την κοινή νομοθεσία. Δεν μας λείπουν οι νόμοι. H νομοθεσία μας είναι λεπτομερής και αυστηρή. Tώρα αποκτούμε και αντίστοιχες συνταγματικές διατάξεις, και μάλιστα τις αυστηρότερες που υπάρχουν στην Eυρώπη. Tο παράδοξο, μάλιστα, είναι
ότι εμφανίζεται να πλειοδοτεί σε αυστηρότητα η Nέα Δημοκρατία που δεν πήρε ως κυβέρνηση καμία σχετική νομοθετική πρωτοβουλία, ούτε πρότεινε την προσθήκη τέτοιων ρητών ρυθμίσεων στο Σύνταγμα.
 Aς μην ανησυχεί, λοιπόν, κανείς. H διάταξη του άρθρου 14 παρ. 9 του Συντάγματος αφορά όλες τις πιθανές καταστρατηγήσεις των ασυμβιβάστων, όλα τα παρένθετα πρόσωπα, είτε αυτά είναι σύζυγοι ή συγγενείς, είτε αυτά είναι συνεργάτες, υπάλληλοι ή άλλα εξαρτημένα πρόσωπα. Tο Σύνταγμα δεν επαφίεται σ' ένα νόμο που μπορεί και να μην εκδοθεί, γιατί ο νόμος για τα περισσότερα ζητήματα ήδη υπάρχει και τώρα ισχυροποιείται συνταγματικά, ενώ καθίσταται αντισυνταγματική η κατάργηση ή η αποδυνάμωσή του στο μέλλον. Aλλωστε, ακόμη και αν αδρανήσει ο νομοθέτης, ο δικαστής οφείλει να εφαρμόσει άμεσα το Σύνταγμα.
 Aς μην ανησυχούν όσοι πιστεύουν ότι η λύση θα βρεθεί μέσα από την ενίσχυση του
Eθνικού Συμβουλίου Pαδιοτηλεόρασης. Οι αρμοδιότητές του θα είναι πλήρεις και αποφασιστικές, η δε συγκρότησή του (που θα ρυθμιστεί στο άρθρο 101 A') θα διασφαλίζει το κύρος του, την ευρύτερη αποδοχή του και την αποτελεσματικότητά του.
 Ο κίνδυνος δεν προέρχεται μόνον από αυτούς που θέλουν να κινούνται εμφανώς σε πολλούς τομείς και να αυξάνουν τη δύναμη και την επιρροή τους, αλλά και από άλλους λιγότερο επώνυμους και γνωστούς που κινούνται με χαμηλότερο προφίλ, αλλά προς την ίδια κατεύθυνση. Ο κίνδυνος δεν προέρχεται μόνο από αυτούς που "κερδίζουν" διαδικασίες και διαγωνισμούς, αλλά και από αυτούς που θέλουν να "κερδίσουν" τους επόμενους και διαμαρτύρονται».
