Νέες αυξήσεις στις τιμές του πετρελαίου ήρθαν να προστεθούν χθες στην αλυσίδα των ανατιμήσεων του «μαύρου χρυσού», ενώ οι τιμές της βενζίνης παγώνουν μέχρι νεωτέρας.
 Το πετρέλαιο κίνησης ακριβαίνει 16, 4 δρχ. ανά λίτρο και πλησιάζει πλέον τις τιμές της αμόλυβδης. Σύμφωνα με ανακοίνωση του υπουργείου Ανάπτυξης, οι τιμές της βενζίνης (αμόλυβδης και σούπερ) παραμένουν ίδιες μέχρι την ερχόμενη Πέμπτη.
 Οι εξελίξεις στο μέτωπο του πετρελαίου εντείνουν τις ανησυχίες της κυβέρνησης για τις επιπτώσεις στην πορεία της οικονομίας και ιδιαίτερα στον πληθωρισμό. Η
αύξηση της τιμής των καυσίμων και το εκρηκτικό μίγμα, που συνθέτει με την άνοδο του δολαρίου, συζητήθηκε χθες τόσο στη συνάντηση του προέδρου της Δημοκρατίας Κωστή Στεφανόπουλου με τον πρωθυπουργό Κώστα Σημίτη όσο και στη συνεργασία που ακολούθησε, του κ. Σημίτη με τον υπουργό Εθνικής Οικονομίας και
Οικονομικών Γιάννο Παπαντωνίου και τον υφυπουργό Χρήστο Πάχτα. 
 Εξάλλου, στη σύσκεψη υπό τον υπουργό Ανάπτυξης Νίκο Χριστοδουλάκη με τους εκπροσώπους των διυλιστηρίων, των εταιρειών εμπορίας πετρελαιοειδών και των πρατηριούχων, συμφωνήθηκε «οι χθεσινές αυξήσεις στις τιμές πώλησης της βενζίνης (5, 3 δρχ. στη σούπερ και 5, 4 δρχ. στην αμόλυβδη) να μην περάσουν στον
καταναλωτή μέχρι την επόμενη Πέμπτη το πρωί, οπότε θα αναμένουμε τις νεότερες εξελίξεις από το μέτωπο των καυσίμων διεθνώς». Ετσι, μέχρι την επόμενη Πέμπτη το πρωί συνεχίζουν να ισχύουν οι χθεσινές τιμές πώλησης των βενζινών και όπως επισημαίνεται σε σχετική ανακοίνωση «Ο καταναλωτής θα ωφεληθεί από αυτήν τη σταθερότητα των τιμών και ελπίζουμε η εξέλιξη των πραγμάτων την επόμενη εβδομάδα να είναι καλύτερη». Σύμφωνα με πληροφορίες, το κόστος του παγώματος θα απορροφηθεί κατά 3 δρχ. από τα διυλιστήρια, 2 δρχ. από τις εταιρείες εμπορίας και το υπόλοιπο από τους βενζινοπώλες.
 Οι τιμές πώλησης του πετρελαίου είναι αυξημένες σε εβδομαδιαία βάση κατά 16, 4 δρχ. στο κίνησης και 17, 8 δρχ. στο θέρμανσης και οι ενδεικτικές τιμές πώλησης έχουν διαμορφωθεί στις 261, 90 δρχ. και 254, 30 δρχ. αντίστοιχα σε Αττική και Θεσσαλονίκη.
 Οπως προκύπτει από τις δηλώσεις των κυβερνητικών στελεχών, στο οπλοστάσιο της κυβέρνησης για την αντιμετώπιση του φαινομένου περιλαμβάνονται: πρώτον, «οι αυστηροί έλεγχοι στη διακίνηση των αγαθών και ειδικότερα των πετρελαιακών αγαθών, ώστε να αποτραπούν και να ελεγχθούν φαινόμενα κερδοσκοπίας», δεύτερον,
η σφιχτή δημοσιονομική πολιτική, τρίτον, η διεύρυνση των ιδιωτικοποιήσεων, και
χθες προστέθηκε το πάγωμα των τιμών των βενζινών για τον καταναλωτή.
 Συγκεκριμένα, μετά τη συνάντησή του με τον Πρόεδρο της Δημοκρατίας, ο πρωθυπουργός αναφερόμενος στα θέματα που συζητήθηκαν, δήλωσε:: «Η πορεία της οικονομίας είναι καλή, αλλα θα πρέπει να προσέξουμε ορισμένα φαινόμενα, όπως την αύξηση της τιμής του πετρελαίου, την αύξηση της τιμής του δολαρίου. Πρόθεσή μας είναι η Ελλάδα να συνεχίσει αυτή την πορεία που έχει ξεκινήσει. Θέλουμε να απαντούμε σε προκλήσεις και η Ελλάδα να γίνει ακόμη πιο ανεπτυγμένη
χώρα. Θα ακολουθήσουμε μια πολιτική για να εξασφαλίσουμε στον τόπο μας τη δυνατότητα να είναι στην πρώτη γραμμή».
 Εξάλλου, ο κ. Παπαντωνίου μετά τη σύσκεψη με τον πρωθυπουργό, δήλωσε: «Ενημέρωσα τον πρωθυπουργό για την άτυπη σύνοδο του ECΟFIN, του μετέφερα το κλίμα που υπάρχει στην Ευρώπη, ένα κλίμα εγρήγορσης και ανησυχίας. Βεβαίως, πρέπει να είμαστε υπομονετικοί και σταθεροί στην πολιτική μας για να ξεπεράσουμε τα εμπόδια που τίθενται στο δρόμο μας. Σε κάθε περίπτωση, από πλευράς ρυθμού ανάπτυξης, σας επαναλαμβάνω ότι δεν φαίνεται να υπάρχει επίπτωση στη χώρα μας. Το μόνο πρόβλημα παραμένει, φυσικά, ο πληθωρισμός, που προκύπτει από την επιβάρυνση των τιμών του πετρελαίου. Εκεί θα υπάρξουν πολύ αυστηροί έλεγχοι στη διακίνηση των αγαθών και ειδικότερα των πετρελαιακών αγαθών, ώστε να αποτραπούν και να ελεγχθούν φαινόμενα κερδοσκοπίας».
 Ακόμη, ο κ. Παπαντωνίου τόνισε ότι οι εξελίξεις δεν θα επηρεάσουν τη μείωση των επιτοκίων, που είναι «προδιαγεγραμμένη» και «από την 1η Ιανουαρίου 2001 θα
έχουμε επιτόκια ευρώ». Τέλος, διευκρίνισε ότι η μείωση του φόρου στο πετρέλαιο
θέρμανσης θα ισχύσει στην αρχή της περιόδου που ορίζει ο νομος, δηλαδή τέλος Οκτωβρίου - αρχές Νοεμβρίου.
 Μέρα χωρίς πετρέλαιο και χθες, για πολλές ευρωπαϊκές χώρες, καθώς οι εξοργισμένοι αυτοκινητιστές δεν φαίνονται διατεθειμένοι να εγκαταλείψουν τα μπλόκα.
 Το κέντρο του Λονδίνου παρέλυσε χθες, με τους εξεγερμένους φορτηγατζήδες να μεταφέρουν πλέον τις κινητοποιήσεις τους στην καρδιά της βρετανικής πρωτεύουσας, έξω από την πόρτα του Τόνι Μπλερ.
 Στο Βέλγιο οι εκπρόσωποι των διαδηλωτών διέψευσαν τα περί συμφωνίας με την κυβέρνηση, που μεταδόθηκαν από τα διεθνή πρακτορεία, ενώ στη Γερμανία, σε βοήθεια των οδηγών φορτηγών αυτοκινήτων, σπεύδουν και οι αγρότες.
 Τη σκυτάλη στην πανευρωπαϊκή εξέγερση του πετρελαίου παίρνουν η Ιταλία, η Ισπανία, η Ιρλανδία, η Πολωνία και η Ελλάδα. Νέος γύρος κινητοποιήσεων δεν αποκλείεται και στη Γαλλία, που ούτως ή άλλως ο ομαλός ανεφοδιασμός με καύσιμα
δεν έχει ακόμη πλήρως αποκατασταθεί, εξαιτίας των κινητοποιήσεων της προηγούμενης εβδομάδας.
 Η επανάσταση...στην Ευρώπη φαίνεται θα ξεκινήσει εξαιτίας του πετρελαίου και μάλιστα από τη μεσαία τάξη, αφού οι εκπρόσωποι της εργατικής τάξης, τα συνδικάτα, τουλάχιστον στη Βρετανία, τάχθηκαν κατά των κινητοποιήσεων και υπέρ
 Ας δούμε, ωστόσο, με τη σειρά τις εξελίξεις στο μέτωπο. Οι Bρετανοί οδηγοί μετέφεραν χθες τις διαμαρτυρίες τους για την άνοδο των καυσίμων στην καρδιά του Λονδίνου και κατευθύνθηκαν προς τη Bουλή των Kοινοτήτων. Η αστυνομία σταμάτησε δεκάδες φορτηγά που προσπαθούσαν να συγκεντρωθούν έξω από τη Bουλή στις όχθες του Τάμεση, προκαλώντας τεράστια μποτιλιαρίσματα.
 Ορισμένες εταιρείες προσπάθησαν συνοδεία αστυνομικών να ανεφοδιάσουν τα πρατήρια, που έχουν στεγνώσει κατά 90% στη Βρετανία, χωρίς όμως ιδαίτερη επιτυχία. Εκπρόσωπος της Texaco ανέφερε ότι μια πομπή από εφτά φορτηγά αναγκάστηκε να γυρίσει πίσω από τους διαδηλωτές, παρά την αστυνομική συνοδεία.
 Ο Μπλερ βρίσκεται αντιμέτωπος με τη χειρότερη κρίση από το 1997 που ανέλαβε τη
διακυβέρνηση. Πολλά νοσοκομεία ανέστειλαν τη λειτουργία τους, οι τράπεζες ξεμένουν από ρευστό, ενώ οι νεκροί παραμένουν στα νεκροτομεία.
  «Δεν το κουνάμε από εδώ. Θα μείνουμε απόψε τη νύχτα και υπάρχουν και άλλες αυτοκινητοπομπές που έρχονται από παντού», δήλωσε ο οδηγός φορτηγού Κέβιν Στακ.
 Η βρετανική ένωση αυτοκινητοβιομηχανιών μιλά για τη χειρότερη ενεργειακή κρίση
των τελευταίων 25 ετών. Μια κρίση την οποία ο Τόνι Μπλερ αδυνατεί να αντιμετωπίσει. Πάντως, στην αδιαλλαξία του προς τους φορτηγαντζήδες βρήκε απρόσμενο σύμμαχο στα εργατικά συνδικάτα, γνωστά παλαιότερα για τη μαχητικότητα τους, που τους είχε δώσει τη φήμη των «ταραχοποιών».
 Σε μια ασυνήθιστη αντιστροφή ρόλων, το Κογκρέσο των Εργατικών Συνδικάτων (TUC),
συμπαρατάχθηκε με το κυβερνών Εργατικό Κόμμα, το οποίο χρηματοδοτείται άλλωστε
εν μέρει από τα συνδικάτα, καταδίκασε απερίφραστα τις διαδηλώσεις που παρέλυσαν τη χώρα. «Οι αποκλεισμοί είναι μια αντισυνταγματική και παράνομη απόπειρα εκφοβισμού της κυβέρνησης, ώστε να υποταχθεί. Δεν πρέπει να πετύχουν», αναφέρεται στην ανακοίνωση, όχι του Τόνι Μπλερ, αλλά των συνδικάτων, στην οποία τονίζεται ακόμη ότι «το Γενικό Συμβούλιο (του TUC) υποστηρίζει πλήρως την έκκληση του πρωθυπουργού για την άμεση και πλήρη επανάληψη της διανομής καυσίμων πριν γίνει περαιτέρω σοβαρή ζημιά στη χώρα. Οι
αποκλεισμοί πρέπει να σταματήσουν και η ομαλή ζωή να επανέλθει».
  Στο Βέλγιο τώρα, την άλλη εστία της πετρελαϊκής εξέγερσης στην Ευρώπη, οι φήμες ότι τα βρήκαν κυβέρνηση και διαδηλωτές διαψεύστηκαν. Η υπουργός Mεταφορών του Βελγίου, Ιζαμπέλ Ντιράν, δήλωσε χθες ότι οι ιδοκτήτες φορτηγών συμφώνησαν, ύστερα από ώρες διαπραγματεύσεων, να άρουν σταδιακά τους αποκλεισμούς.
 Ο εκπρόσωπος ωστόσο της Ενωσης Επαγγελματιών Οδηγών Μεταφορών, Φιλίπ Πλομτέ, που ηγείται των κινητοποιήσεων, οι οποίες εισήλθαν στην τέταρτη ημέρα, διέψευσε τις φήμες.
 «Αυτά που λέει η υπουργός είναι παραπληροφόρηση. Οσο συνεχίζονται οι διαπραγματεύσεις δεν τίθεται θέμα άρσης των αποκλεισμών».
  Επί ποδός πολέμου βρίσκονται οι οδηγοί φορτηγών αυτοκινήτων και στη Γερμανία, ενώ με κινητοποιήσεις απειλούν και οι αγρότες. Πιστός στη γραμμή Μπλερ ο Γερμανός καγκελάριος, Γκέρχαρντ Σρέντερ, αρνείται να ενδώσει στο αίτημα για μείωση της φορολόγησης των καυσίμων.
  Σε κινητοποιήσεις προχωρούν οι οδηγοί φορτηγών και στις Ιταλία, Ιρλανδία, Ισπανία και Πολωνία. Στην Ελβετία, χθες, η κυβέρνηση αρνήθηκε να ενδώσει στο αίτημα και των Ελβετών αυτοκινητιστών για μείωση της φορολογίας.
 Και βέβαια ακολουθεί η Ελλάδα, με ανάλογες κινητοποιήσεις από τις 29 του μηνός.
 - Οσον αφορά πάντως τις τιμές, το μπρεντ υποχώρησε κι άλλο χθες, χωρίς βέβαια η πτώση αυτή να προϊδεάζει ταχεία αποκλιμάκωση των τιμών και της κρίσης.
 Αλλωστε, ακόμη και αν σταματούσαν σήμερα τα μπλόκα στη Βρετανία και αλλού, απαιτείται μεγάλο χρονικό διάστημα, για να αποκατασταθεί ο ανεφοδιασμός.
 Η τιμή του μπρεντ για τα συμβόλαια Οκτωβρίου, που λήγουν σήμερα, υποχώρησε χθες κατά 22 σεντς στην αγορά του Λονδίνου, στα 32, 26 δολ. το βαρέλι. Επίπεδο σχεδόν κατά δύο δολάρια λιγότερο από την προηγούμενη εβδομάδα, αλλά οπωσδήποτε
 Στη Νέα Υόρκη άλλωστε το αργό ανέβηκε ελαφρά κατά 27 σεντς, στα 34, 55 δολ. το βαρέλι. Ο ΟΠΕΚ, διά στόματος του Αλγερινού υπουργού Ενέργειας Χακίμπ Κελίλ, υπόσχεται και νέα αύξηση της παραγωγής, αν οι τιμές παραμείνουν στα τωρινά πολύ υψηλά επίπεδα.
 Ο υπουργός Πετρελαίου του Μεξικό, πάντως, Λουίς Τελέζ, προέβλεψε ότι οι τιμές θα παραμείνουν υψηλές για τους επόμενους έξι μήνες.
