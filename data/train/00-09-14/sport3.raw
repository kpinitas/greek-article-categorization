 Ανοιξε την πόρτα των αποδυτηρίων του «Μεστάγια» και άρχισε να σφίγγει το δεξί χέρι κάθε ποδοσφαιριστή. «Συγχαρητήρια, πήγατε πολύ καλά όλοι», έλεγε ο Γιάννης Μαντζουράκης στους ποδοσφαιριστές του Ολυμπιακού, μετά το τέλος του αγώνα με τη Βαλένθια στο οποίο οι «ερυθρόλευκοι» γνώρισαν την ήττα. Οι παίκτες αρχικά αντιμετώπισαν την ενέργεια του «Ρουμάνου» τεχνικού με μια σχετική έκπληξη, αλλά ο Μαντζουράκης γρήγορα έκανε γνωστές τις προθέσεις του. «Το σημαντικό είναι να κρατήσουμε καλή ψυχολογία για τη συνέχεια», είπε ο προπονητής του Ολυμπιακού, αλλά η ουσία είναι ότι η πειραϊκή ομάδα έφυγε από την Ισπανία χωρίς βαθμό και με εμφανή δείγματα αδυναμίας σε ορισμένους τομείς.
 Επίσης, υπήρξε ένας υπέρμετρος εκνευρισμός από τους ποδοσφαιριστές, αδικαιολόγητος για εκτός έδρας αγώνα, το οποίο οδήγησε στην έκρηξη του Τζιοβάνι προς τον Τάσο Μητρόπουλο που καθόταν στον πάγκο, όσο και στον Λουτσιάνο μέσα στον αγωνιστικό χώρο. Ο Βραζιλιάνος είχε φραστικό επεισόδιο με τον Μητρόπουλο, όταν ο τελευταίος του ζήτησε (και σωστά) να γυρίσει πιο πίσω και να βοηθήσει τους συμπαίκτες του στην κυκλοφορία της μπάλας. Ο Τζιοβάνι με χειρονομίες που έδειχναν εκνευρισμό, κοιτώντας προς τον πάγκο, κάτι είπε στα βραζιλιάνικα, ενώ το ίδιο έπραξε και λίγο αργότερα με τον Λουτσιάνο για μια λάθος πάσα του τελευταίου.
 Σίγουρα υπάρχουν κέρδη για τον Ολυμπιακό από το παιχνίδι με τη Βαλένθια, αλλά είναι πολύ λίγα μπροστά στις αδυναμίες που έδειξε η πειραϊκή ομάδα. Στα θετικά για τους «ερυθρόλευκους» είναι ότι, πρώτον, πέτυχε αυτό που ήθελε ο Μαντζουράκης από τη στιγμή που είδε ότι χάνει το παιχνίδι. Να διατηρήσει δηλαδή την καλή ψυχολογία των παικτών και να φύγει από «Μεστάγια» με ένα σκορ που δεν θα «πλήγωνε» κανέναν.
 Δεύτερον, ο Ολυμπιακός κατόρθωσε να βρει τα ψυχικά αποθέματα και παρά το γεγονός ότι δέχθηκε δύο γκολ, βγήκε κάποια στιγμή στην επανάληψη στην αντεπίθεση και πέτυχε ένα γκολ.
 Τρίτον, σημαντικό κέρδος ήταν η αγωνιστική παρουσία των Πατσατζόγλου, Κόντη, οι οποίοι στην πρώτη τους συμμετοχή σε αγώνα Champions League απέφυγαν τα λάθη και κράτησαν μακριά από την περιοχή τον Ζάχοβιτς και τον Αλόνσο.
 Τα αρνητικά στοιχεία για τον Ολυμπιακό ήταν, πρώτον, το γεγονός ότι μπήκε πολύ φοβισμένα στο παιχνίδι και υπερεκτίμησε τις δυνατότητες της Βαλένθια. Για ομάδα που συμμετέχει για τέταρτη συνεχόμενη χρονιά στο Champions League και έχει βλέψεις για πρόκριση, δεν επιτρέπεται να κλείνεται στην άμυνα, να μετατρέπεται σε σάκος του μποξ και να μην έχει τρόπους αντίδρασης. 
 Δεύτερον, το γεγονός ότι δύο παίκτες «κλειδιά», όπως ο Ζέτερμπεργκ και ο Τζιοβάνι εξαφανίστηκαν από τη μεσαία και αμυντική γραμμή της Βαλένθια και ο Μαντζουράκης δεν αντέδρασε έγκαιρα, ίσως με κάποιες αλλαγές, είτε εσωτερικές είτε προσώπων. 
 Τρίτον, ο Τζιοβάνι ήταν απελπιστικά μόνος στην επίθεση και δεν είχε κάποιο στήριγμα για να μπορέσει να έχει τις απαραίτητες βοήθειες και να απειλήσει την εστία του Κανιθάρες.
 Τέταρτον, λειτούργησε αρνητικά σε αρκετούς ποδοσφαιριστές το γεγονός ότι και λίγες ώρες πριν από την έναρξη του αγώνα δεν γνώριζαν ποιοι θα είναι στην ενδεκάδα και ποιοι όχι για να προετοιμαστούν κατάλληλα. Σε κάποιους μάλιστα είχε αφήσει να εννοεί ότι θα ξεκινούσαν τον αγώνα και τελικά κάθησαν στον πάγκο. 
 Πέμπτον, οι τρεις αλλαγές έγιναν αρκετά καθυστερημένα. Οταν ένας ποδοσφαιριστής μπαίνει στο 84' ή το 89', δεν έχει όχι μόνο τα περιθώρια να βοηθήσει την ομάδα, αλλά και να έρθει σε επαφή με την μπάλα.
 Οι ποδοσφαιριστές του Ολυμπιακού, ωστόσο, δεν έκρυβαν χθες την αισιοδοξία τους, ότι «όλα τώρα θα αλλάξουν» και έλεγαν κατά την επιστροφή τους από τη Βαλένθια πως «θα μπούμε ορκισμένοι για τη νίκη στα δύο παιχνίδια με τη Λιόν και τη Χέρενβεϊν, προκειμένου να παραμείνουμε ζωντανοί στη μάχη της πρόκρισης».
 Στην πτήση κατά την επιστροφή από την Ισπανία υπήρξε βουβαμάρα και απογοήτευση, αλλά οι «ερυθρόλευκοι» γνωρίζουν ότι «δεν έχουμε άλλα περιθώρια, δεν μπορούμε να στεκόμαστε στον αγώνα με τη Βαλένθια».
 Ο Γιώργος Αμανατίδης, μάλιστα, δήλωσε: «Είμαστε αδικαιολόγητοι για τα δύο γκολ που δεχθήκαμε. Το δεύτερο γκολ ήταν καθοριστικό για την ομάδα. Τώρα πρέπει να κερδίσουμε τη Λιόν και να πάμε στο παιχνίδι με καλή ψυχολογία».
 *Αγώνα δρόμου κάνει η ιατρική ομάδα του Ολυμπιακού, προκειμένου ο Γρηγόρης Γεωργάτος να προλάβει τον αγώνα με τη Λιόν.
