 περίφημος «Tάφος της Κρίσεως» (4ος αι. π.Χ.), ένα από τα εντυπωσιακότερα ταφικά μνημεία της Μακεδονίας, στην πρόσοψη του οποίου βλέπει κανείς να απεικονίζεται ο νεκρός, πλάι του ο ψυχοπομπός Ερμής και οι κριτές των ψυχών Ραδάμανθυς και Αιακός, ήρθε η ώρα να αναστηλωθεί και να αποδοθεί στο κοινό.
 Ο τάφος αυτός παρ' όλο που έχει αποκαλυφθεί εδώ και περίπου μισό αιώνα (το 1954 από τον Φ. Πέτσα), στην περιοχή των Λευκαδίων, κατά τη διάνοιξη ενός επαρχιακού δρόμου, δεν έτυχε της συντήρησης και της αναστήλωσης που άξιζε. Την
τελευταία 5ετία έχουν γίνει κάποιες εργασίες στήριξης και αναστήλωσης της πρόσοψης του μνημείου, όπως και κάποιες προσπάθειες για τη συντήρηση των τοιχογραφιών επειδή χάνουν συνεχώς το χρώμα τους ελλείψει των κατάλληλων συνθηκών διατήρησής τους. Τα προβλήματα όμως των φθορών του μνημείου δεν αντιμετωπίστηκαν ριζικά, όπως ελπίζεται ότι θα γίνει τώρα με την προσπάθεια αισθητικής αποκατάστασης της πρόσοψής του.
 Τα τελευταία 40 χρόνια έχουν αποκαλυφθεί στη Μακεδονία περί τους 100 τάφους, οι οποίοι θεωρούνται σύνολο μοναδικό, γιατί πουθενά στην Ελλάδα δεν υπάρχουν μνημεία των κλασικών και ελληνιστικών χρόνων (5ου και 4ου π.Χ. αι.) που να σώζουν τη ζωγραφική τους επιφάνεια και συνεπώς την τεχνική τους, που οι ειδικοί θεωρούν πρόδρομο της δυτικοευρωπαϊκής τέχνης. Αξίζει, λοιπόν, να αναστηλωθούν και να αναδειχθούν σε ένα γενικότερο πρόγραμμα, το οποίο προβλέπεται να ενταχθεί στο Γ' Κοινοτικό Πλαίσιο Στήριξης με 4 δισ. Στο πρόγραμμα αυτό το υπουργείο Πολιτισμού σκοπεύει να εντάξει και την αναστήλωση του Tάφου της Κρίσεως.
 Σύμφωνα με την προχθεσινή απόφαση του Κεντρικού Αρχαιολογικού Συμβουλίου, θα αναστηλωθεί το αέτωμα από το διάσπαρτο υλικό που φυλάσσεται σε ράφια κάτω από το μνημείο και τα γείσα του. Για την πλήρη αναστήλωση του αετώματος θα χρειαστεί να γίνουν συμπληρώσεις με νέο υλικό (πωρόλιθο). Επίσης, θα αποκατασταθεί ο θόλος του με βάση την πρόταση των Δημοσθένη Σβολόπουλου και Κώστα Μαμαλούκου. Η όλη επέμβαση, που έχει αρκετές δυσκολίες, θα διαρκέσει ένα
8μηνο, όπως είπε ο προϊστάμενος της Διεύθυνσης Αναστήλωσης Αρχαίων Μνημείων Δημοσθένης Ζιρώ, ο οποίος εισηγήθηκε τη σχετική πρόταση. Tην υλοποίηση θα αναλάβουν από κοινού η Διεύθυνση Aναστήλωσης και η Διεύθυνση Συντήρησης Aρχαίων Mνημείων. 
 Πρέπει να θυμίσουμε ότι ο Tάφος της Κρίσεως ανήκει στον τύπο του διθάλαμου μακεδονικού τάφου (προθάλαμος και κυρίως θάλαμος) με καμαρωτή στέγη και επιβλητική πρόσοψη (ύψους 8, 60 μ. και πλάτους 8, 68 μ.). Είναι χτισμένος από πωρόλιθο όπως όλοι οι μακεδονικοί (μάρμαρο δεν υπήρχε αρκετό στη Μακεδονία) και θαμμένος σε τύμβο.
 Η πρόσοψή του δίνει την αίσθηση διώροφου κτιρίου, με τον πρώτο όροφο δωρικού ρυθμού να θυμίζει είσοδο αρχαίου ναού. Δεξιά κι αριστερά της εισόδου φέρει τέσσερις δωρικούς ημικίονες με επίκρανα και δύο παραστάδες στα άκρα. Ανάμεσά τους είναι οι νωπογραφίες του νεκρού, του ψυχοπομπού και των δύο κριτών. Οι ημικίονες στηρίζουν ένα δωρικό γείσο με τα τρίγλυφα και τις ένδεκα μετόπες που
 Από πάνω υπάρχει μια ταινία με ζωγραφιστά φυτικά θέματα. Ακολουθεί ιωνική ζωφόρος με ανάγλυφες διακοσμητικές μορφές και επίστεψη από ιωνικό γείσο, που κι αυτό σώζεται εν μέρει. Ακολουθούν έξι ημικίονες, πλαισωμένοι από δύο παραστάδες, οι οποίοι σχηματίζουν το δεύτερο όροφο, πάνω στον οποίον ακουμπούσε το αέτωμα. Από τα θραύσματα που έχουν σωθεί και θα τοποθετηθούν στο
μνημείο «για να σωθούν», όπως είπε ο κ. Ζιρώ, φαίνεται πως το τύμπανό του ήταν
ζωγραφισμένο. Διακρίνονται μάλιστα και τα ίχνη ανδρικής μορφής.
 Η επέμβαση θα αρχίσει μόλις εξευρεθούν οι σχετικές πιστώσεις. Οσο για τα έργα συντήρησης και αναστήλωσης και των υπολοίπων μακεδονικών τάφων θα αρχίσουν όταν εγκριθεί όλο το πρόγραμμα από το ΚΑΣ.
