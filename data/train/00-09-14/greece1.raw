 «Τώρα θα μιλήσω εγώ, δεν θα με αφήσετε; », ρώτησε φανερά ενοχλημένος ο αρχιεπίσκοπος Χριστόδουλος, απευθυνόμενος στους πιστούς που είχαν σπεύσει χθες
το απόγευμα να προσκυνήσουν το Τίμιο Ξύλο, που μεταφέρθηκε από τα Ιεροσόλυμα στη μητρόπολη Αθηνών.
 Ηταν λίγο μετά τη δοξολογία που έγινε χθες το απόγευμα, με την ευκαιρία της άφιξης του ιερού συμβόλου. Είχε προηγηθεί η ομιλία του εκπροσώπου του Πατριαρχείου Ιεροσολύμων. Οι πιστοί είχαν σχηματίσει ουρά μπροστά στο Τίμιο Ξύλο, όμως δεν έδιναν ιδιαίτερη σημασία στο λόγο του. Και όταν τελείωσε, ο αρχιεπίσκοπος ενοχλημένος φώναξε: «Με τη φασαρία που κάνετε, προσβάλλετε το κειμήλιο και τον ιερό ναό. Μιλούσε ο εκπρόσωπος του Πατριαρχείου και δεν ακούσατε τίποτα. Τώρα θα μιλήσω εγώ, δεν θα με αφήσετε; ».
 Στο λόγο του προσπάθησε να αποδώσει στους επικριτές του τη σύνδεση που είχε κάνει ο ίδιος την περασμένη Κυριακή της άφιξης του Τιμίου Ξύλου με τη συλλογή των υπογραφών. Τότε, ο αρχιεπίσκοπος είχε πει: «Tο Τίμιο Ξύλο έρχεται σε επίκαιρη στιγμή, γιατί από την επομένη της εορτής της Yψώσεως του Σταυρού τίθεται εν λειτουργία η εκστρατεία που έχει κηρύξει η Ιερά Σύνοδος της Ιεραρχίας της Εκκλησίας της Ελλάδος για συλλογή υπογραφών των πιστών μελών της
Εκκλησίας με αντικείμενο την αίτηση προς την κυβέρνηση και τη Βουλή για να αποφασιστεί η διενέργεια δημοψηφίσματος, όπου κάθε Ελληνας πολίτης θα κληθεί να πει την άποψή του με υπευθυνότητα και μυστικότητα».
 Χθες, όμως, όλα τα παραπάνω τα απέδωσε στους επικριτές του και αναρωτήθηκε «πιστεύουν ότι ο κόσμος δεν έχει νου; ». Εξήγησε όμως και γιατί αποφασίστηκε η συλλογή των υπογραφών: «Αποφασίσαμε να συλλέξουμε υπογραφές για να δώσουμε ένα
μήνυμα στην πολιτική εξουσία». Και αμέσως μετά τόνισε ότι «η έλευση δεν έχει καμία σχέση με τη συλλογή υπογραφών». 
 Εξω από το ναό περίμεναν περίπου 1.000 πιστοί και μέχρι το βράδυ είχαν περάσει
εκατοντάδες σε μια μόνιμη ουρά πενήντα μέτρων. Στην τελετή υποδοχής ήταν και οι βουλευτές της Νέας Δημοκρατίας Φάνη Πάλλη-Πετραλιά, Ευγένιος Χαϊτίδης και Νίκος Νικολόπουλος, ο αρχηγός του νεσοσύστατου κόμματος «ΛΑΟΣ» Γ. Kαρατζαφέρης
και ο βουλευτής του ΠΑΣΟΚ Στέλιος Παπαθεμελής. Δεν υπήρξε πρόσκληση για κανένα
πολιτικό πρόσωπο. Το Τίμιο Ξύλο θα παραμείνει για προσκύνημα στη μητρόπολη μέχρι τις 25 Σεπτεμβρίου, ενώ από σήμερα ή από αύριο αναμένεται, όσοι από τους
πιστούς το επιθυμούν, να μπορούν να υπογράφουν τα περίφημα ψηφοδέλτια. 
 Στο μεταξύ, χθες και άλλοι μητροπολίτες διαχώρισαν τη θέση τους σχετικά με την
άφιξη του Τιμίου Ξύλου. Ο μητροπολίτης Κορίνθου Παντελεήμων με δήλωσή του στην
εφημερίδα «Το Βήμα» εξέφρασε τη λύπη του γιατί το ιερό σύμβολο «χρησιμοποιείται εξοφθάλμως, προσχηματικώς, αλλά και κάπως βαναύσως, προς άγραν των γνωστών υπγραφών διά το δημοψήφισμα...». 
 Ο Ζακύνθου χαρακτήρισε λάθος την έλευση του Τιμίου Ξύλου αυτή τη χρονική στιγμή, που συνδέεται με τη συλλογή υπογραφών χωρίς αποτέλεσμα.
 Να υπενθυμίσουμε ότι τη διαφωνία τους ή τη δυσαρέσκειά τους εξέφρασαν τις προηγούμενες ημέρες οι μητροπολίτες Ιωαννίνων Θεόκλητος, Εδέσσης Χρυσόστομος και Πειραιώς Καλλίνικος.
 Aπό τα εφημερεύοντα φαρμακεία θα προμηθεύονται σήμερα οι ενδιαφερόμενοι τα φάρμακα.
 Σύμφωνα με ανακοίνωση του Φαρμακευτικού Συλλόγου Aττικής, τα φαρμακεία θα παραμείνουν κλειστά λόγω της εορτής του Tιμίου Σταυρού, η οποία είναι αργία για τα φαρμακεία της Aττικής.
