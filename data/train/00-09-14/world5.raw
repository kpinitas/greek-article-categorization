 Αμερικανός πρόεδρος όχι μόνο είπε ψέματα ενώπιον της εξεταστικής επιτροπής, αρνούμενος τη σχέση του με τη Μόνικα Λεβίνσκι, αλλά ούτε στη γυναίκα του δεν είχε το θάρρος να εξομολογηθεί ό,τι αργότερα θα μάθαινε η υφήλιος κι επιστράτευσε μάλιστα το συνήγορό του για να ανακοινώσει ενδο-οικογενειακώς τα νέα.
 Σύμφωνα με ένα νέο βιβλίο για το ροζ σκάνδαλο, ο πρόεδρος Κλίντον επίσης είχε τόσο θορυβηθεί από το θέμα που οι συνεργάτες του απαντούσαν «αντ' αυτού» για σειρά ζητημάτων, ενώ άλλοι οργανώνονταν για να τον... σπρώξουν σε παραίτηση.
 «Η ρήξη: Στο εσωτερικό της παραπομπής και της δίκης του Γουίλιαμ Τζέφερσον Κλίντον», είναι ο τίτλος του βιβλίου που συνέγραψε ο δημοσιογράφος της εφημερίδας «Ουάσιγκτον Ποστ», Πίτερ Μπέικερ, όπου αναφέρεται μεταξύ άλλων ότι ο συνήγορος Ντέιβιντ Κένταλ συνάντησε τη Χίλαρι Κλίντον στο τμήμα του Λευκού Οίκου που χρησιμοποιούνταν ως κατοικία του προεδρικού ζεύγους, το 1998, για να
της ανακοινώσει ότι ο σύζυγός της έλεγε ψέματα όταν διέψευδε τη σχέση του με τη Λεβίνσκι.
 «Δεν μπορώ να προσθέσω τίποτα σ' αυτό. Στο βαθμό που ορισμένα από τα συγκεκριμένα στοιχεία είναι καινούργια για μένα», δήλωσε ο εκπρόσωπος του Λευκού Οίκου, Τζο Λόκχαρτ.
 Ο Μπέικερ γράφει ότι ο Μπιλ Κλίντον ήταν τόσο αποδιοργανωμένος από την υπόθεση
της παραπομπής του ώστε οι συνεργάτες του έδιναν απαντήσεις αντί για εκείνον στις συσκέψεις που γίνονταν στο Λευκό Οίκο. Επίσης, σύμβουλός του, ο Χάρολντ Αϊκς, είχε προσεγγίσει ηγετικά στελέχη του Δημοκρατικού Κόμματος, ζητώντας τους να εκπονήσουν στρατηγική για να υποχρεώσουν σε παραίτηση τον Αμερικανό πρόεδρο.
 Στο τέλος του καλοκαιριού του 1998, κατά τον Μπέικερ, ο Χάρολντ Αϊκς, πρώην προσωπάρχης του Λευκού Οίκου, έλεγε σε όλους ότι «ο μοναδικός πιθανός τρόπος να πειστεί το πρώην αφεντικό του να εγκαταλείψει την εξουσία θα ήταν να σχηματίσουν ένα συνασπισμό ομάδων συμφερόντων και ανώτερων μελών του Κογκρέσου, που θα πήγαινε σ' αυτόν ως αντιπροσωπεία και θα του έλεγε πως δεν θα ήταν δυνατόν να κρατήσει το Λευκό Οίκο το 2000, παρά μόνο αν παραιτούνταν».
 Στο βιβλίο του Μπέικερ αναφέρονται διαφόρων ειδών λεπτομέρειες, μεταξύ των οποίων εκφράσεις αγανάκτησης συνεργατών του σε όλη τη διάρκεια χειρισμού της ροζ κρίσης.
 Εν τω μεταξύ, μια άλλη καταγγελία για σεξουαλική παρενόχληση αγγίζει ακροθιγώς
τον Αμερικανό πρόεδρο. Την αγωγή έχει καταθέσει η βοηθός ζαχαροπλάστη στο Λευκό Οίκο εναντίον του σεφ και άμεσου αφεντικού της, αλλά κατηγορεί παρεμπιπτόντως και τον Μπιλ Κλίντον, επειδή ως κεφαλή του Λευκού Οίκου δεν διασφάλισε τη μη παραβίαση δικαιωμάτων εντός του.
