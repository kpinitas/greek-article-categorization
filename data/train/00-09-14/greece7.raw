 Φωτιές στην Αστυνομία της Ηπείρου βάζει το «Φεγγάρι», το μπαρ πορνείο στην περιοχή Κρύα των Ιωαννίνων, που έκλεισε την περασμένη εβδομάδα, μετά από έφοδο
της Αστυνομίας. Αιτία το γεγονός ότι την έφοδο πραγματοποίησαν αστυνομικοί από
την Ηγουμενίτσα, με εντολή του αστυνομικού διοικητή Ηπείρου, ταξίαρχου Ιωάννη Κοντού, «προκειμένου να διασφαλιστεί ο χειρισμός της υπόθεσης», όπως είπε ο ίδιος σε συνέντευξή του.
 Ακόμα για το γεγονός ότι δεν επενέβη τόσο καιρό η Αστυνομία των Ιωαννίνων, διατάχθηκε έρευνα, την οποία επίσης ανέλαβε η Αστυνομία της Ηγουμενίτσας. Ο κ.
Κοντός υπενθύμισε επίσης ότι άλλες δύο φορές είχαν γίνει συλλήψεις στο «Φεγγάρι», αλλά αυτό συνέχιζε να λειτουργεί. 
 Η υπόθεση αυτή σχολιάστηκε καυστικά από τον τοπικό Τύπο, με αποτέλεσμα να επικρατεί αναβρασμός στην Αστυνομία των Ιωαννίνων και ιδιαίτερα στα συνδικαλιστικά όργανα. Προχθές, η «Ενωση Αξιωματικών Αστυνομίας Ηπείρου» με έγγραφο της προς τον εισαγγελέα Ιωαννίνων ζητά την κατεπείγουσα έρευνα της υπόθεσης «ώστε να αποκαλυφθούν οι επίορκοι αστυνομικοί και να προστατευθεί η συντριπτική πλειοψηφία των αστυνομικών».
 Παράλληλα, οι συνδικαλιστές αναφέρουν ότι «οι δηλώσεις του ταξιάρχου Ι. Κοντού, καθώς και οι ενέργειές του προσβάλλουν την τιμή και την υπόληψη των αστυνομικών των Ιωαννίνων, οι οποίοι ανεξαιρέτως κρίθηκαν ανάξιοι, με αποτέλεσμα να γίνουν αντικείμενο δημόσιας χλεύης».
 Στο πλευρό των αξιωματικών στέκεται και η Ενωση Αστυνομικών Υπαλλήλων Νομού Ιωαννίνων, που στην ανακοίνωσή της αναφέρει: 
 «Ως εργαζόμενοι σ' έναν ιδιαίτερα σκληρό χώρο αρνούμαστε να δεχθούμε το τυχόν κλίμα αμφισβήτησης του αστυνομικού έργου, όταν κοινά είναι παραδεκτή η φιλότιμη και άοκνη προσπάθεια που καταβάλλεται από το σύνολο του αστυνομικού προσωπικού, έτσι ώστε να διασφαλισθεί η έννομη τάξη στο νομό».
 Η έφοδος των αστυνομικών της Ηγουμενίτσας στο μπαρ, έγινε τα μεσάνυχτα της περασμένης Πέμπτης. Εμφανίστηκαν ως πελάτες και ζήτησαν τη συντροφιά γυναικών.
Οι ιδιοκτήτες Αλκιβιάδης Μπέλλος, 54, και ο γιός του Κώστας, 34 χρόνων, τους έστειλαν στα πάνω δωματιάκια, που επικοινωνούσαν με το μπαρ με εσωτερική σκάλα, αφού πήραν 20.000 δραχμές από τον καθένα.
 Εκεί άρχισαν οι συλλήψεις. Στην κλούβα μεταφέρθηκαν 8 αλλοδαπές. Από αυτές τρεις Ρουμάνες και μία Ρωσίδα είχαν πλαστά έγγραφα, δύο Ρουμάνες ήταν χωρίς ταξιδιωτικά έγγραφα, και μία Ουκρανή και μία Ρουμάνα με νόμιμα έγγραφα.
 Κατά την έφοδο συνελήφθησαν εκτός από τους ιδιοκτήτες, και ένας Γιαννιώτης, που ήταν στα δωματιάκια με μια αλλοδαπή, ενώ κατασχέθηκαν 2.225.000 δραχμές ως
προϊόν πορνείας καθώς και 52 κουτιά με προφυλακτικά.
