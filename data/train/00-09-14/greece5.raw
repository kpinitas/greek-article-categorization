 Το συναίσθημα της αποτυχίας την πανικόβαλε. Ο φόβος την κυρίευσε. Απελπισμένη, όπως ήταν, απόφασισε να γλιτώσει από το μαρτύριο της απολογίας και να πατήσει τη σκανδάλη, διώχνοντας για πάντα τις σκέψεις που τριβέλιζαν το μυαλό της. 
 Η 14χρονη Χρυσούλα, μαθήτρια της B' τάξης, από το Άβατο της Ξάνθης, φοιτούσε στο Γυμνάσιο του Εράσμιου. Την περασμένη σχολική χρονιά είχε άσχημους γραπτούς
και προφορικούς βαθμούς στα Μαθηματικά. Ο καθηγητής της την άφησε μετεξεταστέα
και το Σεπτέμβριο έλαβε μέρος στις επαναληπτικές εξετάσεις.
 Προχθές, βγήκαν οι βαθμοί. Δεν θέλησε να πάει η ίδια στο σχολείο και παρακάλεσε το 18χρονο αδελφό της, Βαγγέλη, να δει τα αποτελέσματα. Λίγη ώρα αργότερα ο αδελφός της την ενημέρωσε ότι είχε απορριφθεί. Η Χρυσούλα λύγισε. Eβαλε τα κλάματα και του εκμυστηρεύτηκε ότι φοβόταν να το πει στον πατέρα της,
γιατί θα αντιδρούσε και ήθελε να αποφύγει κάτι τέτοιο.
 Σκεφτική και θλιμμένη πήγε στο στάβλο του σπιτιού τους. Πήρε το δίκαννο όπλο του πατέρα της, που κατείχε νόμιμα, και το στήριξε στην κοιλιακή της χώρα. Πάτησε τη σκανδάλη και τα μάτια της έκλεισαν για πάντα. 
 Λίγη ώρα αργότερα, η μητέρα της πήγε να ταΐσει τα ζώα στο στάβλο. Βρέθηκε όμως
αντιμέτωπη με το άψυχο κορμάκι της κόρης της. Οι δυνατές φωνές της για βοήθεια
αναστάτωσαν τα υπόλοιπα μέλη της οικογένειας, που προσέτρεξαν για να δουν τι συμβαίνει. 
 Το πτώμα της μεταφέρθηκε αμέσως στο Νοσοκομείο της Ξάνθης, όπου ο ιατροδικαστής που διενήργησε νεκροψία-νεκροτομή αποφάνθηκε ότι ο θάνατός της ήταν ακαριαίος.
 Οι κάτοικοι του χωριού Άβατο βυθίστηκαν από προχθές στο πένθος. Αλλωστε, δεν είναι η πρώτη φορά που τέτοιο θλιβερό περιστατικό διαδραματίζεται στην περιοχή. Πριν από δύο χρόνια, ένας 18χρονος είχε αυτοπυροβοληθεί γιατί δεν είχε πέρασει στο Πανεπιστήμιο.
