 Το ενδεχόμενο στρατιωτικής επέμβασης στο Μαυροβούνιο ακόμη και με χερσαίες δυνάμεις εξετάζουν οι ΗΠΑ, σε περίπτωση που εκδηλωθεί στη χώρα απόπειρα του Μιλόσεβιτς να ανατρέψει τη φιλοδυτική κυβέρνηση της Ποντγκόριτσα.
 Ο Αμερικανός πτέραρχος Γκρέγκορι Μάρτιν, αρχηγός των αεροπορικών δυνάμεων των ΗΠΑ στην Ευρώπη, υπογράμμισε ότι είναι απίθανο το ΝΑΤΟ να εγκρίνει στρατιωτική
δράση εκτός κρίσεως. Πρόσθεσε ακόμη ότι θα ήταν δύσκολο οι ΗΠΑ να ενεργήσουν μονομερώς, χωρίς υποστήριξη από τους συμμάχους τους. «Πολλοί το παρακολουθούν από κοντά και εξετάζουν τι θα μπορούσε να γίνει. Αλλά δεν έχει δοθεί επισήμως το πράσινο φως για επίσημη αντίδραση», είπε ο πτέραρχος στους δημοσιογράφους. «Υπάρχει δυναμικό επιδείνωσης και παρακολουθούμε τα πράγματα από κοντά», είπε ο Aμερικανός αξιωματικός, σχετικά με τους φόβους των ΗΠΑ να επέμβουν οι γιουγκοσλαβικές δυνάμεις στο έδαφος του Μιλόσεβιτς.
 Οι ΗΠΑ έως τώρα υποστήριζαν πολιτικά την κυβέρνηση του προέδρου του Μαυροβουνίου, Μίλο Τζουγκάνοβιτς, χωρίς να επισείουν την απειλή στρατιωτικών αντιποίνων σε περίπτωση σερβικής ενέργειας εναντίον της κυβέρνησης στην Ποντγκόριτσα.
 Η Αμερικανίδα υπουργός Eξωτερικών Μαντλέν Ολμπράιτ, αφού συνάντησε τον Τζουκάγνοβιτς, την περασμένη εβδομάδα, είπε ότι «τίποτα δεν αποκλείεται» και συμπλήρωσε ότι η χώρα της θα κάνει στρατιωτικές ασκήσεις με την Κροατία κοντά στο Μαυροβούνιο. Ερωτηθείς αν υπάρχει γενικότερη συμφωνία που να προβλέπει στρατιωτική ενέργεια με τη συμμετοχή χερσαίων δυνάμεων, ο Μάρτιν απάντησε «νομίζω ναι». «Δεν θα απέκλεια ποτέ μία δύναμη που θα μπορούσα να χρησιμοποιήσω και θα σχεδίαζα την κινητοποίηση όλων των όπλων, ναυτικό, στρατό
ξηράς, αεροπορία, πεζοναύτες», είπε ο Μάρτιν και εξήγησε ότι για την αεροπορία
το πιο δύσκολο είναι σημαδεύει κινητούς στόχους και ότι στο Μαυροβούνιο τα πράγματα είναι διαφορετικά απ' ό,τι ήταν στη Βοσνία και στο Κοσσυφοπέδιο. Χθες
το φιλοδυτικό κυβερνών κόμμα του Μαυροβουνίου κατηγόρησε το γιουγκοσλαβικό στρατό ότι προκαλεί επεισόδια στη χώρα.
 Η Ολμπράιτ κατηγόρησε χθες τον πρόεδρο της Γιουγκοσλαβίας Σλόμπονταν Μιλόσεβιτς ότι προσπαθεί να «κλέψει» τις προεδρικές και τις βουλευτικές εκλογές. Ο Γάλλος υπουργός Εξωτερικών Ιμπέρ Βεντρίν εξέφρασε την ανησυχία της Ε.Ε. για τη διεξαγωγή των εκλογών, εξαιτίας των «λαθροχειριών» του Μιλόσεβιτς.
Ο γενικός γραμματέας του ΝΑΤΟ Τζορτζ Ρόμπερτσον κατήγγειλε χθες το πολιτικό κλίμα στη Γιουγκοσλαβία, εκτιμώντας ότι «οι εκλογές δεν θα είναι ούτε ελεύθερες, ούτε τίμιες». 
 Αμερικανικά σενάρια ανατροπής του προέδρου της Γιουγκοσλαβίας Σλόμπονταν Μιλόσεβιτς, την επομένη των εκλογών, κατήγγειλε ο Γιουγκοσλάβος υπουργός ενημέρωσης, καθώς το Βελιγράδι διέταξε τα ανεξάρτητα μέσα ενημέρωσης να μην υποστηρίζουν την αντιπολίτευση, ενώ ο πρόεδρος του Μαυροβουνίου κάλεσε τους πολίτες του να μη συμμετάσχουν στις εκλογές.
 Ο ομοσπονδιακός υπουργός Ενημέρωσης Γκόραν Μάτιτς, κατήγγειλε ότι πριν από ένα
μήνα Αμερικανοί αξιωματούχοι στη Βοσνία απεργάστηκαν σχέδιο ανατροπής του Μιλόσεβιτς, σε συνεργασία με σερβικές ομάδες αντιπολίτευσης. Το σενάριο προβλέπει «διείσδυση περίπου 1.500 φιλοαμερικανών Σερβοβοσνίων από τις δυνάμεις επέμβασης της χώρας στο γιουγκοσλαβικό έδαφος». Η κυβέρνηση της Μπάνια Λούκα, (Σερβική Δημοκρατία της Βοσνίας) θεωρείται φιλοαμερικανική από το Βελιγράδι.
 «Το βράδυ της 24ης Σεπτεμβρίου, μετά την καταγγελία εκλογικής νοθείας και την αναγγελία νίκης από την αντιπολίτευση, οι άντρες αυτοί, ντυμένοι με ρούχα Σέρβων αστυνομικών, θα έχουν ως αποστολή να πείσουν το λαό ότι οι δυνάμεις ασφαλείας βρίσκονται στο πλευρό του», είπε ο Μάτιτς και πρόσθεσε πως οι άντρες
αυτοί θα μεταφερθούν με σαράντα οχήματα από τη Βοσνία στη Γιουγκοσλαβία.
 Ο Γιουγκοσλάβος υπουργός είπε ότι ο Αμερικανός πρεσβευτής στη Βοσνία Τόμας Μίλερ (γνωστός και από τη θητεία του στην Αθήνα) και ο επικεφαλής της αποστολής του ΟΗΕ στη χώρα, Ζακ Κλάιν, είναι αναμεμιγμένοι στα σχέδια αυτά. «Οι Αμερικανοί προετοιμάζουν το λαό για σίγουρη νίκη της αντιπολίτευσης, στοχεύοντας να δημιουργήσουν στη Γιουγκοσλαβία, μέσω πλαστών σφυγμομετρήσεων, ένα κλίμα νίκης και να δηλώσουν σε αντίθετη περίπτωση ότι υπήρξε νοθεία», είπε
ακόμα ο Μάτιτς. Ο ίδιος ανέφερε ότι έχουν φτάσει στη Σερβία άντρες των Σωμάτων
Προστασίας του Κοσόβου, που στην πλειονότητά τους αποτελούνται από Αλβανούς πρώην εθνικιστές αντάρτες. «Μεταμφιεσμένοι σε Γιουγκοσλάβους στρατιώτες, τους έχει ανατεθεί να μεταβούν στο Μπουγιάνοβατς και μετά στη Νις, στη νότια Σερβία, όπου η αντιπολίτευση θα τους υποδεχτεί με λουλούδια», είπε ο Μάτιτς.
 «Τα σενάρια αυτά κατασκευάζονται», συνέχισε, «για έναν και μόνο απλό λόγο: η πλειονότητα των Γιουγκοσλάβων υποστηρίζει τον Μιλόσεβιτς και η αντιπολίτευση δεν έχει κανένα άλλο μέσο παρά να προσπαθήσει να οργανώσει την ανατροπή του». Ο Γκόραν Μάτιτς αποκάλυψε επίσης πως υπάρχουν και άλλα σχέδια ανατροπής του Μιλόσεβιτς, αλλά δεν ανέφερε λεπτομέρειες. «Γνωρίζουμε αυτά τα σχέδια και έχουμε τρόπους να τα αποτρέψουμε. Μην ανησυχείτε...», είπε.
 Ο πρόεδρος του Μαυροβουνίου Μίλο Τζουκάνοβιτς, δήλωσε ότι οι πολίτες της δημοκρατίας «που αγαπούν το Μαυροβούνιο» δεν θα ψηφίσουν στις γιουγκοσλαβικές εκλογές της 24ης Σεπτεμβρίου, γιατί το να πάνε στις κάλπες και να καταψηφίσουν
τον Μιλόσεβιτς δεν είναι αρκετό, καθώς οι εκλογές είναι «εκλογική φάρσα» και όσοι ψηφίσουν «θα προσφέρουν την υποστήριξή τους στην πρόθεση του Μιλόσεβιτς να καταστρέψει το κράτος του Μαυροβουνίου».
 Χθες, η εκλογική επιτροπή της Γιουγκοσλαβίας διέταξε τα ανεξάρτητα μέσα ενημέρωσης να σταματήσουν την πολιτική προπαγάνδα υπέρ της αντιπολίτευσης, μετέδωσε το γιουγκοσλαβικό ειδησεογραφικό πρακτορείο ΒΕΤΑ.
