 «Να μη μας καταλάβει το άγχος του φαβορί, θα ισοδυναμούσε με αυτοκτονία. Πάμε να δώσουμε έναν ευρωπαϊκό αγώνα και πρέπει να 'μαστε ήρεμοι και συγκεντρωμένοι. Πρέπει να 'χουμε κατά νου ότι η Μπεϊτάρ είναι ένα συγκροτημένομ δυνατό σύνολο, του οποίου το παιγνίδι σε πολλές περιπτώσεις μοιάζει με το δικό μας ξεκαθάρισε χθες ο Ντούσαν Μπάγεβιτς, αναφερόμενος στο βραδινό αγώνα του ΠΑΟΚ με την ισραηλινή Μπεϊτάρ (επ' ευθείας από την ΕΤ 3 στις 9 το βράδυ).
 Ο Μισράχι, ο Χαλφόουν, ο Τελέζνικοφ και ο Αμπουκσιτς, συνιστούν -κατά τον Μπάγεβιτς- απειλή κατά της ομάδας του, από την οποία περιμένει να παίξει πιο συγκροτημένα. «Αν παίξουμε το παιγνίδι μας δεν έχουμε να φοβηθούμε τίποτε», λέει ο Μπάγεβιτς.
 Σ' αυτή του τη συνάντηση με τους δημοσιογράφους ο Μπάγεβιτς έβαλε και δύο ακόμη ζητήματα: 
 Tο οικονομικό, τονίζοντας ότι «και ο ΠΑΟΚ έχει τα προβλήματά του, όπως όλες οι ομάδες, και τα οποία προσπαθεί να λύσει ο πρόεδρος», και τη δική του θέση στον ΠΑΟΚ, λέγοντας ότι «ο κίτρινος Tύπος με παρουσιάζει να εγκαταλείπω τον ΠΑΟΚ. Kατηγορηματικά δηλώνω ότι θα παραμείνω έως ότου ολοκληρώσω τη δουλειά που ξεκίνησα».
 Στον αγωνιστικό τομέα ο Μπάγεβιτς δεν αντιμετωπίζει πρόβλημα στη συγκρότηση της ενδεκάδας, εκτός της περίπτωσης Γεωργιάδη, ο οποίος είναι τιμωρημένος από την περσινή περίοδο - τον πρώτο αγώνα με την Μπενφίκα. Δεν αναμένονται εκπλήξεις. Θα παραταχθεί η ομάδα που δοκιμάστηκε με την Περούτζια και παίζει και στους τελευταίους αγώνες και με τερματοφύλακα τον Τοχούρογλου. Την ενδεκάδα του ΠΑΟΚ θα απαρτίζουν οι: Τοχούρογλου, Μπορμπόκης, Βενετίδης, Ουντέζε, Χασιώτης, Τετράτζε, Μπράντιτς, Εγκωμίτης, Καμπς, Ναλιτζής, Οκκάς.
 Οι Ισραηλινοί πραγματοποίησαν την τελευταία τους προπόνηση στην Τούμπα και δηλώνουν αισιόδοξοι για «ένα καλό αποτέλεσμα», το οποίο δεν προσδιορίζουν. Η επιδίωξή τους είναι να αιφνιδιάσουν τον ΠΑΟΚ, αλλά κι αν δεν το καταφέρουν να φύγουν με ένα τέτοιο αποτέλεσμα που να δίνει ελπίδες ανατροπής στο Ισραήλ, σε 15 μέρες. Απώτερος στόχος, τον οποίο δεν κρύβουν, είναι να πετύχουν ένα γκόλ για να διατηρήσουν τις ελπίδες αυτές. Ο Γκούτμαν σκοπεύει ν' αρχίσει τον αγώνα με τους: Κοέν, Χάλφοουν, Γκανόν, Στογιανόφσκι, Σάβιτς, Αμπουκσιτς, Τελέζνικοφ, Χάμερ, Σάντορ, Μισράχι, Ρόζο.
 Ο στόχος που είχε μπει από τον ΠΑΟΚ, να είναι στο γήπεδο 20.000 φίλαθλοι, από το ρυθμό προπώλησης των εισιτηρίων, μάλλον επιτυγχάνεται και οι πιο αισιόδοξοι λένε ότι η Τούμπα θα δώσει την όψη ενός γεμάτου γηπέδου.
 Ο Ιταλός Τρεόσι θα είναι ο διαιτητής του αγώνα.
