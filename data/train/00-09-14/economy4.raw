 Οπως δείχνουν τα στοιχεία της Τράπεζας της Ελλάδος για το μήνα Ιούλιο, οι τοποθετήσεις των ιδιωτών σε repos έχουν αυξηθεί κατά 171% σε σύγκριση με τον αντίστοιχο μήνα του 1999. Η τάση αυτή αναδεικνύει τη μετακίνηση κεφαλαίων, η οποία έχει συντελεστεί από το Χρηματιστήριο σε άλλες μορφές επένδυσης. Αλλωστε, όπως αποδεικνύεται από τα στοιχεία που έχουν δημοσιοποιήσει οι εισηγμένες επιχειρήσεις, ένα σημαντικό μέρος των κεφαλαίων που άντλησαν από την κεφαλαιαγορά το έχουν τοποθετήσει σε repos, καθώς μόνο το 42% από τα 4, 5 τρισ. δρχ., που αντλήθηκαν από τη Σοφοκλέους πέρυσι, έχουν επενδυθεί. Κατά συνέπεια, κεφάλαια 2, 6 τρισ. δρχ. κινούνται ελεύθερα, αναζητώντας «βραχυπρόθεσμες» υψηλές αποδόσεις.
 Ετσι και τον Ιούλιο οι τοποθετήσεις σε repos αυξήθηκαν κατά 618 δισ. δρχ., φτάνοντας συνολικά τα 4, 8 τρισ. δρχ. Στην εξέλιξη αυτή οφείλεται εν μέρει και η αύξηση του δείκτη ρευστότητας Μ4Ν που εξετάζει η Τράπεζα της Ελλάδος.
 Συγκεκριμένα, ο δείκτης ρευστότητας ο οποίος περιλαμβάνει το νόμισμα σε κυκλοφορία τις ιδιωτικές καταθέσεις σε δραχμές και συνάλλαγμα καθώς τις τοποθετήσεις των ιδιωτών σε repos και μερίδια αμοιβαίων κεφαλαίων διαχείρισης διαθεσίμων αυξήθηκε τον Ιούλιο κατά 9, 5% σε σύγκριση με τον ίδιο μήνα του περασμένου έτους. Η ενδεικτική πρόβλεψη για το ρυθμό αύξησης του συγκεκριμένου
δείκτη μεταξύ αρχή και τέλους του τρέχοντος έτους είναι 5% με 7%.
 Σύμφωνα με την Τράπεζα της Ελλάδος η εξέλιξη αυτή του δωδεκάμηνου ρυθμού ανόδου του Μ4Ν τον Ιούλιο συνδέεται με εισροές κεφαλαίων από το εξωτερικό το μήνα αυτό, ενώ αντίθετα η πιστωτική επέκταση προς το σύνολο της οικονομίας παρουσίασε μικρή επιβράδυνση.
 Εξάλλου, ο μέσος δωδεκάμηνος ρυθμός ανόδου του συγκεκριμένου δείκτη το τρίμηνο
Μαΐου-Ιουλίου διαμορφώθηκε στο 8, 9% όσο ήταν δηλαδή στην αμέσως προηγούμενη περίοδο Απριλίου-Iουνίου 2000. Η συγκράτηση του δωδεκάμηνου ρυθμού περιορίζει τις πιέσεις που μπορεί να δημιουργήσει η αυξημένη ρευστότητα της οικονομίας στο μέτωπο του πληθωρισμού.
 Αναφορικά με τα επιμέρους στοιχεία, τα οποία συνθέτουν το δείκτη αυτό, παρατηρήθηκε ότι οι καταθέσεις των ιδιωτών (σε δραχμές και συνάλλαγμα) μειώθηκαν σημαντικά τον Ιούλιο του 2000 (-539 δισεκ. δρχ,) με αποτέλεσμα να επιβραδυνθεί ο δωδεκάμηνος ρυθμός αύξησής τους (Ιούλιος 2000: 8, 9%, Ιούνιος 2000: 11, 5%). 
 Εξάλλου, αυξήθηκε η διακράτηση από τους ιδιώτες μεριδίων αμοιβαίων κεφαλαίων διαθεσίμων (119 δισεκ. δρχ.) τον Ιούλιο του 2000, ενώ μειώθηκε τον ίδιο μήνα η διακράτηση τίτλων του Δημοσίου με διάρκεια μέχρι και ένα έτος (-156 δισ. δρχ.). 
