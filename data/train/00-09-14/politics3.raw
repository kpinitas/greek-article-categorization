 Tολμηρή, γενναία, σαφή, νομοτεχνικά και επί της ουσίας αρτιότερη, χαρακτηρίζουν
έξι βουλευτές απ' όλα τα κόμματα και ένας ποινικολόγος, την προτεινόμενη από την «Ε» συνταγματική διάταξη στο σχετικό νόμο για την πάταξη της διαφθοράς.
 Μ' αυτό τον τρόπο, όπως υποστηρίζουν, παρέχεται η δυνατότητα ελέγχου, τόσο του
ιδιοκτησιακού καθεστώτος των ΜΜΕ, όσο και των συμβαλλομένων με το Δημόσιο και τον ευρύτερο τομέα του για εκτέλεση έργων, προμηθειών και παροχής υπηρεσιών, απαγορεύοντας τη συνύπαρξη συμφερόντων από τις προαναφερόμενες δραστηριότητες.
 Τονίζουν ότι είναι η κατάλληλη στιγμή για θεσμική τομή και για ένα ξεκάθαρο νομικό πλαίσιο, που θα οδηγεί σε αυστηρές κυρώσεις σε περίπτωση παράβασης του νόμου. Υποστηρίζουν ότι η παραβίαση του ασυμβίβαστου πρέπει να συνεπάγεται καταλυτικές κυρώσεις, «πολύ πέραν της απώλειας του ανατεθέντος δημοσίου έργου». Ζητούν σύσταση ανεξάρτητης διοικητικής αρχής για τον έλεγχο του νόμου,
που θα ορίζεται συναινετικά και θα λειτουργεί αυτοδύναμα με εκτελεστές αποφάσεις.
 Τέλος, προτείνουν την καθιέρωση ονομαστικής λίστας όλων των μετόχων μέχρι και το τελευταίο φυσικό πρόσωπο. Για το κρίσιμο αυτό ζήτημα, της ακυρότητας της ανάθεσης έργου, προμήθειας ή υπηρεσίας, που βάζει τέρμα στη διαπλοκή μιλούν στην «Ε», οι βουλευτές Στέλιος Παπαθεμελής (ΠΑΣΟΚ), Διονύσης Γκούσκος (ΠΑΣΟΚ),
Ντόρα Μπακογιάννη (Ν.Δ.), Προκόπης Παυλόπουλος (Ν.Δ.), Αντώνης Σκυλλάκος (ΚΚΕ), Φώτης Κουβέλης (ΣΥΝ) και ο ποινικολόγος Νίκος Βασιλάτος.
 «Η διαπλοκή είναι σίγουρα διεθνές φαινόμενο, εισηγμένο μάλλον παρά αυτοφυές εδώ. Πάντως εξελίσσεται "στους καιρούς τους ύστατους" σε λερναία ύδρα του δημόσιου βίου της χώρας. Kανένα Σύνταγμα και κανένας νόμος και οι πληρέστερα διατυπωμένοι, δεν πρόκειται να θέσουν από μόνοι τους υπό έλεγχο το φαινόμενο. Είναι φανερό ότι η αντιμετώπισή του προϋποθέτει ισχυρή και επίμονη βούληση και
ισοδύναμη αποφασιστικότητα του συνόλου του πολιτικού κόσμου και πρωτίστως της κυβέρνησης. Αν οι πολιτικοί πάνε "δειλοί, μοιραίοι και άβουλοι αντάμα" εκεί που τους σέρνουν τα συμφέροντα της, κατά Τσόμσκι, "ιδιωτικής εξουσίας" και του
"κρατικοεταιρικού συμπλέγματος" που έχει την ύψιστη ισχύ, όλα τα δικαιικά κείμενα θα είναι άχρηστα. Πάντως, έχει αξία, έχει συμβολισμό και έχει δυνητική
ικανότητα να χρησιμοποιηθεί μια ορθολογική και τίμια διατύπωση και αν συναντήσει την αβουλία ή και την περιφρόνηση των τωρινών, από τους μελλοντικούς. Η Βουλή χρωστά να δώσει το πληρέστερο δυνατό κείμενο. Πρέπει να πω ότι αυτό του εισηγητή της πλειοψηφίας είναι ανεπαρκές, νομίζω συνειδητά. Η προσθήκη του κ. Γιαννόπουλου είναι περισσότερο "ιματισμένη" από τη διατύπωση του εισηγητή. Βρίσκω όμως την πρόταση της "Ε" νομοτεχνικά και επί της ουσίας αρτιότερη. Η καθολικότητα των χρησιμοποιούμενων όρων "άμεσα ή έμμεσα" και "με οποιονδήποτε άλλο τρόπο νομικό ή πραγματικό", καλύπτει νομίζω όλες τις εκδοχές
"περιγραφής" των νόμων μεταξύ των οποίων και αυτήν των Α.Ε., όπου οι μετοχές δεν είναι ονομαστικές και ο κάτοχός τους είναι άγνωστος. Σε κάθε όμως περίπτωση ισχύει η θουκυδίδεια επιστημονολογία "ουκ έστιν ο αγών ημών περί της
των άλλων" (των διαπλεκομένων) αδικίας, αλλά περί της ημετέρας ευβουλίας". Η ημετέρα ευβουλία είναι το ζητούμενο».
 «Αν δεν σπάσει ο ομφάλιος λώρος που συνδέει το πολιτικό μας σύστημα, την πολιτική όπως ασκείται και ορισμένους πολιτικούς με την υπερσυγκέντρωση οικονομικής δύναμης και την εξουσίαση έτσι και των ΜΜΕ, οι θεσμοί στη δημοκρατία μας δεν μπορούν να λειτουργήσουν, υποβαθμίζονται και συρρικνώνονται, η κυβέρνηση δε και το Kοινοβούλιο γίνονται αιχμάλωτοι υπέρτερων συμφερόντων και δυνάμεων και λειτουργούν ως απομίμηση του θεσμικού εαυτού τους. Βρισκόμαστε μπροστά σε μια ιστορική ευκαιρία με την αναθεώρηση του Συντάγματος να διορθώσουμε τα λάθη και τις ατέλειες που προέκυψαν στη γενιά που πέρασε και να θεσμοθετήσουμε ένα στέρεο δημοκρατικό πλαίσιο για τη γενιά που έρχεται. Αν περιοριστούμε σε νομοτεχνικές βελτιώσεις και συμπληρώσεις χωρίς να επιχειρήσουμε την επιβαλλόμενη από τους καιρούς θεσμική τομή, θα πρόκειται για μια χαμένη αναθεώρηση και για πολύ κακό για το τίποτα. Το ασυμβίβαστο εκείνων που αναλαμβάνουν έναντι του ευρύτερου δημοσίου τομέα έργα, προμήθειες ή υπηρεσίες και των ιδιοκτητών ΜΜΕ, πρέπει να κατοχυρωθεί συνταγματικά με σαφήνεια και πληρότητα και να επεκτείνεται σε πρόσωπα που άμεσα ή έμμεσα ελέγχουν ΜΜΕ με οποιουδήποτε νομικό, πραγματικό ή αφανή τρόπο, ή συμμετέχουν απλά σαν μέτοχοι ή μέλη του διοικητικού συμβουλίου τους, να συμπεριληφθούν δε σε αυτά συγγενείς, σύζυγοι και υπαλληλικά εξαρτημένοι. Σε αντίθετη περίπτωση -παραβίασης του ασυμβίβαστου- οι συνέπειες πρέπει να είναι καταλυτικές και οι κυρώσεις πολύ πέραν της απώλειας του ανατεθέντος δημοσίου έργου. Τα παραπάνω θα έχουν θεωρητική αξία, αν ο έλεγχος του νόμου δεν ανατεθεί σε ανεξάρτητη διοικητική αρχή, που θα ορίζεται συναινετικά και θα λειτουργεί αυτοδύναμη με εκτελεστές αποφάσεις. Ετσι, παρά τη δυσκολία που υπάρχει εκ των πραγμάτων στην υλοποίηση της συνταγματικής επιταγής, υπάρχει ελπίδα να λειτουργήσουν οι θεσμοί, αν εμείς θέλουμε να λειτουργήσουν».
 «Το πρόβλημα δεν είναι αυτή τη στιγμή να συμφωνήσουμε σε αυτή τη διατύπωση ή σε άλλη. Το πρόβλημά μας είναι πώς θα ελέγχεται το ιδιοκτησιακό καθεστώς των εταιρειών. Ποιος είναι αυτός και πώς μέσα στη σύγχρονη κατάσταση μπορεί να το ελέγξει; Σήμερα δεν ισχύει θεωρητικά ο νόμος Βενιζέλου; Πρακτικώς ισχύει; Στη συγκεκριμένη περίπτωση έχω την αίσθηση ότι η κυβέρνηση υπαναχωρεί και από το τυπικό κομμάτι. Αυτό που προτείνει η Νέα Δημοκρατία είναι στην περίπτωση που παραβιαστεί το ασυμβίβαστο, αυτό να συνεπάγεται την ανάκληση άδειας του ΜΜΕ. Δεν νομίζω πως έχει καμιά διάθεση το ΠΑΣΟΚ να περάσει μια τέτοια διάταξη. Η αίσθησή μας είναι ότι, ενώ εμφανιζόταν στη Βουλή και στην Αναθεωρητική Επιτροπή ότι υπάρχει ουσιαστική συμφωνία όλων των βουλευτών προς αυτή την κατεύθυνση, μετά τη συνάντηση με τον πρωθυπουργό τα πράγματα άλλαξαν και μας εμφανίστηκε ο κ. Βενιζέλος αλλαγμένος. Για να μπορέσει να ισχύσει το ασυμβίβαστο, δεν φτάνει η συνταγματική διάταξη μόνο. Συμφωνούμε με τη διάταξη.
Η Bουλή θα είχε διάθεση να την ψηφίσει, αλλά η πλειοψηφία, η οποία εκφράστηκε διά του εισηγητού, είναι βέβαιο ότι κάνει πίσω. Πρέπει να υπάρξει ένα ξεκάθαρο
νομικό πλαίσιο, ώστε να μπορεί να καταστεί αυτός ο έλεγχος ουσιαστικός. Και βέβαια πρέπει να υπάρξουν αυστηρές κυρώσεις σε περίπτωση παράβασης του νόμου».
 «Αν η κυβέρνηση επιθυμεί και επιδιώκει πράγματι την καταπολέμηση της αδιαφάνειας και της διαπλοκής στον ευαίσθητο και κρίσιμο για την ίδια τη δημοκρατία χώρο των ΜΜΕ, οφείλει να αποδεχθεί, στο πλαίσιο της αναθεώρησης των
άρθρων 14 και 15 του Συντάγματος, τη συνταγματική κατοχύρωση των ακόλουθων τεσσάρων αρχών: 
 1) Ρητή κατοχύρωση της αποφασιστικής και αποκλειστικής αρμοδιότητας του ΕΣΡ ως
προς τον έλεγχο, τόσο της λειτουργίας, όσο και του ιδιοκτησιακού καθεστώτος των ηλεκτρονικών ΜΜΕ. Πέραν τούτου, πρέπει να θεσπισθούν οι αρχές εκείνες ως προς τη σύνθεση του ΕΣΡ, ώστε τα μέλη του, εκλεγόμενα μέσω της Βουλής, να μην είναι έρμαια της εκάστοτε κυβερνητικής πλειοψηφίας.
 2) Ρητή απαγόρευση της συγκέντρωσης του ελέγχου περισσότερων του ενός ηλεκτρονικών ΜΜΕ της αυτής μορφής, ως ειδικότερη και συγκεκριμένη εφαρμογή της
γενικής αρχής της απαγόρευσης συγκέντρωσης του ελέγχου περισσότερων ΜΜΕ της αυτής ή άλλης μορφής.
 3) Ρητή καθιέρωση του ασυμβίβαστου της ιδιότητας του ιδιοκτήτη, εταίρου, μετόχου ή και διευθυντικού στελέχους επιχείρησης δημόσιων έργων, κρατικών προμηθειών και υπηρεσιών (στο οποίο ασυμβίβαστο συμπεριλαμβάνονται τουλάχιστον
και οι σύζυγοι και τα τέκνα τους) με την ιδιότητα του ιδιοκτήτη εταίρου, μετόχου ή διευθυντικού στελέχους επιχείρησης ΜΜΕ. Το ασυμβίβαστο αυτό πρέπει να συμπληρωθεί με την εξουσιοδότηση του νομοθέτη να προβλέπει ρυθμίσεις αποφυγής της καταστρατήγησής του από κάθε είδους εξαρτώμενα παρένθετα, φυσικά ή νομικά, πρόσωπα.
 4) Ρητή πρόβλεψη ότι η παραβίαση του ως άνω ασυμβίβαστου συνεπάγεται πέραν των
άλλων κυρώσεων που θα προβλέπει ο νόμος, οπωσδήποτε την ανάκληση της άδειας του ΜΜΕ».
 «Είναι σωστή η άποψη ότι πρέπει να διευρυνθεί ο κύκλος των προσώπων που θα έχουν ασυμβίβαστο ως προς το να είναι ιδιοκτήτες, μέτοχοι, εταίροι ή διευθυντικά στελέχη Μέσων Μαζικής Ενημέρωσης και ταυτόχρονα να είναι προμηθευτές του Δημοσίου ή εργολάβοι δημοσίων έργων. Πρέπει δηλαδή να συμπεριληφθούν στο ασυμβίβαστο οι σύζυγοι, οι συγγενείς και διάφορα πρόσωπα που είναι εξαρτημένα από τον ιδιοκτήτη κάποιου ΜΜΕ. Ομως αυτό δεν είναι αρκετό. Αν δεν κατοχυρωθεί από το Σύνταγμα ότι θα υπάρχει ονομαστική λίστα όλων των μετόχων μέχρι τελευταίο φυσικό πρόσωπο και αν δεν ορισθεί ότι όλες οι
μετοχές των ΜΜΕ θα είναι ονομαστικές, τότε δεν θα υπάρχει κανένα αποτέλεσμα. Πάλι βέβαια θα υπάρξει οδός διαφυγής για τα διαπλεκόμενα να ορίζουν π.χ. αχυράνθρωπους ως ιδιοκτήτες ΜΜΕ, για να παρακάμπτουν το Σύνταγμα και το νόμο, αλλά τα δυσκολεύουμε αρκετά. Επίσης στο Ραδιοτηλεοπτικό Συμβούλιο θα πρέπει να
εκπροσωπούνται όλα τα κόμματα και να ορίζεται η σύνθεσή του με αυξημένη πλειοψηφία της Βουλής».
 «Η πρόταση της "Ε", αποτελεί λύση. Την ίδια πρόταση με διαφορετική διατύπωση, με τις ίδιες συνέπειες και αποτελέσματα, αλλά και με πρόσθετη εξειδικευμένη κύρωση, έκανα στην Επιτροπή της Βουλής για την αναθεώρηση του Συντάγματος, ως εισηγητής του Συνασπισμού. Η προτεινόμενη από την "Ε" ρύθμιση είναι σαφής και παρέχει δυνατότητα ελέγχου, τόσο του ιδιοκτησιακού καθεστώτος των ΜΜΕ, όσο και
των συμβαλλομένων με το Δημόσιο και τον ευρύτερο τομέα του για εκτέλεση έργων,
προμηθειών και παροχής υπηρεσιών, απαγορεύοντας έτσι τη συνύπαρξη συμφερόντων από τις δύο προαναφερόμενες δραστηριότητες. Στο πλαίσιο αναθεώρησης του Συντάγματος πρέπει να υπάρξει και περαιτέρω ρύθμιση, με την οποία να απαγορεύεται η συγκέντρωση του ελέγχου περισσότερων του ενός μέσων ενημέρωσης της αυτής ή άλλης μορφής. Η συνταγματική ρύθμιση είναι αναγκαία. Η αντιμετώπιση του ζητήματος από τον κοινό και όχι το συνταγματικό νομοθέτη το παραπέμπει στις ελληνικές καλένδες και εκθέτει την αντιμετώπισή του σε ποικιλώνυμες πιέσεις οικονομικών κέντρων. Η κυβέρνηση οφείλει να αποδεχθεί προτάσεις που με σαφήνεια και σταθερότητα αντιμετωπίζουν το τεράστιας πολιτικής σημασίας πρόβλημα της διαπλοκής. Διαφορετικά, παραμένει εκτεθειμένη και δικαιολογεί την πολιτική εκτίμηση ότι είναι δεκτική πιέσεων από τα οικονομικά κέντρα και διατεθειμένη να εξυπηρετεί τα συμφέροντά τους».
 «Με βρίσκουν απολύτως σύμφωνο οι απόψεις της "Ε". Είναι τολμηρή και αποτελεί γενναία πρωτοβουλία που προέρχεται μέσα από το χώρο των ΜΜΕ. Είναι θαρραλέα, ευθεία και βάζει τα πράγματα προς τη σωστή κατεύθυνση. Και τούτο διότι η διαπλοκή δηλητηριάζει την κοινωνική και οικονομική ζωή του τόπου, πλήττοντας καίρια την αξιοπιστία του πολιτικού κόσμου της χωρας. Κατά συνέπεια πλήττει αυτή την ίδια την ιδέα της κοινοβουλευτικής δημοκρατίας, την οποία υποβαθμίζει
στα μάτια και τη συνείδηση των πολιτών, αφού παρουσιάζει τους πολιτικούς να κάμπτονται και να υποκλίνονται μπροστά στα μεγάλα οικονομικά συμφέροντα, καθώς
και να αποφασίζουν και να νομοθετούν σύμφωνα με τις επιθυμίες αυτών και όχι σύμφωνα με το γενικό συμφέρον. Γνωρίζοντας καλά ότι τα ΜΜΕ έχουν τη δυνατότητα, αλλά και τη δύναμη να διαμορφώνουν πολλές φορές την κοινή γνώμη και να την κατευθύνουν. Αυτό το τελευταίο γεγονός δεν αφήνει αδιάφορο κανένα πολιτικό κόμμα και κανέναν μάχιμο πολιτικό. Εναπόκειται στους πολιτικούς και ιδιαίτερα σ' αυτούς που ασκούν την εξουσία να αποδείξουν αν έχουν συναίσθηση του μεγέθους του προβλήματος, καθώς και ανάλογη ευαισθησία, σε συνδυασμό με τη
θέληση να καταπολεμήσουν ριζικά την πολιτικοοικονομική αυτή ασθένεια της κοινωνίας μας. Αν γίνει δεκτή η πρόταση της "Ε", θα έχει γίνει μια καλή αρχή, ένα μεγάλο βήμα κατά της διαπλοκής, γιατί βέβαια αυτή η τλευταία δεν αφορά μόνο τις σχέσεις πολιτικών και ΜΜΕ, αλλά και τις σχέσεις των πολιτικών με άλλους μεγάλους και καθοριστικούς παράγοντες της οικονομικής ζωής της χώρας».
