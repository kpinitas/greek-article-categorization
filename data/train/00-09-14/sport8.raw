 Μπορεί η Telefonica να παρουσίασε χθες το μεσημέρι στη Μαδρίτη ένα συμβόλαιο 110 σελίδων και να ανακοίνωσε επίσημα τη δημιουργία της εταιρείας «Εuroleague Marketing», που αφορά το μπάσκετ, ωστόσο φάνηκε πλέον ξεκάθαρα ότι το εγχείρημα αυτό αποτελεί «πιλότο» για την προσπάθεια διάσπασης -κυρίως- του ευρωπαϊκού ποδοσφαίρου και την απόσχισή του από τη διεθνή ομοσπονδία. Οι άνθρωποι της εταιρείας παραδέχθηκαν ότι είχαν γίνει και πέρυσι επαφές με μεγάλα ποδοσφαιρικά κλαμπ, οι οποίες όμως δεν απέδωσαν. Μάλιστα ανακοίνωσαν ανοικτά ότι μελετάνε εκ νέου ένα σχέδιο-πρόταση, που θα το καταθέσουν στα σωματεία όταν κριθεί ότι ήρθε η κατάλληλη στιγμή. Το πρότυπό τους σε όλες αυτές τις διοργανώσεις είναι το αμερικανικό ΝΒΑ και όπως τόνισε ο εκπρόσωπος της εταιρείας Χοσέ Μανουέλ Ντέους «το μπάσκετ είναι το έμβρυο για την επέκταση και σε άλλα σπορ». 
 Στο μεταξύ, στη νέα αυτή επιχείρηση, που θα διοργανώσει το «πειρατικό» κατά τη ΦΙΜΠΑ, ευρωπαϊκό πρωτάθλημα μπάσκετ η ισπανική εταιρεία τηλεπικοινωνιών θα έχει το 70%, έναντι 25% που θα έχει η ULEB και 5% η Media Pro. Εκτός από την εγγύηση για την τμηματική καταβολή (αρχής γενομένης από τον τρέχοντα μήνα) των 35 εκατομμυρίων δολαρίων για τις 24 ομάδες που θα λάβουν μέρος στο πρωτάθλημα (μεταξύ αυτών ο Ολυμπιακός, ο ΠΑΟΚ, η ΑΕΚ και το Περιστέρι) άρχισαν να γίνονται γνωστές περισσότερες λεπτομέρειες για την Ευρωλίγκα. Ο Κώστας Ρήγας, που είναι υπεύθυνος για τη διαιτησία έχει ήδη προκρίνει 50 διαιτητές -που δεν έχουν ξεπεράσει το όριο των 50 ετών- και τους έχει στείλει συμβόλαια που κυμαίνονται από 8.000 έως 20.000 δολάρια, ενώ η πάγια αμοιβή του κάθε διαιτητή ανά αγώνα θα είναι 1.000 δολάρια. Μέσα στα ονόματα αυτά είναι όλων των καλών Iσπανών (μπετανκόρ, Μιτχάνα) και Eλλήνων τα ονόματα των οποίων δεν ανακοίνωσε ο Κώστας Ρήγας.Τη Δευτέρα στη Βαρκελώνη θα γίνει η σύσκεψη των προπονητών των ομάδων που συμμετέχουν στο πρωτάθλημα της ULEB αλλά και των εκπροσώπων Τύπου των συλλόγων. 
 ΗΡΑΚΛΕΙΟ: Ο Αμερικανός πάουερ φόργουορντ Μπακάρι Χέντριξ θα είναι παρτενέρ του Τρέισι Μουρ στο δίδυμο των ξένων του Ηρακλείου. Ο Μπακάρι Ακίλ Χέντριξ είναι 24 ετών έχει ύψος 2, 05, αποφοίτησε από το Γκονζάγκα έχοντας περίπου 20 πόντους μέσον όρο. Εχει φήμη του σκόρερ που δεν παίζει κοντά στο καλάθι ούτε είναι φανατικός αμυντικός. Ο Χέντριξ έχει περάσει επίσης από τους Ατλάντα Χοκς, τους Γιούτα Τζαζ και το CBA.
 ΕΟΚ: Η Εθνική ομάδα διαχωρίστηκε από τα υπόλοιπα κλιμάκια και θα λειτουργεί πλέον ως ξεχωριστός «σύλλογος» υπό την σκέπη της ελληνικής ομοσπονδίας, με αποκλειστικό διοικητικό υπεύθυνο τον Γιώργο Κολοκυθά. Επίσης, ανακοινώθηκε ότι ο αγώνας με την Εσθονία που θα γίνει στις 22 Νοεμβρίου για τα προκριματικά του Ευρωμπάσκετ του 2001 θα φιλοξενηθεί στην Ξάνθη. 
 ΦΙΛΙΚΑ: Στο πρώτο φετινό φιλικό του, το Μαρούσι νίκησε 100-67 τον Πανελλήνιο (Ολιβερ και Ευθύμοφ από 16 π.), ενώ ο Μακεδονικός επικράτησε 92-66 του Μαντουλίδη (Μπέρι 19 π.) 
 «Καθαρή» βγήκε η μαγνητική τομογραφία στην οποία υποβλήθηκε ο Οντεντ Κάτας, ο οποίος θα ακολουθήσει φαρμακευτική αγωγή και μόνον αν εξακολουθήσει να έχει πρόβλημα θα μπει στο χειρουργείο. Ο Iσραηλινός άσος μίλησε τηλεφωνικά με τον Ιτούδη και πιθανότατα αύριο θα μεταβεί στη Ρόγκλα.
 ΠΑΝΙΩΝΙΟΣ: Στη βελτίωση των μικρών του Πανιωνίου στάθηκε ο κόουτς Λευτέρης Σούμποτιτς με την επιστροφή της ομάδας από τη Σλοβενία, όπου ολοκλήρωσε το πρώτο στάδιο της προετοιμασίας της. «Αν και ακόμη δεν είμαστε έτοιμοι, όλα κύλησαν ρολόι», δήλωσε. Ο Μαχόφσκι αισθάνεται ενοχλήσεις στο γόνατο και κάνει θεραπεία για να τεθεί κανονικά στη διάθεση του προπονητή του.
 ΟΛΥΜΠΙΑΚΟΣ: Την ερχόμενη Τρίτη οι «ερυθρόλευκοι» θα ξεκινήσουν τα φιλικά με πρώτη αντίπαλο τη Ρίβα Ντελ Γκάρτα (Β' Ιταλίας). Θα ακολουθήσουν αγώνες με την Καντού, τη Βερόνα, την Κρκα και την Ούντινε, καθώς επίσης και το τουρνουά της Τεργέστης (Ρεάλ Μαδρίτης, Ολύμπια Λιουμπλιάνα, Μπενετόν Τρεβίζο, Ούντινε και Τριέστε). 
 ΟΛΥΜΠΙΑΔΑ: Ο Aλαν Χιούστον τραυματίστηκε στο χέρι στη χθεσινή προπόνηση και η συμμετοχή του στον πρώτο αγώνα της «Ντριμ τιμ» με την Κίνα στο Ολυμπιακό τουρνουά είναι αμφίβολη. Η Ιταλία δεν θα έχει -οριστικά πλέον- στην σύνθεσή της τον τραυματία Σάντρο Ντε Πολ, που αποκλείστηκε από τον Τάνιεβιτς.
 ΕΥΡΩΠΗ: Ο 34χρονος Χένρι Τέρνερ που έπαιξε για 1, 5 χρόνο στο Μαρούσι, υπέγραψε μονοετές συμβόλαιο συνεργασίας με την ιταλική Μοντεκατίνι.
 ΤΑΟΥΓΚΡΕΣ: Στο επίσημο site της TAU ανέφερε ότι αποσύρεται από τη διεκδίκηση του Χοσέ Λάσα, επειδή καθυστερεί να βρεθεί η «χρυσή τομή» της λύσης της συνεργασίας του με το Περιστέρι. Προφανώς είναι ένας έμμεσος τρόπος να πιεστεί και η ελληνική ομάδα. 
