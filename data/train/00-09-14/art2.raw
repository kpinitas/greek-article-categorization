 Νίκος Γιαννόπουλος. Το ονοματεπώνυμο είναι απ' όσα στην Ελλάδα θα χαρακτηρίζαμε
κοινά. Nick Gianopoulos. Το ίδιο ακριβώς στην Αυστραλία, έγινε αιτία βασάνων για τον μικρό Νικ που θα πέρναγε τα σχολικά του χρόνια ως Νικ Τζ.: έτσι τον είχαν μετονομάσει η δασκάλα και οι συμμαθητές του, μη μπορώντας, όπως έλεγαν, να προφέρουν το όνομά του. Μερικά χρόνια αργότερα, ολόκληρη η Αυστραλία έχει μάθει μια χαρά να προφέρει όνομα και επίθετο. Και το προφέρει πολύ συχνά...
 Ο Νικ Γιαννόπουλος είναι βλέπετε πλέον διάσημος, ένας διάσημος κωμικός του θεάτρου, της τηλεόρασης και του κινηματογράφου. Η εποχή που οι Αυστραλοί φώναζαν και τον ίδιο και την παρέα του κοροϊδευτικά «mogs», παρήλθε, ευτυχώς, ανεπιστρεπτί. Μέσα του όμως ο ίδιος διατηρεί την ανάμνηση, όπως διατηρεί και τις αφηγήσεις των μεταναστών γονιών του («ο πατέρας μου είναι από τους Γαργαλιάνους, η μάνα μου από το Λεωνίδιον») και μια τεράστια αγάπη για την Ελλάδα. Ολα αυτά διυλισμένα, εξοπλισμένα με πολύ-πολύ χιούμορ γίνονται υλικό για τα θεατρικά του έργα και για τα σενάρια.
 Σε σενάριο δικό του και του επίσης Ελληνοαυστραλού Χρήστου Αναστασιάδη είναι και το «Wog Bo y» που σκηνοθετημένο από τον Αλέξη Βέλλη πρωτοπροβλήθηκε στην Αυστραλία, σπάζοντας ταμεία. Προβλήθηκε κι εδώ πρόσφατα, ενταγμένο στις «Νύχτες Πρεμιέρας» του περιοδικού «Σινεμά» και θα ξαναπροβληθεί σύντομα στις ελληνικές αίθουσες με τον τίτλο «Ο Ελληνάρας».
 «Ελληνάρας» είναι κι ο Νικ. Οχι με την υποψία ειρωνείας που υπαινίσσεται συνήθως ο όρος, αλλά με αυτό το υπερθετικό που χρειάζεται κανείς για να περιγράψει έναν άνθρωπο τόσο παθιασμένο με την Ελλάδα. Παθιασμένο κι ας την πρωτογνώρισε μόλις το '76... 
 «Οταν ήμουν μικρός μισούσα το επίθετό μου, γιατί το κοροϊδεύανε συνέχεια οι Αυστραλοί: "Γιαννόπουλος; Το όνομά σου είναι πολύ μακρύ. Είναι απαίσιο", έλεγαν. Και η δασκάλα με φώναζε Νικ Τζ., όπως φώναζε και τα άλλα Ελληνόπουλα με τα αρχικά τους. Δεν είχαμε ονόματα, μόνο αρχικά. Οταν πρωτοήρθα στην Ελλάδα, βρέθηκα με τον πατέρα μου στην Ομόνοια και μου αγόρασε ένα παστέλι. Κοιτάω το πακέτο και έγραφε "Γιαννόπουλος". "Το όνομά μου στην Ελλάδα είναι διάσημο"», σκέφτηκα. Και άλλαξα...».
 * Είστε πάντως Ελληνοαυστραλός. Τι σημαίνει αυτό για εσάς; 
 «Είμαι Ελληνοαυστραλός κι αυτό μου δίνει κάτι το διαφορετικό. Γιατί έχω τα χαρακτηριστικά του Αυστραλού που του αρέσει η μπίρα, η θάλασσα και το γλέντι, αλλά και τα χαρακτηριστικά του Ελληνα που του αρέσει να μιλάει πολιτικά, οι τέχνες και το γλέντι. Εχω και τα δύο μέσα μου και είμαι σκέτος τρελός...».
 * Το θέμα των Ελλήνων μεταναστών είναι παρόν σε όλες σας τις δουλειές...
 «Πρέπει να σας διηγηθώ τα πράγματα από την αρχή. Σπούδασα στη δραματική σχολή του Πανεπιστημίου της Μελβούρνης. Ημουν ηθοποιός σε κλασικά: Σέξπιρ, Τσέχοφ, Ιψεν. Δεν περίμενα ποτέ να γίνω κωμικός. Οταν τελείωσα όμως τις σπουδές το '86
ήταν πολύ δύσκολο να βρω δουλειά, επειδή ήμουν Ελληνοαυστραλός. Μου έλεγαν να αλλάξω το όνομά μου, να αλλάξω το μαλλί μου, ακόμα και τα φρύδια μου! Τους έλεγα "τι θέλετε; Να γίνω ξανθός με μπλε μάτια; Δεν γίνεται".
 Αλλά και στην τηλεόραση δεν υπήρχαν ρόλοι για "μεσογειακούς". Αυτό με νευρίαζε. Πιάνω, λοιπόν, δυο φίλους μου, έναν Σπανιόλο και μια Ιταλίδα και τους λέω "θα φτιάξουμε ένα θέατρο και θα το ονομάσουμε Wogs Οut of Work"....».
 «Οπως κάποτε φώναζαν τους Αφροαμερικανούς Niger, έτσι φώναζαν κι εμάς τους Ελληνοαυστραλούς ή τους Ιταλοαυστραλούς Wogs. Θυμάμαι, ο πατέρας μου είχε ένα μπακάλικο και πήγαινα και τον βοηθούσα. Στο μαγαζί, ερχόντουσαν λοιπόν συνέχεια οι Αγγλοσάξονες και τον φώναζαν "Blood ywog". Εκείνος γέλαγε. "Γιατί γελάς; " τον ρώταγα. Μου έλεγε: "Tι να κάνω; Να τους παλέψω όλους; Εμείς ήρθαμε
σε αυτό το κράτος και πρέπει να κάνουμε ό,τι μπορούμε για να συνεχίσουμε "...»
 «Κάτι σαν κι αυτά που κάνει ο Λαζόπουλος -τον γνώρισα αργότερα στις Κάννες. Χαρακτήρες δηλαδή και σατιρικά σκετς: έπαιζα μία Ελληνίδα μάνα που δουλεύει σε
εργοστάσιο, έναν Γιουγκοσλάβο ταξιτζή. Οταν ξεκινήσαμε δεν περίμενα ότι αυτό το θέατρο θα πάει περισσότερο από δύο εβδομάδες. Πήγε για τρία χρόνια κι ακόμα
έχει το ρεκόρ του πιο επιτυχημένου θεάτρου στην Αυστραλία... Ξαφνικά έγινα σταρ. Αντιμετώπισα όμως και μεγάλη αντίδραση από πολιτικούς που δεν ήθελαν να χρησιμοποιώ τον όρο "wogs". "Εσείς μας φωνάζετε έτσι", τους είπα, "κι εμείς δεν μπορούμε να φωνάξουμε τον εαυτό μας; ". Αν εσύ με ονομάζεις έτσι, μπορώ κι εγώ να χρησιμοποιήσω τη λέξη για να σου στερήσω τη δύναμη που ασκείς». 
 * Από τη διαμάχη αυτή βγήκατε προφανώς εσείς νικητής...
 «Εγινε τεράστιος θόρυβος, μέχρι που βγήκε ένα κυβερνητικό στέλεχος και δήλωσε "κι εμένα με φωνάζουν super wog"! Ηταν κι αυτός Ιταλός! Κι έτσι ηρέμησαν όλοι...».
 «Πρώτα, το "Acropolis Now", μία κωμική σειρά για έναν μετανάστη που άφησε το καφενείο του, το οποίο λεγόταν "Ακρόπολις" στο γιο του, τον Τζιμάκο. Εκείνος το έφτιαξε και το ξαναονόμασε "Ακρόπολις Νάου". Το σίριαλ πήγε για πέντε χρόνια και είχε τεράστια επιτυχία. Μετά έκανα κι άλλο ένα σόου, το "Wogorama" και ύστερα το "Wog Bo ys". Και μετά κάναμε και την ταινία».
 * Μέσα από αυτά τα έργα άλλαξε η στάση των Αυστραλών απέναντι στους Ελληνες; 
 «Πάρα πολύ. Τα έργα έδειξαν τι προβλήματα είχαμε όταν πήγαμε στην Αυστραλία, πώς μεγαλώσαμε, το ρατσισμό, τις διάφορες δυσκολίες που έπρεπε να ξεπεράσουμε.
Οι μετανάστες όταν πρωτοπήγαν εκεί ήταν στις χειρότερες δουλειές, δεν ήξεραν τη γλώσσα, δεν καταλάβαιναν καλά καλά πού είναι. Ο πατέρας μου νόμιζε ότι πήγαινε στην Αμερική! Μόνο όταν είδε καγκουρό κατάλαβε ότι είναι στην Αυστραλία! Κι όμως, με όλα αυτά τα προβλήματα, προχώρησαν. Εκαναν παιδιά, μας σπούδασαν και τώρα έχουμε φτάσει στα υψηλότερα κλιμάκια, μέχρι και στην κυβέρνηση. "Γιατί εσείς οι Ελληνες σε όποια τέχνη πάτε είστε πρώτοι; ", με ρωτάνε τώρα. "Πηγαίνετε στην Αθήνα", απαντώ, "να καταλάβετε. Είναι στη φύση μας..."». 
 «Πάντα θα κρατάω τον ελληνικό πολιτισμό κοντά μου κι αν κάνω παιδιά θα τους μάθω όσα πέρασαν οι γονείς μου και τι είναι Ελλάδα. Ποτέ δεν πρέπει να ξεχνάμε
τις ρίζες μας. Αυτές τις ημέρες έφερα για πρώτη φορά στην Ελλάδα τον Χρήστο Αναστασιάδη και τον πήγα στην Ακρόπολη. Δεν μπορούσε να μιλήσει για μισή ώρα. Τον έπιασαν τα κλάματα...».
 * Ελλάδα όμως δεν είναι μόνο η Ακρόπολη. Είναι και ένα σωρό προβλήματα...
 «Το ξέρω... Ομως, βλέπω ότι η Ελλάδα έχει αλλάξει τρομερά. Οι σύγχρονοι Ελληνες είναι πιο "ανοιχτοί" σε πολλά πράγματα. Η ίδια η Αθήνα βρίσκεται εδώ και μερικά χρόνια σε μια διαδικασία αναγέννησης. Οπου κι αν πηγαίνω τα τελευταία χρόνια, βλέπω πρόοδο...». 
 * Μία Ελληνοαμερικανίδα χορεύτρια έλεγε πρόσφατα πως οι ομογενείς της Αμερικής
τηρούν τόσο αυστηρά τις παραδόσεις ώστε αυτό να είναι καταπιεστικό μερικές φορές για τα παιδιά τους...
 «Το αισθάνθηκα παλιότερα μερικές φορές. Τώρα τα θέλω κι εγώ αυτά. Υπάρχει όμως
και μια μεγάλη διαφορά μεταξύ Αυστραλίας και Αμερικής: ο πιεστικός πατριωτισμός της Αμερικής δεν υπάρχει στην Αυστραλία. Εκεί είμαστε πατριώτες, αλλά όχι σε εθνικιστικό σημείο. Στην Αυστραλία έχουμε μεγαλύτερη ελευθερία να επιλέξουμε ποιοι θέλουμε να γίνουμε. Και υπάρχει και μία άλλη μεγάλη διαφορά: ρωτήστε έναν Ελληνοαμερικανό τι είναι. "Αμερικανός", θα σας απαντήσει. Ρωτήστε
 * Κουβαλάτε την Ελλάδα μέσα σας περισσότερο από εμάς που ζούμε εδώ...
 «Εμείς έπρεπε να παλέψουμε για να την κρατήσουμε μέσα μας». 
 * Θα θέλατε όπως σας αναγνωρίζουν στην Αυστραλία, έτσι να συμβαίνει και στην Ελλάδα; 
 «Είναι το μεγαλύτερο όνειρό μου. Και θέλω να φτιάξω και μία διεθνή ταινία εδώ στην Ελλάδα, με ελληνικό καστ -ήδη το προετοιμάζω. Και θέλω να βοηθήσω και τον
ελληνικό κινηματογράφο. Θέλω να δικαιώσω τους γονείς μου, να κάνω έναν πλήρη κύκλο: εκείνοι έφυγαν από την Ελλάδα για την Αυστραλία, εγώ επιστρέφω στην Ελλάδα...» 
