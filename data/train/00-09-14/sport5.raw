«Η πιο μεγάλη ώρα είναι τώρα», σύμφωνα με χθεσινή δήλωση του Ακη Στολτίδη από την πόλη Γκενιόν της Γαλλίας, όπου σήμερα στις 7 μ.μ. (απ' ευθείας από την ΕΤ-1), ο Ηρακλής αντιμετωπίζει την τοπική ομάδα (Β' κατηγορίας) για το Κύπελλο ΟΥΕΦΑ.
 Μπορεί στην πρώτη προπόνηση, που έγινε σε γήπεδο 18 χλμ. μακριά από τηn Γκενιόν (Σεν Βιγνές) να είχε 500 Γάλλους φιλάθλους και να εκνευρίστηκε ο Κυράστας, χθες όμως όλα κύλησαν ομαλά και η προπόνηση έγινε στο γήπεδο «Ζαν Λαβίλ», όπου θα διεξαχθεί ο σημερινός αγώνας.
 Ο Γιάννης Κυράστας θα παρατάξει επιθετικό σχήμα σύμφωνα με όλες τις ενδείξεις, αφού θέλει να πετύχει γκολ μέσα στη Γαλλία, κι έτσι θα χρησιμοποιηθούν οι: Ράινκε, Σμετ, Χατζί, Ταβλαρίδης, Μιλόγεβιτς, Στολτίδης, Νιστρόι, Χάγκαν, Σαπουντζής, Φοφόνκα, Κωνσταντίνου.
 Ο Βέλγος Τζιμ Σμετ, που θα παίξει στη δεξιά πλευρά της άμυνας, ήταν αισιόδοξος για τον αγώνα και τόνισε χαρακτηριστικά: «Αν παίξουμε σύμφωνα με τις δυνατότητές μας δεν θα έχουμε προβλήματα. Είμαστε μια καλή ομάδα, με αρκετούς νέους παίκτες, αλλά ισχυρό σύνολο, η δουλειά του οποίου θα φανεί μέσα στο γήπεδο της gαλλικής ομάδας. Δεν θα είναι εύκολη η αποστολή μας, αφού μάθαμε ότι οι αντίπαλοι έχουν ξεσηκωθεί και θέλουν να μας νικήσουν, αλλά έχω εμπιστοσύνη στις δυνατότητες της ομάδας μας και πιστεύω ότι θα περάσουμε με νίκη».
 Από την πλευρά του ο Λελαμέρ, προπονητής της Γκενιόν, είπε χθες: «Ο Ηρακλής είναι το φαβορί για την πρόκριση, αλλά εμείς θα νικήσουμε μέσα στην έδρα μας, γιατί είμαστε αποφασισμένοι. Θα έχουμε και τη συμπαράσταση των φιλάθλων (έχουν προπωληθεί 10.000 εισιτήρια), κάτι που μας ενισχύει σημαντικά την ψυχολογία».
 Η Γκενιόν θα παραταχθεί με τους Τριβινό, Κολίν, Μονιφάς, Βριλάνκ, Μποντάν, Φλοτό, Ταρμόν, Νιούμαν, Τραπάσο, Τραορέ, Αντρεάνι.
 Διαιτητής του αγώνα ορίστηκε ο Γερμανός Χέρμαν, ενώ σήμερα το πρωί αναμένεται να φτάσουν στη Γαλλία οι περίπου 600 οπαδοί του Ηρακλή που ξεκίνησαν οδικώς από τη Θεσσαλονίκη.
