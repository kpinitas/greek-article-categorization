 Η ΑΕΚ γύρισε από τη Βουδαπέστη μουδιασμένη, έτσι όπως ακριβώς έπαιξε (και προβλημάτισε) το βράδυ της Τρίτης με αντίπαλο μία ομάδα που δύσκολα θα στεκόταν στη (δική μας) Α' Eθνική. Μονάχα ο προπονητής δείχνει ανεπηρέαστος. Απίστευτα ήρεμος και άνετος ο Γιάννης Παθιακάκης, όχι μόνο δεν βγάζει προς τα έξω ανησυχία και προβληματισμό για την εικόνα της ομάδας που χτίζει, αλλά απεναντίας συνεχίζει το ίδιο σίγουρος και αισιόδοξος. «Γιατί, είναι κακό το 2-2; Τι έκανε πέρυσι και πρόπερσι η ΑΕΚ στη Βουδαπέστη; Γκολ μάζευε! Δηλαδή αν χάναμε θα μας κρέμαγαν; » μία από τις πολλές ατάκες του σε πηγαδάκι με δημοσιογράφους.
 Σε εμφανή προσπάθειά του να δουλέψει στον τομέα της ψυχολογίας, αποφεύγοντας γκρίνιες και φωνές, περνά το μήνυμα ότι «δεν υπάρχει λόγος να μας πάρει από κάτω». Παραδέχτηκε ότι στη Βουδαπέστη η ΑΕΚ είχε 6 αρνητικούς (σε απόδοση) παίκτες. «Τη ρεβάνς δεν τη φοβάμαι. Δεν μπορεί πάλι να μην τραβήξουν τόσο πολλοί παίκτες».
 Εβγαλε το καπέλο στον Δέλλα («ήταν ο καλύτερος παίκτης της ΑΕΚ»), όμως ταυτόχρονα επεσήμανε πως αν είχε στη διάθεσή του τον Φερούζεμ δεν θα υποχρεωνόταν στο τέλος να παίξει με λίμπερο και δύο στόπερ. Δίνει ελαφρυντικά στους παίκτες, κάτι που περίμενε όπως είπε γι' αυτή την εποχή. Μάλλον έπεσε έξω λοιπόν δηλώνοντας πρόσφατα ότι η ΑΕΚ είναι σχεδόν έτοιμη (στο 90% το είχε προσδιορίσει).
 Και η τρίτη αλλαγή που δεν έκανε ποτέ στις καθυστερήσεις του αγώνα, ό,τι δεν είχε κάνει και ο Ντουμιτρίου στη Μόσχα τον Μάρτιο του '98; «Είχα σηκώσει τον Κοπιτσή, αλλά μετά το 1-2 του είπα να καθήσει. Γιατί να κάνω τρίτη αλλαγή; Να μάθουν να είναι σωστοί! ».
 Σε χαμηλούς τόνους η ομιλία του χτες το απόγευμα και στους παίκτες. «Κάθε νέα ομάδα για να γίνει μεγάλη, αναγκαστικά θα περάσει από τέτοιες δοκιμασίες. Καταλαβαίνω ότι βρίσκεστε σε μεταβατικό στάδιο, ανάμεσα στο τέλος της προετοιμασίας και την αρχή της σεζόν. Ετσι δικαιολογούνται κάποια λάθη. Είναι καλό όμως να τα περνάμε χωρίς το αντίστοιχο κόστος. Δεν έχουμε το δικαίωμα πάντως να πικραίνουμε τον κόσμο...».
 Δηλώσεις δεν έκαναν οι ποδοσφαιριστές της ΑΕΚ, το γνωστό σύνδρομο (όλων) των Ελλήνων ποδοσφαιριστών που ύστερα από «αποτυχία», χάνουν κέφι και διάθεση για να μιλήσουν, να αιτιολογήσουν, να επικοινωνήσουν τέλος πάντων με τον κόσμο. «Εγώ δεν κρύβομαι μετά από αποτυχία. Το ίδιο θα πρέπει να μάθουν να κάνουν και οι παίκτες», τόνισε επ' αυτού ο Παθιακάκης. Σε πηγαδάκια πάντως οι πιο πολλοί παραδέχονταν ότι χαλάρωσαν μετά το 2-0. Ο Πέτκοφ έδειξε εξαιρετικά αισιόδοξος για τον επαναληπτικό: «Μπορούμε και 5-0 μ' αυτή την ομάδα! ».
