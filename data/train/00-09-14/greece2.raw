αντίθεση με το καθεστώς της χώρας του και η κουρδική καταγωγή δεν συνιστούν από μόνα τους βάσιμο λόγο προς θεμελίωση της αίτησής του», αποφάσισε -για πρώτη φορά- το υπουργείο Δημόσιας Τάξης, απαντώντας σε αίτηση πολιτικού ασύλου. Aλλαγή πολιτικής απέναντι στους Κούρδους ή εφαρμογή των διμερών «αντιτρομοκρατικών» συμφωνιών; 
 Πρόκειται για την περίπτωση του Τούρκου (κουρδικής καταγωγής) Ιμπραήμ Ταρχάν: «Καταζητούμενος από την τουρκική αστυνομία, διέσχισα τα ελληνικά σύνορα (30.10.97) και υπέβαλα αίτηση ασύλου στο Τμήμα Αλλοδαπών Αθηνών και το Ελληνικό Συμβούλιο Προσφύγων».
 Εξι μήνες αργότερα πήρε τη ροζ κάρτα (αιτουμένου πολιτικό άσυλο). «Αλλά στις 17.2.2000 το υπουργείο Δημόσιας Τάξης απέρριψε την αίτησή μου απαντώντας πως "Ο ισχυρισμός ότι στη χώρα του διέτρεχε κίνδυνο δίωξης εξαιτίας της συμμετοχής
του σε παράνομη οργάνωση, δεν υποστηρίζεται από κανένα στοιχείο"».
 Μετά την προσφυγή που κατέθεσαν οι δικηγόροι του έδωσε και πάλι συνέντευξη, στην εξαμελή επιτροπή του υπουργείου αυτή τη φορά. Και η απόφαση της επιτροπής
ήταν ομόφωνα θετική στέλνοντας τον φάκελο προς υπογραφή! 
 Στις 10.7 η αρνητική απάντηση του υπουργείου «με υποχρεώνει να αποχωρήσω από την Ελλάδα εντός τριών μηνών, ενώ κατασχέθηκε η ταυτότητα αιτούντος άσυλο». Στη σχετική απόφαση αναφέρεται κάτι πρωτόγνωρο: «Η επίκληση του γεγονότος ότι είναι αντίθετος προς το κρατούν καθεστώς στη χώρα του αλλά και η κουρδική καταγωγή του από μόνα τους δεν επαρκούν για να του αναγνωριστεί η ιδιότητα του
πρόσφυγα». Και ότι «Από κανένα στοιχείο δεν προέκυψε ότι υπέστη ατομική δίωξη για λόγους φυλής, θρησκείας, εθνικότητας, κοινωνικής τάξης ή πολιτικών πεποιθήσεων...».
 Οι δικηγόροι του τη θεωρούν «σπάνια περίπτωση εφόσον ο υπουργός απορρίπτει την
ομόφωνη απόφαση της εξαμελούς επιτροπής, και τη χαρακτηρίζουν (όπως και η Διεθνής Αμνηστία) πολιτική απόφαση».
 Σε αυτό το συμπέρασμα καταλήγουν υποστηρίζοντας πως οι ουσιαστικοί λόγοι της αρνητικής απόφασης δεν αναφέρονται στο σχετικό έγγραφο. Ο ίδιος τονίζει ότι συνεχίζει τις πολιτικές του δραστηριότητες ως μέλος του Απελευθερωτικού Κόμματος του Κουρδιστάν και εκπρόσωπος του περιοδικού που εκδίδει στην Ελλάδα.
Υποστηρίζει επίσης ότι «Η κυβέρνηση άρχισε να εκπληρώνει τις υποχρεώσεις της σύμφωνα με την αντιτρομοκρατική συμφωνία που υπέγραψαν Ελλάδα-Τουρκία και χαρακτηρίζει τους Κούρδους τρομοκράτες».
 Aπό την Υπατη Αρμοστεία τονίζεται ότι στη συγκεκριμένη περίπτωση του πολιτικού
πρόσφυγα δεν αιτιολογείται επαρκώς η αρνητική απάντηση του υπουργού και δεν διευκρινίζεται για ποιο λόγο δεν ελήφθη υπόψη η άποψη της ειδικής επιτροπής. Πάντως, ενώ μέχρι σήμερα εδόθη άσυλο στην τεράστια πλειονότητα των αιτούντων, τελευταία εμφανίζεται το ακριβώς αντίθετο. 
 Αποδεχθήκαμε τον τουρκικό όρο «τρομοκράτης» για τους Κούρδους Tης NANTIAΣ ΓIANNIPH
 Πόσο κοινή μπορεί να είναι η αντίληψη της έννοιας τρομοκρατία μεταξύ δύο χωρών όπως η Ελλάδα που ανήκει στην αναπτυγμένη πολυφωνική και δημοκρατική Δύση και η Τουρκία γνωστή για το δημοκρατικό της έλλειμμα; 
 Αυτό το χάσμα κοινωνικοπολιτικής αντίληψης ειδικότερα για μια έννοια εύκολα «παραποιήσιμη» επιχειρεί να φέρει σε μια κοινή συνισταμένη η συμφωνία συνεργασίας για την καταπολέμηση της τρομοκρατίας που υπογράφτηκε τον περασμένο Ιανουάριο μεταξύ του υπουργείου Δημόσιας Τάξης και του τουρκικού υπουργείου Εσωτερικών.
 Τα επίχειρα της συμφωνίας άρχισαν να φαίνονται με την καινοφανή απόφαση μη χορήγησης πολιτικού ασύλου σε Τούρκο κουρδικής καταγωγής, με το αιτιολογικό πως «μόνη η καταγωγή του και η αντίθεσή του με το καθεστώς της χώρας αυτής δεν
επαρκούν για την αναγνώριση της ιδιότητας του πρόσφυγα».
 Συναγερμό έχει σημάνει στους κύκλους των Tούρκων πολιτικών προσφύγων η συμφωνία όσο και η πρόσφατη απόφαση και επισημαίνουν πως σε μία χώρα στην οποία ακόμη και τα λόγια αποτελούν απειλή για την ακεραιότητα του κράτους η τρομοκρατία παίρνει «κρατική μορφή».
 Στο άρθρο 3 της συμφωνίας τα μέρη δεσμεύονται να συνεργάζονται στην καταπολέμηση της τρομοκρατίας, να λαμβάνουν αποτελεσματικά μέτρα για την παρεμπόδιση τρομοκρατικών ενεργειών κατά της ασφάλειας του άλλου μέρους. Ακόμη
προβλέπεται η ανταλλαγή πληροφοριών και η κοινή αξιολόγηση αναφυομένων τρομοκρατικών απειλών καθώς και η δημιουργία κοινής Συντονιστικής Επιτροπής.
 Την αντίθεσή του στη συμφωνία εξέφρασε ο βουλευτής του ΣΥΝ Φώτης Κουβέλης και εκτίμησε πως «η μη παροχή ασύλου στην περίπτωση αυτή έγινε για λόγους που έχουν σχέση με τη στάθμιση γενικότερων ζητημάτων της εξωτερικής πολιτικής και των σχέσεων της χώρας μας με την Τουρκία». Ο ίδιος τόνισε πάντως πως «η συμφωνία από μόνη της δεν αρκεί για να αναιρέσει το δικαίωμα της κάθε χώρας να
χορηγήσει πολιτικό άσυλο, εφόσον διαπιστώσει ότι στο πρόσωπο του αιτούντος συντρέχουν οι προϋποθέσεις του πολιτικού πρόσφυγα. Διαμορφώνεται, βέβαια, ένα γενικότερο πλαίσιο μέσα από το οποίο αναμφισβήτητα μπορεί να σταθμίζεται κάθε φορά η χορήγηση ασύλου».
 Ο νομικός Σπύρος Φυτράκης σχολίασε για την «Ε»: «Εχω την εντύπωση ότι ήταν μία
άστοχη πολιτική και διπλωματική πράξη από την πλευρά της κυβέρνησής μας, γιατί
τέτοιου τύπου συμφωνίες πρέπει να συνάπτονται ανάμεσα σε χώρες που έχουν την αυτή πολιτικοκοινωνική προσέγγιση στα ζητήματα που θέλουν να ρυθμίσουν.
 Αφού είναι αδιαμφισβήτητο ότι το καθεστώς της Τουρκίας χρησιμοποιεί βίαια μέτρα για την καταστολή των πολιτικών του αντιπάλων και τον έλεγχο των εθνικοαπελευθερωτικών κινημάτων, προκύπτει πως δεν υπάρχει ο ίδιος κώδικας συνεννόησης.
 Αν η χώρα μας ήθελε να υλοποιήσει στην ουσία τις δεσμεύσεις που τυποποιούνται στη συμφωνία θα 'πρεπε να προχωρήσει στην παραβίαση του άρθρου 5 παράγραφος 2 του Συντάγματος, στη βάση του οποίου παρέχεται προστασία στην ελληνική επικράτεια χωρίς διακρίσεις πολιτικών πεποιθήσεων σε όσους βρίσκονται σ' αυτήν. Παράλληλα, απαγορεύεται η έκδοση αλλοδαπού που διώκεται για τη δράση του υπέρ της ελευθερίας. Η τουρκική πλευρά έχει σαφή άποψη ότι είναι τρομοκρατία, εμείς αντίθετη. Aρα πώς θα συνεργαστούμε στη βάση του άρθρου 3 της συμφωνίας; ».
