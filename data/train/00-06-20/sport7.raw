Αλλος διψούσε για τη νίκη, άλλος τη γεύτηκε. Με αρκετές αλλαγές στη σύνθεσή της η Ιταλία, που είχε ήδη πάρει την πρόκριση, νίκησε 2-1 και τη Σουηδία πετυχαίνοντας το τρία στα τρία. Σούπερ σταρ στο χορταστικό ματς του «Φίλιπς Στάντιουμ» του Αϊντχόβεν ήταν ο Αλεσάντρο ντελ Πιέρο. Ολοκλήρωσε τη σπουδαία του εμφάνιση με ένα ανυπέρβλητο γκολ λίγο πριν από το τέλος «εκβιάζοντας» έτσι από τον Ντίνο Τζοφ τη χρησιμοποίηση του στην αρχική ενδεκάδα το Σάββατο στα προημιτελικά.
 Στο πρώτο ημίχρονο, η Σουηδία έχασε τις περισσότερες ευκαιρίες, εκείνη όμως που πέτυχε το γκολ ήταν η Σκουάντρα Ατζούρα. Στο 9  ο Ντι Λίβιο απέκρουσε στη γραμμή κεφαλιά του Μιέλμπι, στο 10  ο Τόλντο επενέβη αποφασιστικά στα πόδια του Οσμανόφσκι, στο 13 ο Λιούνγκμπεργκ έχασε μεγάλη ευκαιρία. Στο 20  ο Μοντέλα σούταρε άουτ τετ α τετ με τον Χέντμαν. Στο 25  ο Λάρσον δεν μπόρεσε να νικήσει τον Τόλντο. Και στο 39  από κόρνερ του Ντελ Πιέρο ο Λουίτζι ντι Μπιάτζο στο πρώτο δοκάρι με γυριστή κεφαλιά έστειλε την μπάλα στα δίχτυα ανοίγοντας το σκορ για την Ιταλία. 
 Στο δεύτερο ημίχρονο το παιχνίδι έκανε «κοιλιά» στο πρώτο τέταρτο, για να ανάψει και πάλι στη συνέχεια. Στο 65  ο Ντελ Πιέρο απέτυχε για το 2-0. Αλλά οι Σουηδοί, που έφτασαν κοντά στο 1-1 στο 69  με τον Πάτρικ Αντερσον, το πέτυχαν στο 76  με τον Χένρικ Λάρσον που απέφυγε τον Τόλντο, ενώ στο 83 ο Κένετ Αντερσον έχασε ευκαιρία για το 2-1. Και στο 88  ο Αλεσάντρο ντελ Πιέρο σε μία σόλο προσπάθεια, που υπογράμμισε το σπουδαίο ταλέντο του, έκανε το 2-1.
 ΙΤΑΛΙΑ: Τόλντο, Φεράρα, Μαλντίνι (42' Νέστα), Νέγκρο, Ιουλιάνο (46  Καναβάρο), Ντι Λίβιο (61  Φιόρε), Αμπροζίνι, Ντι Μπιάτζο, Πεσότο, Μοντέλα, Ντελ Πιέρο.
