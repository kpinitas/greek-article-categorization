 Η πρώτη «ζωντανή» εικόνα που εισέπραξε από το EURΟ 2000 ο Βασίλης Δανιήλ, ερχόμενος την περασμένη Παρασκευή στις Κάτω Χώρες, ήταν το ματς Γαλλίας-Τσεχίας στο Μπριζ. «Ζιντάν και Νέντβεντ, τοπ κλάση». Την Κυριακή πήγε στη Λιέγη να δει Γιουγκοσλαβία-Νορβηγία. Απόψε θα είναι στο Σαρλερουά για το Αγγλία-Ρουμανία. Εκεί ήταν, φυσικά, και το Σάββατο. Αγγλία-Γερμανία. Γι' αυτό, πρωτίστως, έκανε το ταξίδι στις Βρυξέλλες. Κυριακή, νωρίς το μεσημέρι, καθώς ο ομοσπονδιακός τεχνικός ταξινομεί τις σκέψεις στο δωμάτιό του στο «President» της βελγικής πρωτεύουσας, συζητάμε.
«Για τα δικά τους στάνταρντ, θεωρώ ότι οι Γερμανοί διέρχονται πολύ μεγάλη κρίση κι οι Αγγλοι απλώς μεγάλη. Για τα δικά τους στάνταρντ, επαναλαμβάνω. Είναι μεγάλα ποδοσφαιρικά έθνη, από τα οποία όμως το σύγχρονο φούτμπολ δεν έχει τίποτα θετικό να πάρει. Ο ρυθμός του παιγνιδιού τους είναι αργός, συντηρητικός. Η μπάλα δεν κυκλοφορεί, λείπει η φαντασία, η ταχύτητα· κυρίως λείπουν οι μεγάλοι παίκτες».
 Οι Γερμανοί φαίνεται να μη εκπληρώνουν ούτε το μίνιμουμ του στόχου, δηλαδή το πέρασμα στους «8». Η σταθερά φθίνουσα πορεία των τελευταίων ετών τούς έφερε πλέον στο σημείο-μηδέν. Εφτασαν στο πιο-κατω-δεν-έχει (εκτός πια κι αν κατρακυλήσουνκαι δεν προκριθούν για το επόμενο Παγκόσμιο Κύπελλο). Σχολιάζει ο Ελληνας εκλέκτορας: «Αυτοί, μετά το Ευρωπαϊκό Πρωτάθλημα, θα προχωρήσουν σε επαναστατικές αλλαγές. Θα αναλάβει σίγουρα άλλος προπονητής. Θα μπουν στην ομάδα νεότεροι ποδοσφαιριστές· θα ξεκινήσουν πάλι από την αρχή. Κι είναι κακό, ζημιά, για μας ότι το πρώτο παιγνίδι αυτού του καινούργιου ξεκινήματός τους θα είναι το δικό μας», 2 Σεπτεμβρίου στο Αμβούργο. «Μακάρι εδώ να έφερναν καλύτερα αποτελέσματα και να σκέπαζαν τα προβλήματά τους».
 Ο Σολ, πάντως, ξεχωρίζει περίπου όσο η μύγα μες στο γάλα. «Ναι, αλλά αντί να παίζει μπροστά από τους χαφ και πίσω από τους κυνηγούς, ώστε να έχουν την καλή κάθετη πάσα, τον καθήλωσαν στα αριστερά να μαρκάρει τον Γκάρι Νέβιλ, κι οι υπόλοιποι κατέφυγαν στο ξεπερασμένο στιλ να ψάχνουν το κεφάλι του Γιάνκερ. Ωστόσο, εκεί περίμενε σαν βράχος ο Κάμπελ, που είναι σούπερ αμυντικός, και ψηλά και χαμηλά».
 Και μπορούν τα νέα παιδιά, ο Ντάισλερ ή ο Μπάλακ, να δώσουν πίσω στη Γερμανία τη χαμένη προσωπικότητά της; «Δεν θα 'ναι εύκολο. Κατά τη γνώμη μου, όταν δέχθηκαν το γκολ από τον Σίρερ, όφειλαν να αναζητήσουν λύσεις από πλάγια· έπρεπε να μπει ο Χέσλερ που όσο βαστούσε στο παιχνίδι με τη Ρουμανία, κάτι νοικοκύρευε. Ο Ρινκ δεν πρόσφερε τίποτα, είναι αργός. Οι Γερμανοί βρίσκονται σε πτώση από τότε που μπήκαν στην Εθνική πολλοί τέως Ανατολικογερμανοί κι έφεραν στην ομάδα τα δικά τους σύνδρομα. Από εκεί θεωρώ ότι ξεκινάει το πρόβλημα. Στην πορεία των ετών αισθάνεσαι πως αλλοιώθηκε ο κλασικός γερμανικός χαρακτήρας. Δείτε τους Τσέχους. Με τόσο ταλέντο, αν δεν ήταν Τσέχοι αλλά οι ίδιοι παίκτες είχαν την προσωπικότητα δυτικής ομάδας, θα προχωρούσαν πολύ διαφορετικά και πολύ μακριά».
Η Αγγλία; Τρεις σέντρες Μπέκαμ, τρία γκολ. «Και στην Εθνική δεν είναι τόσο απελευθερωμένος να φεύγει μπροστά όσο στη Μάντσεστερ Γιουνάιτεντ. Αλλά είναι, πάντα, ο Μπέκαμ. Επειτα είναι ο Σκόουλς, φανταστικός παίκτης, ο άνθρωπος για όλες τις δουλειές. Ο Μακ Μάναμαν ακόμη, που τους έλειψε αλλά πρόκειται περί κλάσεως. Ο Οουεν που δεν έχει φανεί προς το παρόν, αλλά όσο υπάρχει μες στο ματς ξέρεις ότι ανά πάσα στιγμή κινδυνεύεις. Ο Κάμπελ, είπαμε. Τέλος. Με χαφ σαν τον Ουάιζ ή τον Ινς δεν φαίνεται μέλλον στον ορίζοντα. Ούτε οι ακραίοι μπακ είναι κάτι ιδιαίτερο. Και με τον Σίρερ δεν γίνεται να παίζεις την κόντρα· αυτή βγαίνει μόνο με τον Οουεν. Το πρόβλημα της Αγγλίας είναι ότι δεν πιέζουν καθόλου μπροστά, δεν ξεκινάνε την άμυνά τους από τους προωθημένους αλλά περιμένουν να αρχίσουν να αμύνονται πίσω από τη γραμμή της σέντρας».
 Το 3-5-2, με τους δύο Νέβιλ έξω και αντ' αυτών ένα τρίτο σέντερ μπακ κι ένα δεύτερο αμυντικό μέσο (τύπου Τζέραρντ), θα 'ταν λύση; «Το δοκίμασαν στο φιλικό με την Ουκρανία και δεν τους πήγε. Γιατί αναγκάζεται να καλύπτει όλη τη δεξιά πτέρυγα ο Μπέκαμ, κι από εκεί είχαν αμυντικό πρόβλημα».
 Τελικός; Ολλανδία-Γαλλία; «Θα είναι οι δύο από τις τέσσερις των ημιτελικών. Αλλά υπάρχει και η Πορτογαλία, όπου ο Φίγκο και ο Ρούι Κόστα δίνουν άλλη διάσταση, την κάνουν από καλή ομάδα σπουδαία ομάδα. Υπάρχει, επίσης, η Ιταλία. Αυτοί έχουν οργάνωση, όχι αστεία, στο παιχνίδι τους. Ανέτρεψαν το αρνητικό κλίμα, είναι κι η φανέλα τους βαριά. Για την Πορτογαλία δεν ξέρω πόσο θα αντέξει στα πολύ δύσκολα, όμως για την Ιταλία ξέρω ότι θα αντέξει. Εχει βάθος, έχει πείρα, δεν είναι σούπερ ομάδα, αλλά διαθέτει πολύ σοβαρούς επαγγελματίες».
