Κεκλεισμένων των θυρών, εξαιτίας της αργίας του Αγίου Πνεύματος (βοήθειά μας...) υποδέχθηκε η Σοφοκλέους την πανηγυρική ένταξη της χώρας στην ΟΝΕ, χάνοντας έτσι πρόσκαιρα το πλεονέκτημα των «εν θερμώ» αντιδράσεων του πλήθους των επενδυτών της.
 Με το άνοιγμα, ωστόσο, της σημερινής συνεδρίασης θα φανεί εάν το ελληνικό Xρηματιστήριο, κινούμενο αργόσυρτα επί μήνες στις ράγες της ενταξιακής διαδικασίας, έχει προεξοφλήσει και σε πιο βαθμό την υπόθεση της ευρωπαϊκής ολοκλήρωσης της οικονομίας.
 Κρίνοντας τουλάχιστον από τις εκπεφρασμένες εδώ και καιρό απόψεις των αναλυτών 
και αρμόδιων παραγόντων της χρηματιστηριακής αγοράς, τα ισχυρά θεσμικά χαρτοφυλάκια, αλλά και η «δύναμη κρούσης» των ιδιωτών επενδυτών θα υποδεχθούν μάλλον ευμενώς τη θετική για τη χώρα και τις εγχώριες επιχειρήσεις εξέλιξη, δίχως, ωστόσο, να ανοίξουν και...σαμπάνιες πανηγυρισμών, κατά το πρότυπο της ελληνικής αντιπροσωπείας στη Φέιρα της Πορτογαλίας.
 «Οι προσδοκίες ως προς την τυπική αναμονή της ένταξης έχουν από καιρού "παίξει" στο Χρηματιστήριο, έστω και αν δεν έχουν αποτυπωθεί όσο θα έπρεπε στο 
ταμπλό της Σοφοκλέους και, κατά συνέπεια, δεν αναμένουμε εξάρσεις ή άλματα τιμών μέσα στην εβδομάδα που ξεκινά», υποστηρίζουν οι ίδιοι κύκλοι, χωρίς βεβαια να αποκλείουν και το ενδεχόμενο να αποτυπωθεί στις συναλλαγές η γενικότερη ευφορία από την είσοδο στο κλαμπ των 12 της ΟΝΕ. Αλλωστε, προσθέτουν οι ειδήμονες της αγοράς, όταν ο πρωθυπουργός είχε αναγγείλει την οριστική επίτευξη των 4 δημοσιονομικών κριτηρίων που μας έδινε το «διαβατήριο» 
για την Ευρώπη των ισχυρών, η Σοφοκλέους είχε αντιδράσει άχαρα και πεισματικά με πτώση, διάγοντας εκείνη τη «στείρα» και περίεργη από όλες τις απόψεις προεκλογική περίοδο.
 Κυριακή κοντή γιορτή, όμως, και όλοι γύρω στο μεσημέρι θα έχουμε διαπιστώσει ιδίοις όμμασι κατά πόσο έχει προεξοφληθεί χρηματιστηριακά η υπόθεση της ΟΝΕ και αναλόγως θα πορευτούμε. Αλλωστε, με τις συνθήκες που έχουν διαμορφωθεί στην αγορά της Σοφοκλέους, μια ενδεχόμενη έντονη κίνηση των τιμών προς τα πάνω 
με το άνοιγμα της συνεδρίασης θα δώσει μια καλή ευκαιρία στους πολυπληθείς traders, που έχουν πάρει θέσεις από την προηγούμενη εβδομάδα να «ξεφορτώσουν», 
μετριάζοντας έτσι τα όποια κέρδη αποκομίσει ο δείκτης. Κάτι τέτοιο προβάλλει ως ισχυρή πιθανότητα, στην περίπτωση που δεν εκδηλωθούν σήμερα συνεχείς και μαζικές τοποθετήσεις από πλευράς θεσμικών χαρτοφυλακίων που και αυτά, ας μη λησμονούμε, επιδίδονται συχνά σε ενδοσυνεδριακά παιχνίδια.
 Το μέγα ζητούμενο, βέβαια, δεν είναι πόσο ανοδικά (ή και πτωτικά ενδεχομένως) θα κινηθεί η σημερινή συνεδρίαση, αλλά ποιο νέο πλαίσιο διαμορφώνει και τι περαιτέρω δυνατότητες διανοίγει για την ελληνική αγορά η εντός ΟΝΕ πραγματικότητα.
 Ολοι θα συμφωνήσουν ασφαλώς ότι με τις σημερινές υπογραφές των Eυρωπαίων ηγετών «σφραγίζεται» ταυτοχρόνως και η αναβάθμιση του ελληνικού Xρηματιστηρίου 
στις ώριμες αγορές, διαδικασία που έχει ήδη ξεκινήσει και αναμένεται να ολοκληρωθεί από τους διεθνείς αξιολογητικούς οίκους το αργότερο μέχρι τέλους Νοεμβρίου, με την ένταξη ελληνικών μετοχών στους δείκτες της Morgan Stanle y. Ουδείς ακόμη θα διαφωνήσει ότι η υπόθεση της αναβάθμισης δεν μπορεί να παιχθεί 
και να «καεί» στο ταμπλό της Σοφοκλέους μέσα σε κάποιες συνεδριάσεις, αφού αποτελεί ένα πλαίσιο κανόνων και επενδυτικών συμπεριφορών για τους εγχώριους και, κυρίως, για ξένους θεσμικούς επενδυτές (Ασφαλιστικά Ταμεία, κατά βάση), που εκτιμάται ότι θα επενδύσουν σταδιακά και σε βάθος χρόνου άνω των 6 τρισ. δρχ. στο ελληνικό Xρηματιστήριο. Η επανεμφάνιση ξένων θεσμικών στη Σοφοκλέους, 
μετά το κενό που άφησαν εδώ τα κερδοσκοπικά funds, είναι ικανή να συνεγείρει και το αγοραστικό ενδιαφέρον των Eλλήνων θεσμικών που, προς το παρόν, αρκούνται σε μάλλον διερευνητικές κινήσεις, ανάλογες με τη συμπεριφορά της αγοράς και τα περιθώρια πτώσης.
 Στο νέο πλαίσιο που διαμορφώνεται θα πρέπει να θεωρείται εξαιρετικά πιθανή και 
μια νέα πρωτοβουλία από την Τράπεζα της Ελλάδος στο θέμα των επιτοκίων (ενδεχομένως αύριο ή την επόμενη Τετάρτη), γεγονός που θα ενδυναμώσει τις μεσοπρόθεσμες θετικές τάσεις της αγοράς.
