 «Κίτρινη κάρτα στην εθνική Αγγλίας. Αυτομάτως όμως και κόκκινη, στην περίπτωση που οι χούλιγκαν, επαναλάβουν έστω κι ένα από τα έκτροπα της Παρασκευής και του Σαββάτου».
 Λόγια σαφή αυτά του προέδρου της UEFA Λέναρντ Γιόχανσον και του γενικού της γραμματέα, Γκέρχαρντ Aϊγκνερ. Λόγια που ακούσαμε το απόγευμα της Κυριακής, στο «Σκλεσέν» της Λιέγης, όπου η Ευρωπαϊκή Ποδοσφαιρική Ομοσπονδία ανήγγειλε, λίγο πριν από την έναρξη του αγώνα Νορβηγίας- Γιουγκοσλαβίας, μία έκτακτη συνεδρίαση του εκτελεστικού της με σκοπό να γίνει ξεκάθαρο, είτε στην Αγγλία είτε στους 40.000 Αγγλους που αυτές τις ημέρες εισέβαλαν στα βελγικά και τα ολλανδικά εδάφη, ότι στην περίπτωση που επαναληφθούν, έστω και μικρότερα επεισόδια απ' αυτά που δημιούργησαν οι περιβόητοι «British hooligans», τότε η ποδοσφαιρική ομάδα της Αγγλίας θα αποβληθεί από το EURΟ 2000! 
 Επεισόδια πρωτοφανούς βίας, που ξεκίνησαν το απόγευμα της Παρασκευής στο κέντρο των Βρυξελλών, συνεχίστηκαν τα ξημερώματα και απλώς μεταφέρθηκαν την επομένη, 40 χιλιόμετρα πιο νότια, στην καρδιά του Σαρλερουά, πριν, κατά τη διάρκεια, αλλά και μετά το τέλος του αγώνα Αγγλίας-Γερμανίας (1-0). Μια νίκη ιστορική, γιατί ήταν και η πρώτη των «λιονταριών» ύστερα από 34 ολόκληρα χρόνια σε βάρος των «αιωνίων» αντιπάλων τους. Μια νίκη που απουσίαζε από το 1966, όταν η Αγγλία του «σερ» Αλφ Ράμσεϊ, νικώντας με 4-2 στο Ουέμπλεϊ τη Δυτική, τότε, Γερμανία (έστω και χάρη στο γκολ-φάντασμα του Χαρστ) κατακτούσε αυτό που παραμένει ακόμη και σήμερα το μοναδικό της παγκόσμιο πρωτάθλημα και μοναδικό της τρόπαιο, σε επίπεδο εθνικών ομάδων.
 Αυτός είναι και ο λόγος που ο Κέβιν Κίγκαν πανηγύριζε σαν μικρό παιδί όταν άκουσε από τον Πιερλουίτζι Κολίνα το τριπλό σφύριγμα της λήξης του «ντέρμπι του Σαρλερουά». Ενα ντέρμπι, που η Αγγλία κατέκτησε με την παραδοσιακή, κόκκινη στολή της, την ίδια που της είχε φέρει γούρι στο Μουντιάλ του '66 και που ο ίδιος ο Κίγκαν απαίτησε να «ξεσκονιστεί» και να βγει από τη ναφθαλίνη. Ανέμελος, ωστόσο, για ό,τι είχε προηγηθεί στο κέντρο των Βρυξελλών και στο κέντρο του Σαρλερουά...
 Ανέμελος για τις 840 συλλήψεις Αγγλων χούλιγκαν από τους οποίους οι 390 στις Βρυξέλλες και οι 450 στο Σαρλερουά. Ανέμελος για τη γιγαντιαία επιχείρηση των βελγικών Aρχών, που μέσα σε λιγότερες από 24 ώρες είχαν ήδη απελάσει από τη χώρα, συνοδεύοντάς τους με χειροπέδες, περισσότερους από 400 Αγγλους, είτε με εκτάκτως ναυλωμένα πλοία από το λιμάνι της Οστάνδης, είτε με δύο C-130 που στοίχισαν στη βελγική κυβέρνηση 3 εκατομμύρια βελγικά φράγκα το καθένα, κάτι λιγότερο, κάτι περισσότερο από 50 εκατομμύρια δραχμές. Αεροσκάφη στρατιωτικά, που, σαν να μην έφταναν όλα τα απρόοπτα, υποχρεώθηκαν να προσγειωθούν στο Μάντσεστερ, λόγω του γενικού μπλακ-άουτ στα κομπιούτερ, που είχε παραλύσει το αεροδρόμιο του Χίθροου.
 Χούλιγκανς που εύκολα αναγνωρίζονται από τα μονίμως ξυρισμένα κεφάλια, τα δεκάδες τατουάζ στα περισσότερα σημεία του σώματός τους, από την κλασική έλλειψη των μπροστινών δοντιών, από το δολοφονικό, παγωμένο και διαπεραστικό βλέμμα, από το ανεξέλεγκτο πάθος τους για το αλκοόλ. Χούλιγκανς όμως, που η βρετανική κυβέρνηση ορκίζεται πως δεν βρίσκονταν καν στη λίστα των φακελωμένων ως επικίνδυνων ατόμων, κάνοντας εν ολίγοις σαφές στη βελγική κυβέρνηση ότι «οι χούλιγκανς που μας στείλατε πίσω δεν είναι παρά εύποροι δικηγόροι, υπάλληλοι ιδιωτικών εταιρειών κι ελεύθεροι επαγγελματίες».
 «Ας γελάσω», απαντάει ο δήμαρχος των Βρυξελλών, Ντε Ντονέα. «Ας γελάσω κι εγώ», επαναλαμβάνει και ο δήμαρχος του Σαρλερουά, Βαν Γκόμπελ. «Ας μας πουν τότε οι Βρετανοί ποιοι προκάλεσαν τα επεισόδια σε Βρυξέλλες και Σαρλερουά».
 Eπεισόδια που ξεκίνησαν το απόγευμα της Παρασκευής στη βελγική πρωτεύουσα, στον σιδηροδρομικό σταθμό «Gare de Midi», εκεί όπου έφτασε και το πρώτο κύμα χούλιγκανς, με σκοπό μία διανυκτέρευση στις Βρυξέλλες και από εκεί και πέρα τη συνέχεια του ταξιδιού τους προς το Σαρλερουά. 
 Αλλά, όπως είπαν χθες στην «Ε» δύο Αγγλοι, ο Πίτερ και ο Φρανκ, «μόλις μας είδαν να κατεβαίνουμε από τα τρένα, μάς επιτέθηκαν ξαφνικά βορειο-αφρικανοί (σ.σ. Μαροκινοί και Αλγερινοί). Κι εμείς απλώς αμυνθήκαμε».
 Από το Gare de Midi έως την Grand Place, μόλις πέντε χιλιόμετρα πιο πέρα, το μένος των χούλιγκανς είχε αφήσει πίσω του μία ουρά από θρυμματισμένα τζάμια, από σπασμένες βιτρίνες κι από σταθμευμένα αυτοκίνητα. Ενώ το ίδιο σενάριο επαναλήφθηκε και στην κεντρική πλατεία των Βρυξελλών, όπου οι Βρετανοί επιτέθηκαν σε όποιον «μαυριδερό» έβρισκαν μπροστά τους, παρακαλώντας να πέσουν πάνω σε κάποιον Τούρκο, με σκοπό τη ρεβάνς για τη δολοφονία δύο οπαδών της Λιντς (στις αρχές Απριλίου, στην Κωνσταντινούπολη) μία ημέρα πριν από τον ημιτελικό του κυπέλλου UEFA με τη Γκαλατασαράι.
 Το κέντρο των Βρυξελλών θύμιζε περισσότερο κέντρο εμπόλεμης ζώνης, με μπουκάλια και κονσερβοκούτια να εκτοξεύονται αριστερά και δεξιά και με τη βελγική Aστυνομία να αναγκάζεται να χρησιμοποιεί όλη της τη δύναμη (είτε με γκλομπ, είτε με κλωτσιές) για να κρατήσει μακριά, από τα μεσαιωνικά κτίρια της συγκεκριμένης πλατείας, το μίσος των χούλιγκανς. 
 «Μπράβο στην αστυνομία. Οταν έχεις να κάνεις με τέτοιου είδους ανθρώπους, δεν μπορείς παρά να τους αντιμετωπίζεις όπως τους αρμόζει» είπε ο προπονητής της εθνικής Βελγίου, Ρομπέρ Βασέιζ. Υπέρ της στάσης της βελγικής Aστυνομίας τάχθηκε και η υπόλοιπη Ευρώπη, ακόμη και ο Βρετανός πρωθυπουργός Τόνι Μπλερ, που από την πορτογαλική Φιέιρα (όπου χθες ξεκίνησαν οι εργασίες ένταξης της Ελλάδας στο ΕΥΡΩ) ζήτησε δημόσια συγνώμη στον Βέλγο ομόλογό του, Γκι Βερχόσφσταντ, αλλά και σε ολόκληρο το Βέλγιο, για τη δυσάρεστη ατμόσφαιρα που δημιούργησαν οι περιβόητοι Αγγλοι ταραξίες.
 Αγγλοι, που κινδυνεύουν να αποβληθούν και από τη διοργάνωση, εάν επαναληφθεί έστω κι ένα από τα επεισόδια των Βρυξελλών ή του Σαρλερουά, όπου αφού δάρθηκαν με την αστυνομία και τους Γερμανούς χούλιγκανς, δάρθηκαν και μεταξύ τους. Είτε στο σημερινό παιχνίδι με τη Ρουμανία, πάλι στο Σαρλερουά, είτε στον πολύ πιθανό προημιτελικό με την Ιταλία, της 24ης Ιουνίου, στο «Μποντουέν» των Βρυξελλών θα δώσουν τις εξατάσεις τους: στο πρώην Χέιζελ, εκεί όπου στις 29 Μαΐου του 1985, 39 Ιταλοί οπαδοί της Γιουβέντους είχαν χάσει τη ζωή τους, ποδοπατημένοι από το μένος οπαδών της Λίβερπουλ, λίγο πριν από την έναρξη του τελικού για το κύπελλο Πρωταθλητριών εκείνης της χρονιάς.
 «Ελπίζω να μην αποβληθεί η Αγγλία από τη διοργάνωση, γιατί δεν υπάρχει καμία άλλη ομάδα στον κόσμο με τόσο πολύ ανεπτυγμένο το αίσθημα του fair-pla y», έλεγε ο Ιταλός ομοσπονδιακός Ντίνο Τζοφ για την περίπτωση που συναντηθεί με την ομάδα του Κίγκαν στους 8 της διοργάνωσης. Καταλήγοντας, πως «οι χούλιγκαν αξίζουν να μη δουν την εθνική τους».
Η βρετανική κυβέρνηση δέχτηκε σκληρές κριτικές για το ότι επέτρεψε τη μαζική έξοδο από τη χώρα ανεξέλεγκτων χούλιγκανς, των ίδιων ωστόσο που στην Αγγλία (και πιο συγκεκριμένα από τότε που αντιμετώπισε το πρόβλημα η Μάργκαρετ Θάτσερ) φέρονται σαν να μην υπάρχουν. Στην πατρίδα τους τα γήπεδα και τις ομάδες τους, σε αντίθεση με τη συμπεριφορά τους στα εκτός έδρας παιχνίδια, όπου κάνουν την Αγγλία πραγματικά να μοιάζει με μία χώρα με κατάλοιπα από την αποικιοκρατική εποχή...
 Εάν όμως ο Μπλερ παραδέχτηκε τα σοβαρά, οργανωτικά σφάλματα της κυβέρνησής του και τόνισε από την Πορτογαλία όπου βρίσκεται ότι «αυτή η μειονότητα αμαυρώνει ολόκληρη τη χώρα», ο αγγλικός Τύπος αρκέστηκε να σχολιάσει τα επεισόδια σαν αναμενόμενα, γιατί «οι Γερμανοί και οι βορειο-Αφρικανοί μάς προκάλεσαν», τονίζοντας απλώς ότι λόγω ακριβώς αυτής της εικόνας, από εδώ και πέρα «θα είναι πολύ δύσκολο να κερδίσουμε την ανάθεση του Μουντιάλ του 2006» (η απόφαση θα παρθεί στις 10 Ιουλίου), που κατά μεγάλη σύμπτωση διεκδικούν και η Γερμανία, το Μαρόκο και η Νότιος Αφρική...
