 Οι δοκιμασίες συνεχίζονται για τα «λιοντάρια» του Κέβιν Κίγκαν, τρεις μόλις ημέρες μετά τη νίκη επί των Γερμανών που η Αγγλία περίμενε 34 ολόκληρα χρόνια και μία μόνο ημέρα μετά την κίτρινη- κάρτα, απειλή με την οποία η UEFA την προειδοποίησε με αποβολή από το EURΟ 2000, στην περίπτωση που επαναληφθούν τα τρομερά επεισόδια δικών της χούλιγκαν, σε Βρυξέλλες και Σαρλερουά, όπως αυτά που συγκλόνισαν το Βέλγιο την Παρασκευή και το Σάββατο.
 Ενα Σαρλερουά, στο οποίο οι Αγγλοι (για το καλό τους, ελπίζουμε όχι και οι Αγγλοι χούλιγκαν) θα δώσουν και σήμερα τη δική τους παράσταση εναντίον ωστόσο μιας Ρουμανίας την οποία επίσης έχουν να κερδίσουν 30 ολόκληρα χρόνια. Χωρίς όμως αυτό να σημαίνει ότι η αρνητική «προϊστορία» τρομάζει τον «King» Κέβιν Κίγκαν.
 «Σπάσαμε την παράδοση εναντίον των Γερμανών, γιατί να μην τα καταφέρουμε και με τους Ρουμάνους σήμερα, αλλά και με την Ιταλία το ερχόμενο Σάββατο; » έλεγε ο «K.K.K.» λάμποντας από αυτοπεποίθηση, κυρίως όμως μιλώντας με τη σίγουρη πρόκριση στην τσέπη. Μία πρόκριση που θα του έδινε το δικαίωμα (εφ' όσον βέβαια τερματίσει στη 2η θέση του 1ου ομίλου) να διασταυρωθεί και ν' αντιμετωπίσει την 1η του 2ου ομίλου Ιταλία, στον προημιτελικό των Βρυξελλών. Το πρώην «Χέιζελ», εκεί όπου Αγγλοι και Ιταλοί έχουν ήδη μονομαχήσει άλλη μία φορά και πιο συγκεκριμένα στις 29 Μαίου του '85, πριν από το Λίβερπουλ- Γιουβέντους, με συνέπειες τραγικές γιατί είχαν χάσει τη ζωή τους 39 οπαδοί της Vecchia Signora.
 Αλλά ο Κίγκαν επιμένει ότι θα πάει μπροστά. Μάλιστα και με την υποστήριξη «αυτών των εξαιρετικών και άψογων οπαδών». Με την υποστήριξη ποιών (;) τον ρώτησαν αμέσως οι Bρετανοί δημοσιογράφοι, απορημένοι κι εκείνοι για τους χαρακτηρισμούς του Κίγκαν προς τους χούλιγκαν.
 «Δεν ξέρω εάν τους ακούσατε να φωνάζουν ότι δεν θα παραδοθούν ποτέ στον IRA. Κι ούτε εάν τους ακούσατε να φωνάζουν εθνικιστικά συνθήματα. Εγώ ξέρω ότι άκουσα μόνο εκπληκτικούς φιλάθλους που μας έδωσαν το σωστό κίνητρο για να φτάσουμε στη μεγάλη νίκη».
 Νίκες που βλέπει να διπλασιάζονται κι εναντίον της Ρουμανίας, από την οποία θ' απουσιάσει ο τιμωρημένος, με δύο κίτρινες κάρτες, Γκεόργκε Χάτζι. «Η απουσία ενός τέτοιου παίκτη, από τη μία με χαροποιεί ιδιαίτερα, από την άλλη όμως με προβληματίζει, γιατί ειδικά ελλείψει Χάτζι, οι Ρουμάνοι μπορούν να παίξουν εντελώς διαφορετικά κι απρόβλεπτα» κατέληξε ο Κίγκαν ο οποίος σκέφτεται να συνεχίσει με τους 11 που λύγισαν τη Γερμανία, ακόμη και με τον Ντέιβιντ Μπέκαμ, που στην περίπτωση δεύτερης κίτρινης κάρτας θα χάσει το υποτιθέμενο, αλλά όλο και πιο πιθανό κλου του Σαββάτου με τους Ιταλούς.
 Ενας Κίγκαν που ευελπιστεί να έχει στη διάθεσή του τα «λιοντάρια» που είδε εναντίον των «πάντσερ», αν κι αυτό θα εξαρτηθεί από το τελικό ΟΚ που θα του δώσει ο γιατρός της ομάδας, αφού εξετάσει το γόνατο του Σκόουλς, την πλάτη του Σίρερ, αλλά και τη φυσική κατάσταση ενός υπερβολικά σβησμένου Μάικλ Οουεν...
