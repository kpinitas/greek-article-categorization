Με την προοπτική δημιουργίας κοινής τακτικής στις συναλλαγές τους με τα αναπτυγμένα κράτη, 19 αρχηγοί κρατών και ανώτατοι αξιωματούχοι αναπτυσσόμενων χωρών συναντήθηκαν χθες στο Κάιρο για τη 10η Διάσκεψη Κορυφής της ομάδας των 15 (G15). Κύριο θέμα της ημερήσιας διάταξης, οι συνέπειες της παγκοσμιοποίησης 
 Τη διάσκεψη εγκαινίασε ο Αιγύπτιος πρόεδρος, Χόσνι Μουμπάρακ, απευθύνοντας έκκληση για μια νέα παγκόσμια οικονομική τάξη, «βασισμένη στη δικαιοσύνη», όπου θα λαμβάνονται υπόψη οι ανάγκες των αναπτυσσόμενων χωρών. «'Hμασταν πεπεισμένοι ότι η παγκοσμιοποίηση θα μεταφραζόταν σε άνοδο του βιοτικού επιπέδου στις αναπτυσσόμενες χώρες (...), αλλά διαπιστώνουμε ότι η ανισορροπία 
στην παγκόσμια οικονομία αυξάνεται, αντί να μειώνεται». «Η ανησυχία μας μεγαλώνει, δεδομένου ότι ο μέσος ρυθμός αύξησης στις αναπτυσσόμενες χώρες μειώθηκε από 6% σε 2% μετά την ασιατική κρίση». Ο Αιγύπτιος πρόεδρος υπογράμμισε την ανάγκη «προώθησης του διαλόγου μεταξύ Bορρά και Nότου». Οι τρόποι ανάπτυξης ενός μηχανισμού συνεργασίας με την ομάδα των οχτώ πλουσιότερων χωρών (G8) είναι, άλλωστε, ένα από τα κύρια ζητήματα της διήμερης 
 Ο πρωθυπουργός της Τζαμάικα, Π. Τζ. Πάτερσον, υποστήριξε ότι η παγκοσμιοποίηση, που χρήζει προσεκτικότερης και δημοκρατικότερης διαχείρισης, μπορεί ν' αποδειχθεί η μεγαλύτερη πρόκληση που θα κληθούν ν' αντιμετωπίσουν οι 
αναπτυσσόμενες χώρες. Παίρνοντας το λόγο χθες το πρωί, ο πρόεδρος της Νιγηρίας, Ολουσεγκούν Ομπασάνγκο, καταφέρθηκε με δριμύτητα εναντίον της παγκοσμιοποίησης, λέγοντας ότι «η κατάρρευση των τιμών των πρώτων υλών γελοιοποιεί τις προσπάθειες των αναπτυσσόμενων χωρών για αύξηση των εσόδων τους». Καλώντας εκ νέου τη Δύση να σβήσει ένα μέρος των χρεών των αφρικανικών χωρών, που φτάνει τα 350 δισ. δολάρια (122 τρισ. 500 δισ. δρχ), τόνισε ότι οι χώρες αυτές διαθέτουν το 40% των εσόδων τους για την εξόφληση των χρεών τους. Το πώς θα πειστούν οι πλούσιες χώρες να αναθεωρήσουν τις προθεσμίες εξόφλησης ή να χαρίσουν ένα μέρος των χρεών των αναπτυσσόμενων χωρών θα είναι ένα από τα 
κύρια θέματα των ιδιωτικών συνομιλιών των μελών της G15, που απαριθμεί πλέον 19 μέλη, μετά και τη χθεσινή ένταξη της Κολομβίας και του Ιράν.
 Το προσχέδιο της τελικής ανακοίνωσης που αναμένεται να εγκρίνει η διάσκεψη με την ολοκλήρωση των εργασιών της καλεί τις πλουσιότερες χώρες να δείξουν «ιδιαίτερο ενδιαφέρον στα προβλήματα που αντιμετωπίζουν οι αναπτυσσόμενες χώρες όσον αφορά τις υποχρεώσεις στους κόλπους του Παγκόσμιου Οργανισμού Εμπορίου (ΠΟΕ) ».
