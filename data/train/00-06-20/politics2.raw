 Tρομοκρατία και λαθρομετανάστευση, αν και δεν ήταν στην ατζέντα του Ευρωπαϊκού Συμβουλίου της Φέιρα, προστέθηκαν εκτάκτως, μετά τη δολοφονία του Βρετανού στρατιωτικού ακολούθου στην Αθήνα από τη «17 Νοέμβρη» και το χθεσινό τραγικό γεγονός των 58 λαθρομεταναστών, που μεταφέρθηκαν στην Αγγλία και βρέθηκαν νεκροί από ασφυξία σ' ένα φορτηγό. Ο υπουργός Εξωτερικών Γιώργος Παπανδρέου, σε συνέντευξη Tύπου που έδωσε χθες το βράδυ, είπε ότι μετά την ιδιαίτερη συνάντηση που είχαν, το πρωί, οι πρωθυπουργοί της Ελλάδας και της Βρετανίας, καθώς και ο ίδιος με το Βρετανό ομόλογο του Ρόμπιν Κουκ, συμφώνησαν να καταθέσουν σήμερα σχετικό κείμενο, το οποίο θα συμπεριληφθεί στα τελικά συμπεράσματα του Συμβουλίου.
 Σε ό,τι αφορά την τρομοκρατία το κείμενο θα εκφράζει τα συλλυπητήρια των 15 προς τις οικογένειες των θυμάτων τρομοκρατικών ενεργειών στην Ευρώπη και τον αποτροπιασμό του Συμβουλίου σε πράξεις που υπονομεύουν τους δημοκρατικούς θεσμούς. Θα αναφέρεται επίσης στην ενίσχυση της ευρωπαϊκής συνεργασίας, στο λεγόμενο τρίτο πυλώνα, σε θέματα δικαιοσύνης, ασφάλειας και αστυνομικής συνεργασίας.
 Ανάλογο θα είναι και το κείμενο που θ' αναφέρεται στο θέμα της λαθρομετανάστευσης και αυτό με αναφορά στο Τάμπερε, όπου πρωτοσυζητήθηκαν αυτά 
τα θέματα. Οι Ευρωπαίοι ηγέτες εμφανίστηκαν έντονα προβληματισμένοι και ο Eλληνας πρωθυπουργός Κώστας Σημίτης πρότεινε συνεργασία και με τις χώρες προέλευσης των λαθρομεταναστών, «ώστε ν' αντιμετωπιστεί αυτό το τραγικό φαινόμενο, όπου κάποιοι κερδοσκοπούν και θύματα είναι άνθρωποι που θέλουν να βρουν μια καλύτερη ζωή», όπως τόνισε ο Γ. Παπανδρέου.
 Επί τάπητος τέθηκαν, χθες, στη Σύνοδο της Φέιρα και τα εξής θέματα, χωρίς, όμως, να προοιωνίζονται δραματικές εξελίξεις: 
 Θεμελιώδη δικαιώματα. Συζητήθηκε κατά πόσο αυτά τα δικαιώματα θ' αποτελέσουν θέμα διακήρυξης ή οδηγίες για να ενσωματωθούν σε μια μελλοντική συνθήκη. Η γαλλική προεδρία που παίρνει τα σκήπτρα, θ' αναλάβει σχετικές πρωτοβουλίες.
  Κοινή αμυντική πολιτική: Σε γενικές γραμμές υιοθετήθηκαν τα συμπεράσματα του 
προηγούμενου Συμβουλίου Γενικών Υποθέσεων, οι θέσεις του οποίου ικανοποιούν και τη χώρα μας.
  Εκθεση Σολάνα-Πάτεν για τα Βαλκάνια: Συζητήθηκε και μπήκαν στο τραπέζι προβληματισμοί για τα σημεία αιχμής, όπως είναι το Κοσσυφοπέδιο, τα Σκόπια, το 
Μαυροβούνιο και η Αλβανία. Η ελληνική πλευρά τόνισε την ανάγκη να υπάρξει μια κοινή στρατηγική. Ο Ζακ Σιράκ πρότεινε μια Διάσκεψη, για τα Βαλκάνια, οι λεπτομέρειες της οποίας θα συζητηθούν κατά τη διάρκειας της γαλλικής προεδρίας. Η Ελλάδα είχε μιλήσει παλιότερα και εκείνη για μια ανάλογη Διάσκεψη, γι' αυτό και στηρίζει τη γαλλική πρόταση.
 Ο Γιώργος Παπανδρέου, απαντώντας σ' ερώτηση της «Ε» αν συνεχίζει να υπάρχει το 
ίδιο κλίμα, δηλαδή, Βρετανία και Ολλανδία να κρατούν ανένδοτη στάση ως προς την άρση των κυρώσεων σε βάρος της Σερβίας, απάντησε «ναι», γι' αυτό και δεν αναμένονται σύντομα θετικές εξελίξεις.Οι υπόλοιπες χώρες της Ενωσης, πάντως, λίγο έως πολύ κρίνουν αναποτελεσματικές τις κυρώσεις, έστω κι αν προβληματίζονται αν θα πρέπει τώρα να γίνει η άρση ή αργότερα. Η Ελλάδα αναφέρθηκε και στην πρόσφατη ανακάλυψη ενός μεγάλου αριθμού όπλων από τον πρώην UCK, στο Κοσσυφοπέδιο κι επισήμανε ότι η Ευρώπη πρέπει να δείξει μεγάλη 
προσοχή στις εκεί επερχομένες εκλογές, διότι «μπορεί ν' αποτελέσουν σημαντικό αποσταθεροποιητικό παράγοντα, εάν δεν βοηθήσουμε να δημιουργηθεί ένα κλίμα πλουραλισμού και δημοκρατίας». Αλλα θέματα που απασχολούν τους Ευρωπαίους για το Κοσσυφοπέδιο, χωρίς, όμως, να είναι διατεθειμένοι να κάνουν γοργά βήματα, είναι το θέμα της εγκληματικότητας, της λαθρομετανάστευσης και του εμπορίου των όπλων και των ναρκωτικών που ευδοκιμούν σ' αυτή τη γωνιά των Βαλκανίων.
