 Η ντροπή που νιώθουν, ως έθνος, είναι δεδομένη. Είκοσι έξι χρόνια τώρα, απ' άκρου εις άκρον, σε όλη την Ευρώπη η Αγγλία ντροπιάζεται και εκτίθεται ανεπανόρθωτα από τη θλιβερή συμπεριφορά των χούλιγκαν. Η συγγνώμη του Βρετανού πρωθυπουργού Τόνι Μπλερ προς τον ομόλογό του, του Βελγίου, στη Σύνοδο Kορυφής της Πορτογαλίας, αποδεικνύει του λόγου το αληθές. Και πλέον, άπαντες στην Αγγλία τρέμουν στην ιδέα όχι μόνο του αποκλεισμού (εάν κι εφόσον ισχύσει η προειδοποίηση της UEFA) από το EURΟ 2000, αλλά και στην αποτυχία της προσπάθειας για ανάληψη του Παγκοσμίου Κυπέλλου 2006. Ολοι στην Αγγλία ξέρουν ότι τα όσα έγιναν στα γήπεδα του Βελγίου δεν αποκλείεται να κοστίσουν ακριβά και να μετρήσουν αρνητικά.
 Πάντως, ανεξάρτητα από το κόστος που αναλαμβάνουν και οι ίδιοι οι Αγγλοι για τους χούλιγκαν, αποτελεί μεγάλο ερώτημα το γιατί τα επεισόδια σημειώνονται μόνο στο Βέλγιο και όχι και στην Ολλανδία. Ουδείς μπορεί να δώσει σαφή εξήγηση. Αλλωστε, οι ίδιοι Αγγλοι οπαδοί ήταν (όπως και στο Σαρλερουά) και στο Αϊντχόβεν προ εβδομάδος, όταν η Αγγλία ηττήθηκε από τους Πορτογάλους. Ωστόσο, επεισόδιο δεν έγινε ούτε για δείγμα. Ενδεχομένως να αποδεικνύεται αυτό που τονιζόταν προ της ενάρξως του EURΟ 2000. Οτι, δηλαδή, υπάρχει εντελώς διαφορετική αντιμετώπιση των οπαδών από τους Ολλανδούς αστυνομικούς και άλλη από τους Βέλγους. Συν την ανεπάρκεια που μοιάζει να υπάρχει στο Βέλγιο σε ό,τι αφορά τις δυνάμεις καταστολής.
 Τέλος πάντων. Αυτό που μετράει περισσότερο είναι τα γεγονότα και τα στοιχεία. Κι απ' αυτά, δόξα τω Θεώ, οι Αγγλοι έχουν συμμετάσχει και έχουν δώσει ουκ ολίγα τα τελευταία 26 χρόνια. Ιδού η μαύρη λίστα τους: 
 Μάιος 1974: Ταραχές στο Ρότερνταμ, στο περιθώριο του τελικού του Κυπέλλου UEFA, από οπαδούς της Τότεναμ.
 Μάιος 1975: Οι οπαδοί της Λιντς κάνουν καλοκαιρινό το Παρκ Ντε Πρενς στο Παρίσι, στον τελικό του Κυπέλλου Πρωταθλητριών. Ο σύλλογος τιμωρείται με διετή αποκλεισμό από τις ευρωπαϊκές διοργανώσεις.
 Οκτώβριος 1977: Σοβαρές ζημιές στο στάδιο του Λουξεμβούργου, σε ματς της Αγγλίας για τα προκριματικά του Μουντιάλ '78.
 Ιούνιος 1980: Αγγλία-Βέλγιο στο Τορίνο, Κύπελλο Εθνών '80, ταραχές, χρήση δακρυγόνων, το ματς διακόπτεται για αρκετά λεπτά προκειμένου να καθαρίσει η αποπνικτική ατμόσφαιρα.
 Μάιος 1981: Αγγλοι οπαδοί καταστρέφουν καταστήματα στη Βασιλεία, μετά την ήττα από την Ελβετία για τα προκριματικά του Μουντιάλ '82.
 Μάιος 1984: Βρυξέλλες, τελικός Κυπέλλου UEFA με την Αντερλεχτ, ένας οπαδόςτης Τότεναμ νεκρός, 200 συλλήψεις.
 Μάιος 1985: Η τραγωδία του Χέιζελ. Νεκροί, 39 Ιταλοί οπαδοί της Γιουβέντους πριν από τον τελικό του Πρωταθλητριών με τη Λίβερπουλ. Οι αγγλικοί σύλλογοι, πέντε χρόνια εκτός ευρωπαϊκών διοργανώσεων.
 Ιούνιος 1988: Ντίσελντορφ, Στουτγκάρδη, Φρανκφούρτη. Καβγάδες σε μπαρ και οδομαχίες, στη διάρκεια του EURΟ. Περίπου 400 Αγγλοι οπαδοί συλλαμβάνονται.
 Ιούλιος 1990: Βίαιες σκηνές στο Κάλιαρι και στο Ρίμινι, στο περιθώριο των αγώνων της Αγγλίας σ' εκείνο το Παγκόσμιο Κύπελλο.
 Ιούνιος 1992: Ευρωπαϊκό Πρωτάθλημα στη Σουηδία, συμπλοκές Αγγλων οπαδών με ντόπιους και με την αστυνομία στο Μάλμε και στη Στοκχόλμη.
 Νοέμβριος 1993: Επεισόδια σε ξενοδοχείο της Κωνσταντινούπολης, περισσότεροι από 100 οπαδοί της Μάντσεστερ Γιουνάιτεντ συλλαμβάνονται. 
 Φεβρουάριος 1995: Κακοποιά στοιχεία, που θεωρούνται ακροδεξιοί, ξηλώνουν καθίσματα και επιτίθενται σε ντόπιους φιλάθλους στο Δουβλίνο. Το φιλικό Ιρλανδίας-Αγγλίας διακόπτεται οριστικά μόλις στο 27'.
 Απρίλιος 1995: Τα ίδια κακοποιά στοιχεία διεισδύουν στις τάξεις των οπαδών της Τσέλσι και συμπλέκονται με την αστυνομία, σε ματς Κυπέλλου Κυπελλούχων με τη Ρεάλ Θαραγόθα στην Ισπανία.
 Ιούνιος 1996: Περίπου 200 Αγγλοι οπαδοί συλλαμβάνονται στο κέντρο του Λονδίνου, μετά την ήττα στα πέναλτι από τη Γερμανία στον ημιτελικό του EURΟ στο Ουέμπλεϊ.
 Οκτώβριος 1997: Αστυνομικοί ξυλοκοπούν Αγγλους οπαδοί στη Ρώμη, σε ματς με την Ιταλία για τα προκριματικά του France '98.
 Ιούνιος 1998: Μασσαλία και Σεντ Ετιέν, Παγκόσμιο Κύπελλο, συγκρούσεις Αγγλων με ντόπιους.
 Νοέμβριος 2000: Εκατόν εξήντα συλλήψεις, σε οδομαχίες πριν από το (προκριματικό για το EURΟ 2000) μπαράζ Σκωτίας-Αγγλίας στη Γλασκώβη.
 Φεβρουάριος 2000: Τσάμπιονς Λιγκ, Ολιμπίκ Μαρσέιγ-Τσέλσι, η αστυνομία χρησιμοποιεί δακρυγόνα για να διαλύσει ταραξίες.
 Απρίλιος 2000: Δύο Αγγλοι νεκροί σε δρόμους της Πόλης, πριν από το Γαλατασαράι-Λιντς.
 Μάιος 2000: Τελικός Κυπέλλου UEFA στην Κοπεγχάγη, Γαλατασαράι-Αρσεναλ, ταραχές σε κεντρική πλατεία, 64 συλλήψεις Αγγλων και Τούρκων οπαδών, 23 τραυματίες.
 Ιούνιος 2000: Βρυξέλλες και Σαρλερουά. Το μότο της αστυνομίας είναι «ανεκτικότης μηδέν», οι ταραξίες κλείνονται σε αληθινά κλουβιά για ζώα, οι συλληφθέντες είναι ήδη περισσότεροι από 600. Η UEFA απειλεί να αποβάλει την Εθνική Αγγλίας από το τουρνουά.
