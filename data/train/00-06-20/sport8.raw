Οι Νορβηγοί κατηγόρησαν τους Γιουγκοσλάβους ότι δεν παίζουν ποδόσφαιρο κι οι τελευταίοι βεβαίως τους ειρωνεύτηκαν...
 Για...σαμποτάζ κατά του αθλήματος εγκαλεί συγκεκριμένα τους Γιουγκοσλάβους ποδοσφαιριστές ο προπονητής της Νορβηγίας, Νιλς Γιόχαν Σεμπ! 
 Μετά την κυριακάτικη ήττα από τους «Πλάβι» στη Λιέγη για τον τρίτο όμιλο, ο συνήθως μετρημένος Νορβηγός προπονητής έχασε κάθε μέτρο, ενώ και ο παίκτης του Στέφεν Ιβερσεν κάλεσε την ΟΥΕΦΑ να πάρει μέτρα ενάντια σε τέτοια φαινόμενα. Τα βάζει και με το διαιτητή, που όφειλε να κρατήσει 7-8 λεπτά καθυστέρηση! «Τι εννοείτε ως σαμποτάζ; » ρώτησαν οι δημοσιογράφοι τον Σεμπ. Εννοούσε, όπως είπε, ότι στο δεύτερο ημίχρονο οι Γιουγκοσλάβοι δεν τήρησαν το φερ πλέι ροκανίζοντας συνεχώς το χρόνο σε καθυστερήσεις. «Σταματούσαν, αργούσαν συνεχώς. Πρέπει να δημιούργησαν παγκόσμιο ρεκόρ! Εγινε σαμποτάζ εναντίον του αθλήματος και του ματς κι είναι η πρώτη φορά στην καριέρα μου που βιώνω κάτι τέτοιο» είπε.
 Ο Σάβο Μιλόσεβιτς (πέτυχε στο 8' το γκολ της νίκης της Γιουγκοσλαβίας και έφτασε τα τρία γκολ στο EURΟ 2000), στον οποίο μετέφεραν οι δημοσιογράφοι τα λεχθέντα του Σεμπ, γέλασε ειρωνικά και πέρασε στην αντεπίθεση: «Αν ρωτήσεις έναν Ιταλό ή ένα Ισπανό φίλαθλο αν θα προτιμούσε να βλέπει Νορβηγία ή Γιουγκοσλαβία είμαι σίγουρος ότι θα επέλεγε τη Γιουγκοσλαβία. Εμείς παίζουμε ποδόσφαιρο. Αυτοί το όλο κι όλο που ξέρουν να κάνουν είναι να στέλνουν εναέριες γιόμες από τον τερματοφύλακα ή τους αμυντικούς τους. Αν αυτό εννοεί ποδόσφαιρο ο Νορβηγός κόουτς, φοβάμαι ότι δεν γνωρίζει και πολλά γύρω από το ποδόσφαιρο», είπε ο Μιλόσεβιτς. «Το παιχνίδι ήταν καθαρό. Στον τομέα της φυσικής κατάστασης βέβαια είναι πιο δυνατοί από μας. Ο Σεμπ έχασε το ματς, γι' αυτό κι έχει κάθε λόγο να είναι θυμωμένος. Και ερωτώ με τη σειρά μου: Αν εκείνοι προηγούνταν με 1-0 τι θα έκαναν; », είπε ο Μιλόσεβιτς για να προσθέσει: «Ξέραμε τι περιμέναμε από τους Νορβηγούς. Το σημαντικό ήταν να κρατήσουμε όσο περισσότερο γινόταν στην κατοχή μας την μπάλα και αυτό ακριβώς κάναμε».
