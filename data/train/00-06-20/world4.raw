 Το όνειρο του εκλιπόντος Σύρου προέδρου, Χαφέζ αλ Ασαντ, εκπλήρωσε με τον καλύτερο τρόπο ο γιος του Μπασάρ, που εξελέγη ομόφωνα ηγέτης του κυβερνώντος κόμματος Μπάαθ στη διάρκεια του συνεδρίου του. «Θυσιάζουμε την ψυχή και το αίμα μας για σένα», φώναζαν οι σύνεδροι που εμφανίζονται διατεθειμένοι να στηρίξουν το νέο τους ηγέτη στην πολιτική «ανοίγματος» που δηλώνει ότι επιθυμεί να ακολουθήσει.
 «Οπλισμένο με μια αρραγή αποφασιστικότητα, το κόμμα ξεκινά σήμερα μια πορεία προς το μέλλον, που θα βασίζεται στο άνοιγμα, τη μεταρρύθμιση, το μοντέρνο και 
την επιστήμη, υπό την καθοδήγηση του δρος Μπασάρ αλ Ασαντ», ανέφερε δημοσίευμα 
της εφημερίδας «Aλ Μπάαθ», επίσημο όργανο του κόμματος.
 Λαός και κόμμα βλέπουν τον Μπασάρ αλ Ασαντ με μεγάλη αισιοδοξία, «γιατί ενσαρκώνει την ελπίδα να δουν τη Συρία πιο δυνατή και πιο ικανή να αντιμετωπίσει τις προκλήσεις και τους κινδύνους και να εδραιωθεί στο σύνολο των εδαφών της και των δικαιωμάτων της», προσθέτει η ίδια εφημερίδα, υπαινισσόμενη την κατοχή των υψιπέδων του Γκολάν από τους Ισραηλινούς.
 Μετά την ομόφωνη εκλογή του στο πλαίσιο του συνεδρίου του κόμματος «Μπάαθ», ο Μπασάρ αλ Ασαντ είναι ουσιαστικά υποψήφιος για την προεδρία της Συριακής Δημοκρατίας. Η Λαϊκή Εθνοσυνέλευση, ή Κοινοβούλιο, αναμένεται να συνεδριάσει το ερχόμενο Σάββατο για να επικυρώσει την υποψηφιότητα Ασαντ και να ορίσει ημερομηνία για το προεδρικό δημοψήφισμα.
 Οπως χαρακτηριστικά είπε κατά την έναρξη του συνεδρίου, ο πρόεδρός του, Αμπντουλάχ αλ Αχμάρ, απευθυνόμενος στους 1.000 εκπροσώπους του κόμματος, ο νέος Ασαντ έχει «μια φυσική ετοιμότητα για την ηγεσία, άψογους τρόπους και νοιάζεται για τα κοινά». Ο ίδιος αναγνώρισε στο νεότερο Ασαντ ότι με τη συμπεριφορά και τις πράξεις του σέβεται τις αρχές του κόμματος και το ρόλο του.
 Αμέσως μετά την ομόφωνη εκλογή του, ο Μπασάρ αλ Ασαντ, που καθόταν στο μπροστινό μέρος της αίθουσας του συνεδρίου, στα νότια της Δαμασκού, σηκώθηκε από τη θέση του, γύρισε προς τους συνέδρους χαμογελώντας και τους έγνεψε στην αρχή με σφιγμένη τη δεξιά του γροθιά και ύστερα κουνώντας και τα δυο χέρια του. Το χειροκρότημα ήρθε σαν καταιγίδα καθώς και οι κραυγές των στελεχών που δήλωναν την αφοσίωσή τους.
 Το Αραβικό Σοσιαλιστικό Κόμμα Μπάαθ, όπως επισήμως ονομάζεται το κυβερνών κόμμα της Συρίας, βρίσκεται στην εξουσία από το 1963. Ιδρύθηκε στις αρχές της δεκαετίας του '40 κι έχει παρακλάδια και σε άλλα αραβικά κράτη, μεταξύ αυτών στη γειτονική Ιορδανία και το Ιράκ.
 Το συνέδριο του κόμματος Μπάαθ επρόκειτο να ολοκληρωθεί χθες αλλά ανακοινώθηκε 
ότι θα συνεχιστεί για άλλη μία μέρα. Το κόμμα είχε να εκλέξει ακόμη μια 90μελή 
κεντρική επιτροπή και μια ομάδα 20 ατόμων που μαζί με τον Ασαντ θα αποτελούν το κύριο ηγετικό σώμα.
