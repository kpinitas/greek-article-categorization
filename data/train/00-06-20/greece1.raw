Στην εικόνα που θα βγει από το αυριανό συλλαλητήριο έχουν ρίξει το βάρος οι οργανωτές του. Εδώ και ημέρες έχουν δοθεί εντολές στους εκπροσώπους των κληρικών που θα έρθουν στην Αθήνα με τις οικογένειές τους και φέρουν μαζί τους 
και «οπαδούς» των ενοριών τους να είναι ιδιαίτερα προσεκτικοί. Οι συστάσεις και οι συμβουλές αφορούν κυρίως τους κληρικούς. Εκείνο που τους έχει ζητηθεί είναι να μην καπνίζουν, να φορούν καθαρά άμφια και να είναι προσεκτικοί όταν οι κάμερες θα τους «παρακολουθούν» για να μην παρεξηγηθεί κάποια κίνησή τους. Από εκεί και πέρα οι προσπάθειές τους είναι να οργανωθεί μια τεράστια συγκέντρωση που δεν θα έχει προηγούμενο. 
 Χθες ο αρχιεπίσκοπος όμως δεν μίλησε για τις ταυτότητες. «Ξέχασε» το θέμα των ημερών θυμούμενος από τη Λευκάδα ένα άλλο από τα προσφιλή του θέματα που... αναλύει από άμβωνος κάθε τόσο: την εξωτερική πολιτική, και κυρίως το Κυπριακό. 
 Λίγο μετά τα «άξιος, άξιος», είπε ανάμεσα σε άλλα: «Υπάρχουν τα γενικότερα προβλήματα τα προβλήματα, του έθνους μας, που είναι ένα έθνος χαριτωμένο και ιστορικό, το οποίον έχει προσφέρει τόσα πολλά στην ανθρωπότητα. Για όλα αυτά τα προβλήματα υπάρχουν οι αρμόδιοι οι οποίοι τα χειρίζονται αλλά υπάρχει πάνω από αυτούς και πάνω από εμάς το βλέμμα του Θεού». Για το Κυπριακό ο αρχιεπίσκοπος είπε: «...θα προσευχόμαστε για την μεγαλόνησο Κύπρο και για την δίκαιη επίλυση αυτού του προβλήματος. Την λύση τη δίκαιη δεν την θέλουν οι ισχυροί του κόσμου», για να συμπληρώσει λίγο αργότερα: «Οι λαοί που αποκόβονται από τις ρίζες τους ξεραίνονται»! 
 Ο μητροπολίτης Πειραιώς Καλλίνικος από τη δική του πλευρά απηύθυνε μήνυμα «προς τον ιερό κλήρο και τον ευσεβή λαό», ενώ σε δηλώσεις τα έβαλε και με τον πρωθυπουργό.
 «Εγώ δεν πιστεύω ότι τέτοια λόγια βγήκαν από το στόμα του πρωθυπουργού. Βέβαια 
κάποτε κανείς στο θυμό του λέει και λέξεις που δεν πιστεύει», είπε ο Καλλίνικος αναφερόμενος σε δηλώσεις του πρωθυπουργού, σύμφωνα με τις οποίες «η 
 Και δήλωσε και την απορία του «πώς ο κύριος πρωθυπουργός, που είναι συνετός άνθρωπος, υποστηρίζει τις απόψεις του κ. Σταθόπουλου; ».
Φανάρι: Δυσαρέσκεια  για τους χειρισμούς  του Xριστόδουλου  Aλλοι καιροί, άλλες διαθέσεις. Bαρθολομαίος και Xριστόδουλος κατά την επίσκεψη 
 Τη δυσφορία του Φαναρίου προκάλεσαν, σύμφωνα με χθεσινό τηλεγράφημα του Αθηναϊκού Πρακτορείου Ειδήσεων (ΑΠΕ), οι χειρισμοί του θέματος των ταυτοτήτων από την Εκκλησία της Ελλάδος.
 Σύμφωνα με ανταπόκριση του ΑΠΕ, που επικαλείται εκκλησιαστικές πηγές, η δυσφορία προέρχεται από το γεγονός ότι δεν χρησιμοποιήθηκε η διαδικασία του «τόμου 1850», όπως είχε γίνει το 1987 όταν πήγε να εφαρμοστεί ο «νόμος Τρίτση». Αξίζει να σημειωθεί ότι η δυσφορία του Φαναριού έρχεται μόλις δύο ημέρες πριν από το αυριανό συλλαλητήριο που διοργανώνει η Εκκλησία στο Σύνταγμα.
 Αξίζει να αναφερθεί επίσης ότι το 1987 επιτροπή από αρχιερείς, ανάμεσά τους και ο τότε μητροπολίτης Δημητριάδος και σημερινός αρχιεπίσκοπος Χριστόδουλος, είχε ενημερώσει το Φανάρι για το «νόμο Τρίτση» για την εκκλησιαστική περιουσία. Τότε αξίζει να σημειωθεί ότι οι αρχιερείς είχαν απειλήσει και με άρση του αυτοκεφάλου και υπαγωγή της Εκκλησίας της Ελλάδος στο Οικουμενικό Πατριαρχείο.
 Σύμφωνα με το ΑΠΕ, τo Φανάρι δυσφορεί γιατί η Εκκλησία της Ελλάδος δεν απευθύνθηκε στο Οικουμενικό Πατριαρχείο -όπως προβλέπει ο τόμος του 1850- για την αντιμετώπιση των μεγάλων θεμάτων που την απασχολούν.
 Και σημειώνει το τηλεγράφημα: Η Εκκλησία της Ελλάδος παραγνώρισε υποχρεώσεις που απορρέουν από την πράξη αναγνώρισης της αυτοκεφαλίας της, στον τρόπο με τον οποίο κλιμάκωσε τις αντιδράσεις της στο θέμα της αναγραφής του θρησκεύματος στις αστυνομικές ταυτότητες, αναφέρουν εκκλησιαστικές πηγές. Ο αρχιεπίσκοπος Χριστόδουλος, με επιστολή του, ζήτησε από όλα τα Ορθόδοξα Πατριαρχεία συμπαράσταση για τις κινητοποιήσεις, που είχε ήδη αποφασίσει, χωρίς να έχει προηγηθεί η συζήτηση του θέματος με το Οικουμενικό Πατριαρχείο, υποστηρίζουν στο Φανάρι.
 Το Φανάρι, από τότε που ανέκυψε το θέμα των ταυτοτήτων, εξέφρασε τη δυσφορία του προς την Εκκλησία της Ελλάδος, δύο φορές, εμμέσως και για το λόγο αυτό ξέσπασε τεράστιος θόρυβος.
