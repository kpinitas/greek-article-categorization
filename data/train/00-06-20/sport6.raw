Είναι αδιαμφισβήτητα ο παίκτης-σύμβολο του σύγχρονου τουρκικού ποδοσφαίρου. Μακράν ο κορυφαίος σκόρερ όλων των εποχών με τη φανέλα της εθνικής του ομάδας (28 γκολ σε 55 αγώνες). Και χθες, στο «Ρουά Μποντουέν» των Βρυξελλών, ο 29χρονος Χακάν Σουκούρ, που φέτος πανηγύρισε την κατάκτηση του Κυπέλλου UEFA με τη Γαλατασαράι στην Κοπεγχάγη κι ετοιμάζεται να μετακομίσει (και πάλι) στο Campionato και την Ιντερ, ήταν ο ηγέτης της ομάδας και ο σκόρερ των δύο γκολ, με τα οποία η Τουρκία πήρε την πρόκριση για τους «8» του EURΟ 2000.
 Και δεν πέταξε (μ' αυτό το 2-0) εκτός των προημιτελικών μια όποια ομάδα. Στο πράσινο «καναβάτσο» έπεσε αναίσθητο, από τα χτυπήματα της Τουρκίας, το Βέλγιο. Μία εκ των δύο χωρών που (συν) διοργανώνουν το Ευρωπαϊκό Πρωτάθλημα. Η νίκη των Τούρκων ήταν πεντακάθαρη και απολύτως δίκαιη. Μάλιστα, το σκορ θα μπορούσε στα τελευταία λεπτά, αν οι παίκτες του Μουσταφά Ντενισλί ήταν πιο συγκεντρωμένοι και προσεκτικοί, να δώσει διαστάσεις μεγάλες στο θρίαμβό τους.
 Εστω κι έτσι όμως, με τα δύο γκολ του Χακάν Σουκούρ (στο 45' με κεφαλιά από τραγικό λάθος του Ντε Βίλντε και στο 70' με πλασέ από πάσα του Σουάτ), τη χαρά της πρόκρισης τη νιώθουν. «Θέλουμε αυτή τη νίκη να τη χαρίσουμε στον τουρκικό λαό και απόψε να απολαύσουμε αυτόν το θρίαμβό μας. Να τον χαρούμε», τόνισε ο Ντενισλί μετά το τέλος του ματς και έδωσε το πρώτο σχόλιό του για την επικείμενη αναμέτρηση στα προημιτελικά με τους Πορτογάλους (Σάββατο, 19.00, Αμστερνταμ, Αρένα): «Για μένα η Πορτογαλία είναι η καλύτερη ομάδα του τουρνουά. Ιδωμεν».
 Στην αντίπερα όχθη, ο Ρομπέρ Βασέιζ, εμφανώς καταβεβλημένος (σ.σ. είδε μέσα σ' όλα την ομάδα του να μένει και με δέκα παίκτες στο 82', λόγω αποβολής του τερματοφύλακα Ντε Βίλντε), κατάφερε να αρθρώσει δύο λόγια: «Στην ομάδα υπάρχει έντονη απογοήτευση. Ομως όχι μόνο στην ομάδα, αλλά και σε όλους τους Βέλγους φιλάθλους. Οποιος δεν βάζει γκολ δεν μπορεί να κερδίσει ποτέ ένα παιχνίδι. Είχαμε καλό ξεκίνημα αλλά με την πάροδο του χρόνου χάσαμε την αυτοσυγκέντρωσή μας. Δυστυχώς, επιτρέψαμε στους Τούρκους πάρα πολλές αντεπιθέσεις».
 Μέσα σε όλα τα «περίεργα» του ματς και ο τραυματισμός του Δανού ρέφερι Κιμ Μίλτον Νίλσεν (προσαγωγοί), που εγκατέλειψε στο 42' και τη θέση του πήρε ώς το τέλος ο Αυστριακός Γκίντερ Μπένκο.
 ΤΟΥΡΚΙΑ: Ρουστού, Αλπάι, Φατίχ, Ταϊφούν, Οκάν (77' Εργκούν), Τουγκάι (37' Ταϊφούρ), Σουάτ, Αμπντουλάχ, Αρίφ (86' Οσμάν), Σουκούρ.
 ΒΕΛΓΙΟ: Ντε Βίλντε, Ντεφλάντρ, Βάλγκερεν, Στάλενς, Βαν Κερχόβεν, Βερέγιεν (63' Στρούπαρ), Βαντερχάγκε, Βίλμοτς, Γκορ (59' Χέντρικς), Νίλις (77' Ντε Μπίλντε), Ε.Μ'Πενζά.
