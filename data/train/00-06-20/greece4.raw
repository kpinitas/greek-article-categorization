 Σε ένα από τα μεγαλύτερα προβλήματα δημόσιας υγείας εξελίσσονται πλέον οι γεροντικές άνοιες και κυρίως η νόσος του Alzheimer.
 Ο μέσος όρος ζωής αυξάνεται, οι ανεπτυγμένες κοινωνίες «γηράσκουν», ενώ παράλληλα μειώνονται συνεχώς οι γεννήσεις. Οι στατιστικές όμως είναι αμείλικτες: στην ηλικία των 80 ετών, ένας στους τρεις ανθρώπους πάσχει από Alzheimer.
 Σήμερα μόνο στις ΗΠΑ οι πάσχοντες υπολογίζονται σε 4 εκατομμύρια, ενώ σε 20 χρόνια θα φτάνουν τα 8-9 εκατομμύρια, όπως είπε χαρακτηριστικά στην «Ε» ο αναπληρωτής καθηγητής Ψυχιατρικής Κωνσταντίνος Λυκέτσος, διευθυντής της Νευροψυχιατρικής Μονάδας της Ιατρικής Σχολής του περίφημου John's Hopkins. Η έρευνα συνεχίζεται σήμερα εντατικά, τόσο στους τρόπους πολύ πρώιμης διάγνωσης όσο και στον εντοπισμό των ένοχων, αλλά και των προστατευτικών γονιδίων, με ενθαρρυντικά αποτελέσματα.
 Οι ερευνητές του John's Hopkins μελετούν ένα νέο διαγνωστικό τεστ, το οποίο γίνεται με απλή βιοψία δέρματος. Μέχρι τώρα, η διάγνωση της Alzheimer γίνεται με τον αποκλεισμό άλλων παθήσεων, όταν αρχίσουν τα συμπτώματα, καθώς και με κάποια τεστ, ενώ το ποσοστό επιτυχίας είναι 90%.
 Η διάγνωση με βιοψία δέρματος, η οποία, όταν δοκιμάστηκε σε νεκρούς από το 1996 και επί τρία χρόνια, έδειξε με 100% επιτυχία ποιος είχε προσβληθεί και ποιος όχι, δοκιμάζεται τώρα και σε ζωντανούς, ασθενείς και μη, ενώ η αξιοπιστία της φτάνει το 99%.
 Η έρευνα θα συνεχιστεί για έναν ακόμη χρόνο και, αν τελικά επιβεβαιωθεί η αξία 
του, τότε θα αρχίσει και η ευρεία εφαρμογή του. Η μέθοδος, μας εξήγησε ο κ. Λυκέτσος, είναι πολύ απλή στην εφαρμογή της και ο ασθενής δεν ταλαιπωρείται. Με τοπική αναισθησία αφαιρείται ένα κομμάτι δέρματος διαμέτρου 3, 5 χιλιοστών, ενώ η όλη διαδικασία διαρκεί 5 λεπτά.
 Στη συνέχεια γίνεται βιοψία στο εργαστήριο, όπου με διάφορες μεθόδους και χορήγηση ουσιών μελετώνται οι αναλογίες καλίου και ασβεστίου, οι οποίες δείχνουν τελικά ποιοι πάσχουν και ποιοι όχι. Επίσης, με τη μέθοδο γίνεται διαχωρισμός των ασθενών σε διαφορετικές κατηγορίες, ώστε οι ειδικοί να ξέρουν τι ανταπόκριση θα έχουν στις φαρμακευτικές αγωγές.
 Αν η μέθοδος αυτή αποδειχθεί τελικά ότι μπορεί να εφαρμοστεί ευρέως, θα είναι πολύ σημαντικό, μας επισήμανε ο κ. Λυκέτσος, επειδή θα είναι δυνατό να γίνει διάγνωση πολύ νωρίς, πριν από την εκδήλωση συμπτωμάτων, οπότε θα αρχίζει και έγκαιρα η αντιμετώπιση της νόσου, που σημαίνει ότι θα υπάρχουν περισσότερες πιθανότητες επιβράδυνσης της πορείας της.
 Ενα άλλο σημαντικό βήμα στην αντιμετώπιση της Alzheimer είναι ότι από το Μάρτιο άρχισε στην Καλιφόρνια η δοκιμή εμβολίου που έχει τόσο προστατευτική όσο και θεραπευτική δράση σε ανθρώπους. Πρόκειται για τη χορήγηση μιας πρωτεΐνης, η οποία όταν χορηγήθηκε σε πειραματόζωα κατόρθωσε να καθαρίσει τον εγκέφαλο και να τα θεραπεύσει. Ενα από τα βασικότερα ζητήματα που εξετάζονται είναι το κατά πόσο η χορήγηση μιας τέτοιας πρωτεΐνης στον εγκέφαλο μπορεί να είναι ασφαλής για τον άνθρωπο.
 Πρόσφατα έχει αρχίσει από τέσσερα ακόμη ερευνητικά κέντρα μια μεγάλη μελέτη, που θα διαρκέσει πέντε χρόνια, σε 2.500 ανθρώπους, με χορήγηση αντιφλεγμονωδών, παλαιών και νέων, ώστε να διαπιστωθεί αν μπορούν να προστατεύσουν από τη νόσο Alzheimer.
 Μια πολύ σημαντική μελέτη που ολοκληρώθηκε τελευταία (είχε ξεκινήσει από το '95) είναι αυτή που έγινε στο Chache Count yτης Γιούτα των ΗΠΑ, σε πληθυσμό 5.800 ατόμων, άνω των 65 ετών. Επιλέχθηκε το συγκεκριμένο μέρος, με πληθυσμό Μορμόνων, καθώς παρουσιάζει το μεγαλύτερο μέσο όρο ζωής στις ΗΠΑ, με μέσο όρο τα 79 έτη για τους άνδρες και τα 74 για τις γυναίκες.
 Οι παρατηρήσεις που έγιναν παρουσιάζουν μεγάλο ενδιαφέρον, τόνισε ο κ. Λυκέτσος, καθώς μεταξύ άλλων οι επιστήμονες είδαν ότι μια κατηγορία ασθενών με 
Alzheimer, που αποτελούν και τη μειονότητα, έχουν ένα γενετικό προφίλ το οποίο, αν και τους κατατάσσει στην κατηγορία πολύ υψηλού κινδύνου για την εκδήλωση της νόσου, αν φτάσουν μέχρι κάποια ηλικία χωρίς να νοσήσουν, τότε αποκτούν προστασία και μηδενίζεται η πιθανότητα να προσβληθούν.
 Το επόμενο βήμα των ερευνών, που γίνονται υπό τον καθηγητή Τζον Μπράιτκνερ, είναι να γίνει έρευνα σε γενετικό επίπεδο, ώστε να εντοπιστεί το γονίδιο που δρα προστατευτικά. Αν γίνει αυτό, τότε θα μπορεί να εντοπιστεί και η πρωτεΐνη που το κωδικοποιεί, η οποία μπορεί να παρασκευαστεί στο εργαστήριο, οπότε ανοίγει και ο δρόμος για τη δημιουργία θεραπειών.
 Η μείζων κατάθλιψη είναι πρώτο σύμπτωμα άνοιας; Μελέτη που έγινε επί 20 χρόνια 
σε πληθυσμό της Ανατολικής Βαλτιμόρης δείχνει ότι υπάρχουν σοβαρές ενδείξεις γι' αυτό. Οπως ανέφερε ο κ. Λυκέτσος, η μελέτη έδειξε ότι η έκπτωση της μνήμης 
ήταν κατά πολύ μεγαλύτερη στους καταθλιπτικούς, ειδικά στους πιο νέους σε ηλικία.
