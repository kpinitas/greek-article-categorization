Μήνυση για «ανθρωποκτονία από πρόθεση» κατά παντός υπευθύνου προσανατολίζεται να υποβάλει, «σύντομα» κατά την έκφραση των δικηγόρων της, στο αστυνομικό τμήμα Ελευσίνας η οικογένεια του διευθυντή της μαιευτικής κλινικής του Θριάσιου Nοσοκομείου, Παρασκευά Ελευθεριάδη.
 Ο μαιευτήρας βρέθηκε νεκρός το βραδυ της περασμένης Πέμπτης μέσα σε μια λίμνη αίματος, στο γραφείο του στο νοσοκομείο. Η εκδοχή της αυτοκτονίας, που δίνουν «με απόλυτη βεβαιότητα» οι ιατροδικαστές οι οποίοι εξέτασαν το πτώμα του γιατρού, αντικρούεται με κατηγορηματικό τρόπο από τους οικείους του, αλλά και από τους δικηγόρους που ασχολούνται με την υπόθεση.
 «Είμαι πεπεισμένη ότι δολοφονήθηκε...», είπε χθες το βράδυ η σύζυγός του Παναγιώτα Ελευθεριάδη.
 Μάλιστα ο δικηγόρος Σταύρος Γεωργίου, συνήγορος του συζύγου τής Κλημεντίνης Μακρή, της γυναίκας που πέθανε πάνω στη γέννα το Δεκέμβριο του 2000 μέσα στο νοσοκομείο, αλλα και ο Δημ.Γρίβας, συνήγορος της οικογένειας Ελευθεριάδη, ήταν 
ξεκάθαροι για τα στοιχεία εκείνα που οδηγούν στις υποψίες για εγκληματική ενέργεια: 
 «...Ενδεχομένως η ύπαρξη δευτερου κλειδιού για το γραφείο του Ελευθεριάδη και το πρόσωπο που το κατείχε να λύσει το μυστήριο», επέμειναν οι δικηγόροι, υποστηρίζοντας ταυτόχρονα ότι «η οικογένεια Ελευθεριάδη ξέρει ποιο ήταν αυτό το πρόσωπο».
 Ετσι την ώρα που η Aστυνομία οδηγείται με βάση τις ιατροδικαστικές εκθέσεις και το σημείωμα που άφησε ο αποθανών στην ένδειξη «αυτοκτονία» πάνω στο φάκελο 
της υπόθεσης, το πρωί έχει κληθεί να καταθέσει στο αστυνομικό τμήμα η σύζυγος του γιατρού, Παναγιώτα Ελευθεριάδη. Η γυναίκα, η οποία δεν αποκλείεται να μην εμφανιστεί στο αστυνομικό τμήμα, μιλώντας κατ' επανάληψη σε τηλεοπτικούς σταθμούς έκανε λόγο για «απειλητικά τηλεφωνήματα», τα οποία την οδηγούν στην άποψη ότι «πρόκειται για εγκληματική ενέργεια».
 Αυτή η άποψη ενισχύεται από τους ισχυρισμούς των οικείων της και μερίδας γιατρών του νοσοκομείου ότι «η τσάντα του Ελευθεριάδη βρέθηκε ώρες μετά το θάνατό του στο γραφείο του, γεμάτη με αντικαταθλιπτικά χάπια», υπονοώντας ότι κάποιο άγνωστο χέρι τα έβαλε εκεί.
 Η εκδοχή αυτή «ενισχύει την άποψη ότι κάποιοι ήθελαν να εμφανίσουν το γιατρό ως προβληματική προσωπικότητα, που ήθελε να αυτοκτονήσει», υποστηρίζουν ιατρικές πηγες. Αλλες πληροφορίες πάντως έλεγαν ότι η Aστυνομία εντόπισε την τσάντα, αλλά δεν υπήρχε κάτι ενδιαφέρον γι' αυτό δεν την κατάσχεσε.
 Οι συνήγοροι πάντως των οικογενειών Ελευθεριάδη και Μακρή προτίθενται, ίσως και σήμερα, να ζητήσουν συνάντηση από τον προϊστάμενο της Εισαγγελίας Πρωτοδικων Αθηνών, Ιωάννη Σακελάκο, προκειμένου να συνδράμει «στη διαλεύκανση της υπόθεσης».
 Πρακτικά αυτό σημαίνει ότι ενδεχομένως η οικογένεια του θανόντος ίσως ζητήσει ακόμη και εκταφή του πτώματος ώστε να υποβληθεί σε νέα ιατροδικαστική εξέταση, 
ενώ δεν αποκλείεται να ζητηθεί από τον Ιωάννη Σακελάκο να παρέμβει «ώστε να μην υπάρξει αλλοίωση των στοιχείων».
 Οσον αφορά τις εξελίξεις στο νοσοκομείο, εκεί «οι αναφορές του Ελευθεριάδη περί σκοτεινών δυνάμεων μέσα στο νοσοκομείο που τον οδήγησαν σε αυτή την πράξη» έχουν προκαλέσει μεγάλη αναστάτωση. Δεν αποκλείεται μάλιστα ακόμη και σήμερα οι γιατροί να κάνουν γενική συνέλευση και να τοποθετηθούν επί του θέματος.
