Aντιδράσεις και στη Mόσχα προκάλεσε το δημοσίευμα των «Nιου Γιορκ Tάιμς», σύμφωνα με το οποίο η Aθήνα μεσολαβεί σε πρωτοβουλία για αποχώρηση του Σλόμπονταν Mιλόσεβιτς από την εξουσία.
 Ο Ρώσος υπουργός Εξωτερικών, Ιγκόρ Ιβάνοφ, δήλωσε ότι το δημοσίευμα, σύμφωνα με το οποίο και η Μόσχα μετέχει στις άτυπες αυτές συνομιλίες, ανήκει «στη σφαίρα της φαντασίας». «Δεν υπήρξαν μυστικές συνομιλίες μεταξύ της Ρωσίας και των ΗΠΑ σχετικά με το μέλλον του Γιουγκοσλάβου ηγέτη», μετέδωσε το πρακτορείο RIA, επικαλούμενο τον Ιβάνοφ. «Θα πρέπει κάποιος να διαθέτει πολύ γόνιμη φαντασία για να γράψει κάτι τέτοιο και φαίνεται ότι οι πηγές της εφημερίδας "Τάιμς της Νέας Υόρκης" διαθέτουν ακριβώς γόνιμη φαντασία», πρόσθεσε ο Pώσος υπουργός Εξωτερικών.
 Από τις Βρυξέλλες ΝΑΤΟϊκός αξιωματούχος δήλωσε ότι η θέση της Συμμαχίας έναντι 
του Μιλόσεβιτς δεν έχει αλλάξει: Είναι ένας εγκληματίας πολέμου και πρέπει να δικαστεί από το Δικαστήριο της Χάγης. Ο ίδιος επισήμανε ότι το δημοσίευμα των «Τάιμς της Νέας Υόρκης» προκαλεί απορίες.
 Πηγές που πρόσκεινται στον τομέα της εξωτερικής πολιτικής της Ευρωπαϊκής Ενωσης ανέφεραν ότι δεν γνωρίζουν τίποτε σχετικά με συζητήσεις για το μέλλον του Μιλόσεβιτς, αλλά άφησαν να εννοηθεί ότι δεν θεωρούν πιθανόν να επιτραπεί στο Γιουγκοσλάβο πρόεδρο να αποχωρήσει ανενόχλητος. 
