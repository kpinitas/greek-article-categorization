 Τη μεγαλύτερη ποσότητα όπλων που βρέθηκε ποτέ στο Κοσσυφοπέδιο ανακάλυψε η διεθνής δύναμη (KFΟR) και κατήγγειλε ότι πρόκειται για υλικό με αποδέκτες τους 
Αλβανούς, η ηγεσία των οποίων όμως διαψεύδει οποιαδήποτε σχέση με τα ανακαλυφθέντα. 
 Τα όπλα βρέθηκαν σε μεγάλη έρευνα που άρχισε η KFΟR από την Πέμπτη και ολοκλήρωσε το βράδυ της Κυριακής. Συνολικά βρέθηκαν εννέα οχυρές κρύπτες, οι τέσσερις από τις οποίες στην περιοχή της Ντρένιτσα, που ήταν το «κάστρο» του Απελευθερωτικού Στρατού Κοσσυφοπεδίου (ΑΣΚ). Αλλες πέντε βρέθηκαν την Κυριακή το βράδυ. Ο πρώην αρχηγός του διαλυθέντος ΑΣΚ Ατζέμ Τσέκου διέψευσε ότι τα όπλα ανήκαν στην οργάνωσή του. «Με κάθε εμπιστοσύνη μπορώ να πω ότι ο ΑΣΚ δεν είχε τέτοια όπλα στον πόλεμο», δήλωσε ο Τσέκου στην αλβανική εφημερίδα Ζέρι και πρόσθεσε ότι η οργάνωσή του παρέδωσε όλα τα όπλα που είχε. Είπε ακόμα πως είναι εντελώς «συμπτωματικό» το ότι οι οχυρές κρύπτες βρέθηκαν στην Ντρένιτσα και πολύ κοντά στη σημερινή του κατοικία και ο ΑΣΚ δεν μπορεί να αναλαμβάνει την ευθύνη όλων των όπλων που βρίσκονται κάθε τόσο στην επαρχία. 
 Αντιθέτως όμως ο Βρετανός στρατηγός Ρίτσαρντ Σίφερντ, δοικητής της KFΟR στο κεντρικό Κοσσυφοπέδιο, απέδωσε ευθέως τα όπλα στον ΑΣΚ. «Είναι σχεδόν βέβαιο εξ ολοκλήρου αλβανικά, κυρίως υλικό του πρώην ΑΣΚ», είπε ο στρατηγός. Ο ίδιος ανέφερε ότι προορισμός του οπλοστασίου μπορεί να ήταν το Πρέζεβο, όπου δρα ο αυτονομιστικός Απελευθερωτικός Στρατός Πρέζεβο Μεντβέντια Μπουγιάνοβατς, στη νοτιοδυτική Σερβία, όπου ο πληθυσμός είναι αλβανικός. Αλλος Βρετανός αξιωματικός είπε ότι τα έγγραφα που βρέθηκαν στις κρύπτες αποδεικνύουν ότι πρόκειται για παλιές κρύπτες του ΑΣΚ. Δύο από τις κρύπτες ήταν άδειες. Αλλες δύο περιείχαν 67 τόνους όπλων και πυρομαχικών. Βρέθηκαν 20 χιλιάδες χειροβομβίδες, 500 χιλιάδες βλήματα κάθε διαμετρήματος, 15 βαρείς όλμοι, 950 νάρκες κατά προσωπικού, 185 αντιαρματικές νάρκες, 855 οβίδες όλμου, 1.156 αντιαρματικές ρουκέτες, οκτώ αντιαρματικά πυροβόλα, τέσσερα βαρέα πολυβόλα και 
άφθονα εκρηκτικά. Τα όπλα ήταν αρκετά για να καταστρέψουν 1.000 άρματα μάχης, δήλωσε εκπρόσωπος της KFΟR. 
 Την περασμένη εβδομάδα στο Κοσσυφοπέδιο σημειώθηκαν και πάλι συγκρούσεις, ενώ οι μετριοπαθείς Σέρβοι κατηγόρησαν την αλβανική ηγεσία για τρομοκρατία και ζήτησαν να γίνει έρευνα για τις δραστηριότητες του πρώην αρχηγού του ΑΣΚ, μετά 
