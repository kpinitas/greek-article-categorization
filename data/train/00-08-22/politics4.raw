Η πικρία των κομμένων μεσαίων στελεχών της Ν.Δ. είναι κατανοητή, αλλά θα αποκατασταθούν προσεχώς, όταν θα σχηματοποιηθεί η οργανωτική ανασυγκρότηση της
Ν.Δ., διαμήνυσε ο Κώστας Καραμανλής κατά τη χθεσινή σύσκεψη με τους άμεσους συνεργάτες του.
 Ζήτησε επίσης από όλους να σταματήσουν να ασχολούνται με το θέμα Σαμαρά, υποστηρίζοντας ότι δεν υφίσταται θέμα επιστροφής του, και δίνει ο ίδιος το σύνθημα της στροφής προς την πολιτική δράση με την παρουσία του στη Βουλή από τη συζήτηση κιόλας του νομοσχεδίου του υπουργείου Δημόσιας Διοίκησης και Αποκέντρωσης, με την επανέναρξη των εργασιών του Κοινοβουλίου.
 Αύριο θα μιλήσει και σε συνάντηση που θα έχει με τους βουλευτές του τρίτου θερινού τμήματος, όπου θα εστιάσει την προσοχή του κόμματος στον έλεγχο του κυβερνητικού έργου, καθώς και στη διαφάνεια, θέμα το οποίο θα αναδείξει κυρίως
με την πρόταση νόμου της Ν.Δ. που θα έρθει προς συζήτηση τις αμέσως προσεχείς ημέρες.
 Χθες, σε σύσκεψη υπό την προεδρία του Κ. Καραμανλή, καθορίστηκε ότι κατά τη συζήτηση για την αναθεώρηση του Συντάγματος, γενικός εισηγητής θα είναι ο πρώην αντιπρόεδρος Γιάννης Βαρβιτσιώτης και κοινοβουλευτικός εκπρόσωπος ο Προκόπης Παυλόπουλος.
 Πάντως το θέμα με την αποπομπή μεσαίων στελεχών βαίνει πιθανότατα προς εκτόνωση, τουλάχιστον στη Bόρεια Eλλάδα.
 Η δήλωση του Κώστα Καραμανλή ότι δεν θα αντικατασταθούν τούς ικανοποίησε και σε σύσκεψη που είχαν αργά χθες το βράδυ αποφάσισαν να συναντηθεί, σήμερα, με τον Αγγελο Μοσχονά (ο οποίος ως γνωστόν βρίσκεται ήδη στη Θεσσαλονίκη) ο αναπληρωτής γραμματέας Οργανωτικού Μακεδονίας-Θράκης Λουκάς Ανανίκας. Από το αποτέλεσμα της συνάντησης θα κριθεί και η περαιτέρω στάση τους. Να σημειωθεί ότι τα είκοσι στελέχη είχαν στείλει επιστολή διαμαρτυρίας στον Κ. Καραμανλή και είχαν επιστρέψει ως απαράδεκτες τις επιστολές στον κ. Μοσχονά.
 Κατά την επίσκεψή του στη Θεσσαλονίκη ο Α. Μοσχονάς θα συναντηθεί με τον πρόεδρο των οργανώσεων Νίκο Βακάλη και άλλα στελέχη. Στις συναντήσεις αυτές θα
συζητηθεί το θέμα που προέκυψε με την απομάκρυνση των περιφερειακών στελεχών, όπως και άλλα οργανωτικά ζητήματα.
 Aνακοινώθηκαν χθες τα μέλη της Γραμματείας Οργανωτικού της N.Δ. Eίναι οι εξής: 
 Aναπληρωτές Γραμματείς Οργανωτικού: Mπιράκος Kώστας και Aνανίκας Λουκάς.
 Yπεύθυνοι Tομέων και Eυρύτερων Περιφερειών: Σγαρδέλης Aντώνης, Παππάς Nίκος, Aλεξανδρής Θύμιος, Γεωργιάδης Πάτροκλος, Kλαδάς Σπύρος.
