 Για να φτάσει στο σημείο ο Ντούσαν Ιβκοβιτς να σκέφτεται σοβαρά ν' αφήσει το «γάμο» (βλέπε Σίδνεϊ) και να πάει με την ΑΕΚ για προετοιμασία στα...πουρνάρια, φαντάζεστε σε πόσο κρίσιμη κατάσταση έχουν πλέον περιέλθει οι κυπελλούχοι Ευρώπης και Ελλάδας. Ο Τσακαλίδης έχει «κόψει τις γέφυρες», ο Κουτλουάι και ο Στεφάνοβ δεν ξέρουν με ποιο καθεστώς θα αγωνιστούν, με αποτέλεσμα η κατάσταση στην ομάδα που πέρυσι γοήτευσε, να εμφανίζεται τουλάχιστον θολή. Ο «Ντούντα», λοιπόν, ήταν παρών στην πρώτη προπόνση, αλλά δεν μπόρεσε να κρατήσει την ψυχραιμία του όταν έφτασε η ώρα να αναφερθεί στο θέμα του Τσακαλίδη, ρίχνοντας και τις σπόντες του προς τη διοίκηση. «Μου φαίνεται ότι αρκετά περιμέναμε. Δεν πρέπει να χαθούν άλλοι δύο μήνες Η διοίκηση χειρίζεται το θέμα και από τη στιγμή που δεν υπήρξε καμία πρόοδος, θα συζητήσουμε και θα αποφασίσουμε τι θα κάνουμε», δήλωσε, αφήνοντας να εννοηθεί ότι εκείνος ήδη ψάχνει για εναλλακτική λύση και η διοίκηση σκέφτεται ακόμη και το ενδεχόμενο να προχωρήσει σε διακοπή συμβολαίου, αν δεν αποδώσουν καρπούς οι τελευταίες επαφές με τον Aμερικανό ατζέντη του «Jake», Μπιλ Πόλακ. Εκτός από τον ψηλό και το διεθνή Ντικούδη, δεν πρόλαβε να είναι εκεί ούτε ο Εσθονός Μάρτιν Μούρσεπ, που ενημέρωσε πως έχασε το αεροπλάνο.
 Aντιθέτως, συνεπείς ήταν οι νεοαποκτηθέντες Κουτλουάι, Στεφάνοβ, Παντελιάδης και Μπετς, καθώς και οι πιτσιρικάδες Ζήσης, Περράκης, Μπουρούσης, Παπαβλασόπουλος και Τσιάρας, που έδειχναν ορεξάτοι.
 «Είμαι ενθουσιασμένος που ήρθα στην Ελλάδα και πιστεύω ότι η ΑΕΚ θα συνεχίσει να βαδίζει στο δρόμο των επιτυχιών», τόνισε ο Κουτλουάι, που ήταν στο επίκεντρο, καθώς δύο τουρκικά τηλεοπτικά συνεργεία και πέντε συμπατριώτες του δημοσιογράφοι ήταν εκεί για να καλύψουν το νέο ξεκίνημά του. «Για μένα η ΑΕΚ είναι πρόκληση. Πιστεύω ότι ταιράζω πολύ με τον "Ιμπο" (Κουτλουάι), που είναι μεγάλος παίκτης», συμπλήρωσε ο Στεφάνοβ, που δήλωσε άγνοια για το θέμα του διαβατηρίου του. 
 Οι προλήψεις φαίνεται ότι δεν αγγίζουν τους πρωταθλητές. Δεν εξηγείται αλλιώς το γεγονός ότι κανείς δεν ανησύχησε μόλις διαπίστωσε ότι παρόντες στην πρώτη συγκέντρωση του Παναθηναϊκού ήταν ακριβώς 13 αθλητές (Αλβέρτης, Κάτας, Μπαλογιάννης, Μίντλετον, Κοχ, Μπερκ, Φώτσης, Τζεντίλε, Γλυνιαδάκης και οι μικροί Βούλγαρης, Ροδόστογλου, Παπαϊωσήφ και Τζανετάκος). Εκτός από τον Ζέλιμιρ Ομπράντοβιτς, που συνεχίζει να προετοιμάζει τη Γιουγκοσλαβία για το Σίδνεϊ, αλλά θα «πεταχτεί» αύριο στην Αθήνα για να είναι παρών στον αγιασμό, απουσίασαν ακόμη από το πρώτο ραντεβού των «πρασίνων» τέσσερις διεθνείς. Οι δύο «πλάβι, Μποντιρόγκα - Ρέμπρατσα, ο...Iσπανός Ρότζερς και ο Γιώργος Καλαϊτζής. 
 «Είναι σημαντικό όπλο ότι η ομάδα μας διατήρησε τον ίδιο κορμό με πέρυσι κι ενισχύθηκε σημαντικά με την απόκτηση του Μπαλογιάννη και του Μίντλετον», δήλωσε ο αρχηγός, που πήρε πρώτος το λόγο, πριν τον παραδώσει στον «κολλητό» του Γιώργο Μπαλογιάννη: «Είναι μια καινούργια αρχή για μένα. Οι προσωπικοί μου στόχοι περνάνε μέσα από τους στόχους της ομάδας, που θέλει να παραμείνει πρώτη σε Ελλάδα και Ευρώπη».
 Ο Δημήτρης Ιτούδης, αφεντικό μέχρι να επιστρέψει ο «Ζοτς», είδε τον 34χρονο Ντάριλ Μίντλετον (περιμένει μέσα στο Σπετέμβριο το ισπανικό διαβατήριο) να οδηγεί με το «χτιστό» κορμί του το γκρουπ στο τρέξιμο, τον χωρατατζή Νάντο Τζεντίλε να κάνει το...αεροπλανάκι και αισθανόταν άνετα, παρά την απουσία του Ομπράντοβιτς: «Μπα, δεν έχω άγχος. Οι αρμοδιότητες είναι ξεκαθαρισμένες και οι παίκτες επαγγελματίες. Βλέπω ότι είναι έτοιμοι να χύσουν κιλά ιδρώτα, για να βρεθεί η ομάδα εκεί που τελείωσε την περσινή χρονιά. Το καλό είναι ότι ο Μποντιρόγκα και ο Ρέμπρατσα είναι μαζί με τον κόουτς, με τον Τζόνι επικοινωνούμε συνεχώς κι έτσι ξέρουμε σε τι κατάσταση βρίσκονται». Οι προπονήσεις θα είναι διπλές καθημερινά μέχρι τις 6 Σεπτεμβρίου, οπότε η αποστολή θα αναχωρήσει για τη Ρόγκλα της Σλοβενίας. 
- Μετά τον Περάλ, η Ν. Ηστ έχασε και τον Μάικ Ναχάρ, που υπέγραψε στη Μοντεκατίνι. Αντ' αυτού, σήμερα αναμένεται να αποκτηθεί (με 150 χιλιάδες δολάρια για έναν χρόνο) ο Iταλός, πρώην παίκτης της Βερόνα, Ματέο Νόμπιλε (27, 2.07).
- Οι υπογραφές απομένουν για να ολοκληρωθεί (πιθανότατα σήμερα) η παραχώρηση του Ντούσαν Γιέλιτς από τον Πανιώνιο στον Ερυθρό Αστέρα, καθώς ήδη έχει επέλθει προφορική συμφωνία στις 250.000 χιλιάδες δολάρια.
