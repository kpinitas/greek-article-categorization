 Με τρεις επίσημες υπογραφές οριστικοποιήθηκε το «Μνημόνιο Συναντίληψης και Συνεργασίας», το οποίο δίνει πλέον τη δυνατότητα στο Λιμενικό Σώμα, αλλά και τον Οργανισμό Λιμένα Πειραιά, να φροντίσουν για την άριστη φιλοξενία όπου απαιτείται, καθώς και την ασφάλεια αθλητών και παραγόντων που θα παίρνουν μέρος στους Ολυμπιακούς Αγώνες του 2004.
 Οι υπογραφές που θα συγκροτήσουν την τελική ομάδα εργασίας, και την προθεσμία υποβολής του σχεδίου της οριστικής σύμβασης «μπήκαν» χθες σε ειδική τελετή στο ΥΕΝ από τον υπουργό Χρήστο Παπουτσή, την πρόεδρο της Οργανωτικής Eπιτροπής του «2004» Γιάννα Αγγελοπούλου-Δασκαλάκη και τον πρόεδρο του ΟΛΠ Κώστα Μανιατόπουλο, ο οποίος έχει την ευθύνη λειτουργίας του πρώτου λιμανιού της χώρας, και το οποίο ως φαίνεται θα σηκώσει το «βάρος» της φιλοξενίας χιλιάδων αθλητών σε κρουαζιερόπλοια που κατά τη διάρκεια των Aγώνων θα έχουν ναυλωθεί από τον οργανισμό διεξαγωγής των Aγώνων.
 Σύμφωνα με το μνημόνιο, που σημειωτέον είναι το πρώτο που υπογράφει υπουργείο με τον Οργανισμό του «ΑΘΗΝΑ 2004», το ΥΕΝ ως εποπτεύουσα αρχή των λιμένων της χώρας αναλαμβάνει την ευθύνη για το σχεδιασμό, την εκτέλεση και την τήρηση των όρων του μνημονίου. Ειδικότερα, θα έχει την πλήρη ευθύνη να διασφαλίσει τις απαιτούμενες θέσεις ελλιμενισμού κρουαζεροπλοίων στον Πειραιά, το Λαύριο, την Ελευσίνα ή σε άλλα λιμάνια, ώστε να επιτευχθούν οι στόχοι του «ΑΘΗΝΑ 2004», ενώ ο ΟΛΠ από το χρονικό διάστημα 10 έως και 31 Αυγούστου 2004 θα κρατήσει για λογαριασμό της Επιτροπής όλες τις λιμενικές εγκαταστάσεις από το βόρειο άκρο της προβλήτας του Αγίου Διονυσίου μέχρι και το μώλο Θεμιστοκλέους.
 Επιπλέον, ο ΟΛΠ θα καταβάλει κάθε δυνατή προσπάθεια, λαμβανομένης και της αυξημένης κίνησης του λιμανιού, προκειμένου να εξασφαλίσει τη φιλοξενία στα κρουαζιερόπλοια 15.000 τουλάχιστον επισκεπτών, ενώ τόσο ο ΟΛΠ όσο και οι λοιποί φορείς διαχείρησης των άλλων λιμανιών που θα προσφέρουν υπηρεσίες στα πλοία θα αποζημιωθούν με βάση την τιμολογιακή πολιτική τους, που θα ισχύει την περίοδο των Ολυμπιακών Αγώνων. Ο τρόπος και οι διαδικασίες πληρωμής θα καθοριστούν εν ευθέτω χρόνω.
 Οσον αφορά την αποστολή του Λιμενικού Σώματος σε λιμενικούς χώρους φιλοξενίας, αλλά και σε θαλάσσιες περιοχές που θα διεξάγονται αθλήματα, υπεύθυνη θα είναι η Διεύθυνση Ασφαλείας Ολυμπιακών Αγώνων -ΔΑΟΑ- η οποία έχει ήδη έχει συσταθεί στο Αρχηγείο της ΕΛ.ΑΣ., και η οποία με τη συμμετοχή ή τη συνεργασία των λιμενικών θα αναλύσει και θα προσδιορίσει τους γενικούς και ειδικούς κινδύνους και τα μέτρα που πρέπει να ληφθούν.
 Τέλος, αναφερόμενος στην υπογραφή του «μνημονίου» ο ΥΕΝ Χρήστος Παπουτσής τόνισε ότι «η πρόκληση των αγώνων είναι πολύπλευρη αφού αφορά όλες τις πλευρές της δημόσιας διοίκησης και ένα μεγάλο μέρος της οικονομικής δραστηριότητας της χώρας. Γι' αυτό το λόγο η Ελλάδα είναι υποχρεωμένη να πετύχει μια άρτια διοργάνωση των Ολυμπιακών Αγώνων», ενώ στην ομιλία της η πρόεδρος του «ΑΘΗΝΑ 2004» τόνισε «την ανάγκη να διεξαχθούν οι αγώνες κάτω από άριστες συνθήκες, αφού είναι ένα μεγάλο εγχείρημα για την Ελλάδα».
