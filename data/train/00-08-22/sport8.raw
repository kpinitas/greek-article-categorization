Μάλλον βιαζόταν να φύγει από το Ρίο η Εθνική και...εγκατέλειψε το γήπεδο στο ημίχρονο. Τα κορμιά βρίσκονταν εκεί, αλλά το μυαλό κάπου αλλού! Μέσα σε δέκα λεπτά αγώνα η Βραζιλία πέτυχε 37 πόντους, δέχθηκε μόλις 6 και το ρεζιλίκι ήταν αναπόφευκτο: 88-64. Πάλι καλά που δεν άνοιξαν νωρίτερα οι ασκοί του Αιόλου...
 Μιλήσαμε με τους ανθρώπους της αποστολής και ακούσαμε φριχτή γκρίνια για τη διαιτησία του αγώνα: πέντε τεχνικές ποινές, αποβολές (Καλαϊτζής), εκνευρισμός, τέτοια. Παραλίγο, λέει, να αποχωρήσουν οι δικοί μας από το γήπεδο, τόσο χάλια! 
 Εδώ που τα λέμε, όμως, τέτοια κατηφόρα μετά την ανάπαυλα δύσκολα εξηγείται. Στο ημίχρονο το σκορ ήταν ισόπαλο 34-34, νωρίτερα η ελληνική ομάδα είχε προηγηθεί με 13 πόντους (23-10), μετά την ανάπαυλα, όμως, χάθηκε το τόπι. Οι Βραζιλιάνοι πάτησαν το φρένο μόνον όταν έφτασαν στο +29.
 Για την Εθνική, που έπαιξε χωρίς τον ελαφρά τραυματισμένο Οικονόμου, παρηγοριά ήταν μόνο η καλή εμφάνιση του Παπανικολάου (14 πόντοι, 7 ριμπάουντ) και του Ντικούδη (11 και 9, αντίστοιχα). Επαιξαν και οι: Καλαϊτζής 7 (1), Λιαδέλλης 2, Μπουντούρης 9 (3), Σιγάλας 4 (1), Χατζηβρέττας 4, Παπαλουκάς 4 (1), Παπαδόπουλος 5, Τσαρτσαρής 4. Το τουρνουά κέρδισε η Ρωσία, με την Αργεντινή δεύτερη (86-69 ο τελικός, Τσικάλκιν 15, Κιριλένκο 14), τη Βραζιλία τρίτη και την Ελλάδα τέταρτη. Οι διεθνείς επιστρέφουν σήμερα και φεύγουν αύριο (με Αλβέρτη, Χαρίση στην παρέα) για το Βαγιαδολίδ, όπου θα πάρουν μέρος σε τουρνουά με Ισπανία, Τουρκία, Λιθουανία.
 H Ντε Μιγκέλ, Ρότζερς και Ριζασέ θα ταξιδέψουν οριστικά για Σίδνεϊ, αφού συμπεριλαμβάνονται στις 12άδες που ανακοίνωσαν οι Λόλο Σάινθ, Ζαν Πολ ντε Βισενζί. Το «ελληνικό» τρίο συναντήθηκε χθες στο Πο, όπου οι Γάλλοι έκαναν κομμάτια τους Ισπανούς: 82-58, με κορυφαίους τους Φουαρές (14) και Ριζασέ (12). Σε τουρνουά στη Ραγκούζα η Ιταλία κέρδισε τη Γιουγκοσλαβία με 75-69, με 24 πόντους του Κιάτσιτζ και 21 του Μενεγκίν. Ο Στογιάκοβιτς πέτυχε 20 πόντους για τους Σέρβους, αλλά οι Μποντιρόγκα (5), Ρέμπρατσα (6), Τάρλατς (4), Ντανίλοβιτς (7) έμειναν μονοψήφιοι. Ακόμα δεν έχει βρει τον εαυτό της η ομάδα του Ομπράντοβιτς.
