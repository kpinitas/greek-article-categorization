Τέσσερις μεγάλες φωτιές στους νομούς Ηλείας, Αρκαδίας, Σερρών και Καβάλας ήταν μέχρι χθες το βράδυ σε εξέλιξη. Εκαιγαν δασικές και αγροτικές εκτάσεις, ενώ οι
ισχυροί άνεμοι που έπνεαν χθες σε όλη τη χώρα δυσκόλευαν το έργο της κατάσβεσής τους.
 - ΑΜΑΛΙΑΔΑ: Σε εξέλιξη βρίσκονταν έως αργά χθες το απόγευμα τα τρία πύρινα μέτωπα της μεγάλης πυρκαγιάς στην τοποθεσία «Καπετανέικα» Αμαλιάδας.
 Σύμφωνα με αυτόπτες μάρτυρες, η φωτιά ξεκίνησε από την περιοχή όπου λειτουργεί
παράνομος σκουπιδότοπος και λόγω των ισχυρών ανέμων που έπνεαν στη περιοχή πήρε γρήγορα μεγάλες διαστάσεις.
 Εβδομήντα πυροσβέστες με 23 οχήματα, ειδικά οχήματα από την αεροπορική βάση της 117 ΠΜ Ανδραβίδας, δύο «Kαναντέρ» και δύο πυροσβεστικά ελικόπτερα προσπαθούσαν να θέσουν υπό έλεγχο τη φωτιά.
 Οπως εκτιμούν οι πυροσβεστικές αρχές, από την πυρκαγιά έως χθες το απόγευμα είχαν αποτεφρωθεί 200 στρέμματα πευκοδάσους και περίπου 20 στρέμματα καλλιεργειών.
 - ΣΕΡΡΕΣ: Υπό έλεγχο τέθηκε το ένα από τα δύο μέτωπα πυρκαγιάς που καίει από το Σάββατο στο Λαϊλιά Σερρών. Ανεξέλεγκτο το άλλο, λόγω του δύσβατου της περιοχής.
 Η φωτιά ξέσπασε κοντά στο χιονοδρομικό κέντρο, αλλά σύμφωνα με την Πυροσβεστική Yπηρεσία δεν απειλήθηκε άμεσα το πυκνό δάσος του Λαϊλιά, όπου ζουν άγρια ζώα, ανάμεσα στα οποία αρκετά προστατευόμενα είδη.
 Το μέτωπο στην τοποθεσία Φλαμούρι βρίσκεται υπό έλεγχο, αλλά στη θέση Αλή Μπαμπά, περίπου 15 χιλιόμετρα πιο μακριά, η μορφολογία του εδάφους αποτρέπει την αποτελεσματική αντιμετώπιση.
 Προς το παρόν τα αίτια της πυρκαγιάς δεν έχουν προσδιορισθεί, ωστόσο εικάζεται
ότι πιθανώς να οφείλεται σε κεραυνούς που έπεσαν κατά τη διάρκεια κακοκαιρίας στην περιοχή.
 - ΚΑΒΑΛΑ: Για 18η φορά εκδηλώθηκε πυρκαγιά μέσα σε 50 ημέρες στην περιοχή Ελαφοχωρίου-Μακρυχωρίου Νέστου Kαβάλας. Το απόγευμα της Κυριακής η φωτιά ξεκίνησε ταυτόχρονα σε τρία σημεία και αμέσως πήρε μεγάλη έκταση. Το έδαφος είναι δύσβατο και το έργο των πυροσβεστικών δυνάμεων ήταν πολύ δύσκολο. Δύο αεροσκάφη και δύο ελικόπτερα έκαναν ρίψεις νερού, αλλά η φωτιά μέχρι χθες το βράδυ ήταν σε εξέλιξη. Σημειώνεται ότι στην περιοχή η έκταση που έχει αποτεφρωθεί από τις 18 πυρκαγιές φθάνει περίπου τα 9.000 στρέμματα.
 Οι κάτοικοι καταγγέλλουν ότι σίγουρα είναι έργο εμπρηστών και υποστηρίζουν ότι
τις φωτιές τις βάζουν κτηνοτρόφοι για να δημιουργήσουν λιβαδότοπους, αλλά και άτομα τα οποία εποφθαλμιούν τα μεγάλα κοιτάσματα μαρμάρου που υπάρχουν στον ορεινό όγκο της Καβάλας.
 - ΑΡΚΑΔΙΑ: Σε εξέλιξη ήταν δύο φωτιές και στο νομό Αρκαδίας. Η μία στα Πηγαδάκια και η άλλη στον Ξηρόκαμπο. Και οι δύο καίνε δασικές εκτάσεις.
