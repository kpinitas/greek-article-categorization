Mπορούσαν άραγε να φανταστούν στο ξεκίνημα της καριέρας τους, κατά τη θαλερή δεκαετία του '60, ότι η δισκογραφική παρουσία τους στον παράδοξο κόσμο της ποπ
- ροκ μουσικής θα άντεχε έως σήμερα; Μπαίνοντας στην έκτη δεκαετία της ζωής τους, τι καλλιτεχνικές προσδοκίες έχουν από τον εαυτό τους, τη στιγμή που οι κατευθύνσεις της μουσικής βιομηχανίας συνεχώς εναλλάσσονται και νέες ηχητικές φόρμουλες δημιουργούνται; Ο λόγος για την πρώτη γενιά των ροκ σταρ, που ξεκίνησαν στις αρχές της δεκαετίας του '60 και προσέδωσαν στο υβρικό μουσικό ιδίωμα, που ονομάστηκε ροκ εν ρολ, τη σοβαρή υπόσταση που έχει σήμερα. Αν υπολογίσει κανείς ότι τα τελευταία χρόνια η δισκογραφική βιομηχανία επενδύει στην ποπ - ροκ κουλτούρα εκατομμύρια δολάρια, στηρίζοντας ένα καλά οργανωμένο σύστημα ανάδειξης ροκ σταρ για ένα μήνα, είναι πραγματικά εντυπωσιακό το ότι αυτοί οι βετεράνοι επιβιώνουν απασχολώντας συνεχώς τα μίντια και οι δίσκοι τους βρίσκουν θέση στις προθήκες των δισκοπωλείων.
 Ονόματα σαν του Ρίνγκο Σταρ, οι εναπομείναντες πρώην Μπιτλς, ο Tομ Tζόουνς, ο Τζόνι Νας, η Γκρέις Σλικ, ο Σμόκι Ρόμπινσον, ο Τζον Κέιλ, αλλά και ο Κλιφ Ρίτσαρντ ή η Τίνα Τέρνερ έχουν ήδη μπει στη λίστα των γεννημένων στις αρχές της δεκαετίας του '40 που εξακολουθούν να απασχολούν τον κόσμο της μουσικής. Το σημαντικότερο είναι ότι υποστηρίζουν τα ποιοτικά δεδομένα που είχαν όταν ξεκινούσαν και φαίνεται ότι το νεανικότερο κοινό τους συνεχίζει να τους εκτιμά
και ανατρέχει στην παλαιότερη όσο και την πρόσφατη δισκογραφία τους.
των κλασικών, πλέον, του ροκ στερεώματος. «Οι περισσότεροι απ' αυτούς που έμειναν προσαρμόστηκαν στις νέες συνθήκες και συνέχισαν απρόσκοπτα την καριέρα
τους. Κάποιοι άλλοι κινήθηκαν σε άλλους καλλιτεχνικούς χώρους ή επανήλθαν χωρίς την επιτυχία που προσδοκούσαν», γράφει σε πρόσφατο τεύχος ο διευθυντής του περιοδικού Μάικ Νιλ, και υποστηρίζει ότι σε αρκετές περιπτώσεις δεν είναι μόνο η νοσταλγία για το παρελθόν αλλά περισσότερο οι σημαντικές οικονομικές απολαβές χάριν της παλιάς φήμης τους και μόνο. Και, πάντως, τα Γκράμι και τα Βρετανικά Βραβεία συνεχίζουν να αναγνωρίζουν τη δυναμική της παλιάς γενιάς προωθώντας ακόμη ονόματα σαν τους Χου, τον Ερικ Κλάπτον, τον Φιλ Κόλινς, τον Στινγκ, που έχουν αναδειχθεί χάρη στις σταθερές ηχητικές αξίες της δεκαετίας του '60. Αραγε, οι τωρινοί διάσημοι ήρωες της μουσικής κουλτούρας σαν τις Μπρίτνεϊ Σπερς, τους Οασις, τη Μαντόνα, θα μπορέσουν να διατηρηθούν στην επικαιρότητα σε είκοσι και τριάντα χρόνια από τώρα; 
 Το γεγονός είναι ότι η πρώτη γενιά της ροκ διατηρεί άσβεστη τη νεανική της ορμή και σε πολλές περιπτώσεις, όπως συμβαίνει συχνά σε συναυλίες, βάζουν τα γυαλιά στους νεαρούς σταρ, που θα μπορούσαν να είναι και παιδιά τους, με την αδρεναλίνη που εκτοξεύουν στο κοινό που τους παρακολουθεί.
 Το μόνο δίλημμα που έχουν να αντιμετωπίσουν είναι το πότε θα αποφασίσουν την αξιοπρεπή αποχώρησή τους. Προς το παρόν πάντως κανείς δεν το συζητά, με εξαίρεση την Τίνα Τέρνερ, που έχοντας πια φτάσει στα 61 της χρόνια ανακοίνωσε,
πριν από μερικές εβδομάδες, τη... συνταξιοδότησή της για να ασχοληθεί κατ' αποκλειστικότητα με τα παιδιά και τα εγγόνια της.
