Ο πυρηνικός κίνδυνος από τους αντιδραστήρες του βυθισμένου «Κουρσκ» απασχολεί
τώρα τους διεθνείς εμπειρογνώμονες, ορισμένοι από τους οποίους προειδοποιούν ότι ενδεχόμενη προσπάθεια ανέλκυσης του «Κουρσκ» μπορεί να προκαλέσει διαρροή ραδιενέργειας, αν το σκάφος σπάσει.
 Λένε ακόμη ότι μπορεί οι πυρηνικοί αντιδραστήρες του σκάφους να είναι πιο ασφαλείς αν το υποβρύχιο παραμείνει στο βυθό και αν μεταβληθεί σε ένα είδος σαρκοφάγου.
 Οπως παρατήρησε χθες η εμπειρογνώμων του Διεθνούς Ινστιτούτου Στρατηγικών Μελετών του Λονδίνου, Τζοάνα Κιντ, «δεν γνωρίζουμε την κατάσταση των πυρηνικών
αντιδραστήρων. Η ανέλκυση του υποβρυχίου θα μπορούσε να καταστρέψει τους αντιδραστήρες και να προκαλέσει περισσότερα προβλήματα απ' ό,τι αν μείνει στο βυθό». «Συνήθως τέτοια σκάφη μένουν στο βυθό σαν νεκροταφεία υποβρυχίων», πρόσθεσε.
 Ενας άλλος εμπειρογνώμονας του ινστιτούτου «Τζέινς», ο Πολ Μπίβερ, αν και εκτιμά ότι «η ανέλκυση του υποβρυχίου δεν παρουσιάζει προβλήματα» λόγω του σχετικά μικρού βάθους στο οποίο βρίσκεται, τονίζει πως πρέπει να προηγηθεί λεπτομερής εξέταση του σκάφους και ειδικά των αντιδραστήρων του.
 Οπως γράφει και η ρωσική εφημερίδα «Σεγκόντνια», υπάρχει κίνδυνος να διαλυθεί το σκάφος κατά τη διάρκεια των προσπαθειών ανέλκυσης.
 Σχεδόν από την πρώτη στιγμή οι Ρώσοι συζητούν το θέμα της ανέλκυσης του υποβρυχίου ή με τεράστια συρματόσχοινα ή με επίσης τεράστιους πλωτήρες. Η ρωσική κυβέρνηση έχει ήδη αναθέσει τη μελέτη μιας επιχείρησης ανέλκυσης στο γραφείο «Ρούμπιν» της Πετρούπολης, το οποίο και έχει σχεδιάσει το υποβρύχιο.
 Οπως όμως παραδέχθηκε και ο αντιπρόεδρος της ρωσικής κυβέρνησης, Ιλια Κλεμπάνοφ, υπάρχουν τεράστιες τεχνικές δυσκολίες και η Ρωσία δεν είναι σε θέση
 «Είναι αδύνατον να ανελκύσουμε το υποβρύχιο με τις πλατφόρμες που διαθέτει η Ρωσία. Κανείς δεν μπορεί να πραγματοποιήσει μόνος του ένα τέτοιο πρόγραμμα» τόνισε, προσθέτοντας ότι η Ρωσία πρόκειται «να ζητήσει βοήθεια από το εξωτερικό».
 Την περασμένη εβδομάδα, ο Σουηδός επιχειρηματίας, Περ Λίντστραντ, ανακοίνωσε ότι είναι έτοιμος να αναλάβει την ανέλκυση του «Κουρσκ» με ειδικούς πλωτήρες.
 Στο Παρίσι, ο Ανρί Ντελόζ, επικεφαλής του ομίλου CΟMEX που ειδικεύεται σε υποβρύχιες εργασίες, επισήμανε ότι «η ανέλκυση του "Κουρσκ" παρουσιάζει περισσότερα πολιτικά και οικονομικά προβλήματα απ' ό,τι τεχνικά».
 Ο Ντελόζ υπενθύμισε ότι οι Ρώσοι είχαν ζητήσει από την εταιρεία του να αναλάβει την ανέλκυση του υποβρυχίου «Κομσομόλετς» που είχε βυθιστεί βορείως της Νορβηγίας το 1989. Οταν όμως έμαθαν ότι το κόστος έφτανε τα 42 δισ. δραχμές εγκατέλειψαν κάθε σχετική σκέψη.
 Το υποβρύχιο ζυγίζει 15.000 τόνους, αλλά με τα διαμερίσματά του γεμάτα νερό ξεπερνά τους 25.000 τόνους. Είναι πολύ μεγαλύτερο και βαρύτερο από το «Κομσομόλετς» και υπολογίζεται ότι η ανέλκυσή του θα στοιχίσει μέχρι 460 εκατομμύρια ευρώ (περίπου 170 δισ. δραχμές).
