 Η ΕΠΑΕ απειλεί ότι θα μεταθέσει την έναρξη του 22ου επαγγελματικού πρωταθλήματος, αλλά ο υφυπουργός Αθλητισμού Γιώργος Φλωρίδης σφυρίζει...αδιάφορα στις απειλές της διοίκησης του Βίκτωρα Μητρόπουλου. Αυτή την εβδομάδα έχει, άλλωστε, πιο σοβαρά θέματα να αντιμετωπίσει (επίσκεψη των «ελεγκτών» της ΔΟΕ στην Αθήνα, ενώ την Κυριακή θα βρίσκεται στις Πρέσπες), οπότε όλα δείχνουν ότι την ερχόμενη Δευτέρα η Γενική Συνέλευση των ΠΑΕ θα αποφασίσει την αναβολή της πρεμιέρας για τα μέσα Σεπτεμβρίου...
 Οι συνεργάτες του υπενθύμισαν χθες στον κ. Φλωρίδη, ο οποίος επέστρεψε από διακοπές, ότι η ΕΠΑΕ έχει ζητήσει να συναντηθούν, προκειμένου να συζητήσουν ένα «πακέτο» αιτημάτων. «Αφήστε το για την επόμενη εβδομάδα, διότι τώρα πρέπει να προετοιμαστώ για τις συναντήσεις με τη Συντονιστική Επιτροπή της ΔΟΕ», είπε ο υφυπουργός Αθλητισμού στους ανθρώπους του, οι οποίοι, πάντως, επέμεναν ότι η συνάντηση πρέπει να γίνει πριν από την κρίσιμη συνέλευση. Ο κ. Φλωρίδης δεν...έκανε πίσω κι αν δεν μεσολαβήσει κάτι συγκλονιστικό, ο κ. Μητρόπουλος θα εισηγηθεί στη Γ.Σ. τη μετάθεση της πρώτης αγωνιστικής.
 Από την πλευρά του, ο πρόεδρος της ΕΠΑΕ δεν αιφνιδιάστηκε από τη στάση του κ. Φλωρίδη, ο οποίος έχει ξεκαθαρίσει στους παράγοντες των ΠΑΕ ότι χρήματα από το ποδοσφαιρικό στοίχημα θα πάρουν μόνο με νομοθετική παρέμβαση της Βουλής. Για την εξέλιξη των θεμάτων εκσυγχρονισμού των εθνικών σταδίων του Βύρωνα και των Ιωαννίνων, καθώς και για την τοποθέτηση των συστημάτων παρακολούθησης με κάμερες στα γήπεδα, η ΕΠΑΕ ενημερώθηκε επισήμως με επιστολή από τον Γιάννη Σγουρό. Ο γ.γ.Α. δεσμεύτηκε στη διοργανώτρια αρχή ότι τα δύο στάδια θα είναι έτοιμα στο τέλος της επόμενης εβδομάδας, ενώ οι «κρυφές» κάμερες θα τοποθετηθούν στις αρχές του 2001.
 Στον επίλογο της επιστολής του, πάντως, ο κ. Σγουρός αφήνει και μια «μπηχτή», επισημαίνοντας ότι «ακόμη δεν μας προσκομίσατε τις μελέτες για την ανακατασκευή του χλοοτάπητα στο Καυτατζόγλειο». Είναι προφανές ότι στη ΓΓΑ προετοιμάζουν την αντεπίθεση τους, εάν η ΕΠΑΕ ακολουθήσει το δρόμο της διαμάχης με την πολιτεία.
