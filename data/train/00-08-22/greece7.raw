 Αγωνία για μείωση των εξόδων στη δημόσια υγεία αποπνέει όλο το σχέδιο της μεταρρύθμισης του Εθνικού Συστήματος Υγείας, αγωνία που μπορεί να οδηγήσει σε καταστάσεις επικίνδυνες για την υγεία του κόσμου.
 Οταν υπάρχει συνεχώς το άγχος για μείωση των εξόδων νοσηλείας με περιορισμό, μεταξύ άλλων, της χορήγησης φαρμάκων και των διαφόρων εξετάσεων, δημιουργείται
μια αγωνιώδης προσπάθεια που μπορεί να οδηγήσει ακόμη και σε διαγνωστικά και θεραπευτικά λάθη. 
 Τα παραπάνω μάς επισημαίνει ο πρόεδρος της Ενωσης Ιατρών Νοσοκομείων Αθήνας-Πειραιά (ΕΙΝΑΠ) Στάθης Τσούκαλος, με αφορμή τις πρόσφατες δηλώσεις του υπουργού Υγείας Αλέκου Παπαδόπουλου σε συνέντευξή του στην «Ε», ότι η μεταρρύθμιση θα εφαρμοστεί στο ακέραιο, όποιες και αν είναι οι αντιδράσεις. 
 «Πρέπει να αναγνωρίσουν σήμερα όλοι απόλυτα τις ευθύνες τους», συνεχίζει, τονίζοντας ότι «είναι η κυβέρνηση 20 ετών και δεν μπορεί κανείς που συμμετέχει
και συμμετείχε στις κυβερνήσεις αυτές να είναι άμοιρος ευθυνών. Συνήθως σε μια
κυβέρνηση η ευθύνη είναι συλλογική. Αρα, ξεκαθαρίζουμε από την αρχή ότι υπάρχουν πολλά και σοβαρά προβλήματα στο χώρο της δημόσιας υγείας που χρόνια τα καταγγέλλουμε».
 Οι σπουδαιότεροι λόγοι που δημιούργησαν τα προβλήματα αυτά, υποστηρίζει ο κ. Τσούκαλος, είναι η μικρή χρηματοδότηση του συστήματος σε σχέση με τις άλλες αναπτυγμένες χώρες και ο άκρατος κομματισμός που επικράτησε. «Δηλαδή», σημειώνει, «οι ίδιοι εγκατέλειψαν στο δρόμο αυτό που προσπάθησαν να στήσουν».
 «Πιστεύουμε βαθιά», προσθέτει, «ότι η πολιτική υγείας είναι εθνική πολιτική και ως εκ τούτου χρειάζονται ευρείες συναινέσεις. Εξάλλου, εκ δημοκρατικού καθήκοντος και μόνο, αφού η υλοποίηση της μεταρρύθμισης απαιτεί 6, 5 χρόνια από
τώρα και το υπόλοιπο της κυβερνητικής θητείας είναι 3, 5 χρόνια, εάν κάποιος πιστεύει και θέλει να υλοποιηθεί και να αποδώσει η μεταρρύθμιση, οφείλει να εξασφαλίσει τουλάχιστον διακομματική συναίνεση». 
 Παράλληλα, ο κ. Τσούκαλος σχολιάζει ότι τόσο οι δηλώσεις του κ. Παπαδόπουλου στην «Ε» όσο και το ύφος του κειμένου του σχεδίου της μεταρρύθμισης, αποπνέουν
 «Οποιον ή όποιους υποψιάζεται ότι δεν θα συμφωνήσουν μαζί του», αναφέρει, «τους χωρίζει σε δύο κατηγορίες: αυτούς που ευσχήμως τους καταγγέλλει ότι εξυπηρετούν κάποια απροσδιόριστα συμφέροντα και σε αυτούς που τους αναγνωρίζει
δήθεν καλές προθέσεις, αλλά ότι δεν ξέρουν το θέμα. 
 Αρα, προσπαθεί προκαταβολικά να φιμώσει τους διαφωνούντες. Αν λοιπόν πιστεύει έστω και σε αυτόν τον προσχηματικό διάλογο που έχουμε μπροστά μας, δεν θα πρέπει να τον υπονομεύει πριν καν ξεκινήσει, δηλώνοντας μάλιστα ότι δεν θα αποστεί καθόλου από τις προτάσεις του».
 «Εμείς βέβαια οι νοσοκομειακοί γιατροί», συνεχίζει, «ξεκαθαρίζουμε προς κάθε κατεύθυνση, για να μη δημιουργούνται παρεξηγήσεις, ότι δεν έχουμε καμία διάθεση να υπονομεύσουμε κανέναν, γιατί πιστεύουμε σε μια πραγματική αναβάθμιση των υπηρεσιών υγείας προς όφελος του ελληνικού λαού. Εκτός βέβαια και εάν οι όποιες διαφωνίες που εκφράσουμε, θεωρηθούν ότι αποτελούν υπονόμευση».
 Οσον αφορά ειδικά το θέμα του περιορισμού της σπατάλης στο ΕΣΥ, ο κ. Τσούκαλος
σημειώνει ότι «υπάρχει, αλλά όχι στο βαθμό που παρουσιάζεται. Είμαστε αποφασισμένοι να βοηθήσουμε στον περιορισμό της σπατάλης, αλλά συγχρόνως να προστατεύσουμε το σύστημα από τους κινδύνους που δημιουργεί η αγωνία για περιστολή των εξόδων νοσηλείας».
 «Γιατί έτσι», υπογραμμίζει, «υπάρχει πραγματικά φόβος να οδηγηθούμε σε επικίνδυνες καταστάσεις για την υγεία του κόσμου. Εξάλλου ο λαός μας λέει ότι "το φτηνό το κρέας το τρώνε οι σκύλοι". Επιθυμία του υπουργού Υγείας, όπως έχει δηλώσει, είναι να ενισχύσει το δημόσιο χαρακτήρα του συστήματος. Εάν πιστεύει σε αυτό, πρέπει να προσδιορίσει το σημερινό ποσοστό συμμετοχής του κρατικού προϋπολογισμού στις δαπάνες για τη δημόσια υγεία και να κατοχυρώσει το ποσοστό αυτό. Αυξημένο όμως, εάν μιλάμε για πραγματική ενίσχυση του δημόσιου χαρακτήρα».
 Επίσης, σχολιάζοντας τις εξαγγελίες, μεταξύ άλλων, για συγχωνεύσεις, μεταφορές
και καταργήσεις κλινικών, ο κ. Τσούκαλος σημειώνει ότι «σε καμία περίπτωση δεν
μπορούμε να δώσουμε σε κάποιον εν λευκώ εξουσιοδότηση για στήσιμο των πραγμάτων από το μηδέν. Αυτό είναι επικίνδυνο, αντιδημοκρατικό και όχι ανθρώπινο».
 Την έντονη αντίδραση της ΕΙΝΑΠ είχε προκαλέσει η εγκύκλιος του υπουργείου για την περίθαλψη των αλλοδαπών στη χώρα μας, θέμα για το οποίο ο υπουργός Υγείας δήλωσε ότι δεν θα υποχωρήσει. Ο κ. Τσούκαλος σχολιάζει σχετικά: 
 «Στον κ. υπουργό την απάντηση για το θέμα της περίθαλψης των αλλοδαπών στη χώρα μας τη δίνει η κυβέρνηση του κ. Ζοσπέν στη Γαλλία, όπου πρόσφατα ψήφισαν ειδικό νόμο, αναγνωρίζοντας το δικαίωμα στην υγεία σε όλους όσοι διαμένουν στη
 Τέλος, σχετικά με την εξαγγελία για την κατάργηση των επιστημονικών επιτροπών των νοσοκομείων, καθώς δεν έχουν να επιδείξουν κάποιο σημαντικό έργο, τονίζει ότι «είναι άδικο να απαγγέλλονται τέτοιες κατηγορίες κατά των επιστημονικών επιτροπών που τις υπηρέτησαν τόσοι καταξιωμένοι επιστήμονες και το έργο των οποίων είναι και μεγάλο και αναμφισβήτητα δικαιωμένο». 
 «Ας μην αναφερθούμε σε πιο επιμέρους ζητήματα», καταλήγει, «και να αφήσουμε να
τα δούμε στο διάλογο που αρχίζει και που ευχόμαστε να είναι χρήσιμος».
