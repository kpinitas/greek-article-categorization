 ψυχρή γλώσσα των αριθμών αποδεικνύει την τραγική πραγματικότητα. Και το πλέον ανησυχητικό; Απ' ό,τι φαίνεται, τα πράγματα πηγαίνουν από το κακό στο χειρότερο. 
 Στο χρηματιστήριο της ζωής οι θάνατοι νέων ανθρώπων από ναρκωτικά πολλαπλασιάζονται με γεωμετρική πρόοδο και κάθε μέρα ο μαύρος πίνακας των θυμάτων του «λευκού θανάτου» ολοένα και μεγαλώνει. 
 Χθες το πρωί αστυνομικοί βρήκαν νεκρό τον 19χρονο Γεράσιμο Zικάκη με τα σύνεργα του λευκού θανάτου δίπλα του, στο ισόγειο διαμέρισμα της οδού Ευγένιου
Καραβία 40, στον Kολωνό, όπου διέμενε με τους γονείς του.
 Από την αρχή του χρόνου 100 άνθρωποι «χάθηκαν». Εσβησαν στον αδιέξοδο κόσμο των ναρκωτικών, πήραν αύξοντα αριθμό στα κατάστιχα των αρμοδίων υπηρεσιών.
 Η νέα χιλιετία και τα ευνοϊκά μηνύματα, που τόσο απλόχερα υποσχόταν με την είσοδό της, απ' ό,τι φαίνεται δεν αφορούσαν αυτόν τον εφιάλτη.
 Σύμφωνα με στοιχεία του υπουργείου Δημόσιας Τάξης, από το 1988 ώς το 1999 1.712 άνθρωποι έχασαν τη ζωή τους από ναρκωτικά, από αυτούς οι 255 πέρυσι.
 Οι εκατόν σαράντα εφτά ήταν μέχρι 20 χρόνων. Σύντομες ζωές, τραγικοί θάνατοι. Αλλοι 859 στην αρχή της νιότης τους (21-30 χρόνων) και 706 από 31 χρόνων και πάνω. Από το 1996, όταν και υπερτριπλασιάστηκαν οι θάνατοι από ναρκωτικά, ο εφιαλτικός αυτός δείκτης συνεχίζει την ανοδική του πορεία. 
 Από το 1988 μέχρι πέρυσι 1.254 θάνατοι τοξικομανών καταγράφηκαν στην Αττική (73, 2%), 232 στη Θεσαλονίκη και 226 στην υπόλοιπη χώρα, όπου τα δύο τελευταία χρόνια παρουσιάζονται επίσης αυξητικές τάσεις. 
 Οι άνδρες, σύμφωνα με τα στοιχεία του υπουργείου Δημόσιας Τάξης, αποτελούν τη συντριπτική πλειοψηφία στο γενικό σύνολο των θυμάτων. Τα τελευταία 12 χρόνια 1.551 άνδρες (90, 5%) έχασαν τη ζωή τους από ναρκωτικά και 161 γυναίκες.
 Συνάνθρωποί μας που προσπέρασαν τη ζωή για μια άλλη. Εκείνη που δεν έζησαν. Την πλανεύτρα, που τους ταξίδεψε στους δρόμους χωρίς επιστροφή. Την ηρωίνη (90%), τη μορφίνη, τις ψυχοτρόπες ουσίες, την κοκαΐνη και το χασίς σε συνδυασμό με το αλκοόλ. 
