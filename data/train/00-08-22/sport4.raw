 «Σε 20 μέρες θα δουν όλοι έναν διαφορετικό Ολυμπιακό». Τη σιγουριά ότι η πειραϊκή ομάδα θα παρουσιαστεί πανέτοιμη με την έναρξη του Πρωταθλήματος και του Champions League εξέφρασε χθες ο Παρ Ζέτερμπεργκ σε συζήτηση με τους συμπαίκτες του στο Ρέντη. Ο Σουηδός μέσος του Ολυμπιακού, ο οποίος ξεχωρίζει με την απόδοσή του στις τελευταίες αναμετρήσεις των «ερυθρολεύκων», είπε ότι δεν ανησυχεί με τα σκαμπανεβάσματα που έχει η πειραϊκή ομάδα στα παιχνίδια και ότι «στο τέλος του μήνα θα βρούμε το ρυθμό μας και θα δυναμώσουμε πάρα πολύ».
 Ο Ζέτερμπεργκ, ο οποίος κλήθηκε χθες στην Εθνική Σουηδίας για τον αγώνα με το Αϊζερμπαϊτζάν στις 2 Σεπτεμβρίου, έλεγε το απόγευμα: «Δεν είμαι ακόμα στο σημείο που θέλω», όπως άλλωστε και οι περισσότεροι ποδοσφαιριστές του Ολυμπιακού. Ο 30χρονος μέσος επιμένει, πάντως, να δηλώνει ότι «δεν επιστρέφω στην εθνική ομάδα», διότι δεν συμφωνεί με το σύστημα του προπονητή Τόμι Σόνμπεργκ.
 Στο μεταξύ, ο Γιάννης Μαντζουράκης προβληματίζεται ακόμα για τον καταρτισμό της ενδεκάδας και θα συνεχίσει τις δοκιμές και αύριο βράδυ (9 μ.μ.) στον αγώνα Kυπέλλου με τα Τρίκαλα. Ο «Ρουμάνος» τεχνικός, πάντως, διέκρινε προχθές σημάδια αγωνιστικής απειθαρχίας και σκοπεύει να μιλήσει τα προσεχή εικοσιτετράωρα στους παίκτες.
 Μια κάκωση έσω μηνίσκου, που θα τον αφήσει εκτός προπονήσεων για πέντε μέρες, έχει ο Γιώργος Αμανατίδης, ο οποίος πήγε χθες το πρωί στο Ιατρικό Κέντρο του Παλαιού Φαλήρου και υποβλήθηκε σε μαγνητική τομογραφία. «Ευτυχώς, είναι ένας τραυματισμός που δεν θα με κρατήσει για πολύ χρόνο εκτός ομάδας», είπε χθες ο αμυντικός του Ολυμπιακού, οποίος δεν θα αγωνιστεί αύριο το βράδυ στον αγώνα Kυπέλλου με τα Τρίκαλα. Το σπουδαιότερο, βέβαια, είναι ότι μπορεί να τον υπολογίζει ο ομοσπονδιακός τεχνικός Βασίλης Δανιήλ για τον αγώνα με τη Γερμανία στις 2 Σεπτεμβρίου.
 Ο Ζε Ελίας έχει αιμάτωμα στο αριστερό πόδι και ίσως ο Μαντζουράκης τον ξεκουράσει στον αγώνα με τα Τρίκαλα. Ο Γιώργος Ανατολάκης θα μπει από την Πέμπτη στο πρόγραμμα των προπονήσεων (θα απουσιάσει από το ματς με τα Τρίκαλα) και λογικά θα είναι στην ενδεκάδα του φιλικού αγώνα με την Ιντερ.
 *Αρνητική ήταν χθες το πρωί η απάντηση του Ολυμπιακού στη Φιορεντίνα για το τουρνουά 45 λεπτών στις 25 Αυγούστου και με τη συμμετοχή της Ατλέτικο Μπιλμπάο και της ΑΕΚ. Ο Μαντζουράκης, πάντως, δήλωσε προχθές βράδυ ότι ήθελε η ομάδα να ταξιδέψει στην Ιταλία.
 *Δηλώσεις σε ξένο τηλεοπτικό κανάλι έκαναν οι Τζιοβάνι, Ζε Ελίας και Γεωργάτος, οι οποίες θα χρησιμοποιηθούν για τις ειδικές εκπομπές που θα βγουν το Σεπτέμβριο για το Champions League.
 * Eπαφές με ξένους συλλόγους έχει ο Ολυμπιακός για φιλικό αγώνα στο ΟAKA το Σάββατο και το προβάδισμα έχει η ισπανική Aλαβές.
