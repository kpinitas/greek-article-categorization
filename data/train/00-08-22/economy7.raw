Ιδιαίτερα θετικές είναι οι εκτιμήσεις της Bundesbank για την κατάσταση της γερμανικής οικονομίας, αν και δεν παραλείπει να σημειώσει ότι οι κινδύνοι που ελλοχεύουν εξαιτίας των ασταθών τιμών του πετρελαίου και του αδύναμου ευρώ θα πρέπει να παρακολουθούνται με ιδιαίτερη προσοχή. 
 Η γερμανική κεντρική τράπεζα στη μηνιαία έκθεσή της για τον Αύγουστο εκτιμά ότι το γερμανικό ΑΕΠ αυξήθηκε στο β' τρίμηνο του 2000 κατά 1% σε σχέση με το πρώτο. Σε ετήσια βάση την ίδια χρονική περίοδο αυξήθηκε κατά 3, 25% έναντι αύξησης 2, 25% στό πρώτο τρίμηνο του 2000.
 Η Bundesbank επισημαίνει ότι το διεθνές εμπόριο συνεχίζει να αποτελεί την κινητήρια δύναμη της γερμανικής οικονομικής ανάπτυξης, ενώ κάνει επίσης λόγο για τη μεγαλύτερη χρήση της παραγωγικής ικανότητας της χώρας και τη σημαντική επένδυση που πραγματοποιείται στις νέες τεχνολογίες. Η Buba σημειώνει, μάλιστα, χαρακτηριστικά ότι το έλλειμμα της γερμανικής οικονομίας στη χρήση νέων τεχνολογιών μειώνεται σταδιακά τον τελευταίο καιρό έναντι των ΗΠΑ
 Οσον αφορά την πορεία του πληθωρισμού, σημειώνει ότι, αν εξαιρεθούν οι ασταθείς τιμές της ενέργειας και των τροφίμων, τότε ο πληθωρισμός -δομικός- παρέμεινε σταθερός περίπου στο 1%. Ομως η γερμανική κεντρική τράπεζα δεν παραλείπει να εκφράσει τις ανησυχίες της για τις υψηλές τιμές του πετρελαίου και την αδυναμία του ευρώ, η οποία ενισχύει τον κίνδυνο του πληθωρισμού λόγω των υψηλότερων τιμών των εισαγομένων. Αν και οι υψηλότερες τιμές του πετρελαίου δεν φαίνεται να επηρεάζουν σημαντικά τον πληθωρισμό στην παρούσα φάση, η συνέχεια θα πρέπει να παρακολουθείται με ιδιαίτερη προσοχή, επισημαίνουν οι Γερμανοί τραπεζίτες. 
 Οι υψηλότερες τιμές του πετρελαίου δεν απειλούν σημαντικά την οικονομική ανάπτυξη στη ζώνη του ευρώ σε σχέση με το παρελθόν. Κι αυτό γιατί η εξάρτηση τόσο της Γερμανίας όσο και των υπόλοιπων βιομηχανικών χωρών της γηραιάς ηπείρου από τις εισαγωγές πετρελαίου είναι σημαντικά μικρότερη σε σχέση με τις
δεκαετίες του '70 και του '80, όταν και οι πολύ υψηλές τιμές του μαύρου χρυσού
 Οι εκτιμήσεις αυτές της γερμανικής τράπεζας πάντως ελάχιστα επηρέασαν χθες το κοινό νόμισμα, το οποίο βρέθηκε πολύ κοντά στα 90 σεντς, το χαμηλότερο της τελευταίας εβδομάδας, με κίνδυνο να υποχωρήσει εκ νέου και κάτω από αυτό το επίπεδο.
