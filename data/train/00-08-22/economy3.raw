Με το «αριστερό» και άνευ της δέουσας εκτίμησης -τουλάχιστον μεταξύ των θεσμικών επενδυτών που έσπευσαν να πουλήσουν μαζικά, κατά τις πληροφορίες- έκανε χθες το ντεμπούτο της στο ταμπλό η μετοχή της Σοφοκλέους. Tου ΓΙΩΡΓΗ ΜΕΡΜΗΓΚΑ
 Κατά την πρώτη ημέρα διαπραγμάτευσης η μετοχή των «Ελληνικών Χρηματιστηρίων» (EXAE) ο τίτλος δηλαδή που αντικαθρεπτίζει το σύνολο των δυνατοτήτων της ελληνικής χρηματιστηριακής αγοράς, σημείωσε πτώση κατά 7, 24% και από 5.250 δρχ. που ήταν η τιμή εισαγωγής έκλεισε τελικά στις 4.870 δρχ., καθώς 1, 2 εκατ.
 Η μάλλον «ψυχρή» υποδοχή της συγκεκριμένης μετοχής προκαλεί, αν μη τι άλλο, ερωτηματικά, αφού ως γνωστόν η συντριπτική πλειονότητα των 52 εκατ. μετοχών της εταιρείας βρίσκεται στα χαρτοφυλάκια φορέων του Δημοσίου, τραπεζών, ασφαλιστικών ταμείων και άλλων θεσμικών επενδυτών -οι οποίοι σημειωτέον την είχαν αγοράσει σε πολύ χαμηλότερη τιμή από αυτή της εισαγωγής- ενώ στους μικροεπενδυτές είχαν δοθεί περίπου 5 εκατ. τίτλοι της ΕΧΑΕ στην τιμή εισαγωγής, φυσικά.
 Το γεγονός, άνευ ουσιαστικής σημασίας αφ' εαυτού για τις μετέπειτα εξελίξεις, καταγράφεται απλώς και μόνο ως ενδεικτικό στοιχείο της συμπεριφοράς και της νοοτροπίας που έχουν αναπτύξει οι θεσμικές δυνάμεις της αγοράς απέναντι στο χρηματιστηριακό θεσμό, σε μια εποχή μάλιστα που κυβέρνηση και εποπτικές αρχές αγωνίζονται να αποκαταστήσουν στα μάτια των μικροεπενδυτών το απωλεσθέν γόητρο
 Υπάρχουν, βέβαια, και κάποια ελαφρυντικά, δεδομένου ότι η υποδοχή που επιφυλάχθηκε για τη μετοχή της ΕΧΑΕ δεν υφίσταται και πολύ της τύχης που συνάτησαν και άλλες μετοχές εταιρειών που πήραν το χρηματιστηριακό «βάπτισμα» το τελευταίο διάστημα. Σε πλήρη αντίθεση με παλιότερες εποχές, κατά τις οποίες
το πρώτο τριήμερο απέφερε κέρδη 200% ή και 300% στις μετοχές των νεοεισαγόμενων εταιρειών, η εικόνα φαίνεται να έχει αντιστραφεί στην παρούσα περίοδο καθώς ελάχιστες εταιρείες κατορθώνουν να διακρατήσουν στο πρώτο καυτό τριήμερο την τιμή εισαγωγής των μετοχών τους. Χαρακτηριστική είναι, άλλωστε, και η περίπτωση της μετοχής «Ελληνικαί Ιχθυοκαλλιέργειαι» που χθες -πρώτη ημέρα διαπραγμάτευσης της στο ταμπλό της Σοφοκλεους- απώλεσε και αυτή 13, 6% από την τιμή εισαγωγής της. 
 Στο σύνολό της, πάντως, η χρηματιστηριακή αγορά επέδειξε χθες διάθεση ανόδου -τουλάχιστον κατά τα πρώτα λεπτά της συνεδρίασης- αλλά στη συνέχεια επικράτησαν ρευστοποιήσεις και αβεβαιότητα, για να αποκατασταθεί μια κάποια ισορροπία περί το τέλος των συναλλαγών. Ετσι, μέσα από παλλινδρομήσεις ο γενικός δείκτης έκλεισε περίπου στα επίπεδα της Παρασκευής, με ελαφρές απώλειες 0, 15%, στις 3.752, 16 μονάδες. Παράλληλη Αγορά και Κατασκευές υπέστησαν τις μεγαλύτερες πιέσεις, υποχωρώντας στο σύνολό τους κατά 2, 6% και 2, 2% αντίστοιχα, ενώ ο τραπεζικός κλάδος, γύρω από τον οποίο παρατηρείται κινητικότητα τελευταία, ενισχύθηκε κατά 0, 40%.
 Το σημαντικότερο, ίσως, στοιχείο της χθεσινής ημέρας είναι η ενίσχυση του τζίρου συναλλαγών στα 80 δισ. δρχ., βοηθούντων και κάποιων σημαντικών εξωχρηματιστηριακών πακέτων ύψους περίπου 15 δισ. δρχ.
 Παράγοντες της χρηματιστηριακής αγοράς εκτιμούν ως ιδιαίτερα θετική εξελίξη την, έστω και δειλά, διαφαινόμενη αναθέρμανση του αγοραστικού ενδιαφέροντος, καθώς αυτό αποτελεί τη βασικότερη προϋπόθεση για την κατ' αρχάς σταθεροποίηση της αγοράς γύρω από τα παρόντα επίπεδα, ώστε να εκδηλωθεί σε δεύτερο χρόνο η (όποια) ανάκαμψη.
 Ισχυρές προσδοκίες μεταξύ των επενδυτών αναμένεται να δημιουργήσουν, εξάλλου, τα υπό εξαγγελία νέα μέτρα για πληρέστερη διαφάνεια και ενίσχυση των συναλλαγών στη Σοφοκλέους, καθόσον μάλιστα εγχώριοι και ξένοι θεσμικοί επενδυτές αλλά και πλήθος επιχειρηματιών αναμένουν να ξεκαθαρίσει πλήρως το «τοπίο» των δικαιωμάτων και υποχρεώσεών τους, πριν προβούν στις κινήσεις τους.
Η κυβέρνηση, διά του υπουργού Εθνικής Οικονομίας Γιάννου Παπαντωνίου, φέρεται αποφασισμένη να ολοκληρώσει τάχιστα τη θεσμική θωράκιση του ελληνικού χρηματιστηρίου, κάτι που αποτελεί προϋπόθεση άλλωστε για την αναβάθμιση της Σοφοκλέους στις ώριμες αγορές. Το θεσμικό πλαίσιο του χρηματιστηρίου θα πρέπει
να έχει αποκρυσταλλωθεί εντός του φθινοπώρου και πολύ πριν από την καταληκτική
