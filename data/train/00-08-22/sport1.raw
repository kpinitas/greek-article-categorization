 Τον Μάιο του 2004 -πώς λέμε «ζήσε Μάη μου»...- θα είναι έτοιμα τα πέντε ολυμπιακά έργα που έχει αναλάβει από τον περασμένο Απρίλιο το υπουργείο ΠΕΧΩΔΕ. Ο λόγος για το κέντρο κωπηλασίας στον Σχοινιά, το σλάλομ στο Ριζάρι Μαραθώνα, το ιστιοπλοϊκό κέντρο στον Αγιο Κοσμά, τις εγκαταστάσεις στον φαληρικό όρμο και το αθλητικό κέντρο στο Ελληνικό.
 «Δεσμεύομαι προσωπικά για το χρονοδιάγραμμα», είπε χθες ο Κώστας Λαλιώτης, απαντώντας σε ερώτηση της «Ε» και διαβεβαίωσε ότι έχουν διασφαλιστεί οι απαιτούμενοι πόροι. Βεβαίως, δεν σχολίασε το γεγονός ότι η ΔΟΕ θα πρέπει να κάνει τα «test events» έξι μήνες νωρίτερα.
 Το κόστος των έργων, όπως ανακοίνωσε ο υπουργός ΠΕΧΩΔΕ, υπολογίζεται σε 120 δισ. δραχμές και είναι υπερδιπλάσιο σε σχέση με αυτό που προβλέπει ο φάκελος υποψηφιότητας. Στην πράξη είναι βέβαιο ότι θα είναι πολλαπλάσιο. Ο Κώστας Λαλιώτης τόνισε ότι έχουν διασφαλιστεί οι πόροι και δεν θα συμμετέχουν ιδιώτες στη χρηματοδότησή τους. Είναι φανερό ότι τα προγράμματα δεν αποδεικνύονται ελκυστικά για την ιδιωτική πρωτοβουλία. Σε άλλο σημείο των δηλώσεών του, ο υπουργός ΠΕΧΩΔΕ είπε κατηγορηματικά ότι «κανένα έργο δεν θα κατασκευαστεί με απευθείας ανάθεση ή με φωτογραφικές διατάξεις». 
 Με αφορμή τα όσα ακούγονται περί σκανδαλολογίας, ο υπουργός ΠΕΧΩΔΕ έκανε λόγο για «καθ' έξη και κατ' επάγγελμα σκανδαλολόγους» και πρόσθεσε: «Δεν μπορούμε να μιλάμε για σκάνδαλα πριν ανατεθούν τα έργα». 
 Ιδιαίτερη μνεία έκανε στην περιβαλλοντική διάσταση των έργων και με αφορμή την κριτική που ασκείται από ορισμένες οικολογικές οργανώσεις είπε χαρακτηριστικά: «Δεν σημαίνει πως όποιος φωνάζει περισσότερο έχει δίκιο». Σχετικά με τις αντιρρήσεις που διατυπώνονται για το διάταγμα για τον Σχοινιά, ο υπουργός υπογράμμισε ότι οι σχεδιαζόμενες παρεμβάσεις θα επιφέρουν βελτίωση και ανάταξη του οικοσυστήματος, για το οποίο είπε ότι «σήμερα είναι μόνον κατ' όνομα οικοσύστημα».
 Ο Κώστας Λαλιώτης παρουσίασε τον πρώτο απολογισμό των πρωτοβουλιών του υπουργείου ΠΕΧΩΔΕ και ανακοίνωσε ότι θα δίνει στοιχεία για την πορεία των έργων κάθε τρεις μήνες. Συγκεκριμένα, τα στοιχεία του υπουργού ΠΕΧΩΔΕ για το πρώτο τετράμηνο έχουν ως εξής: 
 *ΚΕΝΤΡΟ ΚΩΠΗΛΑΣΙΑΣ: Ο στίβος κωπηλασίας θα έχει μήκος 2.222 μέτρα και θα διαθέτει χώρους προθέρμανσης και βοηθητικές εγκαταστάσεις (ιατρείο, αίθουσες VIP'S, χώρους εξυπηρέτησης αθλητών και δημοσιογράφων, χώρους στάθμευσης κ.λπ). Θα συνοδεύονται από έργα ανάταξης του υδροβιότοπου του Σχοινιά. Οι μελέτες θα ολοκληρωθούν τον ερχόμενο Ιανουάριο και η δημοπράτηση των έργων θα γίνει ένα χρόνο αργότερα. 
 *ΣΛΑΛΟΜ: Οι εγκταστάσεις στο Ριζάρι Μαραθώνα περιλαμβάνουν υγρό στίβο και αντλιοστάσιο, στο οποίο προσομοιώνονται οι συνθήκες ροής ορμητικού ποταμού, καθώς και κτιριακές εγκαταστάσεις. Το χρονοδιάγραμμα ακολουθεί αυτό που υπάρχει για τον Σχοινιά.
 *ΙΣΤΙΟΠΛΟΪΑ: Οι μελέτες θα καλύψουν ολόκληρη την επόμενη χρονιά, με στόχο την έναρξη των έργων τον Φεβρουάριο του 2002. Οι εγκαταστάσεις θα περιλαμβάνουν λιμάνι συνολικής θαλάσσιας έκτασης 250 στρεμμάτων και εγκαταστάσεις σε χερσαία ζώνη μήκους 800 μέτρων.
 *ΦΑΛΗΡΙΚΟΣ ΟΡΜΟΣ: Θα κατασκευαστούν δύο γήπεδα μπιτς βόλεϊ για 10.000 και 7.500 θεατές, καθώς και 10 βοηθητικά γήπεδα.
 *ΕΛΛΗΝΙΚΟ: Το υφιστάμενο υπόστεγο της «Ολυμπιακής», που χρησιμοποιείται για αεροσκάφη τύπου τζάμπο, θα μετατραπεί σε στάδιο 6.000 θέσεων, ενώ οι βοηθητικοί χώροι θα απαιτήσουν άλλα 16, 5 στρέμματα.
 Aοριστίες χαρακτηρίζει η N.Δ. το χρονοδιάγραμμα για τα ολυμπιακά έργα που ανακοίνωσε χθες ο Kώστας Λαλιώτης. Ο υπεύθυνος του τομέα Ολυμπιακών Eργων M. Kεφαλογιάννης και ο αρμόδιος κοινοβουλευτικού έργου A. Kατσιγιάννης σημειώνουν ότι ο υπουργός ΠEXΩΔE χαρακτήρισε προκαταβολικά ως «σκανδαλολογία» τη δικαιολογημένη κριτική που ασκείται στην κυβέρνηση για τις καθυστερήσεις των έργων και την έλλειψη συντονισμού.
