Το Μαυροβούνιο θα μποϊκοτάρει «ολοκληρωτικά» τις γιουγκοσλαβικές βουλευτικές και προεδρικές εκλογές του Σεπτεμβρίου, επιβεβαίωσε χθες ο πρόεδρος της δημοκρατίας, Μίλο Τζιουγκάνοβιτς.
 Σε συνέντευξή του στην ανεξάρτητη εφημερίδα Βιγέστι, ο Τζιουγκάνοβιτς διευκρίνισε ότι η κυβέρνησή του δεν θα εμποδίσει αυτούς που είναι αποφασισμένοι να συμμετάσχουν στις εκλογές, τονίζοντας ωστόσο ότι «όσοι αποφασίσουν να πάρουν μέρος στις εκλογές θα ψηφίσουν στην πραγματικότητα κατά της φιλευρωπαϊκής οδού του Μαυροβουνίου και εκείνοι που θα εκλεγούν δεν θα μπορούν να εκπροσωπούν παρά μόνο τον εαυτό τους και όχι το Μαυροβούνιο στο σύνολό του». Ο Μ. Τζιουγκάνοβιτς επέμεινε στην απόφασή του να μποϊκοτάρει τις εκλογές, παρά τις προτροπές της Aμερικανίδας υπουργού Εξωτερικών, Μαντλίν Ολμπράιτ, που είχε ζητήσει την επανεξέταση του ζητήματος.
 Η τελευταία σφυγμομέτρηση του Ινστιτούτου Κοινωνικών Επιστημών του Βελιγραδίου
δίνει προβάδισμα στον κοινό υποψήφιο 15 κομμάτων της αντιπολίτευσης, Βόισλαβ Κοστούνιτσα, με 35% έναντι του σημερινού προέδρου της Γιουγκοσλαβίας, Σλόμπονταν Μιλόσεβιτς, ο οποίος συγκεντρώνει το 23% των προτιμήσεων. Ο Βόισλαβ
Μιχαήλοβιτς, υποψήφιος του Κόμματος Σερβικής Ανανέωσης (SPΟ) και ο Τόμισλαβ Νίκολιτς, του υπερεθνικιστικού Ριζοσπαστικού Κόμματος, συγκεντρώνουν από 5%.
 Βρετανοί και Καναδοί διπλωμάτες ζήτησαν στο μεταξύ εξηγήσεις από την κυβέρνηση
του Σλόμπονταν Μιλόσεβιτς για την υπόθεση των δύο Βρετανών και δύο Καναδών που
κρατούνται ως ύποπτοι για τρομοκρατία. Οι κρατούμενοι επιβεβαίωσαν τις πληροφορίες για κακοποίησή τους από στρατιώτες του γιουγκοσλαβικού στρατού τις
πρώτες μέρες μετά τη σύλληψή τους. Χθες ο στρατιωτικός εισαγγελέας που έχει αναλάβει την υπόθεση ανακοίνωσε ότι έχει ζητήσει τη διεξαγωγή εκτενέστερης έρευνας με νέες καταθέσεις. Αν το αίτημά του γίνει αποδεκτό η όλη διαδικασία θα μπορούσε να καθυστερήσει ακόμη περισσότερο, προοπτική που έχει ήδη προκαλέσει τη διαμαρτυρία των διπλωματών.
