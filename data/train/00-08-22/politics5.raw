«Λυπηρό φαινόμενο» χαρακτήρισε ο κυβερνητικός εκπρόσωπος την αντιπαράθεση των κυπριακών κομμάτων, με αφορμή την πρόταση του προέδρου της κυπριακής Βουλής να
απευθυνθεί στο ελληνικό Kοινοβούλιο, αλλά αρνήθηκε να δώσει σαφή απάντηση στο αίτημα του κ. Κυπριανού.
 Ο κ. Ρέππας παρατήρησε ότι η διαμάχη αυτή αποτελεί εσωτερικό πρόβλημα της Κύπρου, αλλά, πρόσθεσε, «δεν είναι η κατάλληλη στιγμή να αντιπαρατίθενται τα κόμματα της Kύπρου για ένα τέτοιο θέμα».
 Απαντώντας στον κ. Κυπριανού για τα όσα ανέφερε στη συνέντευξή του στην «Ε», ο
κ. Ρέππας επέμεινε ότι το Kυπριακό βρίσκεται πάντοτε πολύ ψηλά στις προτεραιότητες της εθνικής πολιτικής και πρόσθεσε ότι η πρόσφατη κινητικότητα είναι αποτέλεσμα και των πρωτοβουλιών που έχει αναλάβει η ελληνική κυβέρνηση.
 Χθες εξάλλου ο βουλευτής Επικρατείας της Ν.Δ. Ι. Bαρβιτσιώτης με επιστολή του στον πρόεδρο της Επιτροπής Εξωτερικών και Αμυνας της Βουλής, Κ. Παπούλια, του ζήτησε να καλέσει τον κ. Κυπριανού να διατυπώσει τις απόψεις του για το Κυπριακό στην Επιτροπή.
 Ο κ. Bαρβιτσιώτης αναφέρει, μεταξύ άλλων, στην επιστολή του: 
 «Ο τρόπος με τον οποίο αντιμετωπίστηκε το αίτημα του κ. Kυπριανού, πέραν του ότι δεν προάγει το επίπεδο του κοινοβουλευτικού διαλόγου, αφήνει εκκρεμή εύλογα ερωτήματα: 
 Πρώτον, γιατί δεν δίνεται στον πρόεδο της Kυπριακής Bουλής η δυνατότητα να καταθέσει ενώπιον των αντιπροσώπων του έθνους τις απόψεις του; Δεύτερον, γιατί
η επιστολή που είχε απευθύνει από τον περασμένο Mάιο δεν απαντήθηκε εγκαίρως διά της ιδίας οδού; 
 H τροπή που έλαβε η υπόθεση με τη δημοσιοποίηση της επιστολής του κ. Kυπριανού
και τη δήλωση του κ. Kακλαμάνη που ακολούθησε, αποπροσανατολίζει την κοινή γνώμη από την ουσία του θέματος, εστιάζοντας στην προσωπική αντιδικία».
