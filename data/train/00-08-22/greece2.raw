Από τις 4 έως τις 19 Σεπτεμβρίου θα διαρκέσουν οι επαναληπτικές εξετάσεις για τους μαθητές της Β' Λυκείου οι οποίοι έμειναν μετεξεταστέοι σε κάποια μαθήματα.
 Η επαναφορά του θεσμού των μετεξεταστέων ισχύει μόνο για φέτος και μόνο για τους μαθητές της Β' Λυκείου, μετά την ειδική ρύθμιση του υπουργείου Παιδείας που έγινε εξαιτίας της μεγάλης αποτυχίας στις εξετάσεις του Ιουνίου.
 Στο ίδιο χρονικό διάστημα, κάνοντας χρήση της ίδιας διάταξης, θα διαγωνιστούν και οι μαθητές της Γ' τάξης των εσπερινών Λυκείων, καθώς και οι μαθητές της Γ'
τάξης των Ενιαίων Λυκείων και της Δ' τάξης των Εσπερινών Λυκείων, οι οποίοι απουσίασαν δικαιολογημένα, λόγω ασθένειας, από τις εξετάσεις του Ιουνίου και δεν έχουν πάρει απολυτήριο.
 Οι εξετάσεις για όλα τα μαθήματα ξεκινούν στις 8.30 το πρωί και διαρκούν 3 ώρες. Οι υποψήφιοι πρέπει να προσέρχονται στις αίθουσες εξέτασης μέχρι τις 8 π.μ.
