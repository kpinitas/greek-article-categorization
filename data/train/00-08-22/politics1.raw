 Οι υπογραφές για μια κλεισμένη από πέρυσι δουλειά αξίας μισού τρισ. δρχ. και κάτι, μπήκαν χθες στο ελληνικό Πεντάγωνο με τις εκατέρωθεν συμβαλλόμενες πλευρές να δείχνουν την ολοφάνερη ικανοποίησή τους. 
 Ηταν οι υπογραφές των συμβάσεων για τα γαλλικής κατασκευής μαχητικά αεροσκάφη τρίτης γενιάς Μιράζ 2000-5, την προμήθεια των οποίων είχε αποφασίσει σε συνεδρίασή του το ΚΥΣΕΑ στο τέλος Απριλίου 1999, διαθέτοντας και το σχετικό κονδύλι από το προηγούμενο πενταετές εξοπλιστικό πρόγραμμα.
 Το ειδικό βάρος των συμβάσεων φρόντισαν να υπερτονίσουν τα υπουργεία Aμυνας των δύο χωρών με την υπογραφή, χθες επίσης ειδικής διακρατικής διοικητικής συμφωνίας και μνημονίου, εμπλεκόμενα έτσι αμεσότερα στις επί μέρους διαδικασίες της εκτέλεσης των προγραμμάτων από τις κατασκευάστριες εταιρείες.
 Τα προγράμματα, συνολικού ύψους 554 δισ. δρχ. (1, 627 ευρώ), αφορούν την προμήθεια 15 αεροσκαφών Μιράζ 2000-5 και την αναβάθμιση στην ίδια έκδοση 10 από τα εν ενεργεία Μιράζ 2000 της Ελληνικής Πολεμικής Αεροπορίας (αυτά της «αγοράς του αιώνα» το 1986), με δικαίωμα προαίρεσης (option) για την προμήθεια
τριών επιπλέον Μιράζ 2000-5 και την αναβάθμιση πέντε επιπλέον Μιράζ 2000. Ακόμα, αφορούν την προμήθεια 200 πυραύλων αέρος-αέρος MICA και 56 πυραύλων αέρος-εδάφους SCALP με δικαίωμα προαίρεσης για την προμήθεια 50 επιπλέον πυραύλων MICA, όπως και το σύστημα παθητικών αντιμέτρων SPIRALE που θα φέρουν τα νέα και τα αναβαθμισμένα μαχητικά.
 Συμφωνήθηκαν επίσης αντισταθμιστικά οφέλη ύψους 115% επί των προγραμμάτων, μέσω των οποίων συμπεριλαμβάνεται και υποκατασκευαστικό έργο για την ελληνική αμυντική βιομηχανία ύψους 65, 44 δισ. δρχ., όπως και μεταφορά τεχνολογίας, εκπαίδευση και παροχή μέσων υποδομής συνολικού ύψους 49 δισ. δρχ.
 Οι εργασίες της αναβάθμισης των 10 Μιράζ 2000, η οποία αφορά ριζική ανανέωση του συνόλου σχεδόν των ηλεκτρονικών τους συστημάτων, καθώς και του οπλικού τους συστήματος, θα πραγματοποιηθούν στην Ελλάδα, στις εγκαταστάσεις της ΕΑΒ υπό την εποπτεία των κατασκευαστριών εταιρειών Dassault Aviation, Thomson -CSF
 Η ελληνογαλλική διοικητική συμφωνία και το μνημόνιο που υπεγράφησαν επίσης ορίζουν τη δωρεάν προσφορά των υπηρεσιών της γαλλικής κυβερνητικής πλευράς. Αυτές περιλαμβάνουν έλεγχο καλής εκτέλεσης και συντονισμού των συμβάσεων, πιστοποίηση διαμόρφωσης των αεροσκαφών, εκτέλεση ποιοτικού ελέγχου και ελέγχου
 Χαρακτηριστικό ήταν πάντως χθες ότι ο νεοδιορισθείς εδώ και ένα μήνα περίπου γενικός διευθυντής εξοπλισμών του υπουργείου Aμυνας, Γιώργος Κολίρης, απλώς κοιτούσε, ενώ τις υπογραφές στα συμβόλαια έβαζαν ο αμέσως υφιστάμενός του αλλά
παλιότερος αναπληρωτής διευθυντής Αντώνης Κάντας και οι εκπρόσωποι των κατασκευαστριών εταιρειών.
 Και αμέσως μετά, ο υπουργός Aμυνας Ακης Τσοχατζόπουλος εξέφρασε τη χαρά του γιατί ύστερα από τρία χρόνια περίπου και μέχρι το 2005 η Ελληνική Πολεμική Aεροπορία θα διαθέτει μια ολοκληρωμένη μοίρα 25 Μιράζ 2000-5, αλλά και μια αναβαθμισμένη μοίρα Μιράζ 2000, υμνολογώντας τα καλά της σύγχρονης ηλεκτρονικής τεχνολογίας στο στρατηγικό-αμυντικό τομέα: «Η πολιτική μας είναι να σταθούμε ως βασικός παράγοντας της κοινής ευρωπαϊκής πολιτικής άμυνας και ασφάλειας» είπε. Και αναφέρθηκε ξεκάθαρα σε κοινή ελληνογαλλική πολιτική απόφαση συνεργασίας στον τομέα αμυντικής βιομηχανίας ευχαριστώντας μάλιστα το Γάλλο ομόλογό του Aλέν Ρισάρ για τη συμβολή του στην υλοποίηση του προγράμματος των Μιράζ 2000-5.
 Ερωτηθείς δε σχετικά με το τέταρτης γενιάς αεροσκάφος Ραφάλ για το οποίο η γαλλική πλευρά εμφανίστηκε πανέτοιμη να ξεκινήσει διαπραγματεύσεις στην Ελλάδα, ο κ. Τσοχατζόπουλος υπενθύμισε μεν ότι οι αποφάσεις για την ελληνική συμμετοχή στο πρόγραμμα του ευρωμαχητικού είναι ειλημμένες, αλλά πρόσθεσε πως «είναι αλήθεια ότι γίνεται αξιολόγηση από την πλευρά μας και για τον τύπο Ραφάλ που μας έχει προταθεί από τη γαλλική αεροπορία».
