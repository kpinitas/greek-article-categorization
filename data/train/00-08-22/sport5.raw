 Στα σίγουρα, με δοκιμασμένες στο χρόνο συνταγές, θα πορευτεί ο Αγγελος Αναστασιάδης αύριο βράδυ, στον πιο σημαντικό αγώνα της χρονιάς που ανατέλλει. Δύο δισ. τουλάχιστον παίζονται στα ενενήντα λεπτά με την άσημη, άγνωστη, αλλά «απρόβλεπτη», σύμφωνα με τον προπονητή του Παναθηναϊκού, Πολόνια Βαρσοβίας. Η πρόκριση θεωρητικά βρίσκεται στο «τσεπάκι» των πρασίνων, στο ποδόσφαιρο ωστόσο «τα πάντα ρει». Αυτός είναι ο λόγος που ο ίδιος καλλιεργεί μια συγκρατημένη αισιοδοξία, εφιστώντας την προσοχή στους ποδοσφαιριστές του σε έννοιες όπως «σοβαρότητα και πειθαρχία».
 Προβλήματα δεν μπορούν να θεωρηθούν σε καμιά περίπτωση η ευαισθησία στον τένοντα του Πάολο Σόουζα, ούτε βέβαια οι πόνοι στον αστράγαλο του Γκόραν Βλάοβιτς, που απόμειναν ως ενθύμια από το ματς Kυπέλλου στη Λάρισα. Επειδή όμως εν προκειμένω ο αυριανός αγώνας (9 μ.μ., Ολυμπιακό Στάδιο), όπως προαναφέραμε, είναι παρτίδα δισ., φαίνεται πως οδηγός του Αναστασιάδη στη συγκρότηση της ενδεκάδας θα αποτελέσει ο πρώτος, πριν από δεκαπέντε ημέρες, αγώνας στο Πολσκ. Οπερ σημαίνει ότι ο Βαζέχα έχει προβάδισμα του Βλάοβιτς, που δείχνει τελευταία να συνέρχεται, ενδεχομένως ο φορμαρισμένος Βόκολος να έχει περισσότερες πιθανότητες από τον προερχόμενο από τραυματισμό Γκούμα, ο Πφλίπσεν να προαλείφεται για επιθετικό ρόλο στο δεύτερο ημίχρονο.
 «Το παιχνίδι της Τετάρτης είναι πιο δύσκολο από το πρώτο πριν από δεκαπέντε ημέρες στην Πολωνία», υπογράμμισε χθες σε μια λακωνική δήλωσή του ο Αναστασιάδης. «Οι Πολωνοί είναι γρήγοροι στην κόντρα και πειθαρχημένοι. Ολα εξαρτώνται από εμάς, από τη δική μας απόδοση. Οι παίκτες έχουν κατανοήσει την κρισιμότητα του αγώνα και είμαι βέβαιος ότι θα δείξουν την αρμόζουσα σοβαρότητα, ώστε να εξασφαλίσουμε την πρόκριση στους ομίλους του Τσάμπιονς Λιγκ».
 Από πλευράς παικτών, ένας από τους λίγους που δεν έκλεισε το στόμα του, ο Αγγελος Μπασινάς, ανέφερε ότι «το άγχος γίνεται μεγαλύτερο όσο πλησιάζει η ώρα της ρεβάνς, την ώρα του αγώνα όμως όλα θα ξεχαστούν», προσθέτοντας ακόμη: 
 «Οσο εύκολη φαίνεται η πρόκριση, τόσο δύσκολη είναι στην πραγματικότητα. Δύο χρόνια χωρίς Τσάμπιονς Λιγκ είναι πολλά για τον ΠΑΟ. Δίπλα στον Σόουζα αισθάνομαι προνομιούχος. Μαθαίνω πολλά, εκτός από άψογος επαγγελματίας είναι και εξαιρετικός χαρακτήρας».
 Τον αυριανό αγώνα θα διαιτητεύσει ο Γερμανός Εντγκαρ Στάινμπορν, με βοηθούς τούς συμπατριώτες του Χάρι Εχιγκ, Γιόζεφ Βέμπερς. Παρατηρητής του αγώνα ορίστηκε ο Ούγγρος Γκιόργκι Σίλαχι και παρατηρητής διαιτησίας ο Ολλανδός Πέτερ Γκανς.
 * Τέσσερις παίκτες του ΠΑΟ κλήθηκαν πάλι στις Εθνικές ομάδες των χωρών τους. Αναλυτικά, ο Κόλα για το εκτός έδρας ματς της Αλβανίας με την Φινλανδία (2/9), ο Σίγκουρτσον για το παιχνίδι Ισλανδίας-Δανίας (Ρέικιαβικ, 2/9), ο Σόουζα για το ματς της Πορτογαλίας στην Εσθονία (3/9) και ο Ολιβάρες για τον αγώνα του Περού στην Αργεντινή (4/9).
