Για το 2004, εν όψει και των Ολυμπιακών Αγώνων, μετέθεσε ο υπουργός ΠΕΧΩΔΕ τις
αλλαγές στο γνωστό μας δακτύλιο. Ο Κώστας Λαλιώτης, που ρωτήθηκε χθες από δημοσιογράφους, τόνισε ότι το υπουργείο μελετά από χρόνια το γενικότερο θέμα των ρυθμίσεων για την αντιμετώπιση του κυκλοφοριακού της πρωτεύουσας, αλλά οι όποιες αλλαγές θα προωθηθούν σε συνδυασμό με τη λειτουργία του τραμ και του προαστιακού.
 Τα δύο τελευταία, αρμοδιότητας του υπουργείου Μεταφορών, δεν έχουν ακόμα δρομολογηθεί και με αυτό το δεδομένο δεν θα πρέπει να θεωρείται βέβαιη η λειτουργία τους κατά τους Ολυμπιακούς Αγώνες. Tο θέμα του δακτυλίου ήρθε στην επικαιρότητα με αφορμή συνέντευξη του υφ. ΠEXΩΔE Hλία Eυθυμιόπουλου στα «Nέα»,
που μιλούσε για επικείμενες αλλαγές. Ο K. Λαλιώτης δεν θέλησε να πει πολλά, αρκέστηκε μόνο να αναφερθεί σε «κεκτημένη ταχύτητα λόγων», που εμμέσως καρφώνει τον υφυπουργό.
 Σύμφωνα με πληροφορίες, το υπουργείο ΠΕΧΩΔΕ μελετά τη διεύρυνση του δακτυλίου,
αλλά η κυκλοφορία των αυτοκινήτων δεν θα ακολουθεί το σύστημα «μονά-ζυγά». Οι περιορισμοί θα αφορούν το λεγόμενο «ολυμπιακό δακτύλιο», που ορίζεται από τη λεωφόρο Κηφισού, ένα τμήμα της Αττικής Οδού, την Κηφισίας, τη Β. Σοφίας, τη Συγγρού κι ένα τμήμα της παραλιακής. Το πιο πιθανό σενάριο προβλέπει τη διαμόρφωση εισόδων στην πόλη. Τα αυτοκίνητα που θα διέρχονται από αυτά τα σημεία θα καταβάλλουν «διόδια χρήσης δρόμων». Υπάρχει πρόταση να εφοδιαστούν τα αυτοκίνητα με «έξυπνες κάρτες», που τοποθετούνται σε ειδική θέση στο παρμπρίζ του οχήματος και θα χρεώνουν ή θα ακυρώνουν μονάδες σε κάθε διέλευσή του από τις εισόδους.
 «Υπάρχουν νέα δεδομένα και θα επανεξεταστούν ορισμένα μέτρα», δήλωσε χθες ο Κώστας Λαλιώτης, προσθέτοντας ότι οι νέες ρυθμίσεις θα υλοποιηθούν σε συνδυασμό με προγράμματα που στοχεύουν στη δημιουργία ζωνών ήπιας κυκλοφορίας ή και στον πλήρη αποκλεισμό της χρήσης ΙΧ από ορισμένα σημεία των πόλεων, κατά
τα πρότυπα του εμπορικού τριγώνου της Αθήνας. Το τελευταίο, βέβαια, κάθε άλλο παρά επιτυχημένο μπορεί να θεωρηθεί, δεδομένου ότι δεν τηρούνται τα περιοριστικά μέτρα, με ευθύνη του δήμου και της Tροχαίας.
