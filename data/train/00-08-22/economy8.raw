 Οι τεράστιες μεταβολές των τιμών τα τελευταία τρία χρόνια έχουν εστιάσει την προσοχή της διεθνούς κοινότητας στο ζήτημα της αστάθειας στην αγορά πετρελαίου.
 Κατά καιρούς διατυπώνονται διάφορες απόψεις, τόσο από την πλευρά των καταναλωτών όσο και από τη μεριά των παραγωγών για το πώς θα μπορούσε να επιτευχθεί η σταθερότητα.
 Η πιο πρόσφατη ήταν η υιοθέτηση ενός πλαισίου διακύμανσης στο καλάθι των τιμών
7 τύπων αργού πετρελαίου από τον ΟΠΕΚ. Σύμφωνα με αυτήν, εάν η μέση τιμή του καλαθιού αυτού ξεπεράσει το πλαίσιο των 22-28 δολαρίων ανά βαρέλι επί 20 συνεχόμενες εργάσιμες ημέρες, τότε το καρτέλ αυξάνει ή μειώνει την παραγωγή κατά 500.000 βαρέλια ημερησίως, για να επαναφέρει τις τιμές εντός αυτού. Ομως το μέτρο αυτό δείχνει ιδιαίτερα αναποτελεσματικό, καθώς, ενώ τον Απρίλιο η τιμή του βρισκόνταν στα 22 δολάρια σήμερα ξεπερνά κατά πολύ τα 28 δολάρια, αποτυγχάνοντας στο βασικό στόχο του για σταθερότητα στις αγορές. Επιπλέον, πρόσφατες εκτιμήσεις λένε ότι λιγότερη από τη μισή ποσότητα που προσέθεσε ο ΟΠΕΚ στη δεύτερη απόφασή του για αύξηση της παραγωγής τους φθάνει σήμερα καθημερινά στην αγορά. Τόσο το μέτρο αυτό όσο και οι υπόλοιπες εναλλακτικές προτάσεις που έχουν διατυπωθεί κατά καιρούς, απέτυχαν γιατί αγνόησαν ένα βασικό στοιχείο: ότι οι πετρελαϊκές αγορές είναι από τη φύση τους ασταθείς.
 Η αστάθεια αυτή καθορίζεται τόσο από εσωτερικούς παράγοντες, που έχουν να κάνουν με την αγορά, όσο και από εξωτερικούς, όπως ο καιρός, οικονομικές εξελίξεις άσχετες με την αγορά πετρελαίου, καθώς και γεωπολιτικές ισορροπίες.
 Το πετρέλαιο είναι ένας πόρος συγκεντρωμένος σε λίγες μόνο χώρες του πλανήτη, δεν είναι ανεξάντλητος ενώ παράλληλα είναι ετερογενής χημικά. Κυριαρχεί και εξουσιάζει τις οικονομές των χωρών που το παράγουν. Τα περισσότερα κέντρα ζήτησής του βρίσκονται αρκετά μακριά από τους χώρους της παραγωγής, με αποτέλεσμα η προσφορά να μην μπορεί να αυξηθεί ή να μειωθεί άμεσα. Επιπλέον το
αργό πετρέλαιο δεν μπορεί να χρησιμοποιηθεί εάν πρώτα δεν διυλιστεί και μετατραπεί σε παράγωγα προϊόντα, όπως η βενζίνη, το πετρέλαιο θέρμανσης, το ντίζελ κ.λπ. Εξαιτίας του υψηλού κόστους μεταφοράς των διυλιζομένων προϊόντων σε σύγκριση με το κόστος μεταφοράς αργού πετρελαίου, η διαδικασία της διύλισης
τείνει να συγκεντρώνεται πλέον πιο κοντά στους χώρους κατανάλωσης παρά στους χώρους παραγωγής.
 Από την πλευρά τους, τα διυλιστήρια είναι υποχρεωμένα να συνταιριάζουν το ετερογενές μίγμα των ποσοτήτων του αργού πετρελαίου που απορροφούν με τις μεταβλητές ποσότητες των παραγώγων που χρειάζεται μια συγκεκριμένη περιοχή του
πλανήτη σε μια συγκεκριμένη περίοδο. Ενας λόγος για τον οποίο αυτό το μίγμα των προϊόντων του πετρελαίου μπορεί να αλλάξει είναι ο καιρός, καθώς σε αρκετές περιοχές η θέρμανση ή ο κλιματισμός απορροφούν ένα σημαντικό μέρος της
 Το γεγονός αυτό δεν αυξάνει μόνο τους εποχικούς κύκλους ζήτησης του πετρελαίου, αλλά εισάγει παράλληλα αστάθεια στην αγορά όταν, για παράδειγμα, ο
καιρός είναι πιο ήπιος ή πιο βαρύς απ' ό,τι συνήθως.
 Καθώς το πετρέλαιο παραμένει το πλέον εμπορεύσιμο διεθνές αγαθό τόσο σε όρους όγκου όσο και αξίας, τα γεγονότα που αφορούν την πετρελαϊκή αγορά αποκτούν μεγάλη βαρύτητα. Γνωρίζοντας αυτό, η διεθνής διπλωματία επηρεάζει την προσφορά, με αποτέλεσμα να υπάρχει μια αξιοσημείωτη ευπάθεια της αγοράς σε εξωτερικά πολιτικά ή οικονομικά γεγονότα. Το αραβικό πετρελαϊκό εμπάργκο στις αρχές της δεκαετίας του '70, η ιρανική επανάσταση και ο πόλεμος μεταξύ Ιράν-Ιράκ στα τέλη της δεκαετίας του '70 και τις αρχές του '80, ο πόλεμος στον
Περσικό την περίοδο 1990-'91 και η ασιατική οικονομική κρίση το 1997-'98, αποτελούν όλα παραδείγματα εξωτερικών της αγοράς παραγόντων που επηρέασαν πτωτικά ή ανοδικά τις τιμές του πετρελαίου.
 Και αν τα τέσσερα από τα 5 παραπάνω παραδείγματα συνδέονται εν μέρει με την αγορά πετρελαίου, αφού αφορούν πετρελαιοπαραγωγούς χώρες. Tο τελευταίο, η ασιατική χρηματοοικονομική κρίση δηλαδή πριν από δύο χρόνια, δεν συνδέεται άμεσα.
 Τόσο η ασιατική χρηματοοικονομική κρίση όσο και οι δύο ήπιοι χειμώνες στο βόρειο ημισφαίριο που ακολούθησαν ήταν οι βασικές αιτίες της σημαντικής υποχώρησης της τιμής του πετρελαίου από τα 25 δολάρια ανά βαρέλι στις αρχές Οκτωβρίου του 1997 σε επίπεδο κάτω από τα 10 δολάρια ανά βαρέλι το Φεβρουάριο του 1999. Υπήρξαν όμως και εσωτερικοί παράγοντες της ίδιας της αγοράς, που συνέβαλαν σε αυτήν την πτώση, καθώς οι τιμές είχαν αυξηθεί τεχνητά σε υψηλά επίπεδα στα τέλη του 1997, εξαιτίας της αβεβαιότητας που υπήρχε για τις ιρακινές εξαγωγές, αλλά και τα χαμηλά αποθέματα.
 Η απόφαση των χωρών του ΟΠΕΚ στην Τζακάρτα το Νοέμβριο του 1997 για μεγαλύτερες αυξήσεις στις ποσοστώσεις έπαιξε επίσης το ρόλο της. Βασίστηκε στις πληροφορίες για την αγορά στο α' εξάμηνο αυτής της χρονιάς και τα προκαταρκτικά στοιχεία για το τρίτο τρίμηνο. Στα στοιχεία αυτά δεν παρουσιαζόταν η οικονομική κατάσταση της Ασίας, ενώ αγνοήθηκε εντελώς το φαινόμενο Ελ Νίνιο και η επίδραση που είχε προς έναν ηπιότερο χειμώνα.
 Από την άλλη πλευρά, ο κύκλος της ανόδου των τιμών που ξεκίνησε το Φεβρουάριο του 1999 ήταν επίσης αποτέλεσμα μιας σειρά εξωτερικών και εσωτερικών παραγόντων. Η ανάκαμψη των ασιατικών οικονομιών διαδραμάτισε καθοριστικό ρόλο,
όμως η βασική αιτία ήταν οι περιορισμοί στην παραγωγή που πέτυχε ο ΟΠΕΚ και κάποιες από τις πετρελαιοπαραγωγές εκτός καρτέλ χώρες το Μάρτιο του 1999. Επιπλέον στις προθεσμιακές αγορές αργού πετρελαίου και παραγώγων του επανεμφανίστηκε το φαινόμενο της περιόδου 1996-97, οι τιμές να διαμορφώνονται σε υψηλότερα επίπεδα για τις άμεσες ή πλησιέστερες χρονικά παραδόσεις σε σύγκριση με τις έπειτα από πολλούς μήνες παραδόσεις.
 Τα καθυστερημένα και ελλιπή στοιχεία, οι αλλαγές του καιρού και η διαμάχη μεταξύ των παραγωγών χωρών για το μερίδιο αγοράς και τις τιμές, είναι χρόνια χαρακτηριστικά της πετρελαϊκής αγοράς. Το σημερινό εύρος διακύμανσης των τιμών
που έχει υιοθετήσει σήμερα ο ΟΠΕΚ από την άλλη πλευρά θεωρείται ιδιαίτερα υψηλό, καθώς είναι το μεγαλύτερο εδώ και 15 χρόνια. Εάν αυτό διατηρηθεί, το φαινόμενο των υψηλότερων τιμών σποτ στα βραχυπρόθεσμα συμβόλαια έναντι χαμηλότερων στα μακροπρόθεσμα θα τείνει να αποτελέσει ένα συστηματικό χαρακτηριστικό της αγοράς, οδηγώντας σε χαμηλότερα αποθέματα. Επιπλέον θα αποτελέσει αντικίνητρο για μεγαλύτερη παραγωγής πετρελαίου στις εταιρείες διύλισης. Με τη σειρά του το τελευταίο θα δημιουργήσει μεγαλύτερους κινδύνους σε τεχνικά προβλήματα στις εγκαταστάσεις εξόρυξης, τα διυλιστήρια και τους αγωγούς.
 Η αστάθεια στις αγορές πετρελαίου τόσο λόγω εξωτερικών όσο και εσωτερικών παραγόντων θα πρέπει να θεωρείται αναπόφευκτη. Ομως η καλύτερη πρόβλεψη στα αποθέματα, η διαθεσιμότητα εναλλακτικών ενεργειακών προϊόντων θα μπορούσαν να μειώσουν σημαντικά τις αρνητικές επιδράσεις από την άνοδο των τιμών. Τα καλύτερα στοιχεία, άλλωστε, πάντα προσφέρουν καλύτερες απαντήσεις στις εξελίξεις της αγοράς, περιορίζοντας έτσι τις απρόβλεπτες κρίσεις. 
