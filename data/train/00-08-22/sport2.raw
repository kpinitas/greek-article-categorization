Ισως και σήμερα ο Κώστας Γκατσιούδης θα ξαναμπεί στο στίβο, για να προπονηθεί και πάλι, αφού, όπως φαίνεται, οι ενοχλήσεις που έχει στη μέση δεν συνιστούν σοβαρό πρόβλημα. Ο πρωταθλητής μας εξετάστηκε την Παρασκευή από τον επικεφαλής
της ιατρικής ομάδας του ΣΕΓΑΣ, Μιχάλη Αβερκίου, και η διάγνωση ήταν πως πιθανότατα έχει πάθει ψύξη. Χθες οι πόνοι υποχώρησαν, η κατάσταση του Γκατσιούδη είναι όλο και καλύτερη κι έτσι αναμένεται να αρχίσει και πάλι τις προπονήσεις.
 Στο μεταξύ, ανακουφισμένη είναι και η Ολγα Βασδέκη, μετά την εμφάνισή της στην
ημερίδα που έγινε το Σάββατο στην Καλαμάτα. Οχι βέβαια για το 13, 82 που πέτυχε, αλλά γιατί κατάφερε να αγωνιστεί ξανά χωρίς να νιώσει καμία ενόχληση στο πόδι. Ετσι θα μπει σε κανονικό ρυθμό αγώνων, παίρνοντας μέρος σε όσα περισσότερα μίτινγκ μπορεί, προκειμένου να βρεθεί σε καλή κατάσταση στο Σίδνεϊ.
 Πλώρη για το Νο 100 της παγκόσμιας κατάταξης έχει βάλει ο Σόλων Πέπας, ο κορυφαίος Ελληνας τενίστας αυτή τη στιγμή, που από το 178 βρέθηκε ετούτη την εβδομάδα στο 149. Σε λίγες ημέρες, όταν θα προστεθούν οι πόντοι από την εξαιρετική εμφάνισή του στο τουρνουά του Κιέβου, ο Πέπας θα βελτιώσει ακόμη περισσότερο τη θέση του. 
 ΒΟΛΕΪ: Με το καλημέρα ρίχνεται στα δύσκολα η Eθνική εφήβων του βόλεϊ, που παίζει σήμερα (21.00) στη Ραγκούσα της Ιταλίας με τη Ρωσία, στην πρεμιέρα του Ευρωπαϊκού Πρωταθλήματος. Η κλήρωση είναι πολύ δύσκολη για το ελληνικό αντιπροσωπευτικό συγκρότημα, αφού βρίσκεται στο β' όμιλο, μαζί με Πολωνία, Τσεχία, Γιουγκοσλαβία και Γερμανία. Το ευχάριστο είναι πως ο Γιάννης Κυριακίδης ξεπέρασε τον τραυματισμό του...
 Στη διάθεση του ομοσπονδιακού τεχνικού Νίκου Νεόφυτου βρίσκονται οι: Ανδρεάδης, Ντώνας, Καπετανόπουλος, Δράκος, Παππάς, Μανιάτης, Στεφάνου, Σουλτανόπουλος, Καραγιάννης, Κυριακίδης, Ωρολογάς, Σμαραγδής. 
 * Παναθηναϊκός και ΑΕΚ ξεκίνησαν χθες την προετοιμασία τους για τη νέα χρονιά, με τον Νίκο Σαμαρά, μεγάλο φετινό απόκτημα των «πρασίνων», να δηλώνει πως φιλοδοξία του είναι να κατακτήσει το «πρωτάθλημα» με τον ΠΑΟ.
 ΧΑΝΤΜΠΟΛ: Την πρώτη νίκη της στον τέταρτο αγώνα της στο Eυρωπαϊκό Πρωτάθλημα νέων θα κυνηγήσει σήμερα στο κλειστό της Ηλιούπολης (18.00) η εθνική ομάδα χάντμπολ των νέων, με αντίπαλο την Ισπανία. Το ερώτημα είναι αν οι επισημάνσεις που έκανε μετά τις τελευταίες ήττες ο ομοσπονδιακός τεχνικός Δημήτρης Σκούφας θα ξυπνήσουν το φιλότιμο των παικτών της ελληνικής Εθνικής ή θα τους ρίξουν την ψυχολογία... Οι Ισπανοί νίκησαν στο τελευταίο ματς 34-29 τη FYRΟM και, σε αντίθεση με την Εθνική μας, έχουν έτσι μία νίκη.
 * Πανελλήνιος και Κιλκίς έδωσαν χθες φιλικό προετοιμασίας στην Κυψέλη (22-29) εν όψει των ευρωπαϊκών υποχρεώσεών τους.
 ΓΥΜΝΑΣΤΙΚΗ: Αύριο στη Μίκρα θα υπάρξει ένα τεστ αγωνιστικής κατάστασης, παρουσία κι ενός φημισμένου διεθνούς κριτή -του Ρουμάνου Στόικα- για τον ολυμπιονίκη της ενόργανης Ιωάννη Μελισσανίδη. Η συμμετοχή του στο Σίδνεϊ είναι οριστικοποιημένη, αλλά αυτή η πρόβα θα είναι μια ευκαιρία να διαπιστωθεί κατά πόσο έχει ξαναβρεί πλήρως τη φόρμα του, μιας και δεν πήρε μέρος στον αγώνα της Λευκορωσίας. 
 ΣΚΙ: Στην τελική ευθεία μπήκαν οι προετοιμασίες για το Παγκόσμιο Πρωτάθλημα θαλάσσιου σκι νέων, που θα διεξαχθεί από 7 έως 10 Σεπτεμβρίου, στη λίμνη Στράτος του Αγρινίου. 
