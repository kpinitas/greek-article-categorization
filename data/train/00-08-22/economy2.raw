Νέες δυνατότητες προσφέρονται πλέον στους επενδυτές παραγώγων καθώς ακόμη δύο προϊόντα εντάχθηκαν προς διαπραγμάτευση στο Χρηματιστήριο Παραγώγων Αθηνών (XΠA).
 Πρόκειται για τη «Σύμβαση Πώλησης Μετοχών με Σύμφωνο Επαναγοράς» (Stock Repo) και τη «Σύμβαση Αγοράς Μετοχών με Σύμφωνο Επαναπώλησης» (Reverse Stock Repo) που ξεκίνησαν να διαπραγματεύονται και συμπεριλαμβάνουν σε πρώτη φάση τις μετοχές που εμπεριέχονται στον δείκτη FTSE/ASE-20.
 Aναφορικά με τη λειτουργία του Stock Repo διευκρινίζεται ότι δεν προσφέρει κανέναν κίνδυνο για του επενδυτές. Συγκεκριμένα, τόσο οι ιδιώτες όσο και οι θεσμικοί επενδυτές που έχουν στην κατοχή τους τίτλους μετοχών μπορούν να τους παραδίδουν στην Eταιρεία Eκκαθάρισης Συναλλαγών επί Παράγωγων (ΕΤΕΣΕΠ) μέσω του προϊόντος Σύμβασης Πώλησης Μετοχών με Σύμφωνο Επαναγοράς και να εισπράτουν, σε μηνιαία βάση, κάποιο έσοδο για τους τίτλους του οποίους έχουν προσφέρει, χωρίς κανένα απολύτως κίνδυνο από την άνοδο ή κάθοδο της αγοράς.
 Επιπλέον, αν επενδυτές έχουν θέση σε παράγωγα προϊόντα του ΧΠΑ, εξασφαλίζουν καλύτερο περιθώριο ασφάλισης για μετοχές του FTSE/ASE-20, αν τις παραδώσουν στην ΕΤΕΣΕΠ μέσω του Stock Repo, αντί να τις βάλουν ως ενέχυρο για τη θέση τους σε παράγωγα.
 Στην παρούσα πρώτη φάση λειτουργίας του προϊόντος, δίνεται η δυνατότητα μόνο στα μέλη του ΧΠΑ με την ιδιότητα του Ειδικού Διαπραγματευτή τύπου Β να δανείζονται μετοχές από την ΕΤΕΣΕΠ, μέσω της Σύμβασης Αγοράς Μετοχών με Σύμφωνο Επαναπώλησης Reverse Stock Repo, με αποκλειστικό σκοπό την αντιστάθμιση του κινδύνου από θέσεις αγοράς που κατέχουν στα παράγωγα του ΧΠΑ.
Στην επόμενη φάση εξέλιξης του προϊόντος αναμένεται να επιτραπεί ο δανεισμός των μετοχών και σε άλλες κατηγορίες συμμετεχόντων στην αγορά.
 Τα προϊόντα αυτά προσφέρουν ένα έσοδο χωρίς κίνδυνο για όσους προσφέρουν μετοχές και βοηθούν στην ορθολογικοποίηση των τιμών μεταξύ της αγοράς παραγώγων και της αγοράς του ΧΠΑ, εξαλείφοντας τις περιπτώσεις όπου η αγορά παραγώγων κινείται αρκετά κάτω από τη θεωρητική της τιμή. Επιπλέον δίνει τη δυνατότητα στους Ειδικούς Διαπραγματευτές τύπου Β να προσφέρουν, με σχετικά μικρότερο κίνδυνο, καλύτερες τιμές αγοράς και πώλησης στην αγορά παραγώγων, για μεγαλύτερο αριθμό συμβολαίων και συνεπώς συνεισφέρει στη βελτίωση της ρευστότητας. 
 Πρέπει να σημειωθεί ότι για την προστασία της αγοράς, οι Ειδικοί Διαπραγματευτές που χρησιμοποιούν το Reverse Stock Repo για να δανεισθούν μετοχές και στη συνέχεια να προβούν σε ανοικτή πώληση για αντιστάθμιση της θέσεώς τους σε παράγωγα, θα πρέπει να εκτελούν την πώληση στο ΧΑΑ σε τιμή όχι κατώτερη της τελευταίας τιμής συναλλαγής.
