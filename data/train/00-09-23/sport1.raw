 Αυτός ο τελικός θα είναι σκληρός, αλλά όπως λένε και οι Αμερικανοί: «Οταν τα πράγματα σκληραίνουν, προχωρούν οι μάγκες»! Αρα ο Κώστας Γκατσιούδης πρέπει να 
αποδείξει στις 12.30 το μεσημέρι πως είναι ο πιο μάγκας από τους υπόλοιπους έντεκα της παρέας στον τελικό του ακοντισμού. 
 Θα μπορούσαμε να πούμε ότι το χρωστάει στον εαυτό του, στους γονείς του, στην πατρίδα και άλλα τέτοια συγκινητικά. Αλλά στους αγώνες δεν υπάρχουν χρεωστούμενα, γιατί ο καθένας παίρνει, κάθε φορά, ό,τι δικαιούται. Ο κάθε αγώνας είναι ένας ξεχωριστός «λογαριασμός» και κλείνει με το τέλος και των έξι 
προσπαθειών. Ολα τα άλλα είναι απλά για λαϊκή κατανάλωση...
 Τα πράγματα είναι ξεκάθαρα. Ο στόχος του Κώστα είναι το χρυσό μετάλλιο, χωρίς βέβαια το... απλό μετάλλιο να είναι αποτυχία. Αλλά τον ίδο στόχο έχουν ο κυρίαρχος του αγωνίσματος τη δεκαετία που φεύγει, ο Γιαν Ζελέζνι, και ο θριαμβευτής πέρυσι στη Σεβίλη, ο Ακι Παρβιάινεν. Ο άνθρωπος που βρίσκεται στο δρόμο του Γκατσιούδη από το 1992 κιόλας, όταν είχε κερδίσει στο παγκόσμιο πρωτάθλημα εφήβων, όπου φαβορί ήταν ο πρωταθλητής μας.
 Αλλά μετά το 88, 41 στο χθεσινό προκριματικό ο Γκατσιούδης έδωσε ένα σαφές μήνυμα προς όλους. Ακόμα και προς εμάς που ανησυχούμασε μετά τον τραυματισμό του στη Φινλανδία, που του στέρησε πολύτιμες ημέρες προπόνησης. Τι κι αν αργότερα, στο δεύτερο προκριματικό γκρουπ, ο Ζελέζνι απάντησε με 89, 39; Ο Κώστας πιστεύει ότι η εξέλιξη του αγώνα εξαρτάται κυρίως από τη δική του απόδοση! 
 «Η σημερινή βολή επιβεβαιώνει αυτό που είχα πει και πριν τους αγώνες. Πώς εξαρτάται από εμένα αν θα πετύχω τους στόχους που έχω βάλει στον αγώνα...».
 Ο πρωταθλητής μας δεν λέει μεγάλα λόγια. Αλλωστε ο προπονητής του, Αντώνης Παπαδημητρίου, πιστεύει πως τα μαθήματα που πήρε στην Ατλάντα (πανελλήνιο ρεκόρ με 87, 12 στον προκριματικό, 10ος με 81, 46 στον τελικό) αλλά και στη Σεβίλη όταν έχασε -μαζί με την αυτοσυγκεντρωσή του- ένα χρυσό μετάλλιο που φάνταζε σίγουρο, τα έχει αφομοιώσει πλήρως...
 «Ο Κώστας είναι πλέον έμπειρος αθλητής και αν δεν χάσει την αυτοσυγκέντρωσή του μέσα στον αγώνα, μπορεί να πάει ακόμα καλύτερα από τον προκριματικό. Ακόμα 
 Αυτό όμως που τόνισαν και οι δύο, και κυρίως ο ίδιος ο αθλητής, είναι πως ο σημερινός θα είναι ένα εντελώς διαφορετικός αγώνας: «Διαγράψτε το 88, 41! Μακάρι να ήταν αυτός ο τελικός, αλλά δεν είναι. Θα είναι μια εντελώς διαφορετική υπόθεση και ψυχολογικά και αγωνιστικά. Είμαι έτοιμος να τα δώσω όλα σ' αυτόν. Το καλό είναι πως η βολή στον προκριματικό μού βγήκε αρκετά άνετα και αυτό σημαίνει πως μπορώ να ρίξω παραπάνω στον τελικό...».
 Για τον Παπαδημητρίου, μια τέτοια επίδοση στον τελικό είναι μετάλλιο, αλλά διευκρινίζει: «Αυτό με βάση την εμπειρία προηγούμενων αγώνων. Αλλά αυτό δεν σημαίνει ότι μπορούμε να αποκλείσουμε τις εκπλήξεις, όπως έγινε στην Αθήνα με τον Κόρμπετ ή ότι δεν μπορούν όλοι να ρίξουν αρκετά μακριά...».
 Αν πάντως έχει καταλάβει κάτι καλά, είναι πως πρέπει να είναι σε εγρήγορση κάθε στιγμή μέσα στον αγώνα. Και σίγουρα έτσι πρέπει να είναι, όταν θα έχει απεναντί του τον αποφασισμένο -και σε εξαιρετική κατάσταση φέτος- Ζελέζνι, το λάτρη του αιφινιδιασμού Παρβιάινεν, αλλά ακόμα και τη... γριά αλεπού τού αγωνίσματος τον Στιβ Μπάκλεϊ και τους Γερμανούς Χένρι και Χεκτ, που (ποιος ξέρει;) κάποια στιγμή μπορεί να πάψουν να είναι ηττοπαθείς! 
