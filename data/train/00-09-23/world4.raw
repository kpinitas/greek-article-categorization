 Νομοσχέδιο με το οποίο αναγνωρίζεται η γενοκτονία των Αρμενίων από τους Τούρκους πέρασε χθες η υποεπιτροπή ανθρωπίνων δικαιωμάτων της αμερικανικής Βουλής των Αντιπροσώπων, παρά την γνωστή από καιρό προσπάθεια του Πενταγώνου να εμποδίσει μια τέτοια εξέλιξη. Το νομοσχέδιο απέχει πλέον ένα βήμα από τη συζήτησή του στην ολομέλεια. Οι Τούρκοι αντέδρασαν έντονα με προειδοποιήσεις για την πιθανότητα «σοβαρών επιπτώσεων» στις αμερικανοτουρκικές σχέσεις, ο Τύπος όμως ήταν πιο σκληρός με τη «Μιλιέτ» να κάνει λόγο για «πισώπλατο μαχαίρωμα».
 Το νομοσχέδιο καλεί τον πρόεδρο Κλίντον να αποκαλεί πλέον τη σφαγή 1, 5 εκατομμυρίου Αρμενίων από Τούρκους, μεταξύ 1915 και 1923, γενοκτονία. Προτρέπει επίσης το προσωπικό του αμερικανικού υπουργείου Eξωτερικών και κυρίως όσους ασχολούνται με τα ανθρώπινα δικαιώματα, να μάθουν «για τη γενοκτονία των Αρμενίων και τις συνέπειες της αδυναμίας να επιβληθούν οι αποφάσεις τουρκικών δικαστηρίων στους υπευθύνους». Το νομοσχέδιο, που εγκρίθηκε διά βοής από την υποεπιτροπή, θα έρθει προς συζήτηση στην αρμόδια επιτροπή την επόμενη εβδομάδα και μετά την υπερψήφισή του εκεί θα μπει στην ημερήσια διάταξη της ολομέλειας.
 Μαθαίνοντας τα νέα που απευχόταν, η Τουρκία απηύθηνε προειδοποίηση προς τις ΗΠΑ με τη μορφή ανακοινωθέντος του υπουργείου Eξωτερικών. «Η υιοθέτηση του νομοσχεδίου για την ούτως καλούμενη γενοκτονία από τη Βουλή των Αντιπροσώπων», αναφέρεται, «θα έχει αναμφίβολα επιπτώσεις στις διμερείς σχέσεις μεταξύ Τουρκίας και ΗΠΑ». Επίσης «θα εμποδίσει την ομαλοποίηση των σχέσεων μεταξύ Τουρκίας και Αρμενίας». Διατυπώνεται δε τέλος η παρότρυνση στην αμερικανική Βουλή «να υπερισχύσει η λογική».
 Με δηλώσεις του, ο Τούρκος πρωθυπουργός Μπουλέντ Ετζεβίτ χαρακτήρισε «άσχημο και θλιβερό γεγονός» την υποστήριξη στο νομοσχέδιο. «Ορισμένοι ανεύθυνοι πολιτικοί -πρόσθεσε- επηρεάζουν την εξωτερική πολιτική και τούτο δημιουργεί ένταση». Και ο Ετζεβίτ προειδοποίησε για την πιθανότητα να καταφερθεί πλήγμα στις αμερικανοτουρκικές σχέσεις.
 Παρέμβαση έκανε χθες και ο πρόεδρος της Τουρκίας Αχμέτ Νετζντέτ Σεζέρ, ο οποίος διά του εκπροσώπου του ενημέρωσε ότι το θέμα του νομοσχεδίου ήγειρε κατά τη συνάντησή του με τον Κλίντον, στο περιθώριο της συνόδου του ΟΗΕ πριν από λίγες ημέρες. Ο Σεζέρ τόνισε ότι έχει σημασία να κάνει η Ουάσινγκτον προσπάθεια ώστε να εμποδιστεί η υιοθέτηση του νομοσχεδίου για να μην καταφερθεί πλήγμα στην «στρατηγική συμμαχία».
 Το θέμα ήταν χθες πρωτοσέλιδο στον τουρκικό Τύπο. Χαρακτηριστικός είναι ο τίτλος της «Μιλιέτ»: «Οι ΗΠΑ μαχαιρώνουν πισώπλατα τον κύριο σύμμαχό τους για να εξασφαλίσουν την ψήφο 300.000 Αρμενίων».
 Το φιλοτουρκικό Κέντρο Πολιτικής Ασφάλειας συνέδεσε το νομοσχέδιο με την προσπάθεια του Ρεπουμπλικάνου βουλευτή Τζιμ Ρόγκαν να επανεκλεγεί. Στην Καλιφόρνια, όπου εκλέγεται, ζουν οι περισσότεροι Αρμένιοι από οπουδήποτε αλλού εκτός της χώρας τους.
