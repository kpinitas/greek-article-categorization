Τo Aνώτατο Ειδικό Δικαστήριο (ΑΕΔ) καλείται να λύσει το γόρδιο δεσμό της καταβολής ή μη του οικογενειακού επιδόματος και στους δύο συζύγους που εργάζονται στο Δημόσιο.
 Η Ολομέλεια του Συμβουλίου της Επικρατείας παρέπεμψε το θέμα στο ΑΕΔ, προκειμένου να άρει τη διαφωνία που υπάρχει μεταξύ δύο ανώτατων δικαστηρίων, τα οποία έχουν εκδώσει αντίθετες αποφάσεις. Το ΣτΕ αποφάνθηκε με χθεσινή απόφασή του ότι το επίδομα πρέπει να καταβάλλεται και στους δύο συζύγους, ενώ η Ολομέλεια του Ελεγκτικού Συνεδρίου έχει κρίνει το αντίθετο. 
 Οι δικαστές του ΣτΕ αποφάνθηκαν κατά πλειοψηφία (14-11) ότι και οι δυο σύζυγοι που εργάζονται στο Δημόσιο ή ευρύτερο δημόσιο τομέα (ΝΠΔΔ, ΟΤΑ) δικαιούνται στο ακέραιο το οικογενειακό επίδομα. Σύμφωνα με το σκεπτικό της απόφασης, το επίδομα αποτελεί προσαύξηση των αποδοχών που καταβάλλονται για την αντιμετώπιση των οικογενειακών βαρών. Η ευμενέστερη αυτή μισθολογική μεταχείριση των έγγαμων είναι επιτρεπτή συνταγματικά λόγω του άρθρου 21 περί προστασίας του γάμου και της οικογένειας. Η καθιέρωση όμως διακρίσεων μεταξύ υπαλλήλων που βρίσκονται στην ίδια οικογενειακή κατάσταση βάσει ειδικών προϋποθέσεων που συνδέονται με την παροχή ή όχι εργασίας και το καθεστώς εργασίας του συζύγου υπαλλήλου στο δημόσιο ή ιδιωτικό τομέα είναι αντίθετη προς τη συνταγματική αρχή της ισότητας. Κατά συνέπεια, αναφέρεται στην απόφαση, «η διάταξη του άρθρου 11 του νόμου 1505/84 που απαγορεύει τη διπλή καταβολή του επιδόματος σε περίπτωση που και οι δύο σύζυγοι είναι υπάλληλοι του Δημοσίου ή των ΝΠΔΔ ή των ΟΤΑ ή όταν ο ένας είναι υπάλληλος του Δημοσίου και ο άλλος του ιδιωτικού είναι αντισυνταγματική». 
 Στον αντίποδα της απόφασης αυτής κινείται η ετυμηγορία των δικαστών του Ελεγκτικού Συνεδρίου, οι οποίοι έχουν κρίνει ότι η συγκεκριμένη διάταξη είναι συνταγματική. Μετά από αυτή την εξέλιξη, την τελευταία «λέξη» έχει το ΑΕΔ.
