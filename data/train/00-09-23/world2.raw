 Προσθέτοντας νέα ερωτήματα σχετικά με τη σκοπιμότητα της διεξαγωγής πρόωρων προεδρικών εκλογών στη Γιουγκοσλαβία, ο πρωθυπουργός της Γιουγκοσλαβίας δήλωσε χθες ότι, ανεξαρτήτως αποτελέσματος των αυριανών εκλογών, ο Σλόμπονταν Μιλόσεβιτς θα παραμείνει στην εξουσία τουλάχιστον μέχρι τον Ιούλιο του 2001.
 Ταυτοχρόνως, η προεδρία της Ευρωπαϊκής Ενωσης ανακοίνωσε ότι οι γιουγκοσλαβικές αρχές αρνήθηκαν την αποστολή 20 εκπροσώπων των κοινοβουλίων των χωρών-μελών της Ε.Ε. για την παρακολούθηση των εκλογών.
 Οπως ανακοίνωσε η γαλλική προεδρία της Ε.Ε., οι 20 κοινοβουλευτικοί ζήτησαν βίζα από τις γιουγκοσλαβικές προξενικές αρχές. «Καμία βίζα δεν δόθηκε. Με λιγότερες από 48 ώρες να απομένουν ώς τις εκλογές, αυτή η απουσία απάντησης δείχνει την άρνηση του Βελιγραδίου να δώσει τη δυνατότητα στους κοινοβουλευτικούς να ανταποκριθούν στην αποστολή τους με πλήρη ελευθερία και χωρίς προσκόμματα», επισημαίνει η ανακοίνωση.
 Στο Βελιγράδι, επιλέγοντας να μιλήσει λίγη ώρα πριν ισχύσει η απαγόρευση πολιτικών δηλώσεων εν όψει των εκλογών, ώστε να μην υπάρχει περιθώριο απάντησης από την αντιπολίτευση, ο Μομίρ Μπουλάτοβιτς δήλωσε ότι «ο σημερινός πρόεδρος μπορεί να παραμείνει στην εξουσία ώς τα μέσα του ερχόμενου έτους, επειδή του το επιτρέπει το Σύνταγμα».
 «Οποιο και αν είναι το αποτέλεσμα (των εκλογών), ο Γιουγκοσλάβος πρόεδρος έχει εντολή μέχρι τον ερχόμενο Ιούλιο και αυτός θα ορίσει την επόμενη κυβέρνηση», πρόσθεσε ο Μπουλάτοβιτς, μιλώντας στην ιδιωτική τηλεόραση του Μαυροβουνίου «Ελμάγκ».
 Το Σύνταγμα προβλέπει ότι ο πρόεδρος της Γιουγκοσλαβίας μπορεί να αντικατασταθεί πριν λήξει η θητεία του μόνο σε περίπτωση θανάτου του ή αν υποβάλει την παραίτησή του. Ομως ο Σλόμπονταν Μιλόσεβιτς προκήρυξε πρόωρες προεδρικές εκλογές χωρίς να υποβάλει παραίτηση.
 Νομικοί κύκλοι, πάντως, αμφισβητούν την ερμηνεία του Μπουλάτοβιτς, καθώς το ίδιο Σύνταγμα προβλέπει και ότι όποιος εκλεγεί στην προεδρία, πρέπει να ορκιστεί σε διάστημα 15 ημερών από την ημερομηνία των εκλογών.
 Αντιδρώντας στις δηλώσεις Μπουλάτοβιτς, ο εκπρόσωπος της Κοινωνίας των Πολιτών της αντιπολίτευσης, Γκόραν Σβιλάνοβιτς, τις χαρακτήρισε «απολύτως σκανδαλώδεις» και τόνισε ότι η αντιπολίτευση δεν πρόκειται να δεχθεί τέτοια παραποίηση του Συντάγματος.
 Αυτό δείχνει ότι το καθεστώς Μιλόσεβιτς είναι τρομοκρατημένο. Είναι απαράδεκτο και εμείς (η αντιπολίτευση) δεν πρόκειται να το αποδεχθούμε. Θα ζητήσουμε νομική εφαρμογή του Συντάγματος για την προστασία του εκλεγμένου προέδρου», πρόσθεσε.
 Ο πρόεδρος του Μαυροβουνίου, Μίλο Τζουγκάνοβιτς, είχε προβλέψει λίγο νωρίτερα ότι ο Μιλόσεβιτς θα δηλώσει ότι νίκησε ακόμη και αν ηττηθεί στις κάλπες από τον Βόισλαβ Κοστουνίτσα. «Δεν περιμένω ότι ο Μιλόσεβιτς θα παραδεχθεί ποτέ ότι έχασε στις εκλογές», είπε, προβλέποντας ότι, αν χρειαστεί, ο Γιουγκοσλάβος πρόεδρος θα χρησιμοποιήσει βία για να διατηρηθεί στην εξουσία.
 Στην Πράγα, ο πρώην διοικητής του ΝΑΤΟ στην Ευρώπη, απόστρατος στρατηγός Ουέσλι Κλαρκ, δήλωσε ότι «αν ήμουν στη θέση του Μιλόσεβιτς... δεν θα απέκλεια μια διεθνή επέμβαση».
 Ο γενικός γραμματέας του ΝΑΤΟ, λόρδος Ρόμπερτσον, δήλωσε ότι η Συμμαχία «φοβάται το χειρότερο» και διατηρεί ελάχιστες ελπίδες ότι οι εκλογές στη Γιουγκοσλαβία θα είναι ελεύθερες και δίκαιες.
