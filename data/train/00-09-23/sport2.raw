 Ο Πύρρος ήταν όλος αγωνία και προσμονή για τον αγώνα που εξελίσσεται αυτή την ώρα, αλλά ο Κάχι Κακιασβίλι είναι ο άνθρωπος που νίκησε το άγχος. Θα κερδίσει το τρίτο Ολυμπιακό του χρυσό; «Φίλε μου, θα τους πάρει το κεφάλι», απαντάει άνθρωπος που τον ζει από κοντά...
 Οπως τους το πήρε πριν από 4 χρόνια στην Ατλάντα: 10 κιλά περισσότερα από τον δεύτερο σήκωσε (τον Καζάχο Ανατόλι Χράπατι) και 17, 5 παραπάνω από τον τρίτο (τον Ουκρανό Γκότφριντ).
 Οπως τους το πήρε πριν από 8 χρόνια στη Βαρκελώνη: 12, 5 κιλά διαφορά στο ζετέ από τον Ουζμπέκο Σιρτσόφ (παγκόσμιο ρεκόρ, όσο χρειαζόταν για να ισοβαθμήσει μαζί του και να τον κερδίσει) και 20 κιλά από τον χάλκινο Πολωνό Βολζανιέφσκι.
 Οπως τους το πήρε πέρυσι, στο Παγκόσμιο Πρωτάθλημα της Αθήνας, όπου πήρε το μοναδικό «τριπλό» χρυσό μετάλλιο της ελληνικής ομάδας, μαζί και τον τίτλο του «Αθλητή της Χρονιάς»: 412, 5 κιλά ο Κάχι, 405 ο δεύτερος Σιμόν Κολέτσκι (Πολωνός) · ο ίδιος που θα προσπαθήσει να εκθρονίσει τον άνθρωπό μας αύριο στο Συνεδριακό Κέντρο του Σίδνεϊ.
 Στην αρχική λίστα της κατηγορίας των 94 κιλών, ο Κακιασβίλι έχει δηλωθεί με επίδοση 417, 5 κιλών στο σύνολο. Πώς να χάσει; Οι μόνοι άλλοι που ξεκινούν με 400
 από χέρι είναι ο 19χρονος και ξέχειλος από ταλέντο Κολέτσκι (412, 5) και ο Πέρσης Κουρούς Μπαγκερί (402, 5).
 «Ο μόνος που μπορεί να κερδίσει το Κακιασβίλι είναι ο δικός μου αθλητής», πιστεύει ο Πολωνός Ιακώβου, Ρίσαρντ Σέβτσικ. Στην πραγματικότητα, τον Κάχι μπορεί να λυγίσει μόνο η ατυχία, κάποιο απρόοπτο της τελευταίας στιγμής. Θα λέγαμε «και ο κακός του εαυτός», αλλά αυτός έχει να εμφανιστεί στο παλκοσένικο χρόνια.
 Αλήθεια, πότε ήταν η τελευταία του ήττα; Συμβουλευτήκαμε το αρχείο μας, μέχρι που σήκωσε κι αυτό τα χέρια ψηλά... «Ο μεγάλος μου στόχος, το όνειρό μου, είναι να κερδίσω άλλα δύο χρυσά Ολυμπιακά μετάλλια, ένα εδώ και ένα στην Αθήνα το 2004», δήλωσε χθες ο 31χρονος Κακιασβίλι. Αν το καταφέρει, θα γκρεμίσει μια για πάντα το θρύλο του Ναΐμ Σουλεϊμάνογλου με τα τρία συνεχόμενα χρυσά και θα γράψει το δικό του όνομα στην πρώτη σελίδα της Χρυσής Βίβλου της άρσης βαρών.
 Ο μόνος που μπορεί να διεκδικήσει το ίδιο ρεκόρ είναι, βέβαια, ο Πύρρος Δήμας, αρκεί να του πάνε όλα δεξιά στον αγώνα που εξελίσσεται αυτή την ώρα. Ανάμεσα στους αντιπάλους του Κάχι ξεχωρίζουν και ο Τούρκος Μπουνιαμίν Σουντάς (3ος πέρυσι στην Αθήνα με 395 κιλά, θα διεκδικήσει οπωσδήποτε θέση στο βάθρο), ο Αρμένης Χακόμπ Πετροσιάν, ο Σκοπιανός (αλλά στην πραγματικότητα «Σοβιετικός», πρώην συναθλητής του δικού μας) Βαντίμ Βάκαρτσιουκ και κυρίως ο Ρώσος σούπερ σταρ Αλεξέι Πετρόφ, που στην Αθήνα ήρθε πέρυσι τραυματισμένος και έμεινε στα ρηχά. Ο Πετρόφ, θριαμβευτής της Ατλάντα στα 21 του στην ελαφριά κατηγορία των 83 κιλών μπροστά από τον Λεωνίδα Κόκα, αποτελεί το μεγάλο ερωτηματικό.
 Αν είναι σε καλή κατάσταση, μπορεί ακόμα και να απειλήσει την κυριαρχία του Κάχι. Ναι, είναι ο ίδιος Πετρόφ που είχε πιαστεί ντοπέ λίγο πριν από τους Ολυμπιακούς του '96, όταν η φιλενάδα του παραδέχθηκε ότι του 'ριχνε φάρμακα στο φαγητό! Ο νεαρός Ρώσος, που αρχικά είχε τιμωρηθεί με ισόβιο αποκλεισμό, αποκαταστάθηκε και έγινε χρυσός Ολυμπιονίκης.
