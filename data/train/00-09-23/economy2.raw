 Στο «κόψιμο» των φοροαπαλλαγών που είχαν ενταχθεί στο υπό κατάθεση φορολογικό νομοσχέδιο επιδίδεται το οικονομικό επιτελείο, μετά την εντολή Σημίτη να βρίσκονται σε αναμονή για τις εξελίξεις στα μέτωπα του πετρελαίου και του δολαρίου.
 Μία ημέρα μετά την Κυβερνητική Επιτροπή, χθες το πρωί, ο υπουργός Εθνικής Οικονομίας και Οικονομικών Γιάννος Παπαντωνίου σε κατ' ιδίαν συνάντηση με τον αρμόδιο επί των φορολογικών υφυπουργό Οικονομικών Απόστολο Φωτιάδη έβαλαν στο τραπέζι το κείμενο του σχεδίου νόμου, που είχε ήδη συνταχθεί και ετοιμάζονταν να φέρουν στη Βουλή στα μέσα Οκτωβρίου.
 Σύμφωνα με πληροφορίες, υπουργός και υφυπουργός συζήτησαν για τα μέτρα που μπορούν να τεθούν εκτός νομοσχεδίου, λόγω της κρίσης στις διεθνείς αγορές, εκτιμώντας ότι για την ώρα δεν είναι σκόπιμο να δοθούν φοροαπαλλαγές που οδηγούν σε περικοπή του πλεονάσματος του τακτικού προϋπολογισμού (σ.σ. έφτανε τα 599 δισ. δρχ. στα τέλη του περασμένου Αυγούστου και εκτιμάται ότι θα ξεπεράσει κατά πολύ τα 800 δισ. στη λήξη του έτους), αφού πρέπει να διατηρηθεί ως έχει υπό το ενδεχόμενο αντιμετώπισης τυχόν επιπτώσεων από την κρίση.
 Τα μέτρα, που κατά τις ίδιες πληροφορίες βγαίνουν εκτός νομοσχεδίου ή περικόπτονται σημαντικά, αφορούν: 
 * Τεκμαρτή δαπάνη στα αυτοκίνητα μέχρι 9 ίππους (λιγότερα από 1.400 κυβικά), που ξεκινάει από 2, 75 εκατ. δρχ. για τα καινούργια οχήματα. Ετσι, αποφασίστηκε να μη νομοθετηθεί για την ώρα η κατάργηση του τεκμηρίου και η διατήρησή του τουλάχιστον για το 2001.
 * Η περικοπή της δαπάνης περί νέων τεχνολογιών. Κι ενώ αρχικά είχε διαρρεύσει ότι θα εκπίπτει το 100% της δαπάνης (λογισμικό εξοπλισμό και κόστος πρόσβασης στο Internet) από το φορολογητέο εισόδημα, τώρα μιλούν για έκπτωση μόνο του 40% της δαπάνης και μέχρι τις 250.000 δρχ. Ενώ δεν έχουν ξακαθαρίσει ακόμα αν στο ποσόν αυτό θα συμπεριλαμβάνεται και το κόστος πρόσβασης στο Διαδίκτυο.
 Η απόφαση σχετικά με τα δύο προαναφερόμενα μέτρα, όπως θα καταγραφούν στο νομοσχέδιο, ελήφθη, κατά τις ίδιες πληροφορίες, στη χθεσινή σύσκεψη των κ. Παπαντωνίου και Φωτιάδη. 
 Αξίζει να αναφερθεί ακόμη ότι το αφορολόγητο των 2.415.000 δρχ., όπως είχε αποφασιστεί να διαμορφωθεί προ μηνός -πάντα κατά τις πληροφορίες που είχαν αφήσει να διαρρεύσουν οι επιτελείς- θα φτάσει στα 2.400.000 δρχ. Εξέλιξη, που όπως σημείωνε αρμόδιος παράγοντας του οικονομικού επιτελείου, μπορεί να σηματοδοτεί και μείωση του ποσοστού τιμαριθμοποίησης των φορολογικών κλιμακίων από το 5%, ποσοστό στο οποίο είχαν καταλήξει προ μηνός, στο 4, 5% για την ώρα.
 Στη χθεσινή σύσκεψη αποφασίστηκε η κατάργηση του φόρου δωρεάς για νομικά πρόσωπα δημοσίου δικαίου και μειώνεται στο 10% από 20% για τα ιδιωτικού δικαίου, ενώ καταργούνται αρκετά τέλη χαρτοσήμου και φόροι υπέρ τρίτων μικρής απόδοσης για το Δημόσιο.
 Υπό εξέταση και αναλόγως των εξελίξεων στα μέτωπα του πετρελαίου και του δολαρίου τίθεται και το εύρος των φοροαπαλλαγών, για τις οποίες είχε δεσμευθεί προεκλογικά η κυβέρνηση. Τα υπόλοιπα μέτρα, όπως είχαν εξαγγελθεί από τον πρωθυπουργό Κώστα Σημίτη, αφορούν: 
 * Σταδιακή μείωση του ανώτατου συντελεστή φορολόγησης 45% για τα φυσικά πρόσωπα και μέχρι του ποσοστού 40% στη διετία, δηλ. μέχρι το 2002. Προ μηνός μιλούσαν για πτώση στο 42, 5% για το 2001.
 * Σταδιακή μείωση στο 38%, για την ώρα, του συντελεστή φορολόγησης 40% των μη εισηγμένων ανώνυμων εταιρειών, ώστε να μειωθεί η απόσταση από το συντελεστή φορολόγησης των εισηγμένων ανωνώμων εταιρειών, που τώρα είναι 35%.
 * Εισαγωγή φορολογικών κινήτρων για τις συγχωνεύσεις των επιχειρήσεων.
 Σταδιακή μείωση των φόρων και των τελών στα ακίνητα. Για το εύρος των απαλλαγών αυτών υπάρχει χρονικό περιθώριο μέχρι τέλος του έτους, αφού, όπως είχε ειπωθεί, θα αναγγελθούν τότε μαζί με τις νέες αυξημένες αντικειμενικές αξίες.
 * Ολική εφαρμογή, χωρίς ελάχιστο πλαφόν στο τέλος της τετραετίας, του λογιστικού προσδιορισμού των κερδών όλων των επιχειρηματικών δραστηριοτήτων.
 Σημειώνεται, τέλος, ότι δεν θίγονται τα μέτρα για τους αγρότες και τις οικογένειες με τρία παιδιά και άνω, αφού προεκλογικά ακόμα είχαν προσδιορίσει το εύρος των φοροαπαλλαγών αυτών.
