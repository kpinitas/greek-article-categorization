«H προτροπή και η έκκλησή μας έπιασαν τόπο. Υπάρχει θετική ανταπόκριση και στην Αθήνα και στους άλλους 60 Δήμους της χώρας», δήλωσε χθες ο Κώστας Λαλιώτης, με βάση τα πρώτα μηνύματα από την εφαρμογή των μέτρων στο πλαίσιο της «ημέρας χωρίς αυτοκίνητο».
 Φανερά ενθουσιασμένος, ο υπουργός ΠΕΧΩΔΕ προανήγγειλε ότι θα μελετηθεί το ενδεχόμενο να έχουμε στη χώρα μας πολλές «ημέρες χωρίς αυτοκίνητο». Σε συνεργασία με δήμους θα δοκιμαστεί ο περιορισμός της χρήσης Ι.Χ. για Σάββατο ή Kυριακή. Σε ένα τέτοιο ενδεχόμενο ο κάθε ενδιαφερόμενος δήμος θα θεσπίσει τη δική του «ημέρα χωρίς αυτοκίνητο», για παράδειγμα η πρώτη Kυριακή κάθε μήνα. «Του χρόνου θα μετέχουν στο πρόγραμμα διπλάσιος αριθμός δήμων», προέβλεψε ο υπουργός.
 Η σύμβουλος του υπουργού και συντονίστρια του προγράμματος Χριστίνα Τομαζινάκη, που πέταξε πάνω από την πρωτεύουσα τις πρωινές ώρες με το ελικόπτερο του «Φλας», διαπίστωσε ότι η κυκλοφορία ήταν αισθητά λιγότερη και ότι δεν υπήρχαν σοβαρά προβλήματα σε δρόμους γύρω από τις περιοχές των περιοριστικών μέτρων. «Τα μηνύματα από παντού είναι ενθαρρυντικά. Ο κόσμος είναι ενθουσιασμένος και αυτό δημιουργεί περισσότερες ευθύνες στην πολιτική ηγεσία του υπουργείου να προχωρήσει σε ανάλογα μέτρα», μας είπε η κ. Τομαζινάκη.
 Χθες, συνεργεία του υπουργείου ΠΕΧΩΔΕ έκαναν συνεχής μετρήσεις για την ατμοσφαιρική ρύπανση, την κυκλοφορία και το θόρυβο, τα αποτελέσματα των οποίων θα δοθούν την ερχόμενη εβδομάδα. Επίσης διανεμήθηκαν σε όλους τους δήμους ερωτηματολόγια, όπως άλλωστε έχει ζητήσει η Ευρωπαϊκή Επιτροπή, στα οποία οι πολίτες εκφράζουν την άποψή τους για τους περιορισμούς στην κυκλοφορία.
 Μεγάλο μέρος των πολιτών προτίμησε χθες να κινηθεί με το Mετρό. Τα δρομολόγια ξεκινούσαν κάθε 3 λέπτα, έναντι 5 έως 7 που ισχύει τις υπόλοιπες ημέρες. Η επιβατική κίνηση ήταν αυξημένη κατά 25%, πράγμα που σημαίνει ότι χθες κινήθηκαν με το Mετρό 70.000 περισσότεροι επιβάτες.
 Αισθητή ήταν η μείωση στις τιμές των ρύπων. Το διοξείδιο του θείου παρουσίασε τη μεγαλύτερη τιμή στο σταθμό της Πατησίων στις 11 π.μ., όπου έφθασε τα 241 μικρογραμμάρια, έναντι 403 προχθές. Μια ώρα αργότερα, λόγω του βοριά, έπεσε στα 235. Το μεσημέρι καταγράφηκαν υψηλές τιμές στο Περιστέρι και τη Λυκόβρυση, χωρίς όμως να πλησιάσουν τα όρια επιφυλακής.
