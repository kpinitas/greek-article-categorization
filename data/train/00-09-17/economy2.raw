Η μεγάλη άνοδος της τιμής του πετρελαίου σε συνδυασμό με την τρελή κούρσα που έχει ακολουθήσει το δολάριο αποτελούν ένα «εκρηκτικό» μίγμα το οποίο απειλεί τον προϋπολογισμό του επομένου έτους, δημιουργώντας ταυτόχρονα σημαντικά προβλήματα στη σύνταξη του Προγράμματος Σταθερότητας, το οποίο θα αντικαταστήσει το υφιστάμενο πρόγραμμα σύγκλισης. 
Παράγοντες του υπουργείου Εθνικής Οικονομίας και του Γενικού Λογιστηρίου του Κράτους παραδέχονται ότι οι τιμές του μαύρου χρυσού και του δολαρίου δυσκολεύουν σημαντικά τη σύνταξη των βασικών μεγεθών του νέου προϋπολογισμού.
Εκτός από το δημόσιο χρέος, το οποίο επιβαρύνεται από την ανατίμηση του δολαρίου (έχει κερδίσει έναντι της δραχμής περίπου 20% από την αρχή του έτους), οι νέοι εξωγενείς παράγοντες επιβαρύνουν το σκέλος των δαπανών. 
Το χειρότερο σενάριο, το οποίο εξετάζεται από τους επιτελείς του υπουργείου Εθνικής Οικονομίας, αναφέρει ότι τα νέα αυτά δεδομένα ενδέχεται να οδηγήσουν σε επιβράδυνση του ρυθμού ανόδου του ΑΕΠ.
Το ενδεχόμενο η όλη κατάσταση να λάβει το χαρακτήρα μιας «μίνι» ύφεσης δεν αποκλείεται, καθώς τόσο η ανατίμηση του δολαρίου όσο και του πετρελαίου δημιουργούν πληθωριστικές πιέσεις, οι οποίες δεν μπορούν να αντιμετωπιστούν παρά μόνο με περιορισμό της ζήτησης.
Μια τέτοια εξέλιξη παραπέμπει σε «μνήμες» της πετρελαϊκής κρίσης του 1978, η οποία όμως, σύμφωνα με ανώτατο στέλεχος του ΥΠΕΘΟ, δεν δείχνει να επαναλαμβάνεται στις μέρες μας. 
Το πρόβλημα για την ελληνική οικονομία δεν είναι εντονότερο απ' ό,τι των υπολοίπων χωρών της Ευρωπαϊκής Ενωσης. Μάλιστα, στην πρόσφατη συνεδρίαση του ΕΚΟΦΙΝ όπου παρουσιάστηκαν οι τελευταίες δημοσιονομικές εξελίξεις των κρατών-μελών, κατέστη σαφές ότι τα μεγέθη της χώρας μας τόσο στον πληθωρισμό όσο και στην ανεργία κινούνται στο μέσο όρο της Ευρωπαϊκής Ενωσης. Το υψηλότερο ποσοστό της ανεργίας στη χώρα μας (11,7% το 1999) αποδίδεται στη μη επέκταση της μερικής απασχόλησης. 
Ωστόσο, η ιδιαιτερότητα της ελληνικής οικονομίας συνίσταται στην ανάγκη να ακολουθηθεί μια πιο χαλαρή νομισματική πολιτική.
Αντίθετα, οι υπόλοιπες χώρες της Ε.Ε μπρούν, πάντα στο πλαίσιο της ευρωζώνης, να ακολουθήσουν μια πιο αυστηρή νομισματική πολιτική, η χώρα μας είναι αναγκασμένη να μειώσει τα δραχμικά επιτόκια περίπου κατά 3%.
Το γεγονός αυτό αποστερεί από την κυβέρνηση ένα ισχυρό αντιπληθωριστικό όπλο, το οποίο μάλιστα, σύμφωνα με τις εκτιμήσεις του ΥΠΕΘΟ, δεν είναι δυνατόν να αντισταθμιστεί από μία «ακόμη πιο αυστηρή» δημοσιονομική πολιτική. 
Ιδιαίτερα μάλιστα ως προς το σκέλος των φόρων, τα περιθώρια επηρεασμού του πληθωρισμού είναι από πολύ περιορισμένα ώς ανύπαρκτα. Αλλωστε, μετά τη μείωση που θα ισχύσει και φέτος από τον επόμενο μήνα του ειδικού φόρου κατανάλωσης στο πετρέλαιο θέρμανσης, η χώρα μας θα διαθέτει το χαμηλότερο συντελεστή φορολόγησης για την κατηγορία αυτή. Μάλιστα, η «οικολογική» διάσταση των φόρων που σχετίζονται με τα καύσιμα αποκλείει περαιτέρω μειώσεις σε ολόκληρη την Ευρωπαϊκή Ενωση. 
Ακόμη όμως και αν τελικά ξεπεραστεί για φέτος ο σκόπελος του πληθωρισμού, τα δεδομένα που δημιουργούνται δεν είναι διόλου ενθαρρυντικά ιδιαίτερα για τις δημόσιες δαπάνες. Αντίθετα, στο σκέλος των εσόδων δεν φαίνεται να δημιουργείται πρόβλημα, καθώς αυτά θα συνεχίσουν να αυξάνονται κατ' αντιστοιχία με τον πληθωρισμό.
Ομως, σύμφωνα με εκτιμήσεις παραγόντων του υπουργείου Εθνικής Οικονομίας, το κρίσιμο μέγεθος το οποίο θα προσδιορίσει σε σημαντικό βαθμό την επίτευξη του μικρού προβλεπόμενου πλεονάσματος για το 2001 θα είναι οι δαπάνες. 
Στον τομέα αυτό, η κυβέρνηση πρέπει να επιτύχει το αντιφατικό εκ πρώτης όψεως να συγκρατήσει την άνοδό τους σε ρυθμό χαμηλότερο από την προβλεπόμενη ονομαστική άνοδο του ΑΕΠ το 2001 (7,9%).
