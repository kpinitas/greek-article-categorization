Mπροστά σε μια τελευταία αλλά σκληρή «δοκιμασία» διάρκειας τριών μηνών βρίσκεται η δραχμή, αλλά και το σύνολο της ελληνικής οικονομίας.
Το «τελευταίο μίλι» πριν από την ένταξη στη ζώνη του ευρώ την 1/1/2001 είναι στρωμένο με τα απρόβλεπτα «αγκάθια» που έχει σπείρει η κατάρρευση του ευρώ και η κατακόρυφη άνοδος του πετρελαίου. Οι επιτελείς δεν αποκλείουν, εαν η κατάσταση επιδεινωθεί, να φορτωθεί το χρέος με περισσότερα από 400 δισ. δρχ. και να υπάρξουν συναλλαγματικές παρενέργειες παράλληλα με την ένταση των πληθωρικών πιέσεων.
Ο υπουργός Eθνικής Οικονομίας, Γιάννος Παπαντωνίου, αναγνώρισε μετά την τελευταία συνάντηση του ΕΚΟΦΙΝ ότι υπάρχει πρόβλημα λόγω πετρελαίου και ευρώ, αλλά ταυτόχρονα ήταν καθησυχαστικός, ως όφειλε, όσον αφορά τις πιθανές συνέπειες στην πορεία της οικονομίας.
Οι πραγματικές διαστάσεις του προβλήματος όμως ξεφεύγουν από τις καθησυχαστικές δηλώσεις του υπουργού, καθώς η πτώση του ευρώ (ίσως και κάτω από τα 80 σεντς μέχρι τέλος του έτους) επιδεινώνει τις ανολοκλήρωτες ακόμα επιπτώσεις της κατακόρυφης ανόδου του πετρελαίου στην οικονομία πριν αυτή περάσει το κατώφλι του ευρώ.
Το ισοζύγιο έχει ήδη αρχίσει να ξεφεύγει από τα ανεκτά όρια και έχει ξεπεράσει μέσα σε έξι μήνες το έλλειμμα του προηγούμενου χρόνου. Παράλληλα, το εξωτερικό χρέος, αν και έχει μετατραπεί κατά μεγάλο μέρος σε ευρώ, επιδεινώνεται από την παράλληλη επίπτωση της πτώσης του ευρώ έναντι του δολαρίου και της υποχρεωτικής διολίσθησης της δραχμής έναντι του ευρώ.
Η δραχμή, όπως παραδέχονται στο οικονομικό επιτελείο της κυβέρνησης, μέσα στο επόμενο τρίμηνο θα κινείται επί «ξυρού ακμής» για να προσεγγίσει ομαλά την κεντρική ισοτιμία των 340,7 δρχ. ανά ευρώ, με μοναδικό εργαλείο καθοδήγησης  τη μείωση των επιτοκίων από την ΤτΕ και τον έλεγχο της ρευστότητας.
Το έλλειμμα του ισοζυγίου τρεχουσών συναλλαγών τροφοδοτείται ολοένα και περισσότερο από την άνοδο του πετρελαίου αφενός και από τις συνέπειες της πτώσης του ευρώ έναντι του δολαρίου αφετέρου. Η αύξηση του ελλείμματος μέσα στο τελευταίο τρίμηνο του χρόνου έρχεται να συμπέσει χρονικά με τη μείωση των επιτοκίων, η οποία θα συνοδευτεί φυσιολογικά με μια σταδιακή αποχώρηση ορισμένων επενδυτικών κεφαλαίων από τους τίτλους της δραχμής.
Αν υπήρχε μόνο η μείωση των επιτοκίων, τότε το πρόβλημα θα ήταν ελεγχόμενο και δεν θα υπήρχε καμία ανησυχία. Τώρα όμως το πρόβλημα επιδεινώνεται από την εξωτερική συγκυρία (ευρώ, πετρέλαιο) και μπορεί να οδηγήσει σε απότομη αύξηση των πιέσεων στη δραχμή και βέβαια στη διεύρυνση του spread (διαφοράς) των δραχμικών ομολόγων από τα γερμανικά. Οι επιπτώσεις στο σημείο αυτό αποκτούν νέες διαστάσεις με συνέπειες τόσο στη δραχμή όσο και στα δημοσιονομικά.
Οπως παρατηρεί αρμόδιο στέλεχος της ΤτΕ, οι αγορές είναι ιδιαίτερα προσεκτικές στην παραμικρή ένδειξη αδυναμίας ενός νομίσματος και αυτό έχει αποδειχθεί πολλές φορές στο παρελθόν. 
Τώρα η πτώση του ευρώ, η οποία δεν είχε βέβαια προβλεφθεί σε τέτοια επίπεδα, επιδεινώνει τη θέση της δραχμής σε μια χρονική περίοδο που η ΤτΕ όχι μόνο δεν έχει μεγάλη ευχέρεια χειρισμών, αλλά είναι υποχρεωμένη να προχωρήσει σε μείωση των επιτοκίων. 
Αν μάλιστα επιβεβαιωθούν φόβοι για ακόμα μεγαλύτερη πτώση του ευρώ κάτω από τα 85 σεντς έναντι του δολαρίου, με το πετρέλαιο να παραμένει σε επίπεδα πάνω από τα 30 δολάρια, «τότε η Τράπεζα της Ελλάδος θα χρειασθεί ολόκληρη τη δεξιοτεχνία αλλά και την επιροή της στις αγορές για να αντιμετωπισθεί η εξωτερική αυτή πίεση». 
Η μόνη «λύση» στην περίπτωση αυτή είναι να επιβραδυνθεί η μείωση των επιτοκίων ακόμα περισσότερο μέχρι την παραμονή της ένταξης «χωρίς όμως να μετακινηθεί η μείωση για το τέλος του έτους», όπως αναφέρουν διοικητικά στελέχη της T.τ.E.
Οι πιέσεις αυτές βέβαια έχουν την αντανάκλασή τους στο δημόσιο χρέος. Ηδη το εξωτερικό χρέος σε δολάρια έχει περιορισθεί στο 10% και το χρέος σε γεν στο 19%. Μέχρι σήμερα, το επιπλέον κόστος από την άνοδο του δολαρίου και του γεν, όπως δήλωσε ο υπουργός Γιάννος Παπαντωνίου, είναι 120 δισ. δρχ.
Σ' αυτό πρέπει να προστεθεί το κόστος της διολίσθησης της δραχμής έναντι του ευρώ που έχει υπολογισθεί ότι είναι 170 δισ. δρχ. Στα 290 δισ. δρχ. πρέπει να προστεθεί το επιπλέον κόστος μέχρι τέλος του έτους από την περαιτέρω πτώση του ευρώ και την αύξηση του πετρελαίου, καθώς κανένα επίσημο όργανο της Ε.Ε. δεν είχε υπολογίσει το ευρώ στα 86-87 σεντς ή το πετρέλαιο στα 34 δολάρια.
Πόσο μπορεί να φθάσει αυτό το κόστος; «Κανείς δεν μπορεί να υπολογίσει τις συνέπειες μιας φυσικής καταστροφής πριν ακόμα αυτή τελειώσει...», δήλωσε χαρακτηριστικά στην «Οικονομία» στέλεχος του οικονομικού επιτελείου της κυβέρνησης.
