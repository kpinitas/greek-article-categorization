TΟ EPΓΟ της κατασκευής των δύο Ιπποδρόμων σε Αθήνα και Θεσσαλονίκη, του Ολυμπιακού Ιππικού Κέντρου  στο  Μαρκόπουλο και του Πολυδύναμου Αθλητικού Κέντρου στο Φάληρο  κινδυνεύει να τιναχθεί στον αέρα.
Σύμφωνα με εκτιμήσεις εκπροσώπων των εταιρειών που ενδιαφέρονται, ο σχετικός διαγωνισμός που αφορά την εκτέλεση των παραπάνω έργων με τη μέθοδο της αυτοχρηματοδότησης ενδέχεται να μην ολοκληρωθεί ποτέ, καθώς οι όροι και τα χρονοδιαγράμματα που έχει θέσει ο Οργανισμός Διεξαγωγής Ιπποδρομιών Ελλάδας (ΟΔΙΕ) κρίνονται «ασύμφορα και μη υλοποιήσιμα» από τις κοινοπραξίες που διεκδικούν το έργο.
Σύμφωνα με το επικρατέστερο «εναλλακτικό» σενάριο, ο Ιππόδρομος του Φαλήρου θα παραμείνει προς το παρόν στη σημερινή του θέση και η μετεγκατάστασή του καθώς και η δημιουργία Ιπποδρόμου στη Θεσσαλονίκη θα παραπεμφθεί στο μέλλον σε συνδυασμό και με την παραχώρηση της εκμετάλλευσης μέρους του ιπποδρομιακού στοιχήματος. 
Σύμφωνα με το ίδιο σχέδιο, οι εγκαταστάσεις του Πολυδύναμου Αθλητικού Κέντρου του Φαλήρου, όπου θα στεγάζονταν τα αθλήματα της πυγμαχίας, της χειροσφαίρισης, του τζούντο και του τάε κβο ντο, θα μεταφερθούν στο Ελληνικό, ενώ το Ιππικό Κέντρο στο Μαρκόπουλο θα αποτελέσει αντικείμενο ξεχωριστού διαγωνισμού και θα πραγματοποιηθεί ως απλό δημόσιο έργο (όχι με τη μέθοδο της αυτοχρηματοδότησης), κάτι που σημαίνει ότι, αντίθετα με τις αρχικές επιδιώξεις της κυβέρνησης, θα επιβαρύνει τον κρατικό προϋπολογισμό.
Το «εναλλακτικό» σενάριο έχει ουσιαστικά επιβεβαιωθεί - μάλλον από λάθος- και από το αρμόδιο για τα αθλήματα στέλεχος της ΔΟΕ κ. Φελί. Ο Διευθυντής Αθλημάτων της ΔΟΕ, ερωτηθείς στο πλαίσιο της τελευταίας επίσκεψης του κλιμακίου των «Αθανάτων» στην Αθήνα στα τέλη του προηγούμενου μήνα για τα προβλήματα που ενδέχεται να δημιουργηθούν από την παρέμβαση της Ευρωπαϊκής Ενωσης στο σχετικό διαγωνισμό έπειτα από καταγγελίες για τις διαδικασίες που ακολουθήθηκαν, είχε απαντήσει ότι δεν ανησυχεί, καθώς «η κυβέρνηση έχει έτοιμο εναλλακτικό σενάριο». Η πρόεδρος του «Αθήνα 2004» κ. Αγγελοπούλου είχε αποφύγει τότε να προβεί σε λεπτομέρειες, ενώ στελέχη της Οργανωτικής Επιτροπής είχαν προσπαθήσει να υποβαθμίσουν το θέμα, λέγοντας ότι «για κάθε έργο πρέπει να υπάρχουν εναλλακτικά σενάρια σε περίπτωση που παρατηρηθούν προβλήματα ή καθυστερήσεις».
Ο διαγωνισμός βρίσκεται προς το παρόν σε εξέλιξη και οι πέντε κοινοπραξίες που έχουν προεπιλεγεί και έχουν λάβει τα τεύχη δημοπράτησης του έργου, πρέπει μέχρι τις 30 Οκτωβρίου να καταθέσουν τις τεχνικές και οικονομικές τους προσφορές.
Οι πέντε κοινοπραξίες που διεκδικούν το έργο είναι οι ακόλουθες:
