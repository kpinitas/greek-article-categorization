Πόση δόση ουτοπίας μπορεί να έχει το σύνθημα «Πόλεις χωρίς αυτοκίνητο». Στο άκουσμά του και μόνον πριν από μερικά χρόνια οι πιο πολλοί θα χαμογελούσαν με συγκατάβαση. Στο κατώφλι όμως του 21ου αιώνα η ανάγκη αυτή βρίσκεται όλο και πιο κοντά στην πράξη. 
Στις 22 του μηνός, την ερχόμενη Παρασκευή, η χώρα μας θα συμμετάσχει για πρώτη φορά σε αυτό τον ευρωπαϊκό θεσμό, που παρά τα προβλήματα και τις δυσκολίες γίνεται χρόνο το χρόνο πραγματικότητα. 
Πάνω από 500 ευρωπαϊκές μεγαλουπόλεις, ανάμεσά τους και 50 ελληνικές, εφαρμόζουν ή ετοιμάζονται να πειραματιστούν σε προγράμματα που κάνουν όλο και πιο... αχρείαστο το αυτοκίνητο.
«Κόκκινο στα Ι.Χ. και πράσινο για τους πολίτες» είναι το σύνθημα του Κώστα Λαλιώτη, ο οποίος τόνισε ότι «η ουσιαστική και ριζική αναβάθμιση της ποιότητας ζωής στις μεγάλες πόλεις περνά μέσα από τον επανακαθορισμό της σχέσης των πολιτών με τη χρήση των Ι.Χ. μέσα στις πόλεις». 
Σε δηλώσεις του προς την «Κ.Ε.», ο υπουργός ΠΕΧΩΔΕ παραδέχεται ότι το κύριο πρόβλημα είναι οι υποδομές, η ελκυστικότητα των μέσων μαζικής μεταφοράς, καθώς επίσης η σωστή ενημέρωση των πολιτών, κυρίως των Aθηναίων.
Η κρίση των πόλεων έχει απασχολήσει από χρόνια την επιστημονική κοινότητα. Χρειάστηκε όμως να προσκρούσει σε περιβαλλοντικά αδιέξοδα για να αγγίξει και τις πολιτικές ηγεσίες της Eυρώπης.
Το 80% των Eυρωπαίων ζει στις πόλεις, όπου το 75% των καυσίμων καταναλώνεται στις μετακινήσεις και για δραστηριότητες οικιακής χρήσης. 
Πάνω από το 50% των εκπομπών διοξειδίου του άνθρακα, του ρύπου που έχει τη μερίδα του λέοντος στο φαινόμενο του θερμοκηπίου, προέρχεται από ανθρωπογενείς δραστηριότητες.
Ωστόσο η επιστροφή στην «παρθένα φύση» είναι μάλλον ουτοπία και επομένως η έμφαση δίνεται στη ανάπτυξη με γνώμονα την προστασία του περιβάλλοντος. Η προτεραιότητα σ' ό,τι αφορά τα αστικά κέντρα δίνεται στις δημόσιες συγκοινωνίες, ενώ το τραμ, εξελιγμένο βεβαίως, κάνει δυναμικά την επανεμφάνισή του μαζί με το ποδήλατο.
 Το πρώτο θεσμικό βήμα έγινε με την «Πράσινη Βίβλο» για τις πόλεις, που χαιρετίστηκε από όλες τις χώρες-μέλη αλλά εφαρμόζεται από ελάχιστες... Ο ευρωπαϊκός θεσμός για μία «Ημέρα χωρίς αυτοκίνητο» εγκαινιάστηκε το 1997 στη γαλλική πόλη Λα Ροσέλ. 
Την επόμενη χρονιά επεκτάθηκε σε άλλες 36 πόλεις της Γαλλίας, ενώ το 1999 εντάχθηκαν στο θεσμό 150 γαλλικές και ιταλικές πόλεις. Βεβαίως η Ρώμη έχει αποκλείσει τα Ι.Χ. από το ιστορικό της κέντρο εδώ και μια εικοσαετία, ενώ το Παλέρμο έχει εφαρμόσει με επιτυχία περιοριστικά μέτρα σε μια έκταση 450 στρεμμάτων στην καρδιά της ιταλικής πόλης.
Είναι ένας δρόμος που δεν είναι στρωμένος με ρόδα: Το 1997 το 87% των καταστηματαρχών ήταν εναντίον του θεσμού. Δυο χρόνια αργότερα όμως οι αρνητικές γνώμες είχαν μειωθεί στο 32%. 
Μάλιστα στην Ιταλία το 56% θεωρεί θετική την πρωτοβουλία και το 54% ζητεί να λαμβάνονται συχνότερα και σε μόνιμη βάση τέτοια μέτρα. 
Το 96% των μονίμων κατοίκων στις περιοχές των περιορισμών δήλωσαν ότι δεν έχουν κανένα πρόβλημα.
 Οι κυκλοφοριακές παρεμβάσεις είναι η μοναδική ασπίδα στο αδιαχώρητο που δημιουργείται με τη συνεχή αύξηση των αυτοκινήτων. 
Σύμφωνα με τα στοιχεία του υπουργείου ΠΕΧΩΔΕ, το 1985 στη χώρα μας κυκλοφορούσαν 2.030.625 αυτοκίνητα, από τα οποία τα Ι.Χ. έφθαναν τα 1.226.070 και από αυτά τα 654.900 κυκλοφορούσαν στην περιοχή της Αττικής. 
Το σωτήριο έτος 2000 τα κυκλοφορούντα οχήματα φθάνουν αισίως τα 4.835.492, από τα οποία τα 3.005.799 είναι Ι.Χ. και από αυτά τα 1.497.591 οργώνουν την Αττική.
ΣτΟ τEλΟΣ Οκτωβρίου, εκτός απροόπτου, αναμένεται να δοθούν στους πεζούς τα πρώτα 200 μέτρα της πεζοδρόμησης της Διονυσίου Αρεοπαγίτου και στις αρχές του νέου χρόνου το δεύτερο ώς τη διασταύρωση με την Αποστόλου Παύλου. Ο τελευταίος αυτός δρόμος προβλέπεται, επίσης, να πεζοδρομηθεί, αλλά τα έργα δεν προβλέπεται να ξεκινήσουν πριν από τον ερχόμενο Ιανουάριο, αν βεβαίως δεν αλλάξουν αφού ο δοκιμαστικός αποκλεισμός του έχει προκαλέσει σοβαρά κυκλοφοριακά προβλήματα.
Οι παρεμβάσεις αυτές αποτελούν τμήμα της ενοποίησης των αρχαιολογικών χώρων της πρωτεύουσας, ένα πρόγραμμα που προχωρά σαν τον... κάβουρα. 
Πεζοδρομήσεις προβλέπονται επίσης στην περιοχή του Κολωνακίου, με σταδιακό αποκλεισμό των Ι.Χ. από την Πατριάρχου Ιωακείμ και κάποιους από τους κάθετους δρόμους, καθώς και αλλαγές στην κατεύθυνση ορισμένων αξόνων, όπως η Δεινοκράτους και η Κλεομένους.
Σήμερα, σύμφωνα με στοιχεία της «Αττικό Μετρό», η πρωτεύουσα διαθέτει αισίως 1.210 πεζόδρομους. Οι περισσότεροι δυστυχώς έχουν μετατραπεί σε «τραπεζάκια έξω» ή ακόμη σε... πάρκινγκ, αλλά παρ' όλα αυτά δεν παύουν να αποτελούν οάσεις στην τσιμεντούπολη. 
Από τη σχετική μελέτη της κρατικής εταιρείας προκύπτει ότι το 78% των πεζοδρομήσεων αναβάθμισαν τα όμορα ακίνητα, αλλά και την ευρύτερη περιοχή. 
Στο 83% η κίνηση των πεζών γίνεται χωρίς προβλήματα. Δεν λείπουν όμως και τα παρατράγουδα: Στο 87% των περιπτώσεων καταγράφηκαν παρκαρισμένα αυτοκίνητα. Το 27% έχει καταληφθεί από εμπορικές χρήσεις και το 15% για αναψυχή.
Το 81% είναι αμιγείς -στα χαρτιά βέβαια- πεζόδρομοι και διαθέτουν ζαρντινιέρες, παγκάκια, δοχεία απορριμμάτων, φωτισμό και σήμανση. 
Το 77% βρίσκεται στην Αθήνα και άλλους πέντε δήμους (Αιγάλεω, Κερατσίνι, Νέα Λιόσια, Πειραιάς και Χαλάνδρι). 
