Οι εξελίξεις που αναμένονταν στα Σκόπια, με αφορμή τις δημοτικές εκλογές που ξεκίνησαν την περασμένη Κυριακή, άρχισαν ήδη να εμφανίζονται και μάλιστα με πιο δραματικό τρόπο, αυξάνοντας την αγωνία που εκφράζεται για την ευρύτερη περιοχή εξαιτίας των επικείμενων εκλογικών αναμετρήσεων στη Γιουγκοσλαβία, την Αλβανία, το Κοσσυφοπέδιο και τη Βοσνία-Ερζεγοβίνη.
Οπως είναι γνωστό, μία εβδομάδα πριν από τις εκλογές, ο πρωθυπουργός Λιούπτσο Γκεοργκίεφσκι δεσμεύθηκε ότι θα προτείνει πρόωρες βουλευτικές εκλογές, αν στις δημοτικές ο κυβερνητικός συνασπισμός συγκεντρώσει 10% λιγότερες ψήφους από την αντιπολίτευση. 
Αυτό όμως τον έφερε μεταξύ σφύρας και άκμονος, καθώς: 
 Η δήλωσή του έδωσε κατ' αρχήν πολιτική διάσταση στην εκλογική αναμέτρηση και προκάλεσε έντονη πόλωση, που κορυφώθηκε την περασμένη Κυριακή με τις απόπειρες νοθείας, τις πράξεις τρομοκρατίας, τις συγκρούσεις και τις ανταλλαγές πυροβολισμών και τα ανθρώπινα θύματα που σημειώθηκαν και τα οποία πολλοί φοβούνται ότι μπορεί να επαναληφθούν και στο δεύτερο γύρο της επόμενης Κυριακής. 
 Στη συνέχεια, οι δύο μεγάλες πολιτικές παρατάξεις, ξεχνώντας τον πραγματικό λόγο της εκλογικής αναμέτρησης, ψάχνουν τώρα μέσα από τα εκλογικά αποτελέσματα να βρουν πού κερδίζει και πού χάνει η κάθε μία, ενώ παράλληλα η μεν αντιπολίτευση αξιώνει από τον πρωθυπουργό να τηρήσει τη δέσμευσή του, ο δε συνασπισμός προσπαθεί να αποτρέψει ένα τέτοιο ενδεχόμενο.
Το ερώτημα των πολιτικών παρατηρητών είναι πώς θα επηρεάσουν αυτές οι αμφίρροπες πιέσεις το νεαρό πρωθυπουργό, καθώς είναι γνωστό ότι η προεκλογική δέσμευσή του κρύβει και κάποιες προσωπικές αδυναμίες, αλλά και μια σειρά από σοβαρά προβλήματα στους κόλπους του κυβερνητικού συνασπισμού, πράγμα που φάνηκε και από τις δηλώσεις του την ημέρα των εκλογών, στις οποίες προσπάθησε να διαχωρίσει το κόμμα του από τους εταίρους του στην κυβέρνηση.
Ορισμένοι που τον γνωρίζουν καλά υποστηρίζουν ότι ο Γκεοργκίεφσκι έχει κουραστεί, καθώς εκτός των άλλων αισθάνεται ότι οι εταίροι του προσπαθούν να τον χρησιμοποιήσουν για δικά τους οφέλη, κάτι που κάνει και μερίδα στελεχών του δικού του κόμματος, όπως φάνηκε από την πρόσφατη αποχώρηση ομάδας βουλευτών του. 
Από την άλλη υπάρχει και το θέμα των Αλβανών, και ιδιαίτερα των ριζοσπαστών του DPA, οι οποίοι την περασμένη Κυριακή έκαναν μια ακόμα επίδειξη δύναμης, προκαλώντας κατά κύριο λόγο τα βίαια επεισόδια που τάραξαν τη χώρα και την εξέθεσαν στη διεθνή κοινότητα, επιβεβαιώνοντας άλλη μία φορά εκείνους που εξακολουθούν να θεωρούν τα Σκόπια ως «δυνάμει επικίνδυνη περιοχή». 
Κύριοι πρωταγωνιστές των επεισοδίων ήταν κατά γενική ομολογία στελέχη και οπαδοί του DPA, το οποίο, πέρα από τη μόνιμη επιδίωξή του να διαλύσει το αντίπαλο του κόμμα PDP και να κυριαρχήσει πολιτικά στην αλβανική κοινότητα, ήθελε επίσης να αυξήσει τις ψήφους του υπέρ του κυβερνητικού συνασπισμού, ώστε να αποτραπεί μια ενδεχόμενη προσφυγή σε πρόωρες εκλογές.
Η στάση αυτή των Αλβανών, οι οποίοι δεν δίστασαν να προπηλακίσουν ακόμα και διεθνείς παρατηρητές, θεωρείται ότι ξεπέρασε τα ανεκτά όρια, στέλνοντας μάλιστα αρνητικά μηνύματα και για τις αντίστοιχες δημοτικές εκλογές που πρόκειται να διεξαχθούν στην Αλβανία και στο Κοσσυφοπέδιο, την 1 και 28 Οκτωβρίου αντίστοιχα, με δεδομένες τις ομοιότητες στον τρόπο σκέψης και στις μεθόδους βίας και τρομοκρατίας των ριζοσπαστών του «αλβανικού τριγώνου».
Ηδη, πριν από τις εκλογές, οι εκπρόσωποι του DPA, ασκώντας ψυχολογική βία στο εκλογικό σώμα, τόνιζαν ότι «οι Αλβανοί ξέρουν να παίρνουν τα όπλα για να υπερασπιστούν τα δικαιώματά τους», στην Αλβανία, ο Σαλί Μπερίσα, θυμίζοντας τον παλιό εαυτό του, απειλεί να προκαλέσει «εξέγερση» για να ανατρέψει τους Σοσιαλιστές, ενώ στο Κοσσυφοπέδιο οι Αλβανοί απλώς χρησιμοποιούν τα όπλα τους για να εξουδετερώσουν τους πολιτικούς αντιπάλους τους.
