Δεν υπάρχει, ασφαλώς, καμία αμφιβολία πως η Ευρώπη ­η Δύση γενικότερα­ κατάλαβε, και μάλιστα με τη θεωρία του ντόμινο, πως η δεκαετία του φθηνού πετρελαίου αποτελεί, για όλους πλέον, παρελθόν.
Πρώτοι άνοιξαν τον ασκό του Αιόλου οι γάλλοι φορτηγατζήδες . Σύντομα, σε ολόκληρη την Ευρώπη, δυτική και ανατολική, θα βρεθούν στα οδοφράγματα οι μικρομεσαίοι αδικημένοι από τη νέα οικονομία, με αφορμή τις αλμυρές τιμές των καυσίμων.
Η ομηρία της Γαλλίας από τον αποκλεισμό έληξε, και η χώρα ηρέμησε νωρίς. Η περίπτωσή της, ωστόσο , από τις άλλες κυβερνήσεις και την Κεντρική Ευρωπαϊκή Τράπεζα, για την ώρα τουλάχιστον, δεν είναι παρά ένα παράδειγμα προς αποφυγήν.
Ο Λιονέλ Ζοσπέν έδωσε επιδοτήσεις και στους ψαράδες και στους ιδιοκτήτες των φορτηγών, αντισταθμίζοντας, κάπως, το υπέρογκο κόστος. 
Κάπου 15% το χρόνο μείωσε τη φορολογία στα καύσιμα ο γάλλος πρωθυπουργός, ο οποίος από την υπόθεση αυτή βγήκε βαριά τραυματισμένος: η δημοτικότητά του έπεσε κατά 20 μονάδες, φτάνοντας το 42%, ενώ το 48% των Γάλλων έχει στραφεί εναντίον του.
Ομως, η πετρελαϊκή θύελλα, που δέρνει και τους «15», δεν αντιμετωπίζεται με το πνεύμα αυτό πουθενά. Για μείωση φόρων στα καύσιμα δεν συζητά κανένας. Ούτε καν η βρετανική κυβέρνηση, που αντιμετώπισε τη δεινότερη κρίση των τελευταίων 25 ετών και τη χειρότερη των δυόμιση χρόνων του Μπλερ στην εξουσία. Η απεργία κόστιζε κάπου 250 εκατομμύρια στερλίνες την ημέρα - το 10% του ΑΕΠ!
Η Βρετανία, χώρα με την υψηλότερη φορολογία στα καύσιμα, κυριολεκτικά παρέλυσε, με τον αποκλεισμό δρόμων και διυλιστηρίων. 
Με μεθοδολογία που θύμιζε τη Μ. Θάτσερ, όταν είχε τσακίσει τους ανθρακωρύχους, ο Μπλερ, εξασφαλίζοντας ειδικές εξουσίες από το Συμβούλιο του Στέμματος, άνοιξε τους δρόμους και τους αγωγούς των καυσίμων, χωρίς να κάνει καμία παραχώρηση.
Κατάλογο αιτημάτων μόνο έλαβε, υποσχόμενος πως θα τα μελετήσει και θα δώσει απαντήσεις στα μέσα Νοεμβρίου , όταν ο υπουργός Οικονομικών θα παρουσιάσει το σχέδιο του προϋπολογισμού. 
Οι απεργοί έφυγαν, σιγά σιγά, αλλά τα πράγματα δεν είναι τόσο απλά. Ο βρετανός πρωθυπουργός, σημειώνει ο λονδρέζικος τύπος, που δεν αποκλείει ακόμα και πτώση της κυβέρνησης. Μια δημοσκόπηση έδειξε, προχθές, πως το 80% των Bρετανών ήταν στο πλευρό των απεργών, ενώ το 90% ζητά μείωση της φορολογίας των καυσίμων. 
Οπως όλα δείχνουν, η γηραιά ήπειρος δεν θα ηρεμήσει σύντομα. Πετρελαϊκά... μέτωπα, εκτός από τη Γερμανία, το Βέλγιο, την Ολλανδία, την Ισπανία, την Ιρλανδία, την Ιταλία και  τη Σκανδιναβία , άνοιξαν στην Πολωνία και την Τσεχία και ποιος ξέρει πού αλλού ακόμα...
Η αύξηση στις ποσοστώσεις που δέχθηκαν την Κυριακή, στη Βιέννη, οι χώρες του ΟΠΕΚ -να αντλούν δηλαδή 800.000 βαρέλια την ημέρα παραπάνω από 1ης Οκτωβρίου - είναι αστεία. Οι τιμές δεν πρόκειται να συγκρατηθούν , σημειώνουν οι θεωρητικοί του «μαύρου χρυσού». 
Οι χώρες του ΟΠΕΚ δεν παραχωρούν, στην ουσία, τίποτε: από το καλοκαίρι, ήδη, 700.000 βαρέλια παραπάνω τα παρήγαν «στη ζούλα», για να καλυφθεί η ζήτηση. Ούτε η παρέμβαση του Μπιλ Κλίντον, που δήλωσε πως θα διαθέσει μέρος των αποθεμάτων των ΗΠA για να συγκρατηθούν οι τιμές, έφερε αποτέλεσμα.
Ο ΟΠΕΚ, με δεδηλωμένη τη δυσαρέσκειά του για την παρέμβαση Κλίντον, αποδίδει τις υψηλές τιμές στη φορολογία που επιβάλλουν οι καταναλώτριες χώρες.
Πάντως, οι οδικές μεταφορές είναι το οξυγόνο των ευρωπαϊκών οικονομιών. 
Σύμφωνα με στοιχεία της EURΟSTAT, το 73% των αγαθών στη γηραιά ήπειρο μεταφέρονται με φορτηγά, γιατί ο τρόπος αυτός είναι φθηνότερος, ενώ ένα 14 % μεταφέρονται με τρένα. Η Ευρώπη εξάλλου, απορροφά το 40% της παγκόσμιας κατανάλωσης του «μαύρου χρυσού».
Αλλα αυτή η ταυτόχρονη έκρηξη στην Ευρώπη, μήπως κρύβει κάτι βαθύτερο; 
Την απάντηση δίνει στη  «Λιμπερασιόν» ο Γερμανός κοινωνιολόγος Ρομπερτ Πιχτ.
«(...) Η πετρελαϊκή κρίση», λέει ο Πιχτ, «χρησίμευσε για να εκτονώσει ένα κίνημα δυσαρέσκειας ορισμένων κοινωνικών κατηγοριών - μικροεπιχειρηματιών, αυτοαπασχολουμένων κ.λπ. - που ένιωσαν ότι απειλούνται οικονομικά.
Τώρα , που η μακροοικονομική συγκυρία βελτιώθηκε, θέλουν να έχουν κι αυτοί,  τη δυνατότητα να μοιρασθούν τους καρπούς της ανάπτυξης. Κάτι τέτοιο δεν συμβαίνει και αισθάνονται πως έχουν μείνει εκτος του νυμφώνος της ευημερίας.
Οι επιτυχίες της νέας οικονομίας, τα κέρδη-ρεκόρ των πετρελαϊκών εταιρειών, η ταχύτητα των αλλαγών, αυτά τα τελευταία χρόνια, τους έχουν αφήσει πίσω (...) Η Βρετανία είναι παράδειγμα ενδιαφέρον: το θαύμα του "τρίτου δρόμου" που υπόσχεται ο Μπλερ, μετά τα χρόνια της Θάτσερ, δεν το πιστεύει πια κανένας, εξ ου και οι τελευταίες διαδηλώσεις.
Δεν πρόκειται, όμως, για ευρωπαϊκό κίνημα με δομή. Τα αιτήματα παραείναι συντεχνιακά. Από την κινητοποίηση αυτή, όμως η Ευρώπη θα μπορούσε να επωφεληθεί για να ενισχύσει τα προνόμιά της, ως μεγάλη δύναμη στο διεθνές προσκήνιο, έτσι ώστε να πιέζει αποτελεσματικότερα τον ΟΠΕΚ και να προστατεύει το κοινό της νόμισμα».
