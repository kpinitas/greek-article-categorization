Ανοχύρωτες παραμένουν οι πόλεις της Kορινθίας και τα χωριά γύρω από τις περιοχές της Αττικής, της Σάμου, της Ηλείας, της Αρκαδίας και της Πίνδου που κάηκαν το φετινό καλοκαίρι. Το οδοιπορικό μας στις καμένες εκτάσεις καταδεικνύει ότι, ενώ ο εφιάλτης της βροχής πλησιάζει, ακόμη δεν έχουν ξεκινήσει τα αντιπλημμυρικά έργα. 
 Στην Πεντέλη, η εικόνα παραμένει αναλλοίωτη μετά την πυρκαγιά του καλοκαιριού και κανείς δεν ξέρει με βεβαιότητα πότε θα ξεκινήσουν τα έργα.
Οι μόνοι που συναντήσαμε να εργάζονται ήταν δύο αλλοδαποί εργάτες, που «καθάριζαν» το χώρο από τα καμένα δέντρα στις κατασκηνώσεις του ΠΙΚΠΑ Πεντέλης. 
 Ο Ηλίας Κόλιας, πρόεδρος της κοινότητας Νέας Πεντέλης, δεν κρύβει την ανησυχία του για την κατάσταση. Οπως εξηγεί: «Τα καμένα δέντρα δεν έχουν κοπεί, τα κορμοπλέγματα για τις πλημμύρες δεν έχουν ξεκινήσει να κατασκευάζονται, αλλά και η ΕΥΔΑΠ ακόμη δεν έχει καθαρίσει τα δύο ρέματα της περιοχής, παρά τις επανειλημμένες έγγραφες οχλήσεις μας».
 Ο κ. Kόλλιας υποστηρίζει επίσης ότι έχει ήδη χαθεί πολύτιμος χρόνος και εκτιμά ότι οι εργασίες για τα αντιπλημμυρικά θα διαρκέσουν περίπου 2 μήνες. «Να αφυπνιστεί λοιπόν το υπουργείο Γεωργίας και να μην περιμένουν να πιάσουν οι βροχές για να τρέξουν ύστερα από τις πλημμύρες για συμπαράσταση...».
 Aπό τη πλευρά του ο υπουργός Γεωργίας Γ. Aνωμερίτης διαβεβαιώνει ότι εντός του Οκτωβρίου θα έχουν ολοκληρωθεί όλα τα απαιτούμενα αντιπλημμυρικά έργα.
«Aεροφωτογραφήθηκαν όλες οι καμένες εκτάσεις, ολοκληρώθηκαν και παραδόθηκαν όλες οι μελέτες από τα  τοπικά δασαρχεία και τις Kεντρικές Yπηρεσίες και τα έργα ανατίθενται σε αγροτοδασικούς συνεταιρισμούς καθώς και εργολήπτες δασοτεχνικών έργων.
 H κατάσταση όμως παραμένει δραματική και στην περιφέρεια: Σχεδόν στις περισσότερες περιπτώσεις δεν έχουν ξεκινήσει ακόμη τα έργα, αν και έχουν ήδη εγκριθεί κονδύλια. 
Συνεργεία μηχανικών επισκέπτονται καθημερινά της πληγείσες περιοχές και καταγράφουν τις ανάγκες αντιπλημμυρικών έργων και στήριξης του εδάφους.
Τώρα που οι πλαγιές απογυμνώθηκαν, τα όμβρια ύδατα αναμένεται να «πνίξουν» τους κατοίκους.
 Η Αρκαδία, απέσπασε 500 εκατ. δρχ. για τα αντιπλημμυρικά έργα. Ωστόσο, η περιοχή του Χρυσοβιτσίου στο Μαίναλο, οι κοινότητες Αγιος Πέτρος, Καστάνιτσα και Πρεστός στον Πάρνωνα και τα χωριά Παλάτου, Aνω και Κάτω Κοτύλιο, σύμφωνα με τις εκτιμήσεις της διεύθυνσης υποδομών της Νομαρχιακής Αυτοδιοίκησης Αρκαδίας, κινδυνεύουν άμεσα από πλημμύρες και κατολισθήσεις.
 Στην Ηλεία που εξασφαλίστηκε πίστωση 320 εκατ. δρχ., το μεγαλύτερο πρόβλημα εντοπίζεται στο δημοτικό διαμέρισμα Θεισόα, Μάτεσι και Ρόβια του Δήμου Ανδρίτσαινας. 
 Ο δήμαρχος Γ. Σγουρός της μικρής ιστορικής κοινότητας Θεισόας, που βρίσκεται στους πρόποδες ενός απογυμνωμένου από την πρόσφατη πυρκαγιά βουνού, εκτιμά ότι το χωριό του αναμένεται να μετατραπεί σε... Βενετία:
«Εχουμε ενημερώσει εγγράφως τις αρμόδιες υπηρεσίες και περιμένουμε να ενεργήσουν, αλλά φαίνεται ότι θα αργήσουν. Θεωρείται βέβαιο ότι με την πρώτη δυνατή βροχή το χωριό θα υποστεί ζημιές από τη λάσπη, τα νερά και τα βράχια».
 Παρόμοια είναι η εικόνα που παρουσιάζει και η περιοχή της Πίνδου. Αν και έχουν ολοκληρωθεί οι μελέτες για τα έργα, τίποτα ακόμη δεν έχει ξεκινήσει. Το μεγαλύτερο πρόβλημα αντιμετωπίζει η Αγία Μαρίνα, όπου ζουν ηλικιωμένοι, καθώς από τη μέση του χωριού περνάει ένα μεγάλο ρέμα. 
 Στη Σάμο, το νησί που υπέστη τη μεγαλύτερη καταστροφή, δόθηκαν για έργα μόνο 70 εκατ. δρχ.! Τα χρήματα δεν επαρκούν και ο νομάρχης ζητεί επιπλέον κονδύλια για να καλύψει τις ανάγκες σε αντιπλημμυρικά.
