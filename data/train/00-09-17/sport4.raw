Η πρώτη εμπειρία ήταν απογοητευτική! Ο Ολυμπιακός, μπορεί να ήθελε, αλλά δεν μπορούσε να πάρει αποτέλεσμα στην πρώτη εκτός έδρας τη Βαλένθια, στο «Μεστάγια». Εχασε με το... τιμητικό 2-1 με «ψηλά τα χέρια». 
Ο έτερος εκπρόσωπος, στο Champions League, o Παναθηναϊκός, μπορεί να μη γνώρισε την ήττα, ωστόσο η εντός έδρας ισοπαλία με τη Λα Κορούνια (ίσως την πιο αδύνατη του ομίλου του) δεν έχει μεγάλες διαφορές από ένα ανάλογο αποτέλεσμα.
Οι «ερυθρόλευκοι» του Γιάννη Ματζουράκη ψάχνουν μόνο τη νίκη (την προσεχή Τετάρτη), στον επόμενο αγώνα με τη Λιόν στο Μαρούσι, ενώ οι «πράσινοι» του Αγγελου Αναστασιάδη αναζητούν κάποιο θετικό αποτέλεσμα (την Τρίτη) κόντρα στη Γιουβέντους, στο Τορίνο.
Αν όλα πάνε δεξιά, θα εξακολουθήσουν να έχουν βλέψεις για την πρόκριση αλλά πρέπει να μάθουν να παίζουν με την πλάτη στον τοίχο. Σε όποια άλλη περίπτωση, το αποτέλεσμα θα είναι καταστροφικό.
Κοινή συνισταμένη των δύο «αιωνίων» η σφοδρή κριτική για τις επιλογές των προπονητών τους, την ώρα των αγώνων. Ματζουράκης και Αναστασιάδης βρέθηκαν στο επίκεντρο δυσμενών σχολίων από το σύνολο του τύπου.
Ο προπονητής του Ολυμπιακού γιατί φοβήθηκε (περισσότερο από τους παίκτες) τον αντίπαλό του. Παρ' ότι το αρχικό σχήμα τράβηξε για μεγάλο διάστημα στο παιχνίδι, από το ημίχρονο, οι «ερυθρόλευκοι» βρέθηκαν να χάνουν 2-0 και ουσιαστικά δεν επέστρεψαν ποτέ στο ματς. 
Ο 52χρονος προπονητής άργησε να φρεσκάρει την ομάδα, να ανασυγκροτήσει τη διάταξή της στον αγωνιστικό χώρο, να της δώσει επιθετικούς προσανατολισμούς.
Η πρώτη αλλαγή, έγινε στο 73', η δεύτερη στο 85' και η τρίτη στο 90'- Οπως παλιά, επί Αλμπέρτο Μπιγκόν. Το τελικό 2-1 απλώς δεν δημιούργησε μεγαλύτερα βάσανα απ' όσα θα προκαλούσε μια πιθανή συντριβή.
Ανάλογη ήταν η μεταχείριση του τύπου στον Αγγελο Αναστασιάδη. Από τις αρχές του δευτέρου ημιχρόνου, στο ματς του Παναθηναϊκού με την Λα Κορούνια, άρχισε να γυρίζει στην άμυνα την ομάδα του.
Οι «πράσινοι», χωρίς να πιάσουν σπουδαία απόδοση, πέτυχαν να προηγηθούν (1-0) δίχως να φτάσουν σε υψηλά στάνταρ, κι έδειξαν ότι δύσκολα θα έχαναν το τρίποντο.
Ομως η οπισθοχώρηση έδωσε στους Ισπανούς τη δυνατότητα να περάσουν στη μεσαία γραμμή.
Ο φόβος της ισοφάρισης, έγινε πραγματικότητα (έξι λεπτά πριν από το τέλος) και το τελικό 1-1 προκάλεσε θύελλα διαμαρτυριών από τους οπαδούς του Παναθηναϊκού.
Ο συνδυασμός των δύο αποτελεσμάτων στην πρεμιέρα της διοργάνωσης αναγκάζει εκ των πραγμάτων τόσο τον Ολυμπιακό όσο και τον Παναθηναϊκό στην αναζήτηση βαθμών από τα επόμενα παιχνίδια.
Οι «ερυθρόλευκοι» έχουν μεγαλύτερες πιθανότητες: Παίζουν στο σπίτι τους, μπροστά στον κόσμο τους, έχουν κίνητρο (για την πρώτη νίκη) αλλά και άγχος. Στα συν των «ερυθρολεύκων», το εύκολο πρόγραμμα της συνέχειας.
Η ομάδα του Γιάννη Ματζουράκη, μετά το ματς της 2ης αγωνιστικής με τη Λιόν, θ' αντιμετωπίσει δύο φορές (μέσα, έξω) την ολλανδική Χέρενφεν και την πέμπτη αγωνιστική, θα υποδεχθεί στο ΟΑΚΑ τη Βαλένθια. Υπ' αυτή την έννοια, μοιάζει να 'χει την τύχη του στα χέρια του.
Οι «πράσινοι» έχασαν μια μεγάλη ευκαιρία, με τη Λα Κορούνια. Οχι μόνο γιατί (σε συνδυασμό με το 4-4 του Αμβούργου με την Γιουβέντους) θα σκαρφάλωναν στη βαθμολογία του ομίλου αλλά και διότι στο πρόγραμμά τους έχουν δύο εξόδους από τα σύνορα. Με τη Γιουβέντους και το Αμβούργο!
Ομως, το να φτάσει μια ομάδα, στο κατώφλι της πρόκρισης, στην επόμενη φάση, δεν είναι μόνο μαθηματικά.
Πριν από μερικά χρόνια, όταν ο Παναθηναϊκός έκανε εκείνη την ξέφρενη πορεία ώς τα ημιτελικά του θεσμού (το '96) και λίγο μετά (το '98) όταν ο Ολυμπιακός έφτασε μια ανάσα από την πρόκριση στην τετράδα, είχαν αποδείξει με τις εμφανίσεις τους ότι η διαδρομή τους στη διοργάνωση δεν ήταν τυχαία.
Μέσα από μια σειρά παιχνιδιών, σε υψηλά επίπεδα απόδοσης, έφτασαν στη διάκριση. 
