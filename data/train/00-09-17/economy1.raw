Βαρύς χειμώνας προμηνύεται, όχι μόνο για τους αμερικανούς και ευρωπαίους καταναλωτές, αλλά και για την παγκόσμια οικονομία.
Αν και μέχρις στιγμής δεν φαίνεται να «τσουρουφλίζεται» από την άνοδο ρεκόρ του πετρελαίου, δύσκολα θα μείνει αλώβητη. Πόσο μάλλον, που ακόμη και οι ειδικοί αποφεύγουν την οποιαδήποτε βραχυπρόθεσμη πρόβλεψη, όσον αφορά τις τιμές, αρκούμενοι στη μονότονη επωδό, ότι δύσκολα θα πέσουν από τα σημερινά υψηλά επίπεδα, μέσα στους επόμενους μήνες.
Ηδη, άλλωστε, είμαστε μάρτυρες των πρώτων κοινωνικών επιπτώσεων, με την πανευρωπαϊκή εξέγερση των φορτηγατζήδων και όχι μόνο, που κάθε άλλο παρά δείχνει να κοπάζει, με εξαίρεση τη Βρετανία.
Η νέα κατρακύλα του ευρώ και η άνοδος του δολαρίου, δεν είναι άσχετη με τις νέες ανησυχίες της αγοράς για ενίσχυση του πληθωρισμού και μείωση των ρυθμών ανάπτυξης στην ανακάμπτουσα Ευρώπη.
Οι τιμές του πετρελαίου μπρεντ σκαρφάλωσαν σχεδόν στα 35 δολ. το βαρέλι και παρά την υποχώρηση των τελευταίων ημερών, είναι υπερτριπλάσιες, από τα 10 δολ. το βαρέλι, μόλις δύο χρόνια πριν, ή τα 19 δολ. που ήταν ο μέσος όρος της δεκαετίας ή ακόμη και τα 25 δολ. που είναι η τιμή, στην οποία τα βρίσκουν... ΟΠΕΚ και καταναλώτριες χώρες.
Παρά τη μικρότερη εξάρτηση από το πετρέλαιο απ' ό,τι τη δεκαετία του '70, που ξέσπασε η πρώτη πετρελαϊκή κρίση, ο «μαύρος χρυσός» παραμένει η κινητήρια δύναμη των αναπτυγμέων οικονομιών, όπως φάνηκε ανάγλυφα από τον τρόμο και τον πανικό, που προκάλεσαν οι κινητοποιήσεις των φορτηγατζήδων στην Ευρώπη.
Είναι άλλωστε η πρώτη φορά που η πετρελαϊκή κρίση ξεσπά εν μέσω ειρήνης και σημαντικής προσφοράς -τρεις φορές αύξησε την παραγωγή του μέσα σε ένα χρόνο ο ΟΠΕΚ, χωρίς αποτέλεσμα.
Οι προηγούμενες κρίσεις είχαν προκληθεί, είτε λόγω του εμπάργκο του ΟΠΕΚ το 1973, είτε λόγω των ανησυχιών που προκάλεσαν οι εξελίξεις στο Ιράν το 1979 και ο πόλεμος με το Ιράκ, που ακολούθησε ένα χρόνο μετά.
Σήμερα, όπως υποστηρίζει για παράδειγμα ο Μέχντι Βάρζι, γνώστης των θεμάτων πετρελαίου στην Dresdner Kleinwort Benson, «δεν υπάρχουν στην πραγματικότητα ελλείψεις σε πετρέλαιο, αλλά έλλειψη ορισμένων προϊόντων».
Για το λόγο αυτό, ο Βάρζι υποστηρίζει ότι με βάση το δεδομένο ότι «το κόστος παραγωγής έχει μειωθεί σημαντικά τις τελευταίες δεκαετίες και νέα κοιτάσματα έρχονται στο φως, είναι δύσκολο να υποθέσει κανείς το πώς οι τιμές θα διατηρηθούν στα σημερινά επίπεδα μακροπρόθεσμα».
Αλλοι πάλι υποστηρίζουν ότι η μείωση των αποθεμάτων σε πολλές δυτικές χώρες εγγυάται ότι οι τιμές θα συνεχίσουν να είναι ευμετάβλητες για τους επόμενους 18 με 24 μήνες.
Ακόμη και ο προφήτης του τέλους της εποχής του πετρελαίου, άλλοτε ισχυρός άνδρας του ΟΠΕΚ σεΐχης Γιαμανί, δεν αποκλείει άνοδο στα 40 ακόμη και 50 δολ. το βαρέλι, πριν ο «μαύρος χρυσός» εκπέμψει το κύκνειο άσμα του.
Οπως και να 'χει, οι Ευρωπαίοι προετοιμάζουν δειλά δειλά την κοινή γνώμη για τα δύσκολα. Ο γερμανός υπουργός Οικονομικών, Κάιο Κοχ-Βέσερ, δήλωσε προ ημερών ότι οι ηγέτες του κόσμου εκτιμούν πως οι ρυθμοί ανάπτυξης της παγκόσμιας οικονομίας θα χάσουν έως και 0,5% αν συνεχιστεί η μεγάλη άνοδος του πετρελαίου, ενώ αξιωματούχος του ΔΝΤ επεσήμανε ότι το ευνοϊκό για την παγκόσμια οικονομία κλίμα τίθεται σε κίνδυνο από την πετρελαϊκή κρίση.
Μια κρίση που θα πλήξει πρωτίστως τις μη πετρελαιοπαραγωγούς αναπτυσσόμενες χώρες και την Ευρώπη. Οι ευρωπαϊκές χώρες έχουν την υψηλότερη φορολογία στα καύσιμα -γεγονός που ήταν και η αιτία της πανευρωπαϊκής εξέγερσης- και βέβαια πληρώνουν το πετρέλαιο σε δολάρια.
Και ως γνωστόν το δολάριο έχει ενισχυθεί κατά 27% έναντι του ευρώ από το 1999, γεγονός που επιβαρύνει ακόμη περισσότερο την τιμή του «μαύρου χρυσού».
Για τις ΗΠΑ, μία επιβράδυνση των ρυθμών ανάπτυξης είναι καλοδεχούμενη, ενώ οι αυξήσεις επιτοκίων φαίνεται να την προστατεύουν προς το παρόν από τον κίνδυνο πληθωρισμού.
Ως όμως η πιο ενεργοβόρα χώρα στον πλανήτη, αν και τρίτη σε παραγωγή πετρελαίου στον κόσμο, δύσκολα θα μπορέσει να αντέξει μία παρατεταμένη δίψα για πετρέλαιο.
