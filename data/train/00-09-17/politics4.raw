Για δεκαέξι ημέρες, όσες ακριβώς προβλέπει ο θεσμός της Ολυμπιακής Eκεχειρίας, αναμένεται να διαρκέσει η ιδιότυπη «ανακωχή» στις σχέσεις της Γιάννας Αγγελοπούλου με τους αντιπάλους της από το κυβερνητικό στρατόπεδο. 
Η παράταση των «εχθροπραξιών» εκρίθη ότι δεν εξυπηρετεί κανέναν: Η κυβέρνηση έχει τους δικούς της πονοκεφάλους με την εκκλησία και τη μάχη της διαπλοκής. Eνώ η αξιωματική αντιπολίτευση κατέστησε σαφές ότι δεν πρόκειται να συμμετάσχει σε μία επίθεση εναντίον της Γ. Αγγελοπούλου.
Aπό την άλλη πλευρά, η ίδια η πρόεδρος προτιμά να ασχοληθεί με τα δρώμενα του Σίδνεϊ, όπου της είναι απαραίτητο να λάβει ενεργά μέρος. 
Οι συνεργάτες της επισημαίνουν ότι πρέπει να είναι παρούσα για το καλό των δημοσίων σχέσεων της Ελλάδας και της εταιρείας, ενώ σε πολιτικό επίπεδο οι εμφανίσεις της προσφέρουν πόντους σε επίπεδο κοινής γνώμης.
Ολες, όμως, οι εκεχειρίες δεν καταλήγουν σε ειρήνη. Ο επόμενος γύρος της μάχης με αιχμή το μισθολόγιο του «Αθήνα 2004» θα διεξαχθεί εντός των τειχών, με την επιστροφή της στην Ελλάδα. 
Στα 24ωρα που θα μεσολαβήσουν, μέχρι τη συνεδρίαση της διυπουργικής επιτροπής στις 4 Οκτωβρίου, είναι βέβαιον ότι θα κλειστούν ένα ή περισσότερα ραντεβού της προέδρου με τον Κ. Σημίτη ή (και) με το Θ. Πάγκαλο. 
Σε αυτές τις συναντήσεις σκοπεύει να θέσει σε εφαρμογή το σχέδιό της για μετάθεση της πολιτικής και νομικής ευθύνης των αμοιβών στην κυβέρνηση. Πετώντας έτσι πίσω το μπαλάκι που της έστειλε στο Σίδνεϊ ο υπουργός Πολιτισμού...
Το ρόλο του διαιτητή θα κληθεί να παίξει -μία ακόμη φορά- ο πρωθυπουργός, που θα λάβει και την τελική απόφαση για τη στάση της κυβέρνησης, έναντι των προσώπων που η ίδια επέλεξε και ενέκρινε για να διοργανώσουν τους Ολυμπιακούς του 2004. 
Ο Κ. Σημίτης έχει δύο επιλογές ενώπιόν του: 
 Nα μπει στη διαδικασία  αντιπαράθεσης με τη Γ. Αγγελοπούλου, επιχειρώντας να μειώσει τους μισθούς ώστε να μην υπάρξουν «ζημιές» σε επίπεδο κοινής γνώμης. 
 Nα ζητήσει από τους ίδιους ανθρώπους να φανούν συνεργάσιμοι, ώστε να εδραιωθεί η αίσθηση ότι υπάρχει διαφάνεια και αξιοκρατία στη διοργάνωση και, βεβαίως να επαναλάβει ότι η εταιρεία «Αθήνα 2004» είναι ανεξάρτητος οργανισμός.
Στο μέγαρο Mαξίμου θεωρούν ότι ο K. Σημίτης προσανατολίζεται στη δεύτερη. 
Προσθέτουν ότι στις δυνατότητές του περιλαμβάνεται ακόμη και η αλλαγή του νομοθετικού πλαισίου, που θα ξεκαθάριζε περαιτέρω τον «ανεξάρτητο» χαρακτήρα της εταιρείας, καθιστώντας ξεκάθαρο ότι δεν ανήκει και δεν μπορεί να λειτουργεί με κριτήρια του Δημοσίου. 
Η ιδέα της προώθησης νέου νόμου δεν εκφράζεται, επισήμως, από το περιβάλλον της Γ. Αγγελοπούλου, αλλά προωθείται παρασκηνιακά, ως μία «καθαρή λύση».
Οι συνεργάτες της προέδρου της οργανωτικής επιτροπής χαρακτηρίζουν -εκ των υστέρων- ως μία καλή ευκαιρία για αποκατάσταση των ισορροπιών την κρίση της τελευταίας εβδομάδας. Σημειώνουν ότι η αντιπαράθεση δεν έφτασε στα άκρα και απεδείχθη καθοριστική για την εκτόνωσή της, η μετάθεση της ευθύνης για την έγκριση του μισθολογίου της εταιρείας στην κυβέρνηση. 
Ωστόσο, αυτοί οι ίδιοι παράγοντες φροντίζουν να υπενθυμίσουν ότι το ελληνικό κράτος  συνεισφέρει στον προϋπολογισμό της διοργανώτριας αρχής μόνο σε ποσοστό μόλις 10%. 
Από αυτά τα χρήματα, που αρχικώς επρόκειτο να βρεθούν από το βιντεολόττο και τελικά θα προέλθουν από τη μετοχοποίηση του ΟΠΑΠ, έχει καταβληθεί στον «Αθήνα 2004» ένα μέρος (15 δισ.) 
«Το μεγάλο μέρος των εξόδων θα βρεθεί, όμως, από τους χορηγούς και από τη ΔΟΕ, που δεν έχουν παραπονεθεί για τίποτα μέχρι σήμερα», δηλώνουν οι ίδιες πηγές από τη λεωφόρο Κηφισίας. 
Υπογραμμίζουν, τέλος, ότι στη διάθεσή τους έχουν στοιχεία και για τη μισθοδοσία άλλων οργανισμών του Δημοσίου, όπως η Εθνική Τράπεζα, τα Ελληνικά Πετρέλαια, ο ΟΤΕ και η ΝΕΤ, όπου οι αμοιβές των διοικούντων ανέρχονται, επίσης, σε αρκετά εκατ. δραχμές και ουδέποτε δημιουργήθηκε ζήτημα.
Η Γ. Αγγελοπούλου θα επιστρέψει στην Αθήνα, πάντως, έτοιμη να αντιμετωπίσει κάθε πιθανή επίθεση. 
Η Επιτροπή Θεσμών και Διαφάνειας της Βουλής θα ασχοληθεί άμεσα με τη διοργάνωση της Ολυμπιάδας και εκεί αναμένεται βροχή ερωτήσεων από βουλευτές όλων των κομμάτων και των τάσεων.
