«Σαρδελοκούτι» αποδεικνύεται ότι είναι τελικά το αεροδρόμιο της Σαντορίνης. Στο κτίριο, που παραδόθηκε το 1993, οι χώροι υποδοχής είναι μόλις 120 τετραγωνικά,
όσο ένα μεσαίο...διαμέρισμα, με αποτέλεσμα να στοιβάζονται πάνω από 600 επιβάτες, περιμένοντας τη σειρά τους για τον έλεγχο των εισιτηρίων και την παράδοση των αποσκευών τους. Είναι ενδεικτικό ότι για την εξυπηρέτηση όλων αυτών των επιβατών διατίθενται μόνον 50 καθίσματα! 
 Σε ώρες αιχμής, όταν υπάρχουν δρομολόγια τσάρτερς, οι επιβάτες αναγκάζονται να
περιμένουν στο ύπαιθρο, παρατείνοντας χωρίς τη θέλησή τους την...ηλιοθεραπεία
τους. Το πρόβλημα οξύνεται γιατί δεν έχει τοποθετηθεί ακόμη το έκτο γραφείο για τον έλεγχο (check in). Χρειάστηκαν πολλές διαμαρτυρίες φορέων του νησιού για να τοποθετηθούν έξι παγκάκια και μια πέργολα σε ένα χώρο 80 τετραγωνικών. Το αδιαχώρητο υπάρχει και στους χώρους στάθμευσης, που καταλαμβάνονται σχεδόν από ενοικιαζόμενα αυτοκίνητα.
 Αυτή -δυστυχώς- είναι η πρώτη και η τελευταία εικόνα που αντικρίζουν οι επισκέπτες του μοναδικής ομορφιάς νησιού μας. Δεν είναι τυχαίο ότι η κίνηση στο αεροδρόμιο αυξάνεται συνεχώς. Για το 1999 η επιβατική κίνηση ανέβηκε κατά 13% και φέτος αναμένεται να ξεπεράσει το 20%. Οι αίθουσες του αεροδρομίου έχουν χαρακτηριστεί από χρόνια ανεπαρκείς, γι' αυτό προχώρησε η μελέτη για την
κατασκευή νέου κτιρίου. Ομως η δημοπράτηση των έργων δεν έχει προχωρήσει...
 Και ενώ η έλλειψη χώρου είναι φανερή ακόμη και στον απλό επιβάτη, η Υπηρεσία Πολιτικής Αεροπορίας (ΥΠΑ), που διαχειρίζεται από το νόμο τις εγκαταστάσεις, δεν δείχνει να αντιλαμβάνεται το πρόβλημα. 
 Η οργάνωση του ΠΑΣΟΚ, με έγγραφο που έστειλε στον υπουργό Μεταφορών, Χρίστο Βερελή, αναφέρει ότι με απόφαση της ΥΠΑ παραχωρήθηκε ένα χώρος 12 τετραγωνικών
από την αίθουσα αναχωρήσεων για να στεγαστούν τα γραφεία ιδιωτικής αεροπορικής
εταιρείας. Κι όλα αυτά όταν μπορούσε να βρεθεί άλλη λύση, ώστε να μειωθεί κατά
10% ο ανεπαρκέστατος -έτσι κι αλλιώς- χώρος αναμονής. Ακολούθησε και νέα διαμαρτυρία, που αυτή τη φορά φέρει τις υπογραφές του έπαρχου της Θήρας, του προέδρου της κοινότητας της Οίας, του νομαρχιακού συμβούλου της περιοχής, αλλά
και δεκάδων φορέων και κατοίκων, που ζητούν να βρεθεί άλλη λύση, όπως είναι οι
χώροι που έχουν διατεθεί για τη στέγαση κοσμηματοπωλείου, για μπαρ ή τις ενοικιάσεις αυτοκινήτων. 
 Στις διαμαρτυρίες των φορέων του νησιού απάντησε ο υποδιοικητής της ΥΠΑ, Ι. Σταμπολής. Από το έγγραφο προκύπτει ότι όλοι αναγνωρίζουν την ανεπάρκεια των εγκαταστάσεων. Αναφέρει ότι το πενταετές σχέδιο της ΥΠΑ έχει ενταχθεί η κατασκευή νέου κτιρίου στη Σαντορίνη 5.300 τετραγωνικών, έναντι 2.200 που διατίθενται σήμερα για όλες τις υπηρεσίες. Υπόσχεται ότι θα κατασκευαστεί και νέα πίστα που θα χωράει τριπλάσιο αριθμό αεροσκαφών.
 Ως άμεση λύση προωθείται μέσα στο τρέχον έτος, σύμφωνα πάντα με το ίδιο έγγραφο, η κατασκευή νέων γραφείων επιφάνειας 50 τετραγωνικών και επέκταση της
αίθουσας επιβατών κατά 200 τετραγωνικά. Θετικά μέτρα, που αν ξεκινήσουν μέσα στις τακτές προθεσμίες είναι πιθανόν να αξιοποιηθούν την επόμενη τουριστική περίοδο. Ως τότε η σημερινή εικόνα θα παραμένει...
 Το πιο ανησυχητικό είναι ότι τα πράγματα πηγαίνουν προς το χειρότερο. Παρά τις
καταγγελίες, παρά την παραδοχή του προβλήματος, η ΥΠΑ όχι μόνον δεν προχώρησε σε μέτρα για τη διακοπή συμβολαίων με εμπορικές επιχειρήσεις, αλλά ξεκίνησε τη
διαδικασία για να μισθώσει χώρο 10 τετραγωνικών, πάλι στην αίθουσα υποδοχής, για τη λειτουργία ανταλλακτηρίου συναλλάγματος! Χωρίς αμφιβολία είναι λειτουργίες που χρειάζονται σε ένα αεροδρόμιο, όμως πρώτα πρέπει να εξασφαλιστεί χώρος για τα αναγκαία, ώστε να μην έχουμε και πάλι λιποθυμίες τουριστών που περιμένουν μέσα στη ζέστη και τον ήλιο.
