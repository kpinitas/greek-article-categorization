Περισσότερες από 18.000 επιχειρήσεις και ελεύθεροι επαγγελματίες έχουν ανταποκριθεί μέχρι σήμερα στη νέα υπηρεσία ηλεκτρονικής υποβολής των περιοδικών μηδενικών ή πιστωτικών δηλώσεων Φόρου Προστιθέμενης Αξίας (ΦΠΑ).
 Από τον περασμένο Μάιο, οπότε και άρχισε να λειτουργεί κανονικά η νέα υπηρεσία του υπουργείου Οικονομικών, σε σύνολο περίπου 800.000 φορολογουμένων με υποχρέωση υποβολής δήλωσης ΦΠΑ, έχουν εγγραφεί 18.292 χρήστες, εκ των οποίων οι περισσότεροι προέρχονται από την Αθήνα και φτάνουν τους 6.321 χρήστες. Ακολουθούν 3.541 χρήστες από τη Θεσσαλονίκη, 1.518 από τη Δυτική Μακεδονία, 1.317 από την Ανατολική Μακεδονία-Θράκη, 1.253 από την Πελοπόννησο, 1.104 από τον Πειραιά, 764 από την Kρήτη, 701 από τα νησιά του Αιγαίου, 435 από τη Θεσσαλία, 412 από το υπόλοιπο του Nομού Αττικής, 381 από την Ηπειρο, 313 από τα νησιά του Ιονίου και 232 από τη Στερεά Ελλάδα.
 Παράγοντες του υπουργείου Οικονομικών θεωρούν ιδιαίτερα ικανοποιητικό τον αριθμό των χρηστών-φορολογουμένων, που ανταποκρίθηκαν στην πρόσκληση, δεδομένου ότι δεν αφορά το σύνολο των δηλώσεων ΦΠΑ. Σημειώνεται ότι η υπηρεσία
αυτή απευθύνεται σε πολίτες και επιχειρήσεις εφοριών που έχουν ενταχθεί στο Taxis, μέσω της οποίας υποβάλλονται: εμπρόθεσμες μηδενικές περιοδικές δηλώσεις
ΦΠΑ από όσους έχουν βιβλία A , Β  και Γ  κατηγορίας του Κώδικα Βιβλίων και Στοιχείων (ΚΒΣ), καθώς και εμπρόθεσμες πιστωτικές περιοδικές δηλώσεις ΦΠΑ, επίσης όλων των κατηγοριών βιβλίων. 
 Οταν επιλυθεί το πρόβλημα της πληρωμής χρέους (σ.σ. το θέμα διερευνάται σε συνεργασία με τις τράπεζες, για την πληρωμή μέσω πιστωτικών καρτών ή με επιταγές ή απευθείας μέσω τραπεζικών λογαριασμών), τότε θα μπορούν να υποβληθούν και οι χρεωστικές - περιοδικές ή εκκαθαριστικές δηλώσεις ΦΠΑ. Εκτιμάται δε ότι από το νέο χρόνο θα είναι εφικτή και η υποβολή εκπρόθεσμης περιοδικής δήλωσης, τροποποιητικής περιοδικής, έκτακτων περιοδικών, καθώς και του συνόλου των δηλώσεων ΦΠΑ. 
 Σημειώνεται ότι μέχρι και την 1η Αυγούστου 7.856 φορολογούμενοι υπέβαλαν ηλεκτρονικά τη δήλωσή τους. Εξ αυτών, 3.127 είναι από την Αθήνα, 1.257 Θεσσαλονίκη, 606 από τη Δυτική Μακεδονία, 529 από την Πελοπόννησο, 516 από τον
Πειραιά, 428 από την Ανατολική Μακεδονία -Θράκη, 366 από την Κρήτη, 232 από τα
νησιά Αιγαίου, 214 από υπόλοιπο Αττικής, 205 από τη Θεσσαλία, 200 από την Ηπειρο, 127 από τη Στερεά Ελλάδα και 49 από τα νησιά του Ιονίου.
 Τα βήματα που ακολουθεί ο φορολογούμενος, προκειμένου να συνδεθεί με την υπηρεσία αυτή και να μπορεί να υποβάλει ηλεκτρονικά τη δήλωσή του, είναι: σύνδεση με τον browser μέσω Internet στον κόμβο του υπουργείου http: ///www.gsis.gov.gr, ώστε να αποκτήσει κωδικό πρόσβασης και συνθηματικό, που θα του ζητούνται κάθε φορά, για λόγους ασφαλείας. Ετσι, όταν μπαίνει στο σύστημα, εμφανίζεται στην οθόνη του η φόρμα περιοδικής δήλωσης με συμπληρωμένα
τα βασικά του στοιχεία (ονοματεπώνυμο, κατηγορία βιβλίων κ.λπ.), οπότε ο φορολογούμενος συμπληρώνει μόνο τα κενά πεδία και επικυρώνει τη δήλωσή του. Μετά τον έλεγχο, το σύστημα επιστρέφει το μοναδικό αριθμό επιβεβαίωσης -ως απόδειξη υποβολής ή μήνυμα λάθος, όταν υπάρχει κάποιο πρόβλημα.
