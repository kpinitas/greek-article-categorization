Προβληματισμός επικρατεί τώρα στην ηγεσία του υπουργείου Παιδείας, αφού η έκρηξη των αριστούχων και οι περιορισμένες θέσεις στις περιζήτητες σχολές των ΑΕΙ θα αφήσουν τους περισσότερους υποψήφιους έξω από τα τμήματα της πρώτης επιλογής τους.
 Mαθητές που έχουν απολυτήριο με πολύ υψηλή βαθμολογία και γονείς διαμαρτύρονται για την εξέλιξη αυτή, καθώς κανείς δεν φανταζόταν ότι η πρώτη χρονιά εφαρμογής του νέου συστήματος πρόσβασης θα δημιουργούσε τέτοιο αδιέξοδο.
 Σύμφωνα με τις εκτιμήσεις των ειδικών, που γίνονται με βάση μόνο τα βαθμολογικά στοιχεία των μαθητών της Γ' Λυκείου τα οποία έδωσε στη δημοσιότητα
το υπουργείο Παιδείας, φαίνεται απίθανο να εισαχθεί κάποιος στην Ιατρική Αθήνας με βαθμολογία κάτω από 19, 5, ενώ στην κλίμακα από 19 μέχρι 19, 4 θα κυμανθούν οι βάσεις εισαγωγής και για τα υπόλοιπα τμήματα της Ιατρικής.
 Σε ανάλογα υψηλά επίπεδα θα διαμορφωθούν φέτος οι βάσεις και για τα πολυτεχνικά τμήματα, τα τμήματα Οικονομικών, τα τμήματα Πληροφορικής και, σύμφωνα με τις περισσότερες εκτιμήσεις, πιο ψηλά από τις βάσεις της Νομικής θα
βρεθούν οι βάσεις των τμημάτων Μέσων Μαζικής Επικοινωνίας.
 Την ίδια στιγμή, ο τέως υπουργός Παιδείας Γερ. Αρσένης, με συνέντευξή του στην
«Καθημερινή της Κυριακής», δηλώνει ότι, με την περικοπή των μαθημάτων των πανελλαδικών εξετάσεων που εξήγγειλε ο κ. Ευθυμίου, «διολισθαίνουμε στο αποτυχημένο σύστημα των δεσμών».
 Για την επαναφορά του θεσμού των μετεξεταστέων ο κ. Αρσένης είναι κατηγορηματικά αντίθετος, λέγοντας πως αυτοί οι μαθητές έχουν τεράστια μαθησιακά κενά που δεν καλύπτονται με λίγες εβδομάδες φροντιστήριο και πρόσθεσε: «Οταν λέμε πως κάτι το κάνουμε για τελευταία φορά, δυστυχώς, παγιώνεται».
 Σήμερα, από το υπουργείο Παιδείας ανακοινώνονται οι αποσπάσεις των εκπαιδευτικών, ενώ τις επόμενες ημέρες θα ανακοινωθούν, για πρώτη φορά στις αρχές Αυγούστου, οι διορισμοί, ώστε με την έναρξη του σχολικού έτους το διδακτικό προσωπικό να είναι στα σχολεία.
