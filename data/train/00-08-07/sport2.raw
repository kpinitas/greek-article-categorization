 Οτι πρόλαβε, πρόλαβε ο Παναθηναϊκός. Αυτό, άλλωστε, είπε και ο Αγγελος Αναστασιάδης, μετά το τέλος του νικηφόρου αγώνα (4-1) με τον Ολυμπιακό Βόλου για το Κύπελλο Ελλάδος, το βράδυ του Σαββάτου στο ΟΑΚΑ.
 Το ζητούμενο, πλέον, για τους «πράσινους», που πετάνε στις 7 το απόγευμα για Πολωνία, όπου την Τετάρτη στο Πλοσκ (μια βιομηχανική πόλη 110 χιλιόμετρα έξω από τη Βαρσοβία) θα δώσουν το πρώτο ματς με την Πολόνια (9 μ.μ.) για τον 3ο προκριματικό γύρο του Champions League, είναι να εμφανιστούν σοβαροί και πειθαρχημένοι, όπως θέλει και πιστεύει ότι θα πράξουν ο προπονητής τους.
 «Πιστεύω ότι κάναμε ό,τι καλύτερο μπορούσαμε από πλευράς προετοιμασίας», δηλώνει ο Αναστασιάδης και προσθέτει πως «επίσης, πιστεύω ότι θα είμαστε καλά την Τετάρτη το βράδυ, για την πρώτη αναμέτρηση με την Πολόνια. Ο αγώνας είναι εκτός έδρας και πρέπει να είμαστε ιδιαίτερα σοβαροί και πειθαρχημένοι για να πάρουμε ένα καλό αποτέλεσμα. Με τη βοήθεια του Θεού, θα τα καταφέρουμε...».
 Ο προπονητής του Παναθηναϊκού, που ούτε το Σάββατο δοκίμασε την ενδεκάδα που θα παρατάξει το βράδυ της Τετάρτης στο Πλοσκ, θεωρεί τον αγώνα «καθοριστικό για τη μετέπειτα πορεία της ομάδας σε Ελλάδα και Ευρώπη. Είναι σημαντικό για την Πολόνια ότι είναι πιο έτοιμη από εμάς και με πολύ καλή ψυχολογία. Αλλά πιστεύω ότι μπορούμε να τα καταφέρουμε. Είμαι ικανοποιημένος από την προσπάθεια που κάνουν τα παιδιά».
 Περισσότερο, πάντως, ο τεχνικός των «πρασίνων» πρέπει να έχει μείνει ευχαριστημένος από την καλή κατάσταση στην οποία είναι ο Πέρσι Ολιβάρες (σ.σ. ίσως ο πιο έτοιμος παίκτης του Παναθηναϊκού), αλλά και ο Γιώργος Καραγκούνης. Ο νεαρός χαφ, κάθε ημέρα που περνάει, μοιάζει όλο και καλύτερος και σίγουρα θα αποτελέσει έναν από τους παίκτες στους οποίους θα στηριχθεί ο Παναθηναϊκός στην προσπάθειά του να ξεπεράσει το εμπόδιο της Πολόνια και να μπει στους ομίλους του Champions League.
 Στην Πολωνία, ο Αναστασιάδης θα πάρει, και τους 25 παίκτες που έχει στη διάθεσή του, εκτός του Mάρκο Bίλα, που είναι τραυματίας, του Γκούμα συμπεριλαμβανομένου, ο οποίος χθες προπονήθηκε κανονικά και, εφόσον ο Αναστασιάδης θέλει, μπορεί να τον χρησιμοποιήσει την Τετάρτη.
 Αυτό που επισημαίνουν όλοι οι παίκτες του Παναθηναϊκού είναι πως «αυτή την περίοδο θα ήταν περίεργο να παρουσιάζαμε το καλύτερο δυνατό πρόσωπο. Προσπαθούμε πολύ σκληρά να προετοιμαστούμε όσο το δυνατόν καλύτερα για τις αναμετρήσεις με τους Πολωνούς, αλλά αυτό μόνο εύκολο δεν είναι. Ο, τι και να κάνουμε, οι Πολωνοί θα είναι πιο έτοιμοι από εμάς, αλλά εμείς έχουμε μεγαλύτερη ποιότητα ως ομάδα και αυτό πρέπει να το εκμεταλλευτούμε στο έπακρο. Και βέβαια, να είμαστε σοβαροί».
 Το γεγονός ότι η Πολόνια (σ.σ.: ήρθε 0-0, χθες το απόγευμα, εκτός έδρας με την Kατοβίτσε) είναι καλύτερη από τον Παναθηναϊκό, όσον αφορά το επίπεδο προετοιμασίας εν όψει των δύο αγώνων, επεσήμανε και ο βοηθός προπονητή της Πολόνια, Αντρέας Βισνιέφσκι, που κατασκόπευσε τους «πράσινους» στον αγώνα Κυπέλλου με τον Ολυμπιακό Βόλου.
 «Αυτήν την εποχή, η Πολόνια είναι καλύτερη από τον Παναθηναϊκό. Αλλά ο Παναθηναϊκός είναι καλύτερος και πιο οργανωμένος ως σωματείο από την Ντιναμό Βουκουρεστίου. Δεν μπορώ να έχω συγκεκριμένη άποψη για το ματς, γιατί ο Ολυμπιακός Βόλου δεν έλεγε κάτι σαν αντίπαλος και το παιχνίδι έμοιαζε περισσότερο με προπόνηση. Ο αντίπαλος δεν ήταν σοβαρός, γι' αυτό δεν έχω πλήρη εικόνα της δυναμικότητας του Παναθηναϊκού. Οι παίκτες του είχαν χώρο στη διάθεσή τους και δεν δέχθηκαν πίεση. Εμείς την Τετάρτη θέλουμε οπωσδήποτε τη νίκη, γιατί η ρεβάνς γίνεται στην Αθήνα και πρέπει να έρθουμε εδώ με προβάδισμα».
 _ Aπό σήμερα θα διατίθενται στο γήπεδο της Λεωφόρου και από αύριο σε όλα τα καταστήματα της «Τριφύλλι ΑΕΒΕ», τα 70.160 εισιτήρια που θα κυκλοφορήσουν για τη ρεβάνς με την Πολόνια στο ΟΑΚΑ, στις 23 Αυγούστου.
