 Αφού επικράτησε πλήρως των...πολιτικών αντιπάλων της (των υπουργών της κυβέρνησης) και κατέστησε σαφές ότι είναι το «ένα και μοναδικό αφεντικό» στην υπόθεση των Ολυμπιακών Αγώνων του 2004, η Γιάννα Αγγελοπούλου αποφάσισε να ασχοληθεί και με τη...«λάντζα»! 
 Μια σειρά από απολύσεις του ανώτερου προσωπικού της εταιρείας (των διευθυντών) βρίσκεται στο συρτάρι της. Ηδη η πρώτη ανακοινώθηκε στο τέλος της περασμένης εβδομάδας και αφορά το διευθυντή Επικοινωνίας, Νίκο Καραχάλιο.
 Σύμφωνα με όλες τις ενδείξεις, έχει ήδη αποφασιστεί η σταδιακή αντικατάσταση όλων των διευθυντών, οι οποίοι είχαν προσληφθεί (μέσα από διαδικασία πολύμηνων διαγωνισμών) με εισηγήσεις των Κ. Μπακούρη, Π. Θωμόπουλου και Ν. Τζαβέλλα, όχι τόσο γιατί δεν κρίνονται ικανοί, αλλά γιατί η...«ομάδα νίκης» της προέδρου του «Αθήνα 2004» θέλει να στελεχωθούν οι διευθύνσεις με άτομα της απολύτου εμπιστοσύνης τους, για να αποφευχθούν διαρροές προς τα έξω ή οτιδήποτε άλλο θα μπορούσε να βλάψει την εικόνα της Γ. Αγγελοπούλου στην κοινή γνώμη! 
 Οι εκκαθαρίσεις του ανώτερου προσωπικού, έχουν αποφασιστεί εδώ και καιρό. Αλλωστε, οι διευθυντές της εταιρείας «καπελώθηκαν», από την πρώτη στιγμή, από ανθρώπους της Γ. Αγγελοπούλου. «Πάνω» από τον Νίκο Καραχάλιο (για παράδειγμα) τοποθετήθηκε ο στενός συνεργάτης της προέδρου, Μιχάλης Ζαχαράτος και η Ρίτα Παπαδοπούλου.
 Ο Μάρτον Σίμιτσεκ (και προσωπάρχης, πέραν όλων των άλλων αρμοδιοτήτων με τις οποίες έχει περιβληθεί στον οργανισμό) ανακοίνωσε στον Νίκο Καραχάλιο την απόφαση της προέδρου για την απόλυσή του. Φυσικά, αιτία δεν υπήρχε ή τουλάχιστον δεν γνωστοποιήθηκε από τον «πολύπειρο» (όπως συνηθίζει να υπερηφανεύεται, ο ίδιος) στη διοίκηση επιχειρήσεων (τελευταία ενασχόλησή του, τα χορηγικά προγράμματα της ΕΛΠΑ) Μάρτον Σίμιτσεκ. Ωστόσο διάφορες πληροφορίες για τους λόγους της απομάκρυνσης του Ν. Καραχάλιου διέρρευσαν.
 Οπως είναι γνωστό, εδώ και αρκετό καιρό η Οργανωτική Επιτροπή των Ολυμπιακών Αγώνων προετοιμάζει το πλάνο παρουσίασης τού «Αθήνα 2004» στο Σίδνεϊ. Η προηγούμενη ηγεσία της εταιρείας (των Π. Θωμόπουλου, Ν. Τζαβέλλα, Κ. Μπακούρη) είχε αποφασίσει οι εκδηλώσεις στην Αυστραλία να διακρίνονται από ένα πνεύμα απλότητας και λιτότητας. Κι αυτό γιατί ο προϋπολογισμός των δαπανών δεν θα έπρεπε να ξεπερνούσε τα 150 εκατ. δραχμές.
 Οι...μαθημένοι στη χλιδή σύμβουλοι της Γιάννας Αγγελοπούλου, ανατρίχιασαν όταν διαπίστωσαν πως το συγκεκριμένο ποσό (των 150 εκ.δραχμών) δεν επαρκούσε ούτε για τον υπερπολυτελή εξοπλισμό των γραφείων της προέδρου του «Αθήνα 2004». Τόσα χρήματα δεν φτάνουν ούτε για καρφίτσες... 
 Το πνεύμα λιτότητας, όπως γίνεται αντιληπτό, πήγε περίπατο καθώς ήδη φημολογείται ότι μόνο για τη διαμόρφωση των γραφείων της Γ. Αγγελοπούλου θα δαπανηθούν περισσότερα από 350 εκατ. δραχμές! Αν προσθέσει κανείς τα έξοδα των εκδηλώσεων, των δημοσίων σχέσεων, των δώρων και της γενικότερης παρουσίας που θα έχουν εκεί οι νεόπλουτοι σύμβουλοι της προέδρου, η υπέρβαση του προϋπολογισμού θεωρείται δεδομένη, όσο και απροσδιόριστη, ως προς την τελική διαμόρφωσή του.
 Ολα αυτά χωρίς να συμπεριλαμβάνεται στο συνολικό προϋπολογισμό ένα ακόμη πρόγραμμα (των «παρατηρητών», όπως ονομάστηκε), στο οποίο περιλαμβάνονται τα έξοδα μετακίνησης, διαμονής και διατροφής όσων από την Αθήνα θα βρεθούν στο Σίδνεϊ, για να αποκτήσουν την εμπειρία της διοργάνωσης.
 Το μοιραίο (όπως αποδείχθηκε) λάθος για τον Νίκο Καραχάλιο ήταν πως όταν τέθηκε το ζήτημα αναθεώρησης του προϋπολογισμού για το πρόγραμμα επικοινωνίας στο Σίδνεϊ, τόλμησε να θέσει θέμα έγκρισης των δαπανών από το...διοικητικό συμβούλιο. Προφανώς, δεν διαβάζει εφημερίδες. Διότι με τις τροποποιήσεις του νόμου και με τη δημοσίευση του ΦΕΚ για τις αρμοδιότητες του προέδρου, όλες αυτές οι αποφάσεις (...ρουτίνας) λαμβάνονται πλέον από την τακτική σύνθεση της Οργανωτικής, δηλαδή την πενταμελή ομάδα...νίκης της Αγγελοπούλου. Κι όχι βέβαια από την ευρεία σύνθεση (τη 17μελή) του οργάνου, της οποίας η συναίνεση δεν απαιτείται ούτε καν για να εγκριθούν τα μνημόνια που υπογράφησαν πρόσφατα, με τη γενική γραμματεία Αθλητισμού και το ΥΠΕΧΩΔΕ, ως προς τα κατασκευαστικά έργα. Αφού υπογράφει η Γιάννα...
 Κατά καιρούς βέβαια ο Ν. Καραχάλιος είχε δεχθεί τις αυστηρές συστάσεις του Μάρτον Σίμιτσεκ για διάφορα ζητήματα που είχαν να κάνουν με το τμήμα του. Την πρώτη φορά τον επέπληξε γιατί βγήκε στην τηλεόραση κι έκανε δηλώσεις για ζητήματα του τομέα του (τέτοια προνόμια έχει μόνο η κυρία πρόεδρος) και μία ακόμη γιατί ήταν παρών στη συνάντηση γνωριμίας της Αγγελοπούλου με τους δημοσιογράφους πριν από ένα μήνα...
 Μια άλλη διάσταση της απομάκρυνσης του Ν. Καραχάλιου έχει να κάνει με τον αντικαταστάτη του. Οι πληροφορίες αναφέρουν ως πιθανότερο διάδοχό του τον Γ. Ρουμπάτη, πρώην ευρωβουλευτή του ΠΑΣΟΚ, και χαρακτηρίζουν ως πολιτική απόφαση την απόλυση Καραχάλιου, διότι ο τελευταίος υπήρξε σύμβουλος του Κ. Καραμανλή στις τελευταίες εθνικές εκλογές.
