 Παράλογη θεωρεί την εξασθένιση του ευρώ η ΕΚΤ, μη βρίσκοντας λογική εξήγηση για την πρόσφατη νέα βουτιά.
 Αυτό τουλάχιστον υποστηρίζει ο Τομάσο Παντόα-Σιόπα, ένας από τα έξι μέλη του διευθυντηρίου της ΕΚΤ, σε συνέντευξή του στο περιοδικό «Der Spiegel» που κυκλοφορεί σήμερα.
 Ο Σιόπα υποστηρίζει ότι δεν υπάρχει λογική βάση στην υποχώρηση του ευρώ, χαρακτηρίζοντας παράλογη τη συμπεριφορά των αγορών.
 «Είναι εξ ορισμού δύσκολο να δοθούν αιτίες για την εξέλιξη της ισοτιμίας του ευρώ. Γιατί αν κάτι δεν δικαιολογείται, τότε αντικειμενικά δεν υπάρχουν κατανοητοί λόγοι», επισημαίνει ο αξιωματούχος της ΕΚΤ στη συνέντευξή του.
 «Ο καλύτερος τρόπος να αντιδράσει κάποιος στον παραλογισμό (των εξελίξεων στις
συναλλαγματικές ισοτιμίες) είναι να μην αφεθεί στο να επηρεάζεται από την υπερβολική νευρικότητα», προσθέτει ο Σιόπα.
 Το ευρώ ύστερα από μία αρκετά μεγάλη περίοδο σχετικής ηρεμίας και αισιοδοξίας για σταθεροποίηση και ανάκαμψη, βούτηξε απότομα ξανά την προηγούμενη εβδομάδα,
χάνοντας πάνω από 1, 5% της αξίας του έναντι του δολαρίου και πλησιάζοντας το πρόσφατο αρνητικό ρεκόρ του Μαΐου.
 Εφτασε να υποχωρεί κάποια στιγμή κάτω από τα 90 σεντς, στα 89, 96, στο χαμηλότερο επίπεδο από τις 25/5, μόλις 1, 7% πάνω από το αρνητικό ρεκόρ των 88, 44 σεντς, στο οποίο είχε υποχωρήσει στα μέσα Μαΐου.
 Την Παρασκευή ανέκαμψε στα 90, 80 σεντς, ωστόσο για μία ακόμη φορά δημιουργούνται ερωτήματα, για την αδυναμία του ευρωπαϊκού νομίσματος να στεριώσει.
 Η τελευταία πτώση του αποδίδεται στην πεποίθηση της αγοράς ότι η αμερικανική οικονομία θα συνεχίσει να υπερτερεί έναντι της ευρωπαϊκής, με αφορμή τα τελευταία στοιχεία για το αμερικανικό ΑΕΠ, που αυξήθηκε το δεύτερο τρίμηνο κατά 5, 2%.
 Η ανάκαμψή του τον Ιούνιο είχε μεταξύ άλλων αποδοθεί, και στην πρωτοβουλία της
γαλλικής προεδρίας για την αναβάθμιση του συμβουλίου των υπουργών Οικονομικών,
σε πολιτικό αντίβαρο στην ΕΚΤ, η οποία χρεώνεται με το έλλειμμα επικοινωνίας, που οδήγησε στη μεγάλη βουτιά του νέου νομίσματος από την 1/1/99. Οι απώλειες του ευρώ, από την 1/1/99, ξεπερνούν το 20%.
 Για το θέμα ρωτήθηκε από τους συντάκτες του «Σπίγκελ» ο Σιόπα, ο οποίος προσπάθησε να υποβαθμίσει την προσπάθεια των υπουργών Οικονομικών να παίξουν ένα πιο ενεργό ρόλο και να επηρεάσουν τη συναλλαγματική πολιτική της.
 «Υπάρχουν συζητήσεις. Η ΕΚΤ ανέλαβε τα καθήκοντά της μόλις δύο χρόνια πριν. Είναι εντελώς φυσιολογικό ότι σε αυτήν την πρώτη φάση τα πράγματα πρέπει να αποσαφηνίζονται και μερικά πρέπει να αποσαφηνίζονται κατ' επανάληψη», τόνισε ο
Σιόπα, υπερασπιζόμενος το όχι και πολύ θετικό, μέχρι στιγμής, ισολογισμό της ΕΚΤ, όσον αφορά τα λόγια και τα έργα της, για το ευρώ.
 Την ίδια στιγμή, δεν παρέλειψε ωστόσο να νουθετήσει τους Ευρωπαίους υπουργούς Οικονομικών για την «κάποια έλλειψη ανησυχίας», όπως είπε, στο να προχωρήσουν σε μεγαλύτερες περικοπές προϋπολογισμών, αντί να αφήνουν την ισχυρή ανάπτυξη να κάνει τη δουλειά γι' αυτούς.
 «Η τάση χαλάρωσης της δημοσιονομικής πειθαρχίας λόγω των θετικών οικονομικών εξελίξεων πράγματι αυξάνει. Δεν θα πρέπει να παρασυρόμαστε από τη βελτίωση των
δημοσιονομικών που προέρχονται μόνο από τα αποτελέσματα της ανάπτυξης - το πλεονέκτημα αυτό εξαφανίζεται μόλις η οικονομία αρχίζει και κάμπτεται», τονίζει ο Σιόπα.
 Με δυο λόγι, ζητεί λιτότητα στο διηνεκές, για χάρη του ευρώ, την πτώση του οποίου αδυνατεί να εξηγήσει και να αντιμετωπίσει, ως μέλος τού κατ' εξοχήν εντεταλμένου για το σκοπό αυτό οργάνου της ΕΚΤ.
