Ευκαιρίες για αγορές σε χαμηλότερα επίπεδα τιμών αναζητούν τώρα εγχώριοι, αλλά
κυρίως ξένοι ισχυροί επενδυτές, ασκώντας πάλι την τέχνη της υποτιμητικής κερδοσκοπίας στη Σοφοκλέους. 
 Η απόφαση των...κριτών της Morgan Stanle y, να «καταδικάσουν» το ελληνικό Xρηματιστήριο σε 6μηνη επί πλέον παραμονή στο καθεστώς της αναδυόμενης αγοράς,
ανέτρεψε πλήρως τα δεδομένα, στη βάση των οποίων «παιζόταν» το χρηματιστηριακό
παιχνίδι το τελευταίο διάστημα και, εκ των πραγμάτων, δημιούργησε την ανάγκη για αναπροσαρμογή του βραχυπρόθεσμου επενδυτικού σχεδιασμού όσων δραστηριοποιούνται ενεργά σήμερα στην ελληνική αγορά.
 Ακριβώς την ημέρα που ο διεθνής οίκος αξιολόγησης προσδιόρισε χρονικά την ημερομηνία της αναβάθμισης (31/5/2001), η ζώνη τιμών μεταξύ 3.900-4.100, όπου έδειχνε να δημιουργεί «βάση» η αγορά, έπαψε να θεωρείται ελκυστική για τοποθετήσεις, τόσο από τους εγχώριους όσο και τους ξένους επενδυτές, αφού οι επικρατούσες προσδοκίες για αναβάθμιση σε συντομότερο χρόνο διαψεύσθηκαν.
 Ετσι, όσοι είχαν τοποθετηθεί στα επίπεδα αυτά έσπευσαν να ρευστοποιήσουν, και γνωρίζοντας πολύ καλά ότι η αγορά είναι αδύναμη στη φάση αυτή να αναπτύξει αντιστάσεις, απλά άφησαν τις τιμές να κατρακυλήσουν ακόμη χαμηλότερα, «ποντάροντας» ότι θα αγοράσουν φθηνότερα, ώστε να εκμεταλλευθούν με τον καλύτερο τρόπο τη φυσιολογική ανοδική αντίδραση που θα ακολουθήσει. 
 Στο «παιχνίδι» αυτό πρωταγωνιστικό ρόλο φέρονται, σύμφωνα με χρηματιστηριακούς
παράγοντες, να διαδραμάτισαν κυρίως ξένα κερδοσκοπικά funds και θεσμικά χαρτοφυλάκια που επενδύουν σε αναδυόμενες αγορές. Οι επενδυτές αυτοί ήταν κυρίως πωλητές καθ' όλο το προηγούμενο διάστημα, αναμένοντας, όπως οι περισσότεροι άλλωστε στην αγορά, ότι η μετάταξη της Σοφοκλέους στις ώριμες αγορές ήταν θέμα χρόνου.
 Η απόφαση της Morgan Stanle yνα «καθυστερήσει», όμως, την αναβάθμιση ουσιαστικά αναγκάζει τις εταιρείες αυτές όχι μόνο να παραμείνουν, αλλά και να αυξήσουν σε κάποιο βαθμό τις θέσεις τους στην ελληνική αγορά, με ορίζοντα τουλάχιστον 6-8 μηνών, κάτι που πράττουν πιέζοντας χαμηλότερα τα blue chips και παρασύροντας το σύνολο της αγοράς χαμηλότερα. 
 Γεγονός είναι, πάντως, πως στη Σοφοκλέους, μετά τις εξελίξεις που σχετίζονται με την αναβάθμιση, κανείς δεν δείχνει να βιάζεται πλέον. 
 Οι Eλληνες θεσμικοί είναι σε μεγάλο βαθμό αποδυναμωμένοι από την πολύμηνη πτώση των τιμών και με εξαίρεση τις Επενδυτικές Εταιρείες, που διαθέτουν σημαντική ρευστότητα εκτός αγοράς, στέκουν απλοί παρατηρητές, αναμένοντας την καλύτερη δυνατή στιγμή για να διευρύνουν τις τοποθετήσεις τους.
 Ο «ετεροχρονισμός» της αναβάθμισης ανάγκασε πολλά από τα χαρτοφυλάκια των θεσμικών να προχωρήσουν σε ρευστοποιήσεις και να «στηθούν» για νέες αγορές όταν (και εάν) ο Δείκτης προσεγγίσει τις 3.700 μονάδες. 
 Από την πλευρά τους, οι θεσμικοί επενδυτές του εξωτερικού, που επενδύουν σε «ώριμες» κεφαλαιαγορές, έχουν πλέον αρκετό χρόνο μπροστά τους ώς την αναβάθμιση, προκειμένου να μελετήσουν τις ελληνικές μετοχές που τους ενδιαφέρουν, και να «χτίσουν» θέσεις σταδιακά και σε τιμές, οι οποίες υποθετικά δεν είναι εύκολο να αλλάξουν χωρίς τη δυναμική των δικών τους κεφαλαίων. 
 Οι κινήσεις της υποτιμητικής κερδοσκοπίας, πάντως, δεν αναμένεται ότι θα ταλανίσουν επί μακρόν την αγορά, καθώς οι τιμές ήδη βρίσκονται σε ιδιαίτερα χαμηλά επίπεδα και περαιτέρω πτώση τους δεν μπορεί να δικαιολογηθεί.
 Χρηματιστηριακοί αναλυτές εκτιμούν ότι στη φάση αυτή, ο Γενικός Δείκτης δεν είναι απίθανο να οδηγηθεί προς τις 3.700 μονάδες (πρώτο σημείο στήριξης), θεωρούν, όμως, αρκετά δύσκολη μια περαιτέρω πτώση, πιστεύοντας ότι εάν συμβεί,
θα είναι εντελώς παροδική και θα οδηγήσει σε βίαιη ανοδική αντίδραση. 
