Το πανηγυρικό κλίμα που περίμεναν οι άνθρωποι του Ηρακλή στο πρώτο επίσημο παιχνίδι της χρονιάς στο Kύπελλο με αντίπαλο τον Πιερικό, έμεινε για το... μέλλον.
 Ο Hρακλής δεν έφτασε σε υψηλά επίπεδα απόδοσης, παρ' ότι έκανε μια άνετη νίκη 2-0. Ο κόσμος δεν ξεπερνούσε τις 2.500. Ο Ντεμπά ήταν στις κερκίδες και μιλούσε με τη διοίκηση. Ο Κυράστας είπε ότι υπάρχουν πολλές δικαιολογίες για το μέτριο θέαμα. Ο μόνος που γνώρισε την αποθέωση ήταν ο πρόεδρος Ε. Μυτιληναίος.
 «Αποδώσαμε το 20-25% των δυνατοτήτων μας. Είναι η ζέστη, η κούραση. Είναι οι πολλές απουσίες κι είναι ακόμη το πρωτάθλημα που ξεκινάει μετά ένα μήνα. Τότε θα φτάσουμε στο 70%», είπε ο Γιάννης Κυράστας, ενώ ο Λάκης Παπαϊωάννου για λογαριασμό του Πιερικού εξέφρασε την ικανοποίησή του γιατί ήταν το πρώτο επίσημο παιχνίδι για την ομάδα του, η οποία κέρδισε σε εμπειρίες.
 Ο Ηρακλής προηγήθηκε στο 39' με τον Κωνσταντίνου. Το 2-0 σημείωσε στο 53' ο Εντερσον.
 Γκοΐκοβιτς και Κωνσταντίνου ήταν οι καλύτεροι του Ηρακλή, ενώ από τον Πιερικό καλύτεροι ήταν οι Πολύζης και Μπουτογιάννης.
 Καλή διαιτησία είχε ο Νίκου από την Ημαθία.
 ΗΡΑΚΛΗΣ: Ράινκε, Κυριαζής, Ταυλαρίδης (70' Μπελσούε), Μιλόγεβιτς, Ξενίδης, Στολτίδης, Δρούγας (65' Αδαμίδης), Χάγκαν (79' Βελής), Εντερσον, Γκοΐκοβιτς (72' Μούτσιος), Κωνσταντίνου (75' Καλαμπάκας).
