Συνεχίζονται οι πάσης φύσεως επαφές, στο πλαίσιο της προσπάθειας για μια νέα Σύνοδο Kορυφής για το Μεσανατολικό. Ο Γιάσερ Αραφάτ ολοκλήρωσε τη διεθνή περιοδεία του, με τελευταίο σταθμό την Τουρκία, ενώ ο Εχούντ Μπάρακ προτίθεται
να στείλει δύο υπουργούς του στην Ευρώπη, για να προβάλει τις δικές του θέσεις, μετά την αποτυχία των συνομιλιών του Καμπ Ντέιβιντ.
 Ο ίδιος ο Ισραηλινός πρωθυπουργός αναμένεται να συναντηθεί με το βασιλιά της Ιορδανίας Αμπντάλα, ενώ συνομιλίες για την κατάσταση στη Μέση Ανατολή είχαν χθες ο πρόεδρος της Συρίας, Μπασάρ Ασαντ, με τον Αμερικανό απεσταλμένο, Εντουαρντ Γουόκερ.
 «Η Συρία έχει δεσμευτεί για μια ειρήνη δίκαιη και συνολική, η οποία θα στηρίζεται στις αποφάσεις του ΟΗΕ, και είναι έτοιμη να εργαστεί προς αυτή την κατεύθυνση, όταν και οι άλλες πλευρές στην περιοχή είναι επίσης έτοιμες», δήλωσε ο Ασαντ κατά την υποδοχή του Γουόκερ. Στη συνάντηση των δύο ανδρών συμμετείχε και ο Σύρος υπουργός Εξωτερικών, Φαρούκ αλ Σάρα, ο οποίος είχε επαναλάβει προηγουμένως στον Αμερικανό απεσταλμένο την αξίωση της Συρίας για αποχώρηση του Ισραήλ από τα αραβικά εδάφη που κατέλαβε το 1967, συμπεριλαμβανομένων των υψιπέδων του Γκολάν και της ανατολικής Ιερουσαλήμ. Ο Γουόκερ πραγματοποιεί περιοδεία στη Μέση Ανατολή αναζητώντας την υποστήριξη των χωρών της περιοχής για τη συνέχιση των ισραηλο-παλαιστινιακών διαπραγματεύσεων.
 Οι Παλαιστίνιοι απέρριψαν πάντως το ενδεχόμενο μιας νέας συνόδου εάν οι Ισραηλινοί δεν δείξουν μεγαλύτερη «ευελιξία». Οπως επιβεβαίωσε ο κύριος διαπραγματευτής της παλαιστινιακής πλευράς, Αχμέντ Κορέι, εάν οι ισραηλινές θέσεις δεν αλλάξουν δεν θα υπάρξει κατάλληλη ατμόσφαιρα για μια νέα σύνοδο και
δεν θα ήταν προς το συμφέρον των Παλαιστινίων να προχωρήσουν σε αυτή. Αλλά και
ο Εχούντ Μπάρακ εξέφρασε χθες την άποψη, μιλώντας στο υπουργικό συμβούλιο, ότι
είναι ακόμη πολύ νωρίς για μια συνάντηση κορυφής, καθώς δεν είναι γνωστό εάν οι Παλαιστίνιοι είναι έτοιμοι για ένα «μεγάλο βήμα».
 Ο Παλαιστίνιος ηγέτης, Γιάσερ Αραφάτ, δήλωσε χθες ικανοποιημένος από τις διαβουλεύσεις που είχε στην Τουρκία με τον πρωθυπουργό και τον πρόεδρο της χώρας. Ο πρωθυπουργός, Μπουλέντ Ετζεβίτ, δήλωσε ότι η Τουρκία υποστηρίζει μια «δίκαιη» ρύθμιση για τη Μέση Ανατολή τονίζοντας ότι το παλαιστινιακό κράτος δεν αποτελεί ζήτημα, αφού η Τουρκία έχει «αναγνωρίσει την Παλαιστίνη ως ανεξάρτητο κράτος από το 1988». Δεν διευκρίνισε ωστόσο εάν υποστηρίζει την ανακήρυξη του ανεξάρτητου παλαιστινιακού κράτους τον ερχόμενο μήνα. Ο Τούρκος πρόεδρος, Αχμέντ Νετζντέτ Σεζέρ, αξίωσε από τον Γ. Αραφάτ να συνεχίσει τις συνομιλίες με το Ισραήλ.
 Η ισραηλινή πλευρά ετοιμάζει τώρα τις δικές της επαφές. Ο Ε. Μπάρακ αναμένεται
να συναντηθεί εντός των ημερών με τον βασιλιά Αμπντάλα της Ιορδανίας, ενώ δύο υπουργοί του θα ξεκινήσουν περιοδεία στη Γαλλία, τη Βρετανία, την Ισπανία, το Βέλγιο, την Πορτογαλία, το Μαρόκο, τη Γερμανία, τη Ρωσία και την Τουρκία.
