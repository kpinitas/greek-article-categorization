«Την 20ή Αυγούστου, παρακαλώ να βρίσκεστε στο πόστο σας». Την παράκληση αυτή, αλλά ταυτόχρονα έμμεση και διακριτική εντολή έδωσε στους διπλωμάτες της Μόνιμης Αντιπροσωπείας μας στα Ηνωμένα Εθνη ο πρέσβης μας στη Ν. Υόρκη Ηλίας Γούναρης, λίγο πριν αναχωρήσουν για τις καλοκαιρινές διακοπές τους στην Ελλάδα.
 Αφορμή για την εγρήγορση αυτή αποτελούν οι απανωτές Σύνοδοι Κορυφής που θα γίνουν στον ΟΗΕ, εν όψει της Συνόδου της Χιλιετίας, καθώς και η μετάβαση στη Ν. Υόρκη, από 28 Αυγούστου μέχρι τη 16η Σεπτεμβρίου, του προέδρου της Βουλής Απ. Κακλαμάνη, του πρωθυπουργού Κ. Σημίτη και του υπουργού των Εξωτερικών Γ. Παπανδρέου.
 Η πρώτη Σύνοδος Κορυφής θα συγκληθεί στην έδρα των Ηνωμένων Εθνών, την 28η Αυγούστου. Σ' αυτήν, οι πρόεδροι των Εθνικών Κοινοβουλίων των 188 κρατών-μελών
του ΟΗΕ θα συζητήσουν και θα προλειάνουν το έδαφος για τη Σύνοδο Κορυφής της Χιλιετίας, γνωστής ως «Millennium Assembl y», που θα συγκληθεί τη 6η-8η Σεπτεμβρίου, υπό την προεδρία του Κόφι Ανάν, ενώ τη 16η Σεπτεμβρίου, θα πραγματοποιηθεί η 55η Σύνοδος Yπουργών των Εξωτερικών, που θα είναι στο είδος της η πρώτη της χιλιετίας. Σ' αυτήν θα συμμετάσχει ο Ελληνας ΥΠΕΞ Γ. Παπανδρέου.
 Στη Σύνοδο του «Millennium», θα συμμετάσχουν οι «μεγάλοι» της Γης (ο Μπιλ Κλίντον, ο Ζισκάρ Ντ' Εστέν, Γκ. Σρέντερ, ο Βλ. Πούτιν κ.ά.), πρωθυπουργοί και
αρχηγοί κρατών. Θα κάνουν απολογισμό του αιώνα που έφυγε. Επίσης, θα συζητήσουν για το «Ρόλο των Ηνωμένων Εθνών κατά τον 21ο αιώνα». Ενώ στην ατζέντα των επιμέρους θεμάτων της Συνόδου Κορυφής συμπεριλαμβάνονται θέματα που διαπνέονται από το πνεύμα της παγκοσμιοποίησης, όπως είναι: 
 -Ενίσχυση του ρόλου του ΟΗΕ, αναμόρφωση του Συμβουλίου Ασφαλείας, καθώς και διεύρυνση αυτού, ώστε να γίνει πιο αντιπροσωπευτικό σε σύγκριση με την εκπροσώπηση που έχει σήμερα. Παράλληλα με τα γενικά θέματα, θα υπάρξουν και τέσσερις στρογγυλές τράπεζες. Σ' αυτές, οι πρωθυπουργοί και αρχηγοί κρατών θα ανταλλάξουν τις απόψεις τους βάσει της γενικής θεματολογίας που θα υπάρξει.
 Σε μία από αυτές τις τράπεζες θα λάβει μέρος και ο Ελληνας πρωθυπουργός, όπου θα τοποθετηθεί με μεγαλύτερη σαφήνεια και λεπτομέρεια στα θέματα.
 Οι συζητήσεις, μέχρι στιγμής, έχουν προγραμματιστεί από τον ΟΗΕ να γίνουν κεκλεισμένων των θυρών και να μην κρατηθούν πρακτικά. Ομως, μέσα στις αίθουσες
που θα διεξάγονται οι συζητήσεις, θα υπάρχει βίντεο και αυτές θα μεταδίδονται στους έξω χώρους.
 Στο τέλος της Συνόδου Κορυφής θα υπάρξει μια Διακήρυξη, που θα έχουν υιοθετήσει οι αρχηγοί κρατών και οι πρωθυπουργοί. 
 Στο σημείο αυτό, πρέπει να αναφερθεί ότι η χώρα μας παίζει σημαντικό ρόλο, αφού με ενέργειες σύσσωμης της Μόνιμης Αντιπροσωπείας μας στα Ηνωμένα Εθνη, προτάθηκε μέσω της Ευρωπαϊκής Ενωσης να συμπεριληφθούν στη Διακήρυξη της Συνόδου Κορυφής τα αποτελέσματα των δύο Ειδικών Γενικών Συνόδων του Οργανισμού. 
 Πρόκειται για εκείνη που έγινε στη Ν. Υόρκη την 5-9 Ιουνίου και αφορούσε τις Γυναίκες, ως συνέχεια της προηγούμενης Διάσκεψης του ΟΗΕ, που έγινε στο Πεκίνο
το 1995 και εκείνης που πραγματοποιήθηκε στη Γενεύη στις 26-30 Ιουνίου 2000. Είχε ως θέμα: «Κοινωνική ανάπτυξη, εξάλειψη της φτώχειας, προώθηση της απασχόλησης και εξασφάλιση της κοινωνικής ενσωμάτωσης» και αποτελούσε συνέχεια
της προηγούμενης Διάσκεψης του 1995, στην Kοπεγχάγη. Στη Διάσκεψη της Γενεύης,
η Ελλάδα συμμετείχε ως αναπτυσσόμενη χώρα και εκπροσωπήθηκε από τον υπουργό Eργασίας Τάσο Γιαννίτση.
 Η ελληνική πρόταση στον ΟΗΕ, που έγινε μέσω της Ε.Ε., συνέπλευσε με εκείνη των
σκανδιναβικών χωρών, που και αυτές ζητούν να δοθεί βάρος στα ανθρώπινα δικαιώματα, καθώς και στα δικαιώματα των γυναικών.
