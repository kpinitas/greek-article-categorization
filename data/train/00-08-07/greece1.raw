 Στο βουνό της Πεντέλης χθες το μεσημέρι τα κουφάρια μερικών καμένων δένδρων έβγαζαν ακόμη καπνό από τη φωτιά που ξέσπασε στην περιοχή τη νύχτα της Παρασκευής. Μια φωτιά, που κατά πολλούς, οφείλεται σε εμπρησμό. Οχι γιατί βρέθηκαν κάποια στοιχεία, αλλά γιατί υπάρχουν ενδείξεις.
 Σύμφωνα με αυτές η φωτιά ξέσπασε σε απόσταση δύο με τρία χιλιόμετρα μακριά από
τα σπίτια, αναπτύχθηκε πολύ γρήγορα κάτι που σημαίνει ότι είναι πιθανό να ξεκίνησε από δύο ή τρία διαφορετικά σημεία, ενώ ο αέρας στην περιοχή ήταν πολύ
δυνατός. Το στοιχείο που δίνει βάρος στο ενδεχόμενο η φωτιά να οφείλεται σε εμπρησμό είναι η ώρα που ξέσπασε. Δηλαδή στις 2: 30 τη νύχτα, όταν το φυλάκιο των εθελοντών ήταν κλειστό. Και φυσικά τα παραπλανητικά τηλεφωνήματα που έγιναν στην περιοχή όταν ξέσπασε η φωτιά στην Πυροσβεστική για φωτιές σε άλλες
 Τις εκτιμήσεις αυτές έκαναν κατά τη διάρκεια του Σαββατοκύριακου πολλοί. Ανάμεσά τους ήταν ο αρχηγός της Πυροσβεστικής Παναγιώτης Φούρλας, αλλά και ο πρόεδρος της κοινότητας της Παλαιάς Πεντέλης Δημήτρης Στεργίου. Για το λόγο αυτό η εισαγγελέας Ευσταθία Σπυροπούλου διέταξε προκαταρκτική εξέταση, προκειμένου να διαπιστωθούν τα αίτια και να εντοπισθούν οι υπαίτιοι της πυρκαγιάς. Την έρευνα ανέλαβε ο εισαγγελέας Ισίδωρος Ντογιάκος, ο οποίος θα ξεκινήσει, έχοντας ως αφετηρία την εκτίμηση του αρχηγού της Πυροσβεστικής Υπηρεσίας Παναγιώτη Φούρλα ότι «πρόκειται για εμπρησμό». 
 Τα ξημερώματα του Σαββάτου η φωτιά δεν έφτασε στην πλατεία της Παλιάς Πεντέλης, όπως έγινε πριν από δύο χρόνια, ίσως από τύχη. Το 1998 η φωτιά στο πέρασμά της είχε προκαλέσει τον πανικό, ενώ ο κακός συντονισμός μεταξύ των δυνάμεων που προσπαθούσαν να τη θέσουν υπό έλεγχο δεν έφερε αποτέλεσμα. Κάηκαν
όμως χιλιάδες στρέμματα, που με κυβερνητική απόφαση κρίθηκαν αναδασωτέα. Πάνω από χίλια στρέμματα από τα καμένα του 1998 πήραν και πάλι φωτιά τη νύχτα της Παρασκευής. Η φωτιά πλησίασε πολύ κοντά στην πλατεία, καίγοντας και πάλι τα κουφάρια από τα δένδρα που φτάνουν μέχρι την κατασκήνωση του υπουργείου Yγείας
που βρίσκεται στην περιοχή. Με λίγα λόγια η φωτιά έκαψε τα καμένα του '98. 
 Ο πρόεδρος της Kοινότητας της Π. Πεντέλης, Δημήτρης Στεργίου μιλώντας στην «Ε»
υποστήριξε ότι τα τελευταία δύο χρόνια έχει ενημερώσει και έχει ζητήσει από τους αρμοδίους επανειλημμένα το κόψιμο των καμένων δένδρων που βρίσκονται στην
κατασκήνωση. Τελευταία φορά υπέβαλε το αίτημά του στις 30 Απριλίου 2000, αλλά δεν έγινε και πάλι τίποτε. Και η φωτιά έφτασε και πάλι έξω από τα σπίτια απειλώντας να κάψει την πλατεία της περιοχής. 
 «Πιστεύαμε ότι καήκαμε και δεν θα ξανακαούμε», έλεγε ο Δημήτρης Στεργίου τονίζοντας ότι η φωτιά επεκτάθηκε στα καμένα δένδρα περνώντας γρήγορα από την περιοχή που δεν είχε καεί. 
 Ωστόσο τα συμπεράσματα που βγήκαν από τη νέα φωτιά της Πεντέλης, σύμφωνα με τον κ. Στεργίου, είναι: Πρώτον ότι η αντιμετώπιση της φωτιάς προϋποθέτει οργάνωση έναν χρόνο νωρίτερα, ενώ οι άνθρωποι που ζουν σε μια περιοχή τη γνωρίζουν καλά και για το λόγο αυτό θα μπορούν να προσφέρουν πολλά στους πυροσβέστες που καλούνται να σβήσουν κάθε φορά τη φωτιά. Σύμφωνα με τον ίδιο, η Πυροσβεστική σήμερα δεν έχει καμία σχέση με το 1998. Υποστήριξε δηλαδή ότι τώρα όλα είναι πολύ περισσότερο οργανωμένα. Για το λόγο αυτό η φωτιά έσβησε γρήγορα. 
 Χθες το μεσημέρι στην περιοχή βρίσκονταν δυνάμεις της Πυροσβεστικής και εθελοντών που έκαναν περιπολίες για τυχόν αναζωπυρώσεις. Εκείνο όμως που ανησυχεί τους κατοίκους είναι ο χειμώνας που έρχεται. Και ο φόβος ότι μετά την
καταστροφή που προκάλεσε η φωτιά θα έρθει και η καταστροφή από τις βροχές που μπορεί να «πνίξουν» την περιοχή.
 Αν και το δάσος της Πεντέλης χαρακτηρίζεται ως περιοχή υψηλής επικινδυνότητας, καίγεται συνεχώς από το 1978 (!). Και κατά κανόνα οι φωτιές ανάβουν τέλος Ιουλίου και τις πρώτες αυγουστιάτικες μέρες. Κι ούτε οι εμπρηστές συλλαμβάνονται. Που δρούν σε μια έκταση κατοικημένη σε μεγάλο μέρος της. Που παραμένει ανοχύρωτη και απροστάτευτη.
 Ελλειψη συντονισμού και αποτελεσματικότητας είναι οι συνήθεις κατηγορίες κατά των αρμοδίων αρχών. Παράλληλα, διαιωνίζονται οι μύθοι -αποκυήματα κάθε φαντασίας- περί «Τούρκων εμπρηστών», «πρακτόρων» και κυρίως οικοπεδοφάγων.
 Η πρώτη μεγάλη φωτιά των τελευταίων δεκαετιών μπήκε τα ξημερώματα της 27ης Ιουλίου 1978 κι είχε χαρακτηριστεί τότε η καταστροφικότερη της Αττικής. 
 Να θυμηθούμε πως καιγόταν ολόκληρη η δυτική Πεντέλη, κινδύνευε το Ιδρυμα Νταού
Πεντέλης και μεταφέρθηκαν τα 180 παιδιά που φιλοξενούσε. Οι ζώνες πυρασφάλειας
ήταν ανύπαρκτες, ούτε πρόσβαση για τα οχήματα της Πυροσβεστικής υπήρχε. Οι αρχές από τότε μιλούσαν για εμπρηστές και οικοπεδοφάγους... Ο απολογισμός ήταν
25.000 στρέμματα πυκνού δάσους να γίνουν στάχτη. Ενας φαντάρος κάηκε και ακόμα
 Η επόμενη καταστροφική φωτιά στην Πεντέλη μπήκε στη θέση Πηγή την 3η Αυγούστου
του 1981. Και μέσα σ' ένα 24ωρο επεκτάθηκε σ'ολόκληρα τα βόρεια και ανατολικά προάστια. Νοσοκομεία εκκενώθηκα, οι κάτοικοι τρομοκρατημένοι εγκατέλειψαν τα σπίτια τους. 
 Σκληρός όπως πάντα ο απολογισμός: 8.000 στρέμματα δάσους έγιναν στάχτη, κάηκαν
80 κατοικίες και πολλά αυτοκίνητα, κάηκε ζωντανός ακόμα κι ένας Αυστριακός τουρίστας. 
 Ο Ανδρέας Παπανδρέου, από την αντιπολίτευση, ζητούσε τότε από τον Πρόεδρο της Δημοκρατίας Κωνσταντίνο Καραμανλή να προστατεύσει την εθνική μας περιουσία, αναφερόμενος σε «πυρήνες τρομοκρατών». Οι φωτιές είχαν εκδηλωθεί την παραμονή της 4ης Αυγούστου και αποδόθηκαν σε νοσταλγούς της δικτατορίας.
 Δεν πέρασε κάν χρόνος και το βουνό ξαναζεί τον ίδιο εφιάλτη. 2 Αυγούστου η Αττική τυλίγεται στις φλόγες. Και πάλι στόχος η Πεντέλη. Για «σεληνιακό τοπίο»
γράφαμε τότε, 30.000 στρέμματα δάσους μέχρι και το Διόνυσο κάηκαν. Δύο άνθρωποι παγιδεύτηκαν στις φλόγες με αποτέλεσμα να χάσουν τη ζωή τους. Συνολικά στη χώρα μας κάηκαν 130.000 στρέμματα εκείνες τις μέρες. Η κυβέρνηση (του ΠΑΣΟΚ) επικήρυξε τους εμπρηστές για 10 εκατομμύρια δραχμές, αναφερόμενη σε «εχθρούς του έθνους».
 Και τον Αύγουστο του 1986, μέσα σε ένα τετραήμερο, η Πεντέλη καίγεται, από εμπρηστές, δύο φορές... 
 Ηταν βράδυ Παρασκευής 22 Αυγούστου, η πρώτη, που έκαψε σπίτια, έσπειρε τον πανικό. Yστερα από τέσσερις μέρες κάποιοι έβαλαν και πάλι φωτιά με... έξι μολότοφ. Εκείνη η φωτιά απείλησε το Aστεροσκοπείο, το μοναστήρι και εκατοντάδες κατοικίες. Τότε, ακόμα και οι αρμόδιοι μιλούσαν για προβλήματα συντονισμού κατά την κατάσβεση και οι αρχές για οργανωμένο εγκληματικό σχέδιο.
 Στις 25 Ιουλίου του '89 άναψε μια -μικρότερης έκτασης- φωτιά στην Πεντέλη καίγοντας 80 στρέμματα και απειλώντας σπίτια καθώς και το Αστεροσκοπείο. 
 12 Ιουλίου 1990 κάηκαν μοναστήρια, εκκλησίες, σπίτια, οι κάτοικοι έφυγαν πανικόβλητοι, ενώ αρκετοί ήταν αυτοί που κινδύνευσαν εγκλωβισμένοι στις φλόγες. 
 Ηταν 13 Ιουλίου 1993, όταν κάηκαν και πάλι χιλιάδες στρέμματα δάσους και κατοικίες στην ανατολική Πεντέλη. Οι αρχές επέρριψαν τις ευθύνες στην πτώση ελικοπτέρου. 
 Κι ακολουθεί η μεγάλη φωτιά την παραμονή της 4ης Αυγούστου 1993 με εστίες και πάλι την Παλαιά Πεντέλη και το Ντράφι, που έκαψε δεκάδες σπίτια και κινδύνεψαν
αρκετοί κάτοικοι. Οι αρχές, για μία ακόμα φορά, σημείωναν έλλειψη συντονισμού και απουσία νερού....
 Ηταν 2 Αυγούστου του '98. «Μια απέραντη καμινάδα η βορειονατολική Πεντέλη στέλνει ντουμάνια τον καπνό ώς το Σούνιο και τη Μακρόνησο», γράφαμε την επομένη.
 Οπως και στις προηγούμενες φωτιές, χιλιάδες στρέμματα δάσους -παλιού και καινούργιου- έγιναν στάχτη, πολλά σπίτια έπαθαν ζημιές και τουλάχιστον 20 κάηκαν. Ο 20χρονος εθελοντής Δημήτρης Καραμολέγκος καίγεται ζωντανός. Οι κατασκηνώσεις αδειάζουν από 3.000 πανικόβλητα παιδιά.
 Το ίδιο σκηνικό. Τα ίδια ερωτήματα. Οι ίδιες καταγγελίες. Και οι ίδιες επισημάνσεις.
 Η ώρα έναρξης της πυρκαγιάς, 9.15 στη θέση Κουκουνάρι. Ο νομάρχης Ανατολικής Αττικής Δημήτρης Φράγκος είχε καταγγείλει πως δέχθηκε ένα προειδοποιητικό τηλεφώνημα: «Απόψε θα κάψουμε τη Σταμάτα και το Διόνυσο».
