Δυναμική παρουσία στην εκμετάλλευση των κοιτασμάτων της Κασπίας προετοιμάζουν οι ρωσικές ενεργειακές εταιρείες με παρότρυνση της κυβέρνησης Πούτιν, που σταδιακά παίρνει κεφάλι στον αγώνα δρόμου για τον έλεγχο και αξιοποίηση του ενεργειακού πλούτου της περιοχής.
 Την περασμένη εβδομάδα τρεις από τις κορυφαίες ρωσικές εταιρείες, οι πετρελαϊκές Lukoil και Yukos και η εταιρεία φυσικού αερίου Gasprom, συνέστησαν
την κοινοπραξία Caspian Οil Compan yμε σκοπό την εκμετάλλευση κοιτασμάτων υδρογονανθράκων που βρίσκονται στη ρωσική περιοχή της Κασπίας.
 Η γνωστοποίηση για την ίδρυση του επιχειρηματικού σχήματος έγινε μόλις μία μέρα μετά την ανακοίνωση της κοινοπραξίας Οffshore Kazakhstan Interantional Compan yγια την εύρεση μεγάλου κοιτάσματος πετρελαίου στην περιοχή της Κασπίας
 Σύμφωνα με τις εκτιμήσεις αναλυτών και δημοσιεύματα ειδικών εντύπων, αντικειμενικός στόχος των ρωσικών εταιρειών είναι να δραστηριοποιηθούν σε όλη την περιοχή, εκμεταλλευόμενες το αμφιλεγόμενο νομικό καθεστώς που διέπει τις ζώνες κυριότητας στις θαλάσσιες περιοχές της Κασπίας.
 Οπως δήλωσε σχετικά το ανώτατο στέλεχος της Lukoil, Ραβίλ Μαγκάνοφ, στην περιοχή επικρατεί σήμερα μια κατάσταση που επιτρέπει στον οποιονδήποτε να δραστηριοποιηθεί νόμιμα σε οποιοδήποτε τμήμα της περιοχής.
 Η εξέλιξη αυτή αποτελεί τη συνέχεια των ισχνών έως ανύπαρκτων αποτελεσμάτων της πολιτικής των ΗΠΑ στην περιοχή, μέσω της οποίας επεδίωκαν να ελέγξουν την έξοδο των πετρελαίων της Κασπίας με παράκαμψη της Ρωσίας και του Ιράν και με αγωγό που θα διέρχεται από το Αζερμπαϊτζάν και την Τουρκία (Μπακού - Τσεϊχάν).
 Στη ρωσική πλευρά επικρατεί ιδιαίτερη αισιοδοξία μετά τις εξελίξεις αυτές, καθώς η εμπλοκή των τριών ρωσικών εταιρειών με τις στενές σχέσεις με τη ρωσική
κυβέρνηση, στην αξιοποίηση των κοιτασμάτων απ' ευθείας και όχι με τη συμμετοχή
τους σε κοινοπραξίες δυτικών εταιρειών, μπορεί να αποδειχτεί ισχυρό όπλο στην παράκαμψη των δύο μεγαλύτερων προβλημάτων που οι δυτικές κοινοπραξίες αντιμετωπίζουν στην περιοχή και που δεν είναι άλλα από την αβεβαιότητα ως προς
το καθεστώς και τη δυσκολία προώθησης του παραγόμενου αργού στις δυτικές αγορές.
 Αυτό δε, τη στιγμή που η Ρωσία ετοιμάζει ήδη τους δικούς της «δρόμους» για την
έξοδο των πετρελαίων της Κασπίας στη Μαύρη Θάλασσα μέσω του λιμανιού του Νοβοροσίσκ. Η προοπτική της άμεσης εμπλοκής ρωσικών εταιρειών στα πετρέλαια της Κασπίας αναμένεται να έχει θετικές επιπτώσεις και για την υλοποίηση του πετρελαιαγωγού Μπουργκάς - Αλεξανδρούπολη που ενδιαφέρει ιδιαίτερα την Ελλάδα.
