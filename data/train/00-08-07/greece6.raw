 Ηταν το 1972, όταν συνεργάτες του Αριστοτέλη Ωνάση, τον αντίκρισαν έκπληκτοι στα γραφεία της Ολυμπιακής Αεροπορίας στην Αθήνα, να δακρύζει σαν μικρό παιδί.
Το πρώτο του καράβι, το γούρι του, αποσυρόταν. Δεκαπέντε χιλιάδες τόνοι, που αλώνισαν τις θάλασσες του πλανήτη, αποφέροντάς του εκατοντάδες εκατομμύρια δολάρια, έπαιρναν το δρόμο για να γίνουν παλιοσίδερα...
 Το «Αριστον», το πρώτο ντιζελοκίνητο, γεννήθηκε το 1938 στο Γκέτεμποργκ της Σουηδίας. Αυτό το καράβι στάθηκε η αφετηρία για το μύθο του Αριστοτέλη Ωνάση, που δημιούργησε από το μηδέν μια ναυτική αυτοκρατορία. Κι όπως όλα τα πλοία που απόκτησε και αργότερα, διέθετε πιάνο με ουρά. Εστω κι αν κανείς από τους αξιωματικούς ή τους ναύτες δεν είχε ιδέα από μουσική, το πιάνο αποτελούσε φετίχ, για τον Ελληνα εφοπλιστή - απαραίτητο αξεσουάρ στο σαλόνι κάθε καραβιού
του. Οταν μάλιστα δημιούργησε την Ολυμπιακή Αεροπορία, είδαν κι έπαθαν οι συνεργάτες του να τον πείσουν ότι ήταν αδύνατον να τοποθετήσουν πιάνο στα αεροπλάνα! 
 Ο λευκός στόλος-μαμούθ του Ωνάση άγγιξε το 1970 τα 75 καράβια! Κι αν ήταν στο χέρι του Ελληνα κροίσου, ίσως να μην πωλούσε κανένα. Με το πέρασμα του χρόνου,
αναγκάστηκε εκ των πραγμάτων να προχωρήσει σε πωλήσεις ή αποσύρσεις καραβιών, διότι οι εταιρείες αρνούνταν να τ' ασφαλίσουν λόγω ηλικίας ή ζητούσαν υπερβολικά ασφάλιστρα.
 Ιδιαίτερη αδυναμία ο Ωνάσης είχε βέβαια στο «Χριστίνα», τη φρεγάτα που αγόρασε
από το καναδικό πολεμικό ναυτικό. Ο θρύλος του καραβιού, που φτιάχτηκε μετά το
πέρας του Β' Παγκόσμιου Πολέμου στη Δυτική Γερμανία, εξακολουθεί να είναι στενά συνδεμένος με την προσωπικότητά του κι ας βρίσκεται πια στα χέρια των αδελφών Παπανικολάου.
 «Μπορούσε οποιαδήποτε ώρα της ημέρας ή της νύχτας να ζητήσει αλλαγή πλεύσης ή ελλιμενισμό του καραβιού, δίχως να υπολογίσει ότι έπρεπε να ειδοποιηθούν οι λιμενικές αρχές, ν' ανοίξουν εστιατόρια και να έρθουν αυτοκίνητα, για να παραλάβουν τον ίδιο και τους προσκεκλημένους του», αναφέρει ο καπετάν Κώστας Αναστασιάδης, που παρέμεινε κυβερνήτης του «Χριστίνα» για περίπου 24 χρόνια. «Κάποτε ενώ βρισκόμασταν στο Λας Πάλμας στις Κανάριες Νήσους, θέλησε να πάμε στη Βραζιλία. Οταν του είπα ότι δεν έχω μαζί μου ναυτικούς χάρτες, μου ζήτησε να πεταχτώ την άλλη μέρα με το αεροπλάνο μέχρι το Γιβραλτάρ να τους αγοράσω και να επιστρέψω. Μιλάμε για μια απόσταση τριών ημερών με το καράβι».
 Μολονότι πολλοί κατά καιρούς διατείνονται ότι ήταν φίλοι του Ωνάση, ο κ. Αναστασιάδης εξηγεί ότι τον συνέδεε βαθιά φιλία και αμοιβαία εκτίμηση με το Βρετανό πρωθυπουργό Γουίνστον Τσόρτσιλ. Ισως επειδή τους έδενε η κοινή αγάπη για τα καράβια και τη θάλασσα. Πολλές φορές μάλιστα τον φιλοξένησε στο «Χριστίνα», ενώ διέθετε μόνιμη σουίτα γι' αυτόν σε ξενοδοχείο του Μόντε Κάρλο.
 Οταν η Τζάκι αποφάσισε να αλλάξει γύρω στα 1971 τη διακόσμηση του «Χριστίνα», ήταν η μοναδική φορά που μόλις είδε το λογαριασμό είπε: «Δεν πληρώνω», μας λέει ο πρόεδρος του Ιδρύματος Ωνάση, Στέλιος Παπαδημητρίου. Η αλλαγή στη διακόσμηση του κόστισε εκείνη την περίοδο περίπου 1, 5-2 εκατομμύρια δολάρια ΗΠΑ. Τελικώς, ο λογαριασμός μειώθηκε -κατόπιν εντολής του προέδρου του ναυπηγείου- κατά 500.000 δολάρια, αφού ο Ωνάσης ήταν ο καλύτερος πελάτης.
 Φέτος, που συμπληρώθηκαν 25 χρόνια από το θάνατο του Ελληνα μεγιστάνα, το αγωνιστικό πνεύμα του Ωνάση εμπνέει το Ιδρυμα που δημιούργησε, αλλά η φιλοσοφία έχει αλλάξει με βάση τα νέα δεδομένα στην παγκόσμια αγορά.
 «Με το θάνατο του Αριστοτέλη Ωνάση, η περιουσία του μοιράστηκε στη μέση», σημειώνει ο κ. Παπαδημητρίου. «Η Χριστίνα απόκτησε 22, 5 καράβια και τα υπόλοιπα 22, 5 περιήλθαν στην κατοχή του Ιδρύματος. Μέχρι τότε η κατανομή των επενδύσεων αφορούσε 70% τη ναυτιλία και 30% τις κινητές αξίες και τα μετρητά. Ο Ωνάσης είχε ιδιαίτερη αδυναμία στα καράβια και η βούλησή του αντικατοπτρίζεται τόσο στη διαθήκη του όσο και στο τελευταίο γράμμα του προς την κόρη του, Χριστίνα, γνωστό ως "Τελευταίο Φιλί". Η πώληση ενός καραβιού μπορεί να γίνει, μόνο εφ' όσον εγκριθεί από τα 2/3 του δεκαπενταμελούς διοικητικού συμβουλίου, ενώ για την αγορά ενός πλοίου, απαιτείται απλή πλειοψηφία».
 «Αν και ρίχνουμε πάντοτε το κύριο βάρος στη ναυτιλία, διότι έχουμε και την τεχνογνωσία και καλό όνομα στην αγορά, τώρα πια έχουμε δώσει έμφαση και στα ακίνητα», λέει ο αντιπρόεδρος του Ιδρύματος, Απόστολος Ζαμπέλας. «Δίνουμε μια μικρή ώθηση στις μετοχές και τα ομόλογα, ενώ έχουμε την ευελιξία ανά πάσα στιγμή να προχωρήσουμε σε νέες αγορές. Οι επενδύσεις που πραγματοποιεί το Ιδρυμα έχουν μακρύ χρονικό ορίζοντα».
 Το μοναδικό καράβι που είχε παραγγείλει ο Ωνάσης και βρίσκεται ακόμη στην κατοχή του Ιδρύματος είναι το τάνκερ «Ολύμπικ Μπριζ». Φτιάχτηκε στην Ιαπωνία, το Μάρτιο του 1976, και έκτοτε έχει υποστεί αρκετές τροποποιήσεις, ώστε ν' ανταποκρίνεται στις απαιτήσεις των καιρών. Περί τα τέλη Αυγούστου πρόκειται να
είναι έτοιμο το πλοίο «Χόουκ», το τελευταίο απόκτημα του Ιδρύματος Ωνάση, που ναυπηγείται τώρα στην Κορέα, από κοινού με μια πετρελαϊκή εταιρεία.
 Aπό τα δέκα έξι καράβια που διαθέτει το Ιδρυμα, τα δέκα είναι τάνκερ, ενώ τ' άλλα έξι μεταφέρουν ξηρό φορτίο, δηλαδή σιτάρια, άνθρακα, μεταλλεύματα κ.ο.κ. Τα τάνκερ ταξιδεύουν κυρίως από τον Περσικό Κόλπο στην Αμερική, άλλα μεταφέρουν πετρέλαιο από τη μια άκρη της Αυστραλίας ώς την άλλη, μερικά ταξιδεύουν στη Μεσόγειο και τον Εύξεινο Πόντο, ενώ άλλα πηγαινοέρχονται από την Αφρική στις ΗΠΑ και τανάπαλιν.
 Παγκόσμια ίσως πρωτοτυπία για το Ιδρυμα Ωνάση αποτελεί το γεγονός ότι ένα από τα μεγαλύτερα καράβια, το «Ολύμπικ Σερένιτι», το κυβερνά μια γυναίκα, η Αθανασία Μπουμπουράκη.
 «Οταν ήρθε να ζητήσει δουλειά, μάς ζήτησε να υπογράψουμε ένα χαρτί που έλεγε ότι, αν μείνουμε ευχαριστημένοι από τις υπηρεσίες της, θα την αφήσουμε να φτάσει ψηλά», εξηγεί ο έτερος αντιπρόεδρος του Ιδρύματος Ωνάση, Παύλος Ιωαννίδης. «Είναι πραγματικά αξιέπαινη η προσπάθειά της να κατορθώσει να επιβληθεί σε τόσους άνδρες και παράλληλα να κυβερνά καράβια 100.000 τόνων. Το πρόβλημα στα πλοία, τύπου άφραμαξ, είναι ότι μπαίνουν τέσσερις με πέντε φορές το μήνα σε λιμάνια, για να φορτώσουν και να ξεφορτώσουν. Τα καράβια κινδυνεύουν περισσότερο στα στενά παρά στις ανοιχτές θάλασσες».
 «Οταν μιλούν για καράβια στα Μέσα Μαζικής Ενημέρωσης συνήθως κρίνουν με βάση τους τόνους, αλλά αυτό είναι λάθος», τονίζει ο κ. Παπαδημητρίου. «Σημαντικό ρόλο παίζουν η ηλικία του καραβιού, ο εξοπλισμός και η τεχνολογία της κατασκευής του, η χωρητικότητα και βέβαια η καλή συντήρηση. Το Ιδρυμα διαθέτει
καράβια υπερσύγχρονης τεχνολογίας, τα συντηρεί καλά και ανανεώνει το στόλο σχεδόν ανά δεκαετία».
 Ο θάνατος του Ωνάση, το 1975, επηρέασε αρνητικά την κατάσταση στα καράβια, ενώ
καθ' όλη τη διάρκεια της δεκαετίας του '80, η ναυτιλία πέρασε παρατεταμένη περίοδο κρίσης.
 «Το Ιδρυμα δεν φρέναρε τις δραστηριότητές του· ας μην ξεχνάμε ότι υλοποιήθηκαν
διάφορα κοινωφελή έργα, με κορυφαίο το Ωνάσειο Καρδιοχειρουργικό Κέντρο, που κόστισε περίπου 100 εκατομμύρια δολάρια», προσθέτει ο κ. Παπαδημητρίου. «Εξαιτίας της ναυτιλιακής κρίσης, αποφασίστηκε ο διασκορπισμός των επενδύσεων και τώρα πια η αναλογία ναυτιλίας - ακινήτων έχει ανατραπεί προς όφελος της δεύτερης. Αν και η ναυτιλία εξακολουθεί να κρατά τα σκήπτρα στις επενδύσεις του Ιδρύματος, με ποσοστό 45%, τώρα στα ακίνητα διατίθεται το 35%, ενώ το υπόλοιπο αφορά επενδύσεις σε μετοχές, ομόλογα και μετρητά».
 Πρωτεύον ζήτημα για το Ιδρυμα Ωνάση, πέρα από τα κοινωφελή έργα, είναι η απορρόφηση Ελλήνων εργαζομένων. Στις ναυτιλιακές επιχειρήσεις εργάζονται περίπου 900 άνθρωποι, άλλοι μέσα στα καράβια και άλλοι ως υπάλληλοι εκτός καραβιών. Εξ αυτών, το 98% των αξιωματικών στα καράβια είναι Ελληνες. Μόνο το ανειδίκευτο προσωπικό έλκει την καταγωγή του από την Ονδούρα ή τις Φιλιππίνες.
 «Δεν είναι τυχαίο ότι ο Αριστοτέλης Ωνάσης έφτιαξε Σχολή Μηχανικών στη Νέα Σμύρνη», υπογραμμίζει ο αντιπρόεδρος του Ιδρύματος, Παύλος Ιωαννίδης. «Απ' αυτήν τη σχολή, που λειτουργεί μέχρι σήμερα, αποφοίτησαν εκατοντάδες στελέχη, εκ των οποίων άλλοι εργάστηκαν στις επιχειρήσεις του και άλλοι όχι. Τον ενδιέφερε να έχει πλήρωμα με γνώσεις της σύγχρονης τεχνολογίας και εισήγαγε εύκολα κάθε καινοτομία στις επιχειρήσεις του».
 Και πράγματι ο Ωνάσης ήταν μάλλον ο πρώτος επιχειρηματίας που πέταξε με Ζέπελιν. Κάθε πρωτοποριακή δραστηριότητα ήταν γι' αυτόν νέα πρόκληση.
 Οι συνεργάτες του Ωνάση στο Ιδρυμα αποφάσισαν, από το 1976, να εισάγουν το σύστημα «τσεκ-λιστ» που εφαρμόστηκε με επιτυχία στα αεροπλάνα και του συστηματοποιημένου συντονισμού ανάμεσα στο γραφείο και τα καράβια. Στην αρχή άλλοι επιχειρηματίες έβλεπαν με καχυποψία το εγχείρημά τους. Αρκετά χρόνια αργότερα, πείστηκαν για τη χρησιμότητά του και το υιοθέτησαν ή αναγκάστηκαν να
το υιοθετήσουν λόγω των διεθνών κανονισμών που θεσπίστηκαν για την ασφάλεια των καραβιών.
 Οπως παρατηρεί ο κ. Ζαμπέλας, το Ιδρυμα προχωρεί με βάση τις αρχές του Ωνάση, δηλαδή τη διά βίου εκπαίδευση του προσωπικού και την εισαγωγή των νέων τεχνολογιών.
 «Επιμένουμε στην εισαγωγή νέων τεχνολογιών, προσφέροντας στο προσωπικό τις δυνατότητες για συνεχείς μετεκπαιδεύσεις και σεμινάρια», υποστηρίζει ο κ. Ιωαννίδης. «Σήμερα, οι καπετάνιοι εκπαιδεύονται σε εξομοιωτές κι επιλέγουμε ικανούς ανθρώπους, που μπορούν να σταθούν ψύχραιμοι και σε περιόδους κρίσης. Δίνουμε ιδιαίτερη βαρύτητα στον ανθρώπινο παράγοντα, διότι μας ενδιαφέρει η άψογη συνεργασία, τόσο με τους αξιωματικούς όσο και με το ανειδίκευτο προσωπικό. Η καλή συνεργασία μέσα στο καράβι παίζει σημαντικό ρόλο όταν συμβεί
κάτι απρόοπτο. Ας μην ξεχνάμε ότι τόσο οι καπετάνιοι όσο και οι άλλοι ναυτικοί
δεν σχολούν από τη δουλειά τους το απόγευμα. Συμβιώνουν μαζί επί μήνες κι είναι απαραίτητο να έχουν καλές σχέσεις μεταξύ τους».
 Η μάχη με τις «7 αδελφές» Η συμφωνία με τους
 Ισως ήταν η πρώτη φορά στη ζωή του, που ο Αριστοτέλης Ωνάσης τα χρειάστηκε. Τα
καράβια του ήταν στην πλειονότητά τους αγκυροβολημένα στα λιμάνια, δίχως φορτίο, κι εκείνος αισθανόταν ανήμπορος να δώσει λύση. Η συμφωνία που έκλεισε με τους Σαουδάραβες το 1953 για τη μεταφορά των πετρελαίων, και θα μπορούσε να
χαρακτηριστεί ως η συμφωνία του αιώνα, στάθηκε πύρρειος νίκη. Κι αν δεν γινόταν πόλεμος ανάμεσα στους Ισραηλινούς και τους Αιγυπτίους, ώστε να κλείσει
η διώρυγα του Σουέζ, ενδεχομένως να ήταν ακόμη ένας επιχειρηματίας που έφτασε στο ζενίθ και παρακολούθησε όλο το οικοδόμημα που δημιούργησε να γκρεμίζεται συθέμελα.
 Την υπόθεση της συμφωνίας παρακολούθησε από κοντά ως νεαρός δικηγόρος και ειδικός συντονιστής ο πρόεδρος του Ιδρύματος Ωνάση Στέλιος Παπαδημητρίου: 
 «Παρά την απειρία μου, δεν ήμουν αισιόδοξος για την έκβαση της υπόθεσης. Ο Ωνάσης επιδίωξε να μεταφέρει προνομιακώς με δικά του πετρελαιοφόρα το 5% της συνολικής παραγωγής του πετρελαίου της Σαουδικής Αραβίας. Μιλάμε για τεράστιες
ποσότητες πετρελαίου και απίστευτα κέρδη. Ημουν σίγουρος ότι οι "7 μεγάλες αδελφές" του πετρελαίου δεν επρόκειτο ν' αφήσουν σε άλλον περιθώριο να μπει στα χωράφια τους».
 Δύο ήταν τα σημεία-κλειδιά της συμφωνίας που προσέφερε ο Ωνάσης στους Σαουδάραβες: 
 1. Οτι θα πληρώνει τους φόρους και δικαιώματα στη Σαουδική Αραβία για τη μεταφορά του πετρελαίου με τα καράβια του, σε αντίθεση με τις πετρελαϊκές εταιρείες, που το εκμεταλλεύονταν δίχως να δίνουν σεντίμι.
 2. Οτι θα χτίσει Ναυτική Ακαδημία στη Σαουδική Αραβία και απόφοιτοί της θα αξιοποιούνται στο στόλο του.
 Η συμφωνία του Αριστοτέλη Ωνάση με το βασιλιά της Σαουδικής Αραβίας Ιμπν Σαούντ καταργούσε τα κεκτημένα της Αράμκο, που υπεραμύνθηκε των δικαιωμάτων της με κάθε δυνατό μέσο.
 «Φτάσαμε στο σημείο όλος ο Οργανισμός Ηνωμένων Εθνών, εκτός από την Ελλάδα, να
είναι εναντίον μας» λέει ο κ. Παπαδημητρίου. «Τώρα πια δεν ήταν ζήτημα απλώς των εταιρειών, αλλά των 54 κρατών, που έστειλαν στην κυβέρνηση της Σαουδικής Αραβίας ψήφισμα διαμαρτυρίας. Ηταν φανερό ότι ο Ωνάσης είχε περάσει τη λεγόμενη "κόκκινη γραμμή" και άνοιγε πόλεμο όχι μόνο με τις 7 μεγάλες πετρελαϊκές εταιρείες, αλλά και με τα κράτη στα οποία έδρευαν. Αυτό το χρονικό
διάστημα βρήκαν ευκαιρία και μερικοί Ελληνες εφοπλιστές, να συμμετάσχουν στο μποϊκοτάζ εναντίον του». 
 Κι ενώ η διένεξη αναμενόταν να φτάσει στα δικαστήρια, ούτε η συμφωνία εφαρμοζόταν, ούτε δινόταν φορτίο στον Ωνάση από την Αράμκο, που εκμεταλλευόταν
 Για 2, 5 έως 3 χρόνια τα καράβια του Ωνάση -με εξαίρεση αυτά που ήταν με παλιά ναυλοσύμφωνα- έμεναν δεμένα στα λιμάνια.
 Διαπιστώνοντας το αδιέξοδο, ο υπουργός Οικονομικών της Σαουδικής Αραβίας διαμήνυσε στον Ωνάση διά του Στ. Παπαδημητρίου ότι καλύτερο θα ήταν να καταργηθεί η συμφωνία, η οποία έτσι κι αλλιώς δεν εφαρμοζόταν. Προτάθηκε στον Ελληνα εφοπλιστή να αξιοποιήσει το 50% της θαλάσσιας ουδέτερης ζώνης μεταξύ Σ.
Αραβίας και Κουβέιτ, στην οποία δεν είχε καμία ανάμιξη η Αράμκο. 
 Ο Ωνάσης, θεωρώντας ότι αργά ή γρήγορα θα βρισκόταν ξανά απέναντι στο αρραγές μέτωπο των πετρελαϊκών εταιρειών, ζήτησε τη γνώμη των Αμερικανών για το θέμα της ουδέτερης ζώνης. Ενα μήνα αργότερα οι Αμερικανοί του απαντούσαν αρνητικά κι ο ίδιος αναγκαζόταν να αποσυρθεί κι απ' αυτήν την ακόμη πιο επικερδή πρόταση.
 Η διαιτησία μπορεί να χάθηκε στη συμφωνία Ωνάση-Σαούντ, η τύχη όμως, που φάνηκε να έχει εγκαταλείψει για περίπου τρία χρόνια τον Eλληνα κροίσο, ήταν ξανά με το μέρος του. Και ακόμη κι αυτοί που τόσα χρόνια τον είχαν πολεμήσει αλύπητα, αναγκάστηκαν να ζητήσουν τη συνδρομή του.
 «Ο πόλεμος ανάμεσα στους Ισραηλινούς και τους Αιγυπτίους ωφέλησε εμμέσως τον Ωνάση, γιατί ήταν από τους λίγους που είχαν μεγάλα καράβια, ικανά να διασχίσουν τους ωκεανούς» υποστηρίζει ο κ. Παπαδημητρίου. «Η διώρυγα του Σουέζ
έκλεισε και έτσι τα καράβια έπρεπε να ταξιδεύουν προς τις ΗΠΑ μέσω του Ακρωτηρίου της Καλής Ελπίδας. Ηταν μια χρονοβόρα διαδικασία και δύσκολη για τα
μικρά καράβια, που δεν μπορούσαν να ανταποκριθούν. Αναγκαστικά προτιμήθηκαν τα
καράβια του Ωνάση, που ανέπτυσσαν μεγάλες ταχύτητες, ήταν ασφαλή και είχαν δυνατότητες για να μεταφέρουν μεγάλα φορτία. Οταν κατάλαβε ότι το "παιχνίδι" ήταν δικό του, διεκδίκησε και τους πήρε όσα χρήματα μπορούσε».
