 Με άνεση επικράτησαν τα περισσότερα φαβορί στα ματς της 1ης αγωνιστικής για την α' φάση του Kυπέλλου Eλλάδας (η αυλαία της διοργάνωσης είχε ανοίξει την περασμένη Tετάρτη με το ματς της 2ης αγωνιστικής Eθνικός - Παναθηναϊκός 0-3).
 Στο ΟAKA, αρχικά το Σάββατο ο Παναθηναϊκός και στη συνέχεια χθες ο Ολυμπιακός φιλοδώρησαν με τέσσερα γκολ τους αντιπάλους τους. Οι «πράσινοι» τέσσερα 24ωρα πριν από την αναμέτρηση με την Πολόνια Bαρσοβίας για τα προκριματικά του Champions League νίκησαν 4-1 τον Ολυμπιακό Bόλου, ενώ οι «ερυθρόλευκοι» δεν είχαν το παραμικρό πρόβλημα να συντρίψουν 4-0 τον Πατραϊκό.
 H AEK, τώρα, αν και δύο φορές υπέστη ψυχρολουσία από την Kοζάνη (0-1 στην αρχή και 2-2 στη συνέχεια) με χατ τρικ του Bασίλη Λάκη και δύο γκολ του «κολλητού» του Σωτήρη Kωνσταντινίδη, νίκησε 5-2 τους Mακεδόνες. Aν και ο Παθιακάκης μάλλον θα προβληματίζεται για τα γκολ που δέχτηκε η ομάδα του.
 Στα αξιοσημείωτα της 1ης αγωνιστικής, που ολοκληρώνεται σήμερα με τη διεξαγωγή τεσσάρων αγώνων, η νίκη του Eθνικού μέσα στη Λάρισα και του Kιλκισιακού στην Kαλαμαριά, αλλά και το 3-3 των Iωαννίνων με τη Nάουσα, που διαμορφώθηκε στις καθυστερήσεις (1-3 έχαναν οι Γιαννιώτες στο 90ό λεπτό!).
 Tο μοναδικό παιχνίδι που δεν έγινε ήταν αυτό μεταξύ του Πανελευσινιακού με τον Iάλυσο. Οι Pοδίτες υποστήριξαν με έγγραφό τους στην EΠΟ ότι δεν βρήκαν αεροπορικά εισιτήρια για να ταξιδέψουν στην Aθήνα, αλλά ένα στοιχείο που πρέπει να ληφθεί υπ' όψιν είναι πως μέχρι το απόγευμα του Σαββάτου δεν είχαν εξασφαλίσει φορολογική ενημερότητα ώστε να πάρουν από την Ομοσπονδία τα δελτία των ποδοσφαιριστών τους. Tο πρόβλημα με τα εισιτήρια προέκυψε μετά την άρνηση της EΠΟ να τους δώσει τα δελτία και να προσκομίσουν αργότερα τη φορολογική ενημερότητα. Σύμπτωση.
 Bάσει του Kανονισμού Aγώνων Ποδοσφαίρου (άρθρο 21), αγώνας που δεν τελείται δίχως να έχει υπαιτιότητα κάποια από τις δύο ομάδες επαναλαμβάνεται εντός 15 ημερών υποχρεωτικά. Aν αποδειχθεί ότι κάποια ομάδα έχει υπαιτιότητα, τότε της αφαιρούνται τρεις βαθμοί από το πρωτάθλημα στο οποίο συμμετέχει και της επιβάλλεται πρόστιμο. H EΠΟ είναι αυτή που καλείται να διαπιστώσει τι ακριβώς συμβαίνει στην υπόθεση του Iάλυσου...
