Αλμα δύο δολαρίων πραγματοποίησαν οι διεθνείς τιμές του «μαύρου χρυσού» μέσα σε
μία εβδομάδα, προκαλώντας ξανά ανησυχίες για τις επιπτώσεις στα μακροοικονομικά μεγέθη των αναπτυγμένων κρατών.
 Η τιμή του πετρελαίου μπρεντ για τα συμβόλαια Σεπτεμβρίου έκλεισε την Παρασκευή στο Λονδίνο με άνοδο 1, 06 δολ. στα 29, 37 δολ. το βαρέλι. Στην αγορά της Νέας Υόρκης, η τιμή του αργού άγγιξε ξανά τα 30 δολ. το βαρέλι -έκλεισε υψηλότερα κατά 1, 26 δολ. στα 29, 92 δολ. το βαρέλι.
 Την προηγούμενη εβδομάδα οι τιμές ενισχύθηκαν περισσότερο από δύο δολάρια, καθώς δύο εκθέσεις που δόθηκαν στη δημοσιότητα μιλούν για μείωση των πετρελαϊκών αποθεμάτων των ΗΠΑ.
 Σύμφωνα με τα στοιχεία του Αμερικανικού Πετρελαϊκού Ινστιτούτου που ανακοινώθηκαν την προηγούμενη Τρίτη, τα αμερικανικά αποθέματα μειώθηκαν κατά εννέα εκατ. βαρέλια την ημέρα την εβδομάδα που τελείωσε στις 28 Ιουλίου, σε σχέση με τη συνήθη διακύμανση ενός με τρία εκατ. βαρέλια.
 Σύμφωνα με τα στοιχεία που έδωσε στη δημοσιότητα το αμερικανικό υπουργείο Ενέργειας την Τετάρτη, η μείωση των αποθεμάτων ήταν ακόμη μεγαλύτερη, κατά 10, 6 εκατ. βαρέλια την ημέρα.
 Στην άνοδο συνέβαλε και ο δισταγμός της Σαουδικής Αραβίας για γενναία μονομερή
αύξηση της παραγωγής. Αν και είχε υποσχεθεί ότι θα αυξήσει την παραγωγή της κατά 500.000 βαρέλια την ημέρα, μέχρι στιγμής φαίνεται να έχει κάνει πράξη μόνο κατά το ήμισυ την υπόσχεσή της, δηλαδή έχει αυξήσει την παραγωγή κατά 140.000 βαρέλια την ημέρα, σύμφωνα με έρευνα του πρακτορείου Ρόιτερ.
