 Μια τραγωδία ξετυλίχθηκε χθες το απόγευμα στην Ιεράπετρα και συγκλόνισε όλους όσοι βρέθηκαν εκεί.
 Σ' ένα ξύλινο σκάφος, για την ακρίβεια ένα σαπιοκάραβο, μήκους περίπου 30 μέτρων -δεν πίστευαν στα μάτια τους οι λιμενικοί- ήταν στοιβαγμένοι σαν σαρδέλες 334 λαθρομετανάστες, ανάμεσά τους 97 παιδιά, οι οποίοι ταξίδεψαν σε αυτή την άθλια κατάσταση έξι ολόκληρες μέρες και νύχτες από το Κουσάντασι της Τουρκίας ώς την Κρήτη. 
 Εξήντα επτά από αυτούς (27 παιδιά, 23 άνδρες και 17 γυναίκες) βρίσκονται στο νοσοκομείο της Ιεράπετρας, λόγω εξάντλησης, αφού είχαν να πιουν νερό και να φάνε αρκετές μέρες. Στο νοσοκομείο βρίσκεται επίσης και μια γυναίκα, η οποία γέννησε πάνω στο καράβι χθες το πρωί, την ώρα που οι λιμενικοί το καταδίωκαν. Ασθενοφόρο παρέλαβε τη μητέρα και το νεογέννητο και τους μετέφερε στο νοσοκομείο.
 Σύμφωνα με τα πρώτα στοιχεία, γιατί μέχρι χθες αργά το βράδυ οι αρχές συνέχιζαν τις έρευνες, το πρωί του Σαββάτου εντοπίστηκε στη θαλάσσια περιοχή, νότια της Κρήτης, το ξύλινο σκάφος με ονομασία «Μπαρμπάντος». Οι πληροφορίες έλεγαν ότι σε αυτό το σαπιοκάραβο επέβαινε μεγάλος αριθμός ατόμων.
 Αμέσως κινητοποιήθηκαν πλωτά σκάφη και αεροσκάφος του Λιμενικού. Xθες το πρωί το «Μπαρμπάντος» πλησίασε τη νησίδα Κουφονήσι, νότια του νομού Λασιθίου. Οι δουλέμποροι προσπάθησαν να αποβιβάσουν τους λαθρομετανάστες, αλλά δεν τα κατάφεραν μετά την παρέμβαση των περιπολικών σκαφών.
 Παρά τις επανειλημμένες προειδοποιήσεις, το σκάφος συνέχισε την πορεία του προς την ακτή Κουντουρά της Κρήτης, όπου προσπάθησε ξανά να αποβιβάσει τους λαθρομετανάστες, ενώ κάποιοι από αυτούς έπεσαν στη θάλασσα για να επιβιβαστούν
λίγο αργότερα και πάλι στο σαπιοκάραβο έπειτα από παρέμβαση των λιμενικών.
 Η κατάσταση είχε ξεφύγει πια από τον έλεγχο των δουλεμπόρων, αφού ο κυβερνήτης
του σκάφους αναγκάστηκε να ζητήσει βοήθεια για δυο γυναίκες και τρία παιδιά, τα οποία ήταν σε πολύ άσχημη κατάσταση. Περιπολικό σκάφος παρέλαβε τα πέντε άτομα και τα μετέφερε στην Ιεράπετρα, ενώ όπως έγινε γνωστό αμέσως μετά και άλλα άτομα έχρηζαν ιατρικής περίθαλψης.
 Μπροστά σε αυτή την κατάσταση, δόθηκε εντολή στους κυβερνήτες των περιπολικών σκαφών να οδηγήσουν το «Μπαρμπάντος» στην Ιεράπετρα, το οποίο και έφτασε εκεί γύρω στις 6.30 το απόγευμα.
 Οι πρώτες πληροφορίες έλεγαν ότι όσοι βρέθηκαν εκεί έμειναν άφωνοι. Η κατάσταση που επικρατούσε στο ξύλινο αυτό «φέρετρο», που είχε μεταφέρει από την Τουρκία στην Κρήτη όλους αυτούς τους ανθρώπους, ήταν άθλια. Σπασμένα αντικείμενα, λες και είχε γίνει «σύρραξη» ανάμεσα στους δουλέμπορους και στους
λαθρομετανάστες, βρομιά και δυστυχία. Και έντρομοι οι 334 άνθρωποι, Κούρδοι στην πλειονότητά τους, που πλήρωσαν γύρω στις 5.000 δολάρια ο καθένας και εμπιστεύτηκαν τις ζωές τους στους έξι δουλέμπορους, να είναι πεινασμένοι και άρρωστοι, ο ένας πάνω στον άλλον.
 Οι δουλέμποροι συνελήφθησαν και οι λαθρομετανάστες βρίσκονται στο Εθνικό Στάδιο Ιεράπετρας, όπου κάτοικοι και φορείς της περιοχής τους παρέχουν τις πρώτες βοήθειες, μήπως καταφέρουν να συνέλθουν από το μαρτύριο που πέρασαν. 
 ΣΥΡΟΣ Ποινή φυλάκισης 8 ετών και 8 μηνών και χρηματική ποινή 4.685.000 δραχμές
επέβαλε χθες το Τριμελές Πλημμελειοδικείο Σύρου στον Διονύσιο Ξενογιάννη, ο οποίος είχε συλληφθεί πριν από μερικές ημέρες με την κατηγορία της μεταφοράς 64 λαθρομεταναστών στο Κούτσι της Ανδρου. Η ίδια ποινή επιβλήθηκε και στον Πακιστανό υπήκοο Χαφίζ Αμπντούλ Σατάρ, 44 χρόνων, ο οποίος ήταν ο διοργανωτής της μεταφοράς.
