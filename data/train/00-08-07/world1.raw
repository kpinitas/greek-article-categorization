 Με συστηματικούς ρυθμούς προχωρεί η διάσπαση της σερβικής αντιπολίτευσης, με πρωταγωνιστή τον ηγέτη του μεγαλύτερου κόμματός της, Βουκ Ντράσκοβιτς, ο οποίος ανακοίνωσε δικό του υποψήφιο για τις προεδρικές εκλογές, ενώ ο συνασπισμός των άλλων 15 κομμάτων αναμένεται να αποφασίσει σήμερα.
 Ο ηγέτης του Σερβικού Κινήματος Ανανέωσης ανακοίνωσε χθες ο ίδιος ότι το κόμμα
του θα κατέβαζε δικό του υποψήφιο στις προεδρικές εκλογές. Αργότερα, η διοίκηση του κόμματος στο Βελιγράδι άρχισε ειδική συνεδρίαση και, περίπου δύο ώρες μετά, έγινε γνωστό ότι υποψήφιος του κόμματος στις προεδρικές εκλογές ορίστηκε επισήμως ο σημερινός δήμαρχος του Βελιγραδίου, Βόισλαβ Μιχαΐλοβιτς, ο
οποίος ανακοίνωσε ο ίδιος την υποψηφιότητά του. «...Ελπίζω ότι δεν θα είμαι μόνο υποψήφιος του μεγαλύτερου κόμματος της αντιπολίτευσης στη Σερβία, αλλά ο υποψήφιος ολόκληρης της αντιπολίτευσης. Αυτό θα μας προσφέρει τη δυνατότητα να
αντιταχθούμε στον (Γιουγκοσλάβο πρόεδρο) Σλόμπονταν Μιλόσεβιτς», δήλωσε ο Μιχαΐλοβιτς, προσθέτοντας ότι, αν ολόκληρη η αντιπολίτευση τον υποστηρίξει, τότε «θα έχουμε μια πραγματική ευκαιρία να νικήσουμε» τον Μιλόσεβιτς.
 Η σημερινή συνεδρίαση των άλλων 15 κομμάτων της αντιπολίτευσης θα ξεκαθαρίσει τελικά την κατάσταση. Στους κόλπους των 15 είχε συμφωνηθεί να είναι υποψήφιος ο Βόισλαβ Κοστούνιτσα, πρόεδρος του Δημοκρατικού Κόμματος. Eνας από τους ηγέτες της αντιπολίτευσης, Ζόραν Τζίντζιτς, δήλωσε ότι, εάν ο Ντράσκοβιτς εμμείνει στο δικό του υποψήφιο, θα κλείσει την πόρτα συνεργασίας όχι μόνο στις
προεδρικές εκλογές, αλλά και στις βουλευτικές και δημοτικές, που θα διεξαχθούν
 Οι αρχηγοί της σερβικής αντιπολίτευσης δήλωσαν ότι συνέταξαν κατάλογο κοινών υποψηφίων για τις επικείμενες βουλευτικές και δημοτικές εκλογές και κάλεσαν το
λαό σε ενότητα. Καταδικάζοντας τη στάση του Κινήματος Σερβικής Ανανέωσης, δήλωσαν ότι «οι διαφορετικές θέσεις και η αποφυγή μιας συμφωνίας αποτελούν άμεση υποστήριξη του καθεστώτος του Σλόμπονταν Μιλόσεβιτς».
 «Ο Μιχαΐλοβιτς είναι ακέραιος άνθρωπος, αλλά ανώνυμος», δήλωσε ο Βούκμαν Μπόσκοβιτς, του Σοσιαλδημοκρατικού Κόμματος. Ο χαμηλών τόνων δήμαρχος Βελιγραδίου είναι εγγονός του γνωστού στρατηγού, Ντράζα Μιχαΐλοβιτς, του βασιλικού γιουγκοσλαβικού Στρατού, που τέθηκε επικεφαλής των ανταρτών Τσέτνικ,
οι οποίοι πολέμησαν εναντίον των Ναζί, αλλά και εναντίον των ανταρτών του στρατάρχη Τίτο. Ο Ντράζα Μιχαΐλοβιτς εκτελέστηκε το 1946, καταδικασθείς για εσχάτη προδοσία και αφού είχε κατηγορηθεί από τον Τίτο για συνεργασία με τους Ναζί.
