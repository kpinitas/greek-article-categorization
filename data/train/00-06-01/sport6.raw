αντεπίθεση. Οσο περνούν οι μέρες, όμως, τόσο πυκνώνουν οι τάξεις των επαναστατών...
 Από χθες μπήκαν στο κόλπο και οι Τούρκοι. Η Εφες Πίλσεν, που δεν είχε προσκληθεί στην ιδρυτική συνάντηση της Δευτέρας, στέλνει εκπρόσωπο στην επόμενη συνάντηση και...γκρινιάζει επειδή αγνοήθηκε. Το ίδιο και η Φενέρμπαχτσε, διά του ζάπλουτου προέδρου της. Η ΤΣΣΚΑ περιμένει την αντίδραση του Στάνκοβιτς πριν κινηθεί, το ίδιο και η Λιέτουβος Ρίτας. Μόνο η Μακάμπι έμεινε στο πλευρό του «Μπόρα»! Και βέβαια οι συμπατριώτες του, οι Σέρβοι...
 «Θα είναι καταστροφή, θα διαλυθούν τα πάντα, το μπάσκετ θα τραυματιστεί ανεπανόρθωτα», κινδυνολόγησε χθες από τα ερτζιανά (Planet, Metropolis) o Γ. Βασιλακόπουλος. Ξιφούλκησε κατά των «νεόκοπων παραγόντων, αυτών που χθες ανακάλυψαν το μπάσκετ και σήμερα μιλούν για αδιέξοδα» και συνέστησε σύνεση: «Αυτό που πρεσβεύει ο κύριος Πορτέλα, να κάνει κάθε σωματείο το δικό του κουμάντο, δεν είναι δημοκρατία, αλλά αναρχία. Τον έχουμε κάνει θεό αυτό τον κύριο, δείχνουμε υποτέλεια».
 Μίλησε ο πρόεδρος της ΕΟΚ με τον Στάνκοβιτς; «Βεβαίως, και ομολογώ ότι είναι ενοχλημένος. Αντιμετωπίζει όμως την κατάσταση με ψυχραιμία και αίσθημα ευθύνης». Ο εκπρόσωπος Τύπου της ΦΙΜΠΑ Φλόριαν Βάνινγκερ δήλωσε γενικώς και αορίστως ότι «θα γίνουν όλα τα απαραίτητα βήματα ώστε να προστατευτεί η συνοχή». Και έσπευσε να χλευάσει τους πραξικοπηματίες: «Λένε ότι είναι οι κορυφαίοι της Ευρώπης, αλλά μόνοι τους κόλλησαν αυτή την ετικέτα στο κούτελό της. Η Ευρώπη δεν αποτελείται από 3 χώρες, αλλά από 50»! 
 Αν προχωρήσει η δημιουργία της νέας Λίγκας, η ISL θα προσβάλει αυτομάτως το περίφημο συμβόλαιό της με τη ΦΙΜΠΑ. Ανάμεσα στους όρους που έβαλαν οι πονηροί εκπρόσωποι της εταιρείας είναι κι εκείνος που θεωρεί εκ των ων ουκ άνευ τη συμμετοχή του Ολυμπιακού, του Παναθηναϊκού και της Μπαρτσελόνα στη Σουπρολίγκα...
 - Τι γίνεται με το θέμα Ιωαννίδη; Τίποτε απολύτως. Πρόεδρος και προπονητής κρατούν τα χείλη σφραγισμένα και αφήνουν τις φήμες (για Σούμποτιτς, Γιαννάκη, Mίσσα κ.ά.) και τους καλοθελητές να οργιάζουν. Ο «ξανθός» δεν προτίθεται να παραιτηθεί, ούτε όμως ο Κόκκαλης σηκώνει το τηλέφωνο για να τον στείλει στο λογιστήριο. Ισως αυτό το τελευταίο να αποτελέσει σημείο-κλειδί: η αποζημίωση του Ιωαννίδη θα ξεπεράσει τα 700 εκατομμύρια δραχμές! 
 - «Ελα αύριο να συζητήσουμε», κάλεσε χθες τον Ιάκωβο Τσακαλίδη η ΑΕΚ. Αλλά ο ψηλός βρίσκεται ήδη στο αεροπλάνο, καθ' οδόν για Βανκούβερ, Ορλάντο, Σικάγο και ίσως Κλίβελαντ. Θα επιστρέψει από τις ΗΠΑ γύρω στις 15 Ιουνίου, έτοιμος για μια καθοριστική συνάντηση με την ΑΕΚ. Ισχύει αυτό που γράψαμε από μέρες: Aν η ΑΕΚ δείξει καλή θέληση και προτείνει νέο, μονοετές, γενναιόδωρο συμβόλαιο, θα τον κρατήσει στην Αθήνα. Αν καταφύγει σε αγριάδες («είσαι υποχρεωμένος να υπογράψεις» κ.ο.κ.), θα είναι σαν να ξεθάβει το τόμαχοκ του πολέμου.
