 ι ετοιμάζετε; Την επανάσταση των γυναικών; », ρώτησε έκπληκτος ο Κίμωνας Κουλούρης τις βουλευτίνες και ευρωβουλευτίνες σχεδόν όλων των κομμάτων που ανταποκρίθηκαν στην πρόσκληση σε γεύμα της Βάσως Παπανδρέου, χθες το μεσημέρι, 
στην «Μπρασερί» της Βαλαωρίτου. Οι κυρίες εν χορώ απάντησαν στο βουλευτή του ΠΑΣΟΚ που βρέθηκε συμπτωματικά στο εστιατόριο «ναι, επαναστατούμε για να πάρουμε στα χέρια μας τα ηνία της χώρας».
 Μπορεί ο διάλογος να έγινε μεταξύ σοβαρού και αστείου, αλλά υπό την ηγεσία της 
Βάσως μια νέα ειρηνική επανάσταση ξεκινούν οι γυναίκες. Το «κόμμα» που έχουν συγκροτήσει, ανεξαρτήτως των ιδεολογικών παρατάξεων από τις οποίες προέρχονται, ετοιμάζει την αντεπίθεσή του.
 Ενόψει των δημοτικών και νομαρχιακών εκλογών που θα γίνουν το 2000, από τώρα δυναμικά ζητούν την καθιέρωση της ποσόστωσης με νόμο ώστε υποχρεωτικά οι υποψήφιοι και τα κόμματα να κατεβάσουν συνδυασμούς με περισσότερες γυναίκες.
 Βέβαια, η γενική γραμματέας του ΚΚΕ Αλέκα Παπαρήγα δεν ήταν παρούσα, αλλά, όπως μάθαμε ούτε εκείνη αγνόησε την πρόσκληση της Βάσως, αφού της τηλεφώνησε η 
ίδια και της είπε ότι έχει ανειλημμένες πολιτικές υποχρεώσεις.
 Καθώς, λοιπόν, οι γυναίκες έχουν αναθαρρήσει από τις τελευταίες εκλογές -για πρώτη φορά στη σύγχρονη ιστορία της η Ελλάδα έχει να επιδείξει 31 βουλευτίνες από τις οποίες οι 5 είναι και υπουργοί ή υφυπουργοί και άλλες 5 ευρωβουλευτίνες- ετοιμάζουν το στρατηγικό τους σχέδιο για τα επόμενα βήματά τους.
 Η Βάσω Παπανδρέου, αφού τις συγχάρηκε για την εκλογή τους πρότεινε να αγωνιστούν από κοινού ώστε: 
 1. Να συγκροτηθεί Μόνιμη Κοινοβουλευτική Επιτροπή για θέματα Ισότητας. Η ίδια έστειλε σχετική επιστολή στον πρόεδρο της Bουλής Απόστολο Κακλαμάνη και τόνισε 
ότι «τώρα πρέπει να πειστούν και τα κόμματά μας να συναινέσουν στη δημιουργία της».
 2. Να συγκροτηθεί διυπουργικό όργανο που έργο του θα είναι να παρακολουθεί τις 
πολιτικές που εκπονούνται από κάθε υπουργείο και να παρεμβαίνει προκειμένου η ισότητα των φύλων να διαπερνάει κάθε τομέα της πολιτικής και ως αντίληψη και με τη συμμετοχή των ίδιων των γυναικών. Για την εφαρμογή της πολιτικής του mainstreaming πρόκειται (αυτός είναι ο διεθνής όρος) για την οποία η Αγγέλα Κοκόλα είχε καταθέσει μια από τις πιο ενδιαφέρουσες εκθέσεις στο ευρωπαϊκό κοινοβούλιο όταν ήταν ευρωβουλευτίνα.
 3. Να καθιερωθεί με νόμο ποσόστωση όχι μόνο για τις δημοτικές και νομαρχιακές εκλογές, αλλά και για την προώθηση της συμμετοχής των γυναικών στις επιτροπές που συγκροτούνται σε υπουργεία και στο σύνολο του δημόσιου τομέα, διότι σήμερα 
μπορεί οι γυναίκες σε αρκετές υπηρεσίες να υπερέχουν αριθμητικά, αλλά δεν τις καλούν να συμμετάσχουν στις επιτροπές.
 Στο γεύμα της Βάσως έδωσαν «παρών» οι ευρωβουλευτίνες Α. Καραμάνου, Μ. Ζορμπά, 
Μ. Μαλιώρη και Ρόδη Κράτσα, σχεδόν όλες οι βουλευτίνες του ΠΑΣΟΚ, από τη Ν.Δ. η Ντόρα Μπακογιάννη, η Μαριέττα Γιαννάκου, η Φάνη Πάλλη- Πετραλιά, η Ελσα Παπαδημητρίου και άλλες, και από το ΣΥΝ η Μαρία Δαμανάκη και η Ασημίνα Ξηροτύρη.
