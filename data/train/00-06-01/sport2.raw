Πολλαπλά πριμ, αξιοποίηση του υπάρχοντος θεσμικού πλαισίου για συμπίεση των χρόνων αλλά και πλήρη διαφάνεια στην ανάθεση μελετών και έργων για τους Ολυμπιακούς Αγώνες επιστρατεύει ο υπουργός ΠΕΧΩΔΕ. Αποκλείει κατηγορηματικά τις απευθείας αναθέσεις, αλλά όχι και τους κλειστούς διαγωνισμούς (sort list). 
Είναι μια σειρά από μέτρα, τα οποία, κατά κοινή ομολογία, θα ανεβάσουν τους προϋπολογισμούς των έργων.
 Με αφορμή το χθεσινό δημοσίευμα της «Ε», ο Κώστας Λαλιώτης επιβεβαίωσε τα όσα είχε πει στην προηγούμενη συνεδρίαση της διυπουργικής, σημειώνοντας με νόημα τους 30 μήνες που μεσολάβησαν από την ανάθεση των Ολυμπιακών Αγώνων μέχρι την πρόσφατη απόφαση του πρωθυπουργού, που έδωσε και πάλι πρωταγωνιστικό ρόλο στον 
υπουργό ΠΕΧΩΔΕ. Ο ίδιος σημείωσε με έμφαση ότι τα έργα θα προωθηθούν με διαφάνεια, σεβασμό στο περιβάλλον και κυρίως συναίνεση.
 Σύμφωνα με πληροφορίες, για να κερδηθεί ο χαμένος χρόνος το υπουργείο προσανατολίζεται στα εξής: 
 - ΑΞΙΟΠΟΙΗΣΗ της κοινοτικής Οδηγίας 92/50, που δίνει τη δυνατότητα να συντμηθεί ο χρόνος υποβολής προσφορών για μελέτες και έργα από 52 σε 36 ημέρες, με την προϋπόθεση ότι θα γίνει προαναγγελία των έργων στην εφημερίδα των Ευρωπαϊκών Κοινοτήτων.
 - ΘΕΣΠΙΣΗ σφιχτών χρονοδιαγραμμάτων για την παράδοση των μελετών και των έργων. Θα δοθεί έμφαση στη συστηματική παρακολούθηση των μελετών κατά τη διάρκεια εκπόνησής τους, ώστε να εγκριθούν αμέσως μόλις υποβληθούν στην τελική 
 - ΕΝΕΡΓΟΠΟΙΗΣΗ των πριμ υπέρ των εργολάβων για την παράδοση των έργων πριν από 
την καθορισμένη ημερομηνία, καθώς και καταβολή επιμέρους πριμ με τη συντομότερη ολοκλήρωση κάποιων τομέων των έργων. Τέτοια κίνητρα έχουν ήδη εφαρμοστεί με θετικά αποτελέσματα στην κατασκευή των δύο γεφυρών στον Κηφισό, στη διασταύρωση με την Ιερά Οδό και την Π. Ράλλη.
 Πηγές του υπουργείου ΠΕΧΩΔΕ θεωρούν βέβαιο ότι αυτά τα μέτρα θα αυξήσουν το κόστος των έργων (υπολογίζεται σε 120 δισ. δραχμές για τα πέντε «ορφανά» έργα και σε 420 δισ. για τα οδικά), αφού η επιτάχυνση συνεπάγεται διπλές και τριπλές βάρδιες, καθώς και υπερωρίες για τις αργίες.
 Στο υπουργείο ΠΕΧΩΔΕ είναι έτοιμος ο μηχανισμός των δύο ειδικών υπηρεσιών που θα αναλάβουν τα ολυμπιακά έργα και οι διαδικασίες θα ενεργοποιηθούν αμέσως μετά τη δημοσίευση των Προεδρικών Διαταγμάτων στην Εφημερίδα της Κυβερνήσεως. Ωστόσο εκφράζεται σκεπτικισμός για τους χρόνους αφού, όπως σημείωναν χαρακτηριστικά, μια προσφυγή στο Συμβούλιο της Επικρατείας είναι δυνατό να μπλοκάρει μια ανάθεση έως και τρεις μήνες.
