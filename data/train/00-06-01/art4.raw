«Δεν επιθυμώ να απολογηθώ. Σ' αυτή τη διαμάχη έχω το δίκιο με το μέρος μου. Η άλλη πλευρά πρέπει να απολογηθεί, αυτοί που στις αμερικανικές φυλακές πραγματώνουν το όραμα του Τρίτου Ράιχ.». Ο Ολιβιέρο Τοσκάνι, ο επινοητής των σοκ διαφημίσεων της Μπένετον, σίγουρα δεν μασάει τα λόγια του, αλλά δεν υπάρχουν πολλοί να τον ακούσουν. Η δημοσιότητα που απέκτησε η απόλυσή του και οι διαμαρτυρίες του ήταν αντιστρόφως ανάλογη αυτής που είχε κερδίσει με τις πολυσυζητημένες καμπάνιες. 
Kαμία έκπληξη. Οταν πρωτοεμφανίστηκαν οι διαφημίσεις του υπήρξε περιέργεια μάλλον παρά αντιδράσεις. Οι αφίσες με τον καθολικό ιερέα να δίνει ένα φιλί στην καλόγρια προκάλεσαν απλώς τη μήνιν των θρησκόληπτων, τα ματωμένα ρούχα του στρατιώτη στον εμφύλιο της Βοσνίας ήταν μια παρέμβαση για να επιστήσει την προσοχή στο βρώμικο πόλεμο, τα δυο άλογα σε στάση ζευγαρώματος σοκάρισαν μόνο τους πουριτανούς, ενώ οι εικόνες των ασθενών του AIDS καθώς ξεψυχούσαν ήταν η προσφορά του στην αποπεριθωριοποίηση των θυμάτων. 
Ο πρώην φωτογράφος μόδας μέχρι την τελευταία του καμπάνια ισορροπούσε στα όρια του πολιτικά ορθού. Η τακτική του σοκ αναμιγνυόταν με αποδεκτά κοινωνικά κινήματα. Οι συντηρητικοί μπορεί να μουρμούριζαν διαμαρτυρίες για την αισθητική κάποιας αφίσας αλλά τα ψελλίσματά τους πνίγονταν μπροστά στο μήνυμα. Οι ειδικοί μάλιστα εξήραν στα ιλουστρασιόν λάιφ στάιλ αυτό τον παράδοξο σημειολογικό ανταρτοπόλεμο. Κανείς δεν μπορούσε να εναντιωθεί, με σοβαρά επιχειρήματα, στην καμπάνια κατά του ρατσισμού ή του πολέμου που προωθούσε ο Τοσκάνι.
Ομως οι φιγούρες των μελλοθάνατων στάθηκαν το Βατερλό του. Ολα ξεκίνησαν από τα μποϊκοτάζ των προϊόντων της Μπένετον στις πολιτείες των ΗΠΑ όπου εφαρμόζεται η θανατική ποινή, με την επωνυμία «καμπάνια για τα θύματα του εγκλήματος». Χωρίς να το έχει συνειδητοποιήσει, ο Τοσκάνι είχε αγγίξει ένα ευαίσθητο σημείο της αμερικανικής δικαιοσύνης. Οταν περιπτώσεις μελλοθάνατων όπως του Μαύρου Πάνθηρα Μουμία Αμπού Τζαμάλ έχουν προκαλέσει ένα διεθνές κίνημα αλληλεγγύης και μια τεράστια συζήτηση γύρω από τη θανατική ποινή, μια τέτοια κίνηση ήταν καθαρή πρόκληση στο σύστημα. 
Και ο Τοσκάνι δεν αρκέστηκε μόνο στις φωτογραφίες, αλλά πήρε και κάποιες σύντομες δηλώσεις από τους ανθρώπους που εμφανίζονταν ως ανθρώπινα τέρατα, οι οποίοι στην πλειοψηφία τους υποστήριζαν ότι τα δικαστήρια τους καταδίκασαν σε θάνατο σχεδόν χωρίς αποδείξεις. Πριν από την παρέμβαση του Τοσκάνι οι θανατοποινίτες ήταν απλά ένας αριθμός πίσω από τους τοίχους της φυλακής. Τώρα γίνονταν πρόσωπα που φιγουράριζαν στους δρόμους των μητροπόλεων, θυμίζοντας τον προσωπικό τους εφιάλτη της αναμονής του θανάτου στους απαθείς περαστικούς. 
Η ιστορία, σε αντίθεση με τις άλλες καμπάνιες, δεν κράτησε για πολύ. Πρώτα, οι ομάδες των ανησυχούντων συντηρητικών Aμερικανών, εκτός από το μποϊκοτάζ, επενέβησαν και στις αφίσες γράφοντας κάτω από την εικόνα κάθε μελλοθάνατου τα εγκλήματα για τα οποία είχε καταδικαστεί στην εσχάτη των ποινών. Με μια τακτική διαστρέβλωσης που έμοιαζε απίστευτη έγραφαν: «Ο Τζέρεμι Σιτς απήγαγε, βίασε και δολοφόνησε ένα 17χρονο κορίτσι, τώρα πουλάει ρούχα». Ο Τοσκάνι αμυνόταν με απίθανες κοινοτοπίες, του στιλ «αν η διαφήμιση έκανε τους πάντες ευτυχισμένους θα ήταν υποκρισία».
Ομως το δεύτερο κύμα επίθεσης ήρθε από την άλλη πλευρά. Ριζοσπάστες ακτιβιστές, ομάδες ενάντια στην κατανάλωση, υποστηρικτές της κατάργησης της θανατικής ποινής, οι οποίοι κατηγόρησαν τον Τοσκάνι ότι πουλάει μπλουζάκια πατώντας στην απόγνωση των μελλοθάνατων. Κάπως έτσι έκαναν τη δική τους παρέμβαση, όπως στο Βανκούβερ, όπου οι ακτιβιστές τοποθέτησαν στη θέση της αφίσας το πρόσωπο του Τοσκάνι, «τραβώντας την κουρτίνα της βιομηχανίας για να φανεί ο άνθρωπος πίσω από την αήθη καμπάνια». Η κατακλείδα ήταν οι ανακοινώσεις τους, που λίγο πολύ έλεγαν ότι καμία εταιρεία δεν μπορεί να αυξήσει τα κέρδη της βασισμένη στη μιζέρια των ανθρώπων. Ετσι ταύτιζαν την προβοκατόρικη κίνηση του Τοσκάνι με τις εταιρείες που στηρίζονται στην παιδική εργασία, σε εργοστάσια του Τρίτου Κόσμου. 
Το ότι οι επιθέσεις οδήγησαν σε μείωση των πωλήσεων, που του στοίχισαν τη θέση του, ήταν αναμενόμενο. Αυτό που μένει ως παραλογισμός ήταν η ανίερη συμμαχία των ακτιβιστών με τις πλέον θρησκόληπτες συντηρητικές οργανώσεις των ΗΠΑ, στη βάση της αυτονόητης διαπίστωσης ότι οι εταιρείες δεν έχουν αρχές. Και κανείς δεν αναγνώρισε ότι αυτή τη φορά ο Τοσκάνι, προς τιμήν του, δεν ξεπέρασε απλώς τη λογική της διαφήμισης αλλά έβγαλε τους μελλοθάνατους από την παγωμένη ζώνη και τους μετέτρεψε σε καθημερινές φιγούρες δίνοντας ένα πλήγμα στην υποκρισία των υπευθύνων. Οι «ριζοσπαστικές», κατ' όνομα, ομάδες στάθηκαν ιδιαίτερα αρτηριοσκληρωτικές για να αντιληφθούν την πράξη του και προτίμησαν τον εύκολο δρόμο της καταγγελίας. Δυστυχώς γι' αυτές, η κοινότοπη διακήρυξη ότι «η διαφήμιση είναι κακή» δεν ίσχυε σ' αυτή την περίπτωση. Και ο Τοσκάνι το πλήρωσε, αλλά αυτοί συνεχίζουν την αντιφατική εκστρατεία, να δείχνουν την αλληλεγγύη τους στους μελλοθάνατους, να υποστηρίζουν την κατάργηση της ποινής του θανάτου και να στρέφονται ενάντια σε όσους κάνουν το ίδιο χωρίς παρελθοντολογικες αντιλήψεις.
