Οι Ολυμπιακοί Αγώνες θα βρουν τον Παρθενώνα απαλλαγμένο στο εσωτερικό του από τα διάφορα αρχιτεκτονικά μέλη και τη βόρεια κιονοστοιχία του ναού που έχει κριθεί ετοιμόρροπη και αναστηλωτέα, στη θέση της. Η σκέψη ότι μπορεί να μας βρει το 2004 με το μνημείο των μνημείων σωριασμένο κατ' ένα μέρος στο έδαφος, τρομάζει τους υπευθύνους στο υπουργείο Πολιτισμού. Εχουν άλλωστε γνωρίσει τέτοιες καθυστερήσεις αυτά τα έργα που κανείς δεν μπορεί να είναι σίγουρος για 
 Ωστόσο, στα χρόνια που μας χωρίζουν από το μεγάλο αυτό γεγονός προλαβαίνει να διαλυθεί και να αναστηλωθεί ο κομψός ναός της Αθηνάς Νίκης από τον Δημοσθένη Ζιρώ, προϊστάμενο σήμερα της Διεύθυνσης Αναστήλωσης Αρχαίων Μνημείων που έχει κάνει την εγκεκριμένη και δημοσιευμένη μελέτη (από το 1994), όπως επίσης να αποκατασταθούν και να συμπληρωθούν οι φατνωματικές πλάκες των Προπυλαίων, βάσει της πολύχρονης μελέτης του αναστηλωτή των Προπυλαίων Τάσου Τανούλα. 
 Η επίσπευση ή ματαίωση κάποιων έργων της Ακρόπολης με αφορμή τους Ολυμπιακούς Αγώνες δεν πρέπει να μας ξενίζει. Και το 1896 στους πρώτους Ολυμπιακούς Αγώνες 
των νεότερων χρόνων που έγιναν στην Αθήνα, η εμφάνιση του μνημείου απασχόλησε την Επιτροπή Αναστήλωσης και για λόγους τουριστικούς τοποθετήθηκε μια σκαλωσιά 
στο εσωτερικό του δυτικού πτερού αν και έπρεπε να επεκταθεί σε όλη τη δυτική όψη του μνημείου, για λόγους αισθητικούς.
 Το χρονοδιάγραμμα των άμεσων επεμβάσεων θα είναι έτοιμο στα τέλη Ιουνίου, σύμφωνα με τη γ.γ. του ΥΠΠΟ Λίνα Μενδώνη, η οποία ανέλαβε να λύσει τις απορίες 
των πολιτιστικών συντακτών (στο περιθώριο της προχθεσινής συνεδρίασης του ΚΑΣ), για τα έργα της Ακρόπολης, τη λειτουργία της νεοσύστατης Υπηρεσίας Συντήρησης Μνημείων Ακρόπολης (ΥΣΜΑ) που ιδρύθηκε (προ έτους) για να λύσει τα διαχειριστικά-οικονομικά προβλήματα των έργων, αλλά συνεχίζει κατά τα φαινόμενα να λειτουργεί με τους περιορισμούς κάθε δημόσιας υπηρεσίας.
 Υπάρχει σαφής ορίζοντας 15ετίας για την ολοκλήρωση των έργων στο ιδρυτικό της πιο πάνω υπηρεσίας (ΥΣΜΑ), εξήγησε η κ. Μενδώνη. 
 Το πρόβλημα των καθυστερήσεων είχε σχέση με την έλλειψη προσωπικού από τα εργοτάξια της Ακρόπολης. Το Π.Δ. της ΥΣΜΑ προέβλεπε πρόσληψη 65 ατόμων και «ήδη δόθηκε το πράσινο φως από το Υπουργικό Συμβούλιο για την προκήρυξη 65 θέσεων διαφόρων ειδικοτήτων (μαρμαροτεχνίτες, αρχιτέκτονες, πολ. μηχανικοί, συντηρητές) », τόνισε η κ. Μενδώνη. 
 Σχετικά με την παράταση της ετοιμορροπίας του Παρθενώνα, αφού αποφασίστηκε να μην αναστηλωθεί η βόρεια κιονοστοιχία (ορατή κατά την είσοδο στην πόλη από την 
Πελοπόννησο και από την οδό Πατησίων), η γ.γ. του ΥΠΠΟ, δήλωσε πως «δεν θα αρχίσει ακόμη. Δεν συμφωνώ να ξεκινήσει εργασία στο βόρειο πτερό γιατί δεν θα το έχουμε σηκώσει ώς το 2004. Βέβαια η επέμβαση αυτή, έχει τον χαρακτήρα του επείγοντος γιατί το επιστήλιο έχει σοβαρά προβλήματα που πρέπει να αντιμετωπιστούν, όμως το ίδιο το μνημείο υπαγορεύει τους χρόνους όπως και οι μελετητικές ανάγκες». Προανήγγειλε επιπλέον μελέτες γιατί «το πρόβλημα δεν είναι ακόμη ώριμο να αντιμετωπιστεί». 
 Επίσης, δεν θεωρεί καθυστέρηση το γεγονός ότι δεν άρχισε να γίνεται τίποτα στο 
σημείο αυτό αν και έχει περάσει χρόνος από την έγκριση της σχετικής μελέτης του πολ. μηχανικού Κώστα Ζάμπα από το ΚΑΣ. «Καθυστέρηση είναι όταν μια μελέτη βρίσκεται για τρία χρόνια στο γραφείο ενός υπαλλήλου» είπε υπαινισσόμενη τη μελέτη του ναού της Αθηνάς Νίκης που είχε μείνει κλειδωμένη σε ένα συρτάρι.
 Παρεμπιπτόντως αναφέρθηκε και στα Λιοντάρια της Δήλου που απομακρύνθηκαν για να τοποθετηθούν τα αντίγραφά τους πριν από τη νέα τουριστική περίοδο. Η κ. Μενδώνη, είπε, ότι θα είναι έτοιμα για να τοποθετηθούν στα μέσα Ιουλίου. 
