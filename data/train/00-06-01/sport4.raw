 Με τις φήμες να οργιάζουν περί ανακοινώσεων που θα προκαλέσουν αίσθηση, ο νέος πρόεδρος του Παναθηναϊκού Αγγελος Φιλιππίδης θα δώσει σήμερα το μεσημέρι στις 3 μ.μ. στην Παιανία το στίγμα της μετά Γιώργον Βαρδινογιάνη εποχής. Η πρώτη του συνέντευξη αναμένεται με ξεχωριστό ενδιαφέρον, καθώς, ούτως ή άλλως, θα ρίξει φως, έστω και με έμμεσο τρόπο, στο «τι έγινε», αλλά και «τι πρόκειται να 
γίνει» από εδώ και μπρος. Πέρα από το θεωρητικό μέρος των «προγραμματικών δηλώσεων» για τα «οράματα και τους στόχους» της νέας πορείας, δεν αποκλείεται να δημοσιοποιηθούν θέματα άμεσης προτεραιότητας, όπως είναι του προπονητή και των μεταγραφών. Τις τελευταίες ημέρες άλλωστε υπήρξε έντονη κινητικότητα, προκειμένου να κλείσουν το συντομότερο ανοικτές υποθέσεις, με ταξίδια έμπιστων 
ανθρώπων της ευρύτερης παναθηναϊκής οικογένειας στο εξωτερικό και επαφές που καλύφθηκαν από πυκνό πέπλο μυστηρίου.
 Το μόνο σίγουρο είναι, ότι θα ανακοινωθεί η ανανέωση του συμβολαίου του διεθνούς κεντρικού αμυντικού Γιάννη Γκούμα, που υπέγραψε μέχρι τον Ιούνιο του 2004 αντί ποσού 560 εκατομμυρίων (140 τον χρόνο). Με τη διαφορά, ότι ο Γκούμας 
δεν θα είναι εκεί, καθώς σήμερα αναχωρεί με την Εθνική για τη Ρουμανία. 
 Εντείνονται οι πιέσεις προς τον Οσιμ να αλλάξει γνώμη και να αναλάβει τα ηνία του ΠΑΟ (κάτι το οποίο εθεωρείτο μέχρι χθες απίθανο), ενώ πάντα στη λίστα των υποψηφίων βρίσκονται τα ονόματα του Γερμανού Ούλι Στίλικε και του Σπύρου Λιβαθηνού. Νεώτερα ενδεχομένως να υπάρξουν σήμερα...
 - Με εντατικούς ρυθμούς συνεχίζονται τα έργα στο γήπεδο της Λεωφόρου Αλεξάνδρας, με τη διαμόρφωση κοινόχρηστων χώρων και επεμβάσεις στις κερκίδες και τον αγωνιστικό χώρο. 
 - Είκοσι εννέα χρόνια συμπληρώνονται αύριο από τον αξέχαστο τελικό ΠΑΟ-Αγιαξ στο Γουέμπλεϊ κι ένας ρομαντικός οπαδός, ο Δ. Γκαβογιάνης, τραπεζικός υπάλληλος, πήρε την πρωτοβουλία να τιμήσει την επέτειο, διοργανώνοντας έναν αγώνα (αύριο βράδυ στο Μαρκόπουλο Ωρωπού) της τότε ομάδας, των Δομάζου, Αντωνιάδη, Καμάρα, Ελευθεράκη, Φυλακούρη, Γραμμού, με μία μικτή επιλέκτων. Κάτι που μάλλον θα έπρεπε να κάνει κάποιος άλλος...
