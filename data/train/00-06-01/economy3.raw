Στο δεύτερο «κύμα» ρυθμίσεων -το οποίο θα έρθει μέσα στο καλοκαίρι, περί το τέλος Ιουλίου ή τις αρχές Αυγούστου- θα περιλαμβάνονται τα πλέον καυτά μέτρα, που αναμένει με ιδιαίτερο ενδιαφέρον η χρηματιστηριακή αγορά. 
 Στις διατάξεις που μετατίθενται για αργότερα, αφού απαιτούν άλλωστε ενδελεχή επεξεργασία, θα περιλαμβάνονται η δυνατότητα δανεισμού των επενδυτών από τις ίδιες τις χρηματιστηριακές εταιρείες (κατά κάποιον τρόπο δηλαδή θα θεσμοθετηθεί ο λεγόμενος «αέρας»), η εισαγωγή των χρηματιστηριακών εταιρειών στη Σοφοκλέους, καθώς επίσης και αλλαγές που έχουν να κάνουν με την Εταιρική Διακυβέρνηση, για την οποία θα απαιτηθούν τροποποιήσεις στο νόμο 2190 περί Ανωνύμων Εταιρειών, που ισχύει από το 1920.
 Επί του παρόντος, στο νομοσχέδιο που κατατίθεται σήμερα από το υπουργείο Εθνικής Οικονομίας και φέρει την υπογραφή τριών άλλων συναρμόδιων υπουργείων, υπάρχουν μια σειρά σημαντικών διατάξεων, οι οποίες ενδυναμώνουν το ρόλο της Επιτροπής Κεφαλαιαγοράς, ενισχύοντας παράλληλα την ασφάλεια των χρηματιστηριακών συναλλαγών που καθίστανται περισσότερο διαφανείς σε σχέση με το παρελθόν. 
 Συγκεκριμένα, στα μέτρα άμεσης υλοποίησης από την Επιτροπή Κεφαλαιαγοράς, η οποία εξουσιοδοτείται προς τούτο, περιλαμβάνονται: 
 Η υποχρέωση των βασικών μετόχων των εισηγμένων εταιρειών να προαναγγέλλουν στις αρμόδιες αρχές την πρόθεσή τους να αποκτήσουν ή να εκχωρήσουν σημαντικά μετοχικά μερίδια της εταιρείας τους. Σύμφωνα με σχετική εισήγηση που είχε κάνει ο πρόεδρος της Επιτροπής Κεφαλαιαγοράς, Σταύρος Θωμαδάκης, οι μέτοχοι θα 
υποχρεούνται να προαναγγέλλουν τις προθέσεις τους τουλάχιστον ένα τρίμηνο προτού προχωρήσουν σε αγοραπωλησίες μεγάλων μεριδίων. 
 Η Επιτροπή Κεφαλαιαγοράς αναλαμβάνει να καταρτίσει κανονισμούς συμπεριφοράς των εισηγμένων εταιρειών, προκειμένου να διασφαλιστεί η ίση μεταχείριση και τα 
δικαιώματα των μετόχων. Στο πλαίσιο αυτό θα παρέχονται όλες οι πληροφορίες για 
τη χρηματοοικονομική κατάσταση των εταιρειών, τη διοικητική και τη μετοχική τους σύνθεση, ενώ θα προσδιορίζονται οι υποχρεώσεις των οργάνων της διοίκησης τόσο έναντι της εταιρείας όσο και έναντι των μετόχων. Σε περίπτωση δε, που παραβιάζονται οι κανονισμοί, προβλέπονται αυστηρές ποινές. 
 Σε δεύτερη φάση, δηλαδή με τις επόμενες ρυθμίσεις, θα υπάρξουν οι ουσιαστικές αλλαγές στην Εταιρική Διακυβέρνηση. Σύμφωνα με πληροφορίες της «Ε», ο κ. Θωμαδάκης έχει εισηγηθεί να αποσυνδεθεί ο ρόλος των μελών του διοικητικού συμβουλίου των εταιρειών από τις μείζονος σημασίας επιχειρηματικές και επενδυτικές αποφάσεις, τουλάχιστον κατά τα στάδια των προσυνεννοήσεων, ούτως ώστε να διασφαλίζεται κατά το μέγιστο δυνατό ότι δεν θα αξιοποιείται χρηματιστηριακά η εσωτερική πληροφόρηση.
 Οι διοικήσεις του Χρηματιστηρίου και της Επιτροπής Κεφαλαιαγοράς αποκτούν τη δυνατότητα να αναβάλλουν για διάστημα έως και έξι μήνες την έγκριση ενημερωτικών δελτίων που αφορούν είτε σε δημόσιες εγγραφές είτε σε αυξήσεις μετοχικού κεφαλαίου, εάν κρίνουν ότι κάτι τέτοιο είναι αναγκαίο για τη διασφάλιση της ομαλής ροής της προσφοράς τίτλων στη χρηματιστηριακή αγορά. Η εξέταση του ενημερωτικού δελτίου ή η έγκριση εισαγωγής μετοχών θα πραγματοποιείται υπό προϋποθέσεις και με αυξημένες υποχρεώσεις, ανάλογα με το ύψος των αντλούμενων κεφαλαίων. 
 Η Επιτροπή Κεφαλαιαγοράς, η οποία θα ενισχυθεί με 65 εξειδικευμένα στελέχη, μπορεί πλέον να αναστέλλει τη διαπραγμάτευση μετοχών εταιρειών εφόσον κρίνει ότι αυτό είναι απαραίτητο, όπως ακριβώς κάνει σήμερα η διοίκηση του ΧΑΑ. 
 Επιχειρείται να μπει τάξη στη λειτουργία των διαβεσολαβητικών εταιρειών και των εταιρειών παροχής επενδυτικών υπηρεσιών, με τη θεσμοθέτηση των προσόντων που πρέπει απαραιτήτως να πληρούν τα στελέχη της χρηματιστηριακής αγοράς. 
