 Μια ακόμη επιτυχία για την κυβέρνηση Ζοσπέν στη Γαλλία χθες, καθώς το μεγαλύτερό της βάσανο, η ανεργία, υποχώρησε τον Απρίλιο κάτω από το 10%, για πρώτη φορά από το 1991. 
 Σύμφωνα με τα στοιχεία που δόθηκαν χθες στη δημοσιότητα από το γαλλικό υπουργείο Εργασίας, ο αριθμός των ανέργων μειώθηκε τον περασμένο μήνα κατά 76.900 σε 2.371.300 ή ποσοστό 9, 8% του εργατικού δυναμικού. 
 Υποφέροντας από έντονη ανεργία εδώ και δύο δεκαετίες, η Γαλλία είχε να δει ανάλογο ποσοστό από τον Οκτώβριο του 1991 και αφού προηγουμένως, τον Ιούνιο του 1997, οι στρατιές των ανέργων είχαν φτάσει τα 3, 2 εκατομμύρια, το υψηλότερο επίπεδο μετά τον πόλεμο.
 Η μείωση της ανεργίας αποτέλεσε μία από τις βασικές υποσχέσεις της σοσιαλδημοκρατικής κυβέρνησης, η οποία κατάφερε από το παραπάνω επίπεδο (12, 6%) να τη μειώσει σταδιακά σε μονοψήφιο αριθμό, πολύ νωρίτερα από το τέλος 
της χρονιάς που ήταν ο αρχικός της στόχος.
 Καθοριστικό ρόλο σε αυτό το αποτέλεσμα έπαιξε η επιλογή του 35ωρου, το οποίο σχεδιάστηκε και εκτελέστηκε από τη Γαλλίδα υπουργό Εργασίας Μαρτίν Ομπρί. Οι οικονομολόγοι επεσήμαναν ότι πέρα από το 35ωρο, η κινητήρια δύναμη πίσω από αυτές τις επιδόσεις είναι οι ισχυροί ρυθμοί οικονομικής ανάπτυξης που έχει σήμερα η οικονομία. Η Ομπρί αντέκρουσε αυτό το επιχείρημα, επισημαίνοντας ότι ανάλογο ρυθμό ανάπτυξης (3, 2%) με αυτόν που παρουσιάζει η Γαλλία τους τελευταίους 6 μήνες σημείωσε και το 1998, όμως σήμερα η δημιουργία νέων θέσεων 
εργασίας είναι υπερδιπλάσια των αντίστοιχων επιπέδων εκείνης της χρονιάς.
 Παρά τις επισημάνσεις της υπουργού, αρκετοί οικονομολόγοι επανέλαβαν το «γνωστό τροπάρι» της ελαστικότητας στην αγορά εργασίας και τις διαρθρωτικές αλλαγές που προηγήθηκαν κατά τη διάρκεια της δεκαετίας του '90, τους καρπούς των οποίων δρέπει σήμερα η Γαλλία.
 Οπως λένε, οι επιδόσεις αυτές οφείλονται κυρίως στους διαρθρωτικούς παράγοντες, μέρος των οποίων αποτελεί η άνοδος του οικονομικού κύκλου και στους οποίους περιλαμβάνονται η ισχυρή δραστηριότητα στον κατασκευαστικό τομέα 
και τη βιομηχανία, οι πολύ δυναμικές υπηρεσίες καθώς και η σύνδεση των νέων θέσεων απασχόλησης με τις νέες τεχνολογίες.
