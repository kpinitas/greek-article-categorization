 Στην αναμόρφωση του καθεστώτος των συντάξεων και στη μεγαλύτερη ευελιξία της αγοράς εργασίας προσανατολίζονται οι κυβερνήσεις της Γερμανίας και της Ιταλίας, σύμφωνα με τις επίσημες ανακοινώσεις του Γερμανού καγκελάριου Γκέρχαρντ Σρέντερ και του διοικητή της Τράπεζας της Ιταλίας Αντόνιο Φάτζο. Στόχος των σχεδιαζόμενων αλλαγών είναι να αντιμετωπιστεί το πρόβλημα της μείωσης του ενεργού πληθυσμού και της γήρανσής του, που παρατηρείται στις δυο χώρες.
 Ο καγκελάριος Σρέντερ οριοθέτησε χθες το στόχο της κυβέρνησής του, που είναι η 
δυνατότητα να χρηματοδοτηθούν από τους νέους οι συντάξεις μέχρι το έτος 2030. Μία μέρα νωρίτερα, ο υπουργός Εργασίας Βάλτερ Ρίστερ είχε παρουσιάσει το πρόγραμμα της κυβέρνησης. Ηδη από την επόμενη χρονιά, η κυβερνητική συμμαχία Σοσιαλδημοκρατών - Οικολόγων σχεδιάζει να συνδυάσει το σημερινό αναδιανεμητικό 
σύστημα με ένα συνταξιοδοτικό μηχανισμό, βασισμένο στην κεφαλαιοποίηση. Παράλληλα, η γερμανική κυβέρνηση σχεδιάζει σταδιακή περικοπή στις συντάξεις. 
 Σύμφωνα με υπολογισμούς που έκαναν οι ειδικοί του υπουργείου Εργασίας της Γερμανίας, ένας εργαζόμενος που θα συνταξιοδοτηθεί το έτος 2020 θα παίρνει 62 ευρώ (122 γερμανικά μάρκα ή περίπου 21.000 δρχ.) λιγότερα από όσα παίρνει ένας 
εργαζόμενος που βγαίνει σήμερα στη σύνταξη. Δέκα χρόνια αργότερα, ο συνταξιοδοτούμενος θα παίρνει σε μηνιαία βάση 215 ευρώ (422 μάρκα ή περίπου 73.000 δρχ.) λιγότερα από σήμερα, ενώ ο Γερμανός που θα βγει στη σύνταξη το 2050 θα παίρνει το μήνα λιγότερες αποδοχές από τις αντίστοιχες σημερινές κατά 460 ευρώ (900 μάρκα ή περίπου 155.000 δρχ.).
 Ο στόχος αυτής της μεταρρύθμισης είναι να διατηρηθούν οι συνταξιοδοτικές εισφορές σε επίπεδα κάτω του 20% των μισθών μέχρι το 2020 (σήμερα είναι 19, 3%) 
και κάτω του 22% μέχρι το 2030. Οι εισφορές καταβάλλονται ισόποσα από τους εργοδότες και τους εργαζόμενους. Οι κυβερνητικές προτάσεις έγιναν αντικείμενο κριτικής από την αντιπολίτευση στη Γερμανία, η οποία απείλησε να μην παραστεί στη συνάντηση για την αναμόρφωση των συντάξεων που διοργανώνεται στις 13 Ιουνίου στο Βερολίνο.
 Στο ίδιο μήκος κύματος, ο διοικητής της κεντρικής ιταλικής τράπεζας ζήτησε μεγαλύτερη ευελιξία στην αγορά εργασίας και μεταρρύθμιση του συνταξιοδοτικού συστήματος. Ο Αντόνιο Φάτζο υποστήριξε ότι σε αυτό ωθεί την Ιταλία η απειλή έκρηξης του πληθωρισμού και η ανάγκη τόνωσης της ανταγωνιστικότητας της ιταλικής οικονομίας. 
