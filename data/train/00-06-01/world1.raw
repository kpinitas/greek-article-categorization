 Στοιχεία που σοκάρουν βγήκαν στο φως για τον εθισμό μικρών παιδιών στο κάπνισμα, αλλά και για την κυκλοφορία νέων ναρκωτικών ουσιών, με αφορμή τη χθεσινή Mέρα κατά του Kαπνίσματος, την ώρα που η Παγκόσμια Οργάνωση Υγείας χτυπούσε τη διαφήμιση των τσιγάρων στο στομάχι, με ένα απλό μήνυμα: «H βιομηχανία καπνού ζητεί καθημερινά 11 χιλιάδες νέους καπνιστές για να αντικαταστήσει εκείνους που πεθαίνουν». Τα άσχημα νέα είναι ότι «τα καταφέρνει». Συγκλονιστική ήταν και η πρωτοβουλία 1.085 ασθενών με καρκίνο του 
λάρυγγα που κατέθεσαν χθες αγωγή σε τρία δικαστήρια της Καταλονίας εναντίον της ισπανικής καπνοβιομηχανίας.
 Σύμφωνα με δηλώσεις της δρος Γκρο Χάρλεμ Μπρούτλαντ, γενικής διευθύντριας της Παγκόσμιας Οργάνωσης Υγείας, η υπηρεσία αυτή των Ηνωμένων Εθνών θα θέσει ως προτεραιότητά της την απαγόρευση της διαφήμισης καπνού διεθνώς, στο πλαίσιο της διαπραγμάτευσης επί μιας συνθήκης-πλαίσιο για τον έλεγχο του καπνού, από τα 191 κράτη-μέλη της.
 Η κυρία Μπρούτλαντ, πρώην πρωθυπουργός της Νορβηγίας, αναφέρθηκε στις προθέσεις της Π.Ο.Υ. με αφορμή τη χθεσινή Παγκόσμια Hμέρα κατά του Καπνίσματος, μιλώντας στη Μπανγκόκ. Μάλιστα η ίδια κατηγόρησε τις πολυεθνικές εταιρείες γιατί βάζουν στο στόχαστρο της διαφημιστικής τους στρατηγικής τα μικρά παιδιά.
 Σύμφωνα με έρευνα που έδωσε χθες στη δημοσιότητα το κινεζικό πρακτορείο ειδήσεων «Νέα Κίνα», τα Κινεζάκια αρχίζουν να καπνίζουν κατά μέσον όρο στην ηλικία των 10 ετών και το ένα τέταρτο των παιδιών αυτών είναι κιόλας εθισμένα στη νικοτίνη στην αρχή της εφηβείας τους. Η σχετική έρευνα, που έγινε σε 12 χιλιάδες παιδιά ηλικίας από 13 έως 15 ετών, έδειξε ότι το 22, 5% των παιδιών αυτών είναι καπνιστές. «Οσο πιο νωρίς αρχίζουν το κάπνισμα οι έφηβοι, οι πιθανότητες να γίνουν τακτικοί καπνιστές αυξάνονται, ενώ οι πιθανότητες να σταματήσουν μειώνονται», δήλωσε ο Γιανγκ Γκονγκουάν, της Κινεζικής Ακαδημίας Προληπτικής Ιατρικής.
 Οι κινεζικοί νόμοι απαγορεύουν την πώληση καπνού και αλκοόλ σε άτομα ηλικίας κάτω των 18 ετών, αλλά το 83% των παιδιών που ρωτήθηκαν είπαν ότι δεν αντιμετωπίζουν κανένα πρόβλημα να προμηθευτούν τσιγάρα.
 Κάθε μέρα 2.000 Κινέζοι πεθαίνουν από ασθένειες που σχετίζονται με το κάπνισμα, ενώ ένας στους έξι καπνιστές είναι έφηβος.
 Η αυστραλιανή κυβέρνηση κατέθεσε νομοσχέδιο για την πλήρη απαγόρευση της διαφήμισης τσιγάρων στην Αυστραλία έως τον Οκτώβριο του 2006.
 Σήμερα, στην Αυστραλία απαγορεύεται η διαφήμιση τσιγάρων στον κινηματογράφο, την τηλεόραση, τις εφημερίδες και τα περιοδικά. Απαγορεύεται να διαφημίζονται ακόμη και σε αφίσες.
 Εμμεσα όμως, τα τσιγάρα διαφημίζονται μέσα από αθλητικές και πολιτιστικές εκδηλώσεις στις οποίες οι καπνοβιομηχανίες εμφανίζονται ως «χορηγοί».
 Κι αν η κουβέντα για το κάπνισμα μπορεί να πάρει μεγάλη έκταση, τι να πει κανείς για το γεγονός ότι το «κατ», ένα ναρκωτικό που χρησιμοποιείται σε ορισμένες χώρες της Αφρικής και της Μέσης Ανατολής, έκανε την εμφάνισή του στην αμερικανική αγορά και η χρήση του, ιδιαίτερα στις Πολιτείες της Νέας Υόρκης και του Νιου Τζέρσεϊ, αυξάνεται συνεχώς τους τελευταίους 18 μήνες.
 Το «κατ», του οποίου μασώνται τα φύλλα, προκαλεί ευφορία. Σε ορισμένες χώρες, όπως στην Υεμένη και τη Σομαλία, το χρησιμοποιούν σχεδόν όλοι οι άνδρες.
