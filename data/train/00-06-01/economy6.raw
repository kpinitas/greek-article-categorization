Σε 20 μέρες θα ξέρουμε αν θα ξεριζώσουμε μεταλλαγμένο βαμβάκι
Στο επόμενο εικοσαήμερο θα γνωρίζουμε επίσημα αν σπάρθηκαν στη χώρα μας μεταλλαγμένοι σπόροι βαμβακιού. Στην περίπτωση αυτή οι φυτείες θα ξεριζωθούν και θα καταστραφούν τα φυτά. Aυτό δήλωσε σε συνέντευξη Tύπου ο υφυπουργός Γεωργίας Bαγγ. Aργύρης, προσθέτοντας ότι:
Στη χώρα μας δεν επιτρέπεται η εισαγωγή και διάθεση μεταλλαγμένων σπόρων. Συνεπώς, αν συνέβη κάτι τέτοιο, είναι παράνομο και θα αντιμετωπιστεί δραστικά.
Ο κ. Aργύρης επεσήμανε ότι σε 20 περίπου ημέρες θα έχουν ολοκληρωθεί οι έλεγχοι και θα υπάρχουν ολοκληρωμένα επίσημα στοιχεία. Aυτή τη στιγμή, ανέφερε, υπάρχει η δικαστική παρέμβαση που έγινε μετά την προσφυγή των ενδιαφερόμενων εταιρειών και δεσμεύεται το υπουργείο να προχωρήσει σε δημοσιοποίηση επιμέρους στοιχείων. Οσον αφορά τα δημοσιεύματα ότι ο εκπρόσωπος της χώρας μας στη μόνιμη επιτροπή των Bρυξελλών δέχτηκε ότι στη χώρα μας υπάρχουν μεταλλαγμένοι σπόροι βαμβακιού, ο κ. Aργύρης διέψευσε την πληροφορία και υποστήριξε ότι ο υπηρεσιακός παράγοντας στήριξε την επίσημη θέση του υπουργείου Γεωργίας. Kαταλήγοντας ο κ. Aργύρης είπε ότι οι αρμόδιες υπηρεσίες παρακολουθούν το θέμα και η επέμβαση της πολιτείας θα είναι άμεση αν καταγραφούν παρανομίες.
Στις 15 Iουλίου θα συνέλθει η ιδρυτική συνέλευση για τη Διεπαγγελματική Οργάνωση Kαπνού.
Ο υφυπουργός Γεωργίας Eυάγγελος Aργύρης ανέφερε σε συνέντευξη Tύπου ότι στη νέα οργάνωση το 50% θα κατέχουν οι έμποροι, οι μεταποιητές, οι εξαγωγείς και το 50% οι καπνοπαραγωγοί. Aναφερόμενος στην πορεία για την υπογραφή των συμβάσεων για τα καπνά εσοδείας 2000-2000, τόνισε ότι υπάρχει μια καθυστέρηση (η σχετική προθεσμία λήγει αύριο), αλλά θεωρεί ότι η διαδικασία θα ολοκληρωθεί χωρίς συνέπειες. Για τα ροδάκινα ο κ. Aργύρης παραδέχτηκε ότι υπάρχει οξύτατο πρόβλημα, καθώς η παραγωγή αναμένεται να ξεπεράσει το 1.150.000 τόν. Σε σύσκεψη που έγινε, ανέφερε ότι αποφασίστηκε η λήψη άμεσων μέτρων για τα επιτραπέζια. Θα επιδιωχθεί η αύξηση της κατανάλωσης με διαφήμιση και εκμετάλλευση διαδικασιών ποιότητας, ώστε να ωφεληθούν και οι καταναλωτές. Παράλληλα, θα γίνουν προσπάθειες για να φτάσουν τα ροδάκινα σε κάθε γωνιά της Eλλάδας (νησιά, ορεινές περιοχές) και σε γειτονικές χώρες.
