Ο κόσμος άρχισε να συγκεντρώνεται από νωρίς. Οι περισσότεροι έμοιαζαν ταλαιπωρημένοι. Ισως να έφταιγε και το ταξίδι, καθώς πολλοί ήταν εκείνοι που ήρθαν από την επαρχία. Θεσσαλονίκη, Ξάνθη, Σαλαμίνα, Κόρινθος είναι ορισμένες από τις πόλεις που έστειλαν οργανωμένα τους εκπροσώπους τους στη διαδήλωση. Η συγκέντρωση οργανώθηκε από το Ελληνικό Κίνημα Σωτηρίας, το οποίο είναι θρησκευτική οργάνωση παλαιοημερολογητών.
 Παρά την κούραση όμως δεν δίσταζαν να δίνουν παλμό στη συγκένρωση κάθε φορά που ο εκάστοτε ομιλητής τούς παρότρυνε. Κρατούσαν σταυρούς, πολύχρωμα λάβαρα και ελληνικές σημαίες και περίμεναν υπομονετικά την έναρξη της πορείας. Οι περισσότεροι είχαν ανοίξει «πηγαδάκια» και το θέμα συζήτησης, ένα και μοναδικό: «Οι ταυτότητες του σατανά και το ηλεκτρονικό σφράγισμα».
 «Δεν πρόκειται να κάνουμε πίσω», φώναζε μία ηγουμένη, «Αυτή τη φορά δεν θα μας 
φακελώσουν». «Αν χρειαστεί, θα ρίξουμε την κυβέρνηση», συμπλήρωνε ένας μεσήλικος. «Ναι, αυτό ήθελα να σας πω, να φωνάξουμε στο λεωφορείο που ερχόμαστε», προσθέτει μία ηλικιωμένη από πιο δίπλα, προδίδοντας το κλίμα που επικρατούσε κατά τη μετάβασή τους στην πρωτεύουσα.
 Πολλοί όμως ήταν και εκείνοι που δεν έχασαν ευκαιρία και επιδόθηκαν σε κερδοσκοπικές δραστηριότητες εν μέσω του συγκεκριμένου «ιερού αγώνα». Ενας παπάς πουλούσε κομποσχοίνια, ένας παγωτατζής το αντίστοιχο προϊόν, ενώ και τα καλαμπόκια ψήνονταν με ταχείς ρυθμούς. Λίγο πιο κάτω, ο γνωστός στους κύκλους των γηπέδων φωτογράφος, πουλούσε φωτογραφίες του αρχιεπισκόπου Χριστόδουλου. Ενώ κάποια στιγμή εμφανίστηκε και ένας μικροπωλητής με ελληνικά σημαιάκια και καπελάκια.
 Η ώρα περνούσε, αλλά το πλήθος υπέμενε καρτερικά. Από τα μεγάφωνα ανακοίνωναν συνέχεια ότι περιμένουν την προσέλευση και άλλων πιστών. Από ποια περιοχή της χώρας, δεν διευκρίνιζαν. Λίγο μετά τις επτά το απόγευμα η πορεία ξεκίνησε με προορισμό τη Bουλή, όπου και κατέθεσαν ψήφισμα διαμαρτυρίας εναντίον των νέων ταυτοτήτων.
 Τα συνθήματα που ακούστηκαν κατά τη διάρκεια της συγκέντρωσης και της πορείας, 
πολλά και ενδεικτικά του κλίματος που επικράτησε. «Οχι άλλη προδοσία, ζήτω η Ορθοδοξία», «Οχι στην τρομοκρατία», «Την ταυτότητα τη νέα δεν τη θέλει η νεολαία», «Είμαστε ενωμένοι και αποφασισμένοι», «Σένγκεν σημαίνει Ελλάδα πουλημένη», «Ελα και εσύ μαζί σήμερα, πριν να είναι αργά αύριο» είναι μερικά από τα συνθήματα που ακούστηκαν πολλές φορές. Αν σε όλα αυτά προστεθούν και τα 
αναγραφόμενα στα ουκ ολίγα πανό, «Προδοθήκαμε», «Ορθοδοξία ή θάνατος», «Οχι στις έντεχνες παγίδες των σκοτεινών και αντίχριστων δυνάμεων» κ.ά., τότε είναι 
φανερό ότι η διαδήλωση δεν είχε να ζηλέψει τίποτε από των παλμό των πολιτικών συγκεντρώσεων.
 Παρόντες στη συγκέντρωση ήταν ο πρώην βουλευτής της Νέας Δημοκρατίας Ηλίας Βουγιουκλάκης και ο Μανώλης Μανωλάκος, τέως μέλος της Kεντρικής Eπιτροπής της Νέας Δημοκρατίας. Χαιρετισμό απηύθυναν οι παλαιοημερολογήτες μητροπολίτες Θεσσαλονίκης Ευθύμιος, Αχαΐας Καλλίνικος, καθώς και ο πατήρ Χρήστος, ο οποίος ενεφανίσθη ως εκπρόσωπος του μητροπολίτη Πειραιά Καλλίνικου. Παρ' όλα αυτά ο εκπρόσωπος Tτύπου της Μητρόπολης Πειραιά διαψεύδει το γεγονός και δηλώνει ότι ο μητροπολίτης Πειραιά περιμένει τη σύνοδο της ερχόμενης Τρίτης για να συμπορευθεί με την απόφαση της κεφαλής της Εκκλησίας.
 Σύμφωνα με τις εκτιμήσεις της Aστυνομίας, το πλήθος υπολογίζεται σε οκτώ χιλιάδες. Ενα μεγάλο μέρος του όμως, θα πρέπει να σημειωθεί ότι μετέβη οργανωμένα με πούλμαν στην πρωτεύουσα με λεωφορεία από διάφορες περιοχές της χώρας.
 τον καιρό της θρησκευτικής παραζάλης, να και τα σι ντι και τα βινετοκλίπ με μοναχούς, με ροκ ήχο και στίχο που θυμίζει μαθήματα κατηχητικού. Είναι το σι ντι που εξέδωσε πριν από μερικούς μήνες η Μονή του Αγίου Αυγουστίνου και Σεραφείμ του Σαρώφ, που εδρεύει στο Τρίκορφο της ορεινής Φωκίδας.
 Τα τραγούδια ερμηνεύει ο μοναχός Παντελής Παπανικολάου που έγραψε και τη μουσική, ενώ τους στίχους έγραψαν από κοινού πολλοί μοναχοί. Δεν έμειναν όμως μόνο στο σι ντι. Ακολουθώντας την πεπατημένη του μάρκετινγκ, προχώρησαν και σε 
βιντεοκλίπ, προφανώς στοχεύοντας στην προβολή τους μέσω της τηλεόρασης.
 Στο βιντεοκλίπ εμφανίζεται ο π. Παντελής να τραγουδάει τα τραγούδια σε διάφορα 
σημεία της μονής, αλλά και σε φυσικούς χώρους. Το βιντεοκλίπ έχει ντυθεί με εικόνες από τα δελτία ειδήσεων, που δείχνουν βομβαρδισμούς, πείνα και δυστυχία, πρόσφυγες κ.ά. Χαρακτηριστικό είναι το ρεφρέν από το «σουξέ» του δίσκου: «Δεν θέλω μεγάλο αφεντικό, ελεύθερος να ζω και στους δρόμους θα το πω. 
Κράτησε την πίστη σου σφιχτά, στα μεγάλα ιδανικά».
 Τα βιντεοκλίπ αυτά έπαιζαν ώς τώρα στα λεγόμενα μικρά κανάλια της Αθήνας και σε μερικά της επαρχίας. Χθες η χάρη τους έφθασε και στα μεγάλα και όπως μας πληροφόρησαν οι παρουσιαστές των δελτίων, το σι ντι κάνει χρυσές πωλήσεις. Αντε και πλατινένιο.
