«Εννοείτε ότι ο κ. Μπαλάφας (την εποχή εκείνη υπ' αριθμόν ένα καταζητούμενος) κατείχε την ποσότητα χασίς και κυκλοφορούσε στους δρόμους για να την πουλήσει;», διερωτήθηκε, ευλόγως, ο εισαγγελέας της έδρας του Πενταμελούς Εφετείου Κακουργημάτων. Eνώπιον αυτού του δικαστηρίου αναμένεται να κλείσει, με το πέρας της διαδικασίας, «το κεφάλαιο Γιώργος Μπαλάφας» για την ελληνική Δικαιοσύνη.
«Εγώ δεν λέω ότι είναι έμπορος ...Διακινητής ίσως», απεφάνθη ο μάρτυρας αστυνομικός για την τελευταία δικαστική εκκρεμότητα του συνήθη υπόπτου και μονίμως απαλλασσομένου κατηγορουμένου, «για αγορά και κατοχή ποσότητας 6,5 κιλών χασίς». Οσον αφορά την άλλη κατηγορία, της «οπλοκατοχής» (βρέθηκε ένα περίστροφο στο σπίτι του στο Καπανδρίτι), εύλογη ήταν και η παρατήρηση του συνηγόρου Σπ. Φυτράκη: «Καλά, κ. μάρτυρα, εδώ οι Κρητικοί κυκλοφορούν με ένα πιστόλι ο καθένας και ο υπ' αριθμόν ένα καταζητούμενος δεν είχε πάνω του ένα πιστόλι;».
Ο αστυνόμος Α' Αν. Τασιγιώργος είχε απάντηση: «Οι διακινητές δεν οπλοφορούν», είπε στον συνήγορο, ενώ απέναντί του ο Γιώργος Μπαλάφας υπομειδιούσε...
Η ποσότητα της κάνναβης βρέθηκε στο σπίτι που διατηρούσε ο κατηγορούμενος στο Καπανδρίτι στα χρόνια της αναζήτησής του από την Aστυνομία. «Αρνούμαι τις κατηγορίες και θα εξηγήσω περισσότερα στην απολογία μου», δήλωσε στο δικαστήριο ο Γ. Μπαλάφας, που σε πρώτο βαθμό είχε καταδικαστεί σε κάθειρξη 7,5 ετών, αλλά είχε αφεθεί ελεύθερος μέχρι να δικαστεί και σε δεύτερο βαθμό.
«Οταν έφυγα εκείνο το πρωί από το σπίτι (σ.σ 1.12.1992) τα ναρκωτικά δεν υπήρχαν.Με συνέλαβαν και ξαφνικά τα βρήκαν», διευκρίνισε στο δικαστήριο ο κατηγορούμενος.
Ως μάρτυρες κατέθεσαν χθες αστυνομικοί που συμμετείχαν στην κατ' οίκον έρευνα και τη σύλληψη του Μπαλάφα, οι οποίοι περιέγραψαν στους δικαστές τις εικόνες που αντίκρισαν στο σπίτι του Καπανδριτίου.
Ο συνήγορος υπεράσπισης Σπ. Φυτράκης τόνισε πάντως ότι «το αποδεικτικό υλικό είναι ελλιπές, ο Μπαλάφας δεν έχει καμία σχέση με αυτή την κατηγορία, η οποία άλλωστε δεν έχει σχέση με την πολιτική του διαδρομή».
Η δίκη θα συνεχιστεί αύριο με τις καταθέσεις μαρτύρων κατηγορίας και υπεράσπισης.
