Αγώνα δρόμου για την απόκτηση μετοχών που «λάμπουν» αυτές τις ημέρες στο στερέωμα της Σοφοκλέους έκαναν χθες χιλιάδες επενδυτές, σε μία καλή αγορά που, 
κατά τα άλλα, διανθίζεται από την έντονη δραστηριότητα των traders που κυνηγούν το γρήγορο κέρδος. 
 Πάνω από 73.000 εντολές αγορών συνωστίζονταν στο ηλεκτρονικό σύστημα συναλλαγών την ώρα που άρχισε να ηχεί το καμπανάκι λήξης της συνεδρίασης, ενώ εκείνη τη στιγμή οι εντολές πώλησης δεν ξεπερνούσαν τις 8.500. Με το αγοραστικό αυτό ξέσπασμα ο δείκτης έφθασε να κερδίζει στο τέλος του συνεδριακού χρόνου μέχρι και 1, 2%, για να διαμορφωθεί τελικά με το μέσο όρο του τελευταίου 10λέπτου στις 4.608, 24 μονάδες, διατηρώντας κέρδη 0, 83% και δίνοντας ελπίδες για ένα καλό ξεκίνημα σήμερα. 
 Βέβαια, όπως όλοι οι επενδυτές έχουν παρατηρήσει, κατά τις τελευταίες ημέρες η 
αγορά της Σοφοκλέους συνηθίζει να ανοίγει έντονα ανοδικά, συνήθως πάνω από μία 
ποσοστιαία μονάδα, για να ακολουθήσουν στη συνέχεια οι ενδοσυνεδριακές ρευστοποιήσεις των traders, που οδηγούν αναπόφευκτα τιμές και δείκτη σε χαμηλότερα ή και αρνητικά επίπεδα. Οι ισορροπίες αποκαθίστανται αργότερα, και τις περισσότερες φορές ο δείκτης κλείνει είτε ελαφρά ανοδικά ή έχοντας περιορίσει τις απώλειές του, αφού κάποιοι ξαναγοράζουν σε χαμηλότερα επίπεδα. Πρόκειται για ένα εξαιρετικά αποδοτικό παιχνίδι, που έχει διαχυθεί πλέον σε κάθε είδους επενδυτές (μικρούς, μεγάλους, θεσμικούς, ξένους) το οποίο ωστόσο δεν επιτρέπει συνολικά στη χρηματιστηριακή αγορά να ξεφύγει από κάποια περίπου 
δεδομένα όρια που κινούνται εσχάτως μεταξύ 4.600-4.700 μονάδων. Οι αναλυτές πιστεύουν ότι τα φαινόμενα αυτά δεν είναι εύκολο να εκλείψουν, τουλάχιστον για 
όσο διάστημα η Σοφοκλέους δεν δείχνει «αποφασισμένη» να κατακτήσει επίπεδα υψηλότερα των 4.800 μονάδων, αφού επί του παρόντος η επιφυλακτικότητα για τις διεθνείς εξελίξεις μοιάζει, ίσως όχι και πολύ δικαιολογημένα, να είναι πολύ ισχυρότερη των θετικών προσδοκιών για την ελληνική οικονομική πραγματικότητα και το εγχώριο επιχειρηματικό περιβάλλον.
 Από τους όγκους συναλλαγών που πραγματοποιούνται, προκύπτει ότι το ενδιαφέρον κλίνει, τις περισσότερες φορές τελευταία, «μονόπαντα» υπέρ των μετοχών της μικρής και μεσαίας κεφαλαιοποίησης, σε βάρος των blue chips, ενώ άλλες φορές το αγοραστικό ενδιαφέρον επιμερίζεται. Χθες για παράδειγμα οι τοποθετήσεις σε μετοχές υψηλής κεφαλαιοποίησης όπως οι τραπεζικές (
0, 48%), που πολλοί είχαν πιστέψει ότι θα ανταποκρίνονταν στο σήμα ανόδου της 
Wαll Street, ήταν μάλλον ισχνές. Αρκετοί, μάλιστα ήταν αυτοί που από ένα σημείο και έπειτα της συνεδρίασης προχώρησαν σε πωλήσεις ισχυρών αξιών προκειμένου να τοποθετηθούν σε πιο ευέλικτους και κερδοφόρους τίτλους, για να επανατοποθετηθούν, όμως, προς το τέλος των συναλλαγών στα βαρύτερα χαρτιά, προσδοκώντας μια καλύτερη τύχη σήμερα.
 Η διακριτή ενίσχυση της αξίας συναλλαγών, που χθες ξεπέρασαν τα 190 δισ. δρχ., 
δημιουργεί κατά τους αναλυτές, στην περίπτωση που αυτό συνεχιστεί, προϋποθέσεις διατήρησης του θετικού κλίματος και του αγοραστικού ενδιαφέροντος, κατά τις αμέσως προσεχείς συνεδριάσεις. Αυτό που προβληματίζει, 
ωστόσο, είναι η διστακτικότητα που παρατηρείται μεταξύ των κάθε είδους επενδυτών να προβούν σε αγορές, ή τουλάχιστον να μην προχωρήσουν σε ρευστοποιήσεις, όταν ο δείκτης προσεγγίζει τα επίπεδα των 4.800 μονάδων. Η αγορά στο σύνολό της μοιάζει σαν να περιμένει ένα ηχηρό σήμα ή μια κάποια άνωθεν βοήθεια (όχι της Θείας Χάριτος, βεβαίως, αλλά ενδεχομένως κάποιων μεγάλων πορτοφολιών από το εσωτερικό ή το εξωτερικό), ώστε να σπάσει αυτή τη μάλλον ψυχολογικής υφής φοβία, και αν αυτό επιτευχθεί κάποια στιγμή στο άμεσο μέλλον, οι ίδιοι αναλυτές εκτιμούν ότι θα διευκολυνθεί τα μάλα η κίνηση προς ακόμη υψηλότερα επίπεδα. 
