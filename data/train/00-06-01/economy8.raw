 Φωτιά παίρνουν και πάλι οι διεθνείς τιμές του πετρελαίου, λόγω της αβεβαιότητας για τις προθέσεις του ΟΠΕΚ, στην επικείμενη σύνοδό του στις 21 Ιουνίου.
 τιμή του πετρελαίου μπρεντ για τα συμβόλαια Ιουλίου ενισχύθηκε χθες στο Λονδίνο κατά 44 σεντς στα 29, 40 δολ. το βαρέλι, επίπεδο που είναι υψηλότερο από τις αρχές Μαρτίου, όταν οι τιμές είχαν φτάσει στο υψηλότερο επίπεδο από το 
 Στη Νέα Υόρκη η τιμή του αργού έφτασε στα 30, 77 δολ. το βαρέλι, για να υποχωρήσει αργότερα στα 30, 43 δολ.
 Η μίνι πετρελαϊκή κρίση του Μαρτίου ανάγκασε τον ΟΠΕΚ, μετά από έντονες διπλωματικές πιέσεις της Ουάσιγκτον, να αυξήσει την παραγωγή του κατά 1, 7 εκατ. βαρέλια την ημέρα.
 Αποτέλεσμα ήταν να πέσουν κατακόρυφα οι τιμές από τα 29-30 δολ. στα 22 δολ., προς ανακούφιση της Δύσης. Από τα μέσα Απριλίου οι τιμές άρχισαν να τραβούν ξανά την ανηφόρα, λόγω της αυξημένης ζήτησης για βενζίνη στις ΗΠΑ, εν όψει καλοκαιριού, αλλά και των σχετικά χαμηλών αποθεμάτων, αφού η πτώση στις τιμές το Μάρτιο δεν στάθηκε αρκετή για να αναπληρωθούν τα αποθέματα που είχαν μειωθεί σε επίπεδα ρεκόρ.
 Οι τιμές της βενζίνης έχουν φτάσει στο Xρηματιστήριο Εμπορευμάτων της Νέας Υόρκης στο υψηλότερο επίπεδο από την περίοδο του πολέμου στον Περσικό, εξαιτίας των ανησυχιών για έλλειψη βενζίνης σε μια εποχή υψηλής κατανάλωσης, λόγω του καλοκαιριού και των επικείμενων διακοπών.
 Η αμερικανική κυβέρνηση, θορυβημένη από τη νέα δυσάρεστη τροπή, έχει ενεργοποιήσει διακριτικά και πάλι τη διπλωματία του πετρελαίου, ασκώντας πιέσεις στις χώρες του ΟΠΕΚ να αυξήσουν την παραγωγή.
 Ο διεθνής οργανισμός ωστόσο, κατά την προσφιλή του τακτική τον τελευταίο καιρό, ακολουθεί την πολιτική του σκωτσέζικου ντους, αφήνοντας πότε να εννοηθεί ότι ενδέχεται να αυξήσει την παραγωγή και πότε ότι θα διατηρήσει το σημερινό στάτους κβο.
 Το πιθανότερο, σε πρώτη φάση, είναι να ενεργοποιηθεί ο μηχανισμός αυτόματης αύξησης της παραγωγής, κατά 500.000 βαρέλια την ημέρα, αν ο μέσος όρος των 20 ημερών στις τιμές ξεπεράσει τη ζώνη των 22-28 δολ. το βαρέλι.
 Ενας μηχανισμός τον οποίο αποφάσισαν να δημιουργήσουν οι χώρες του ΟΠΕΚ το Μάρτιο, προκειμένου να σταθεροποιήσουν τις τιμές στα επίπεδα αυτά, μεταθέτοντας για Σεπτέμβριο μια τυχόν πιο γενναία αύξηση της παραγωγής.
 Προς το παρόν, πάντως, ο μέσος όρος των 20 ημερών παραμένει μέσα στο πλαίσιο της ζώνης του ΟΠΕΚ στα 27, 31 δολ. το βαρέλι. Επισήμως άλλωστε η Σαουδική Αραβία, η Βενεζουέλα και το Μεξικό έχουν ταχθεί κατά του ενδεχόμενου νέας αύξησης της παραγωγής.
 Πολιτική που υιοθετεί και το Ιράκ, το οποίο αν και υπόκειται σε καθεστώς διεθνών κυρώσεων είναι μέλος του ΟΠΕΚ. Η κυβέρνηση της Βαγδάτης ανακοίνωσε χθες ότι θα αντιταχθεί στο ενδεχόμενο οποιασδήποτε αύξησης της παραγωγής στη σύνοδο στις 21 Ιουνίου.
 Οι απειλές αυτές εντάσσονται, ωστόσο, μάλλον στα συνήθη παιχνίδια του Σαντάμ με τη Δύση, προκειμένου να κερδίσει ενδεχομένως άδεια από τα Ηνωμένα Εθνη για μεγαλύτερες εξαγωγές πετρελαίου, αφού το πάνω χέρι στον ΟΠΕΚ έχουν πλέον η Σαουδική Αραβία και το Ιράν.
 Ομάδα Αμερικανών γερουσιαστών κάλεσε για ακόμη μια φορά τον πρόεδρο Κλίντον να 
επιστρατεύσει την απειλή για χρησιμοποίηση των στρατηγικών αποθεμάτων, καθώς η 
τιμή της βενζίνης αγγίζει τα δύο δολάρια το γαλόνι.
