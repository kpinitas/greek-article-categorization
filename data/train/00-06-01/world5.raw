Αναστάτωση έχουν προκαλέσει στη Ρωσία η χθεσινή έκρηξη στην πόλη Βόλγκογκραντ, 
με τρεις νεκρούς και 15 τραυματίες, και η δολοφονική επίθεση εναντίον ανώτατου 
αξιωματούχου της Ρωσίας στην Τσετσενία. Οι έρευνες στρέφονται κυρίως προς την πλευρά των Τσετσένων ανταρτών, αν και πολλοί θεωρούν ότι η εξαγωγή συμπερασμάτων στη φάση αυτή είναι πρόωρη.
 Tρεις, σύμφωνα με άλλες πηγές δύο, στρατιώτες σκοτώθηκαν και 15 περίπου τραυματίστηκαν από έκρηξη νάρκης κοντά σε στρατιωτική βάση στην πόλη Βόλγκογκραντ. Η νάρκη είχε τοποθετηθεί σε δέντρο και ανατινάχτηκε με τηλεχειρισμό την ώρα που στρατιωτικό όχημα εγκατέλειπε τη βάση. Σε πρώτο χρόνο, οι τοπικές υπηρεσίες ασφαλείας έκαναν λόγο για τρομοκρατική ενέργεια που φέρει «τα ίχνη των Τσετσένων». Ο επικεφαλής του ρωσικού Συμβουλίου Ασφαλείας, Σεργκέι Ιβανόφ, δήλωσε ωστόσο ότι είναι πολύ νωρίς να μιλήσει κανείς για τρομοκρατική ενέργεια και ότι οι «έρευνες συνεχίζονται». Σύμφωνα με 
την τοπική Aστυνομία, δεν αποκλείεται και το ενδεχόμενο ξεκαθαρίσματος λογαριασμών μεταξύ στρατιωτικών. Πάντως ο Ρώσος πρόεδρος, Βλαντιμίρ Πούτιν, κατηγόρησε επίσης την Τσετσενία και, μιλώντας σε τηλεοπτικό σταθμό, υποσχέθηκε 
 Η έκρηξη σημειώθηκε λίγες ώρες μετά τη δολοφονική επίθεση, αργά το βράδυ της Τρίτης, εναντίον του Ρώσου αναπληρωτή πολιτικού διοικητή της Τσετσενίας, Σεργκέι Σβέρεφ. Το αυτοκίνητο στο οποίο επέβαινε ο Σβέρεφ με τον διορισμένο από τη Μόσχα δήμαρχο της περιοχής του Γκρόζνι, Σουπιάν Μακτσάγεφ, ανατινάχθηκε 
με τηλεχειριζόμενη βόμβα. Εκτός από τον Σβέρεφ, στην έκρηξη σκοτώθηκε και η βοηθός του Μακτσάγεφ, ενώ ο δήμαρχος τραυματίστηκε στο κεφάλι. Ο εκπρόσωπος της ρωσικής κυβέρνησης στην Τσετσενία έκανε λόγο για τρομοκρατική ενέργεια. Η επίθεση ήρθε σε μια στιγμή που οι ομοσπονδιακές δυνάμεις διεξάγουν μεγάλη στρατιωτική επίθεση με στόχο τη συντριβή των αυτονομιστών στο ανατολικό τμήμα της Τσετσενίας.
 Πίσω στη Μόσχα, η Δούμα ενέκρινε χθες σε πρώτη ανάγνωση νόμο που αποκλείει τους τοπικούς κυβερνήτες από την Aνω Bουλή και τούτο εντάσσεται στο ευρύτερο σχέδιο του προέδρου, Β. Πούτιν, να αυξήσει τον έλεγχο του Κρεμλίνου στις επαρχίες οι οποίες έχουν αποκτήσει μεγάλη αυτονομία μετά την κατάρρευση του σοβιετικού καθεστώτος. Ορισμένες επιφυλάξεις διατυπώθηκαν από το Kομμουνιστικό 
Kόμμα, ενώ την έντονη αντίδρασή του εξέφρασε ο αμφιλεγόμενος μεγιστάνας Μπορίς 
Μπερεζόφσκι μιλώντας για υπερβολική αύξηση των προεδρικών εξουσιών με επικίνδυνες συνέπειες για τη δημοκρατία.
