 Περισσότερο φιλελευθερισμό για χάρη του ευρώ ζητούν Ισπανία και Ιταλία, με κοινή τους ανακοίνωση, μετά το τέλος της προχθεσινής ισπανοϊταλικής συνόδου κορυφής στη Νάπολη.
 Ο Ιταλός πρωθυπουργός Τζουλιάνο Αμάτο και ο Ισπανός ομόλογός του Χοσέ Μαρία Αθνάρ ζήτησαν μεγαλύτερη απελευθέρωση της αγοράς, όπως είπαν, για την ενίσχυση 
της ανάπτυξης χωρίς πληθωρισμό στην Ευρώπη και τη στήριξη του ευρώ.
 Τόνισαν ακόμη σε κοινή συνέντευξη Tύπου ότι η πρόσφατη μεγάλη αύξηση των επιτοκίων από την ΕΚΤ δεν θα εμποδίζει την αναπτυξιακή πορεία των οικονομιών τους.
 «Η Ισπανία και η Ιταλία θεωρούν τις διαρθρωτικές μεταρρυθμίσεις πολύ σημαντικές για τη συνέχιση της οικονομικής ανάπτυξης στην Ευρώπη και ως εκ τούτου της περαιτέρω ισχυροποίησης του ευρωπαϊκού νομίσματος», τόνισε ο Ιταλός 
 Η αύξηση των επιτοκίων κατά 0, 50% την προηγούμενη Πέμπτη, από 3, 75% σε 4, 25%, εξέπληξε τις αγορές. Η ενίσχυση του ευρώ δεν κράτησε ωστόσο για πολύ, καθώς η αύξηση αυτή δημιουργεί τώρα ανησυχίες για φρένο στους ρυθμούς ανάπτυξης της ζώνης του ευρώ.
 Η Ιταλία και η Ισπανία είναι δύο από τις χώρες με πληθωρισμό πάνω από το μέσο όρο των 11. Η ισπανική οικονομία εδώ και πολλά χρόνια υποσκελίζει σε ανάπτυξη τους εταίρους της στο ευρώ, ενώ η Ιταλία βρίσκεται στο πρώτο στάδιο ανάκαμψης.
 Ο Ισπανός υπουργός Οικονομικών Ροντρίγκο Ράτο, ερωτηθείς για τις πιθανές επιπτώσεις στην οικονομία από την αύξηση των επιτοκίων, τόνισε ότι «η άποψή μας είναι ότι η απόφαση της ΕΚΤ ανταποκρίνεται στην αυξημένη ανάπτυξη στην Ευρώπη».
 Οι Αμάτο και Αθνάρ τόνισαν ακόμη τη σπουδαιότητα της απασχόλησης, ζητώντας μεγαλύτερη ευελιξία, για να καταπολεμηθεί η ανεργία.
 Ο Ισπανός πρωθυπουργός ανέφερε μάλιστα ως παράδειγμα τη χώρα του, όπου τα τελευταία χρόνια η ανεργία, αν και σε πολύ υψηλά επίπεδα, έχει μειωθεί κατακόρυφα. 
 Και τόνισε ότι στόχος είναι η δημιουργία 500.000 νέων θέσεων εργασίας μέσα στο 
2000, μέσω μεγαλύτερης απελευθέρωσης και εκσυγχρονισμού της αγοράς εργασίας, προωθώντας, για παράδειγμα, την κινητικότητα του εργατικού δυναμικού.
 «Κάτι τέτοιο θα μας επιτρέψει να διατηρήσουμε ένα πολύ υψηλό επίπεδο δημιουργίας θέσεων εργασίας τα επόμενα χρόνια», δήλωσε ο Αθνάρ.
 Εν τω μεταξύ αισιόδοξος για την πορεία του ευρώ εμφανίστηκε για μία ακόμη φορά 
προχθές ο πρόεδρος της Ευρωπαϊκής Επιτροπής Ρομάνο Πρόντι.
 Ερωτηθείς για το αν εκτιμά ότι η πρόσφατη άνοδος του ευρώ έναντι του δολαρίου σηματοδοτεί αλλαγή πορείας, απάντησε: «Σας έλεγα ότι ήμουν αισιόδοξος για την ευρωπαϊκή οικονομία όταν το ευρώ ήταν στα 88 σεντς και το ίδιο σας λέω και τώρα».
