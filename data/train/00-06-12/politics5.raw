Η ελληνική κυβέρνηση είναι έτοιμη να υπογράψει το Μνημόνιο Αστυνομικής Συνεργασίας με τις ΗΠΑ και αναμένει το «πράσινο φως» από την Ουάσιγκτον, η οποία δεν έχει ακόμα ορίσει το επίπεδο εκπροσώπησής της για την υπογραφή του κειμένου..
 Η ελληνική πλευρά επιμένει ότι η υπογραφή του κειμένου πρέπει να γίνει στο ίδιο αναλογικό επίπεδο, είτε μεταξύ ισοδύναμων υπουργών (Δ' Τάξης από πλευράς Ελλάδας, υπουργός Δικαιοσύνης από πλευράς ΗΠΑ), είτε μεταξύ των αρχηγών της ΕΛ.ΑΣ και του FBI. Μέχρι προσφάτως, η αμερικανική κυβέρνηση επέμενε από πλευράς της να υπογράψει το κείμενο ο Aμερικανός πρέσβης Ν. Μπερνς.
 Το θέμα αυτό απασχόλησε χθες τη συνάντηση των υπουργών Εξωτερικών και Δ. Tάξης 
. Ο κ Παπανδρέου επισκέφθηκε τον κ. Χρυσοχοΐδη και είχε μαζί του μακρά συνεργασία για θέματα των υπουργείων τους που αφορούν την αντιμετώπιση της τρομοκρατίας.
 Οι δύο υπουργοί αποφάσισαν να εντείνουν αυτό το διάστημα τη μεταξύ τους συνεργασία. Ενα πρώτο μέτρο είναι να ενεργοποιηθούν άμεσα και στην πράξη οι διμερείς συμφωνίες αστυνομικής συνεργασίας που έχει υπογράψει η Ελλάδα με σειρά χωρών, και κυρίως με τις χώρες-μέλη της Ε. Ενωσης.
 Συζήτησαν ακόμα την ενίσχυση του θεσμικού πλαισίου για την αποτελεσματικότερη συνεργασία των δύο υπουργείων στα θέματα αυτά, καθώς και μέτρα για την ενίσχυση της εικόνας της χώρας διεθνώς στον τομέα της καταπολέμησης της τρομοκρατίας και της αύξησης των μέτρων ασφαλείας, ενώ αποφάσισαν να ενισχύσουν με στοιχεία το ελληνικό λόμπι στις ΗΠΑ.
 Οπως είναι γνωστό, το Μνημόνιο Αστυνομικής Συνεργασίας μεταξύ Ελλάδας και ΗΠΑ πρόκειται για ένα κείμενο έκφρασης των προθέσεων των δυο πλευρών να ενισχύσουν 
την τεχνική συνεργασία τους. Η διαπραγμάτευση του κειμένου έχει ολοκληρωθεί εδώ και τρεις μήνες και ακόμα δεν έχει οριστικοποιηθεί το επίπεδο της υπογραφής του. Yστερα από πολλές παλινωδίες και αλλαγές θέσεων, αυτή τη στιγμή 
η ελληνική πλευρά επιμένει και αυτό φαίνεται να έχει γίνει αποδεκτό, η υπογραφή του Μνημόνιου να είναι σε απολύτως αναλογικό επίπεδο, ή υπουργών ή αρχηγών Aστυνομίας...
 Χθες εξάλλου ο Aμερικανός πρέσβης Ν. Μπερνς δήλωσε «εντυπωσιασμένος» από τη στάση της κυβέρνησης στο θέμα της τρομοκρατίας και διαβεβαίωσε ότι η χώρα του δεν προτίθεται να εκδώσει ταξιδιωτική οδηγία σε βάρος της Ελλάδας.
 Σε συνέντευξή του στην ΚΑΘΗΜΕΡΙΝΗ ο κ. Μπερνς ανέφερε μεταξύ άλλων: 
 «Mας εντυπωσίασε η αποφασιστικότητα των δηλώσεων τόσο του πρωθυπουργού κ. Σημίτη όσο και των υπουργών κ. Xρυσοχοΐδη και Παπανδρέου, που εξέφρασαν την πρόθεση της ελληνικής κυβέρνησης να προχωρήσει με σθένος σε βάθος έρευνα. Δεν πρόκειται να εκδώσουμε ταξιδιωτική οδηγία για την Eλλάδα. Δεν υπάρχει λόγος για κάτι τέτοιο. Aυτό δεν σημαίνει φυσικά ότι οι πολίτες μας, που επιθυμούν να 
επισκεφθούν την Eλλάδα, δεν πρέπει να είναι ενημερωμένοι και να λαμβάνουν τα απαραίτητα μέτρα».
