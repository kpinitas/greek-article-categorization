Η ανοησία του Γίρι Νέμετς, ένα λεπτό πριν από τη λήξη του αγώνα (89'), ήταν αυτή που έστειλε την Ολλανδία στους εφτά ουρανούς και την Τσεχία αναίσθητη στο πράσινο καναβάτσο του «Αρένα» στο Αμστερνταμ.
 Ανευ λόγου και αιτίας, ο πολύπειρος μέσος της φιναλίστ του προηγούμενου EURΟ, τράβηξε μέσα στην περιοχή από τη φανέλα τον Ρόναλντ Ντε Μπουρ, που έδειχνε να μην έχει καμία τύχη στη διεκδίκηση της μπάλας (σέντρα του Οφερμαρς) και ουσιαστικά δεν άφησε κανένα περιθώριο στον Πιερλουίτζι Κολίνα, ο οποίος έδειξε την άσπρη βούλα.
 Ο αρχηγός της «Οράνιε», ο Φρανκ ντε Μπουρ, δεν άφησε την ευκαιρία να πάει χαμένη. Εστειλε την μπάλα στη μία πλευρά (δεξιά), τον Πάβελ Σρνίτσεκ στην άλλη και διαμόρφωσε το τελικό σκορ (1-0), που έδωσε τη δυνατότητα στους Ολλανδούς, παίκτες, προπονητές και φιλάθλους, να πανηγυρίσουν έξαλλα μια γεμάτη άγχος (και σίγουρα όχι απόλυτα δίκαιη σύμφωνα με την εικόνα του ματς) νίκη, στην πρεμιέρα τους στη φετινή διοργάνωση.
 Οι Τσέχοι, παίζοντας συγκρατημένα και προσεκτικά στο πρώτο ημίχρονο, άφησαν τους Ολλανδούς, που μπήκαν με τη φούρια του φαβορί και τον κόσμο στο πλευρό τους, να...ξεθυμάνουν, χωρίς ουδέποτε να νιώσουν απειλούμενοι. Μεθοδικά περιόρισαν τη δράση των ατού της ομάδας του Φρανκ Ράικαρντ και (στο α  μέρος) όποτε τους δινόταν η ευκαιρία προσπαθούσαν με τους ταχύτατους μέσους τους να βγουν στην κόντρα.
 Στο δεύτερο ημίχρονο, όμως, η εικόνα άλλαξε άρδην. Η οικοδέσποινα Ολλανδία βρέθηκε με την πλάτη στον τοίχο. Αγωνιούσα και ασθμαίνουσα. Και μόνο η ατυχία και αστοχία των Τσέχων στην τελική προσπάθεια αλλά και η ικανότητα του Εντουιν Φαν Ντερ Σαρ, ήταν αυτή που τη γλίτωσε, στην κυριολεξία, από την ήττα στο χθεσινό ματς.
Οι παίκτες του Γιόζεφ Κόβανετς έπαιξαν, στο β  45λεπτο, τους παίκτες του Ράικαρντ μονότερμα (σχεδόν) και είδαν κατά σειρά: 
 - Tον Πόμπορσκι στο 47  να αστοχεί εξ επαφής σε κενή εστία.
 - Τον Φαν Ντερ Σαρ να σταματά στο 53  το θαυμάσιο κοντινό σουτ του Κόλερ από σέντρα του Νέντβεντ.
 - Πάλι τον Ολλανδό τερματοφύλακα να λέει όχι σε σουτ του Νέντβεντ (54 ).
 - Στο 58  το αριστερό δοκάρι να σταματά την κεφαλιά του Νέντβεντ και τον Ολλανδό να προλαβαίνει πάνω στη γραμμή την μπάλα.
 - Στο 63  το οριζόντιο δοκάρι να ανακόπτει την πορεία της μπάλας προς τα δίχτυα από κεφαλιά του Κόλερ.
 - Και ως κατακλείδα, στο 93  τον Μπέιμπλ να χάνει, από κοντά και λίγο πλάγια, μοναδική ευκαιρία για την ισοφάριση, που θα απάλυνε κάπως την αίσθηση της αδικίας.
 Σχεδόν αλάνθαστη η διαιτησία του Ιταλού Κολίνα, που παρατήρησε με κίτρινη κάρτα τούς Φρανκ Ντε Μπουρ, Φαν Μπρόνκχορστ, Ρέπκα, Νέντβεντ και έδειξε απευθείας κόκκινη στον Λάταλ όταν αυτός βρισκόταν στον πάγκο της Τσεχίας και διαμαρτυρήθηκε απρεπώς στο βοηθό διαιτητή.
 ΟΛΛΑΝΔΙΑ: Φαν Ντερ Σαρ, Ράιζιγκερ, Σταμ (74  Κόντερμαν), Φρανκ Ντε Μπουρ, Φαν Μπρόνκχορστ, Σέιντορφ (57  Ρόναλντ Ντε Μπουρ), Κοκού, Ντάβιντς, Ζέντεν (77  Οφερμαρς), Κλάιφερτ, Μπέρκαμπ.
ΤΣΕΧΙΑ: Σρνίτσεκ, Ρέπκα, Λάταλ (69  Μπέιμπλ), Ράντα, Γκάμπριελ, Νέντβεντ (90  Λόγκβεντς), Νέμετς, Πόμπορσκι, Ροσίτσκι, Κόλερ, Σμίτσερ (82  Κούκα).
