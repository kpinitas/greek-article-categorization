 Η βιασύνη με την οποία προωθείται η αναρρίχηση στην ηγεσία της Συρίας του Μπασάρ Aσσαντ δημιουργεί την εντύπωση ότι ο αποθανών πρόεδρος Χαφέζ Αλ Aσαντ είχε διευθετήσει τα της διαδοχής του από τον δευτερότοκο γιο του.
 Aλλωστε, ο ανασχηματισμός της κυβέρνησης τον Μάρτιο με την αντικατάσταση έπειτα από 13 χρόνια του πρωθυπουργού Μαχμούντ Ελ Ζουμπί, είχε θεωρηθεί αποφασιστικό βήμα για τον ορισμό του Μπασάρ ως επισήμου διαδόχου του πατέρα του Χαφέζ, που αντιμετώπιζε προβλήματα υγείας τα τελευταία χρόνια. Η ανάληψη της πρωθυπουργίας μάλιστα από τον Μοχάμεντ Μουσταφά Μίρο είχε συνοδευθεί με την επέκταση της εκστρατείας κατά της διαφθοράς, που είχε αναλάβει τα τελευταία χρόνια ο Μπασάρ, στους ανώτατους κυβερνητικούς και κομματικούς κύκλους, με αποτέλεσμα την καταδίκη σε φυλάκιση 12 ετών του πανίσχυρου πρώην αρχηγού των μυστικών υπηρεσιών ταξιάρχου Μπασίρ Ναζάρ και την αυτοκτονία δύο μήνες μετά την αποπομπή του από την πρωθυπουργία του Μαχμούτ Αλ Ζουμπί.
 Πέρα όμως από την εκκαθάριση του κρατικού και κομματικού μηχανισμού καθώς και των ενόπλων δυνάμεων από εν δυνάμει αντιπάλους του Μπασάρ, οι φιλελεύθερες ιδέες του σφράγισαν το πρόγραμμα της κυβέρνησης του θεωρούμενου φίλου του πρωθυπουργού. Αναπτύσσοντας το πρόγραμμά της κυβέρνησής του ο Μαχμούτ Αλ Ζουμπί μίλησε για την ανάγκη ενίσχυσης του ιδιωτικού τομέα της οικονομίας, ώστε να εξασφαλισθούν επενδύσεις ακόμη και από το εξωτερικό.
 Αλλά σε μία χώρα που πριν την άνοδο στην εξουσία του Χαφέζ Ελ Aσαντ τα πραξικοπήματα ήταν συχνά και δεδομένου ότι οι συνωμοσίες αποτελούν συστατικό στοιχείο των κοινωνιών της Μέσης Ανατολής, η βιασύνη για την κάλυψη του κενού που δημιούργησε ο θάνατος του Σύρου ηγέτη μπορεί να αποτελεί έκφραση της ανησυχίας των κρατούντων.
 Ηδη, μάλιστα, το άλλοτε ισχυρό κίνημα των Aδελφών Mουσουλμάνων, που εξαφάνισε με βίαιο τρόπο ο Χαφέζ Aλ Aσαντ το 1984, ζήτησε από τον νέο ηγέτη περισσότερες 
ελευθερίες και πλουραλισμό, προκειμένου προφανώς να μπορέσει να επανεμφανισθεί 
 Και η «Χεζμπολάχ» εκφράζοντας σαφώς ανησυχία για τις εξελίξεις στη Μέση Ανατολή μετά τον θάνατο του Σύρου ηγέτη, παρότρυνε τον Μπασάρ να ακολουθήσει την πολιτική του πατέρα του. Η αβεβαιότητα, έτσι, θα χαρακτηρίζει τόσο τις εσωτερικές εξελίξεις όσο και την πορεία του ακανθώδους Μεσανατολικού προβλήματος. Το πλέον πιθανό όμως είναι η εξασθένηση του μετώπου των αδιάλλακτων έναντι του Ισραήλ Αράβων, αφού ο θάνατος του Aσαντ το αποστερεί από έναν δεινό διαπραγματευτή και «πολύ ευφυή» ηγέτη, κατά τον χαρακτηρισμό του Χένρι Κίσιγκερ.
 Το πλεονέκτημα αυτό, καθώς και το γεγονός ότι η νέα γενιά των Αράβων ηγετών φαίνεται να δίνει προτεραιότητα στα εσωτερικά προβλήματα των χωρών τους, είναι 
προφανές ότι θα επιδιώξουν να εκμεταλλευθούν οι ΗΠΑ και το Ισραήλ. Αφ' ενός με 
την προσέγγιση του νέου ηγέτη της Συρίας στον οικονομικό τομέα και αφ' ετέρου με την προώθηση της προσέγγισης Παλαιστινίων και Ισραηλινών, καθώς ο Μπασάρ θα 
πρέπει να εστιάσει για ένα διάστημα την προσοχή του στην εδραίωση της εξουσίας 
του, αφήνοντας κατά μέρος το ενδεχόμενο της επανάληψης των ειρηνευτικών διαπραγματεύσεων με το Ισραήλ.
 Μακροπρόθεσμα, όμως, ο Μπασάρ θα υποχρεωθεί να διαπραγματευθεί σοβαρά για την ειρήνη, δεδομένου ότι για την αναζωογόνηση της οικονομίας της χώρας του θα πρέπει να στραφεί στη Δύση. Ιδιαίτερα, μάλιστα, αν επέλθει συμφωνία για το τελικό καθεστώς των κατεχομένων παλαιστινιακών εδαφών. Εξ ου προφανώς και η συγκρατημένη αισιοδοξία που εκφράζουν Ισραηλινοί επίσημοι.
