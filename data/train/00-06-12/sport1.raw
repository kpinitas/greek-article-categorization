Ο Σκωτσέζος ρέφερι Χιου Ντάλας μαχαίρωσε πισώπλατα την Τουρκία, λες κι έπαιρνε εκδίκηση ως Βρετανός για τους φόνους με μαχαιρώματα των οπαδών της Λιντς στην Κωνσταντινούπολη. Ολα τα ειδησεογραφικά πρακτορεία αρχίζουν τις ανταποκρίσεις τους από το Αρνεμ τονίζοντας την ακατανόητη απόφαση του Ντάλας να προσφέρει το πέναλτι που έδωσε τη νίκη με 2-1 στην Ιταλία επί της Τουρκίας για το β' όμιλο του Euro, αν και η Σκουάντρα Ατζούρα δικαιούνταν τη νίκη - άλλωστε είχε δύο δοκάρια. Ο Σκωτσέζος ρέφερι έπεσε εύκολα στην παγίδα που έστησε ο Φίλιπο Ιντσάγκι.. Αντί να δείξει κίτρινη κάρτα στον Ιταλό επιθετικό για θέατρο έστησε την Τουρκία στα 11 μέτρα.
 Στις δηλώσεις του ο προπονητής της τουρκικής ομάδας Μουσταφά Ντενισλί είπε ότι δεν πιστεύει πως ήταν πέναλτι, αν και παραδέχτηκε πως από το σημείο που βρισκόταν στον πάγκο δεν είχε καθαρή θέα. «Λέω όμως ότι η απόφαση αυτή έγραψε τη μοίρα του ματς» δήλωσε.
 Φουριόζοι μπήκαν οι Ιταλοί στο πρώτο 15λεπτο, κερδίζοντας μέχρι το 14' επτά κόρνερ, ενώ οι τρακαρισμένοι Τούρκοι έδειχναν να μην μπορούν να αντιδράσουν. Σιγά σιγά όμως οι παίκτες του Ντενισλί κατάφεραν να ισορροπήσουν την κατάσταση και να λήξει το ημίχρονο 0-0.
 Πολύ γρήγορα όμως προηγήθηκε η Σκουάντρα Ατζούρα στο β' μέρος. 
 Ο Ιντσάγκι γύρισε την μπάλα στη μικρή περιοχή, ο Αλπάι προσπάθησε να αποκρούσει και τότε ο Αντόνιο Κόντε με ανάποδο ψαλίδι άνοιξε το σκορ. Ηταν το πρώτο γκολ των Ιταλών στο εξωτερικό σε 14 μήνες και άνοιξε το δρόμο για την έβδομη νίκη της Ιταλίας στις οκτώ συναντήσεις της με τους Τούρκους. Στο 55' ο Τότι είχε κεφαλιά στο δοκάρι και στην επιστροφή της μπάλας ο Ιντσάγκι δεν μπόρεσε από πολύ κοντά να σκοράρει. Αφού δεν έγινε το 2-0, έγινε το 1-1 στο 60', όταν ο κοντόσωμος Οκάν Μπουρούκ πήρε κεφαλιά από τα χέρια του «πορτιέρε» Τόλντο ισοφαρίζοντας. Επρόκειτο για το πρώτο γκολ τη Τουρκίας σε τελικά Ευρωπαϊκού Πρωταθλήματος.
 Στο 69' ο Χιου Ντάλας χάρισε το πέναλτι στην Ιταλία, όταν ο Ιντσάγκι σε ένα του άγγιγμα ώμο με ώμο με τον αρχηγό Ογκούν Τεμιζκένογλου, έπεσε θεαματικά στην περιοχή. Το πέναλτι χτυπήθηκε ένα λεπτό αργότερα από το δράστη της απάτης για να γραφτεί το τελικό 2-1.
 Στην πρώτη του επαφή με την μπάλα ο Αλεσάντρο ντελ Πιέρο, που μπήκε στο 74', είχε δοκάρι από εκπληκτική εκτέλεση φάουλ. Στο 90' ο ίδιος πλάσαρε από κοντά, όμως η μπάλα αποκρούστηκε επάνω στη γραμμή του τέρματος, ενώ στο 93' έδωσε αριστουργηματική πάσα στον Αντζελο ντι Λίβιο που πέτυχε γκολ, αλλά ακυρώθηκε ως οφσάιντ. 
 Οι Iταλοί ήταν σίγουρα καλύτεροι, έχασαν ευκαιρίες και τελικά χρειάστηκαν τη βοήθεια του ρέφερι για να κερδίσουν.
 Ο αρχηγός της Ιταλίας Πάολο Μαλντίνι έγινε με το ματς του Αρνεμ ο Ιταλός παίκτης με τις περισσότερες συμμετοχές (28) στην ιστορία του Ευρωπαϊκού Πρωταθλήματος, παίρνοντας το ρεκόρ από το θρυλικό Τζιατσίντο Φακέτι, που είχε 27 παρουσίες μεταξύ των ετών 1964- 1976, περίοδο που ως αρχηγός των «ατζούρι» οδήγησε την Ιταλία στο μοναδικό της ευρωπαϊκό τίτλο. 
 ΙΤΑΛΙΑ: Τόλντο, Μαλντίνι, Αλμπερτίνι, Καναβάρο, Κόντε, Ιντσάγκι, Πεσότο (62' Ιουλιάνο), Νέστα, Τζαμπρότα, Φιόρε (74' Ντελ Πιέρο), Τότι (83' Ντι Λίβιο). 
 ΤΟΥΡΚΙΑ: Ρουστού, Ταϊφούρ, Ογκούν, Φατίχ, Αλπάι, Οκάν (88' Εργκούν), Σουκούρ, Σεργκέν (81' Αρίφ), Tαϊφούν, Αμπντουλάχ, Ουμίτ (75' Τουγκάι).
