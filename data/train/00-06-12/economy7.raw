Το ταμείο του Δημοσίου θα αργήσει πολύ ακόμη να «ζεσταθεί» (αν ποτέ γίνει αυτό).
 Kαι αυτό γιατί είναι άγνωστο το πότε θα καταβληθούν τα περίπου 63 δισεκατομμύρια δραχμές, για τα οποία δεσμεύτηκε η ιταλική εταιρεία αερίου Italgas, για τα δίκτυα διανομής της Θεσσαλονίκης, του Βόλου και της Λάρισας.
 Η 8η Ιουνίου που έπρεπε να υπογραφεί το συμφωνητικό με τους Ιταλούς για τη σύσταση των δύο Εταιρειών Παροχής Αερίου και έτσι να «δεθούν» ότι θα καταβάλουν το τίμημα, παρήλθε. Ετσι την περασμένη εβδομάδα το Δ.Σ. της δημόσιας επιχείρησης αερίου αποφάσισε να παρατείνει μέχρι τις 29 Ιουλίου, οπότε λήγει η ισχύς των προσφορών τις διαδικασίες του διαγωνισμού.
 Η παράταση αυτή, που μάλλον δεν θα είναι και η τελευταία, μοιάζει παράτυπη, καθώς δεν προβλέπεται από τα τεύχη διενέργειας του διαγωνισμού. Ωστόσο με την τροπή που έχουν λάβει τα πράγματα, εάν δεν δινόταν η παράταση μέχρι την ημερομηνία ισχύος των προσφορών, θα έπρεπε να κηρυχθεί έκπτωτη η Italgas. Η καθυστέρηση έχει να κάνει με το περίπλοκο των διαδικασιών που απαιτούνται, όχι 
τόσο για την ίδρυση των εταιρειών όσο για τη μεταβίβαση των περιουσιακών στοιχείων (υφιστάμενα δίκτυα διανομής κ.λπ. και άδεια διανομής αερίου) από τη ΔΕΠΑ στις ΕΔΑ (εταιρείες διανομής) και από τις ΕΔΑ στις ΕΠΑ (εταιρείες παροχής).
 Επίσης διαπιστώθηκε ότι οι φόροι που πρέπει να καταβληθούν για τη μεταβίβαση των περιουσιακών στοιχείων και για τη σύσταση των εταιρειών παροχής ανέρχονται, σύμφωνα με εκτιμήσεις, σε περισσότερα από 10 δισ. δραχμές. Ετσι, σύμφωνα με πληροφορίες, οι μεν Ιταλοί εκφράζουν αντιρρήσεις για το κατά πόσο πρέπει να καταβάλουν τους φόρους, ενώ εξετάζεται η δυνατότητα με νομοθετική ρύθμιση να απαλλαγούν από τη φορολογία.
 Τα προβλήματα όμως δεν σταματούν εδώ. Σύμφωνα με πληροφορίες, υπάρχει προβληματισμός (και παρατυπία;) στο θέμα του νομικού προσώπου που θα εκπροσωπήσει την ιταλική πλευρά. Η προεπιλογή που έκανε η επιτροπή διενέργειας 
του διαγωνισμού αφορούσε την Italgas SPA, ενώ η ίδια υπέβαλε και την προσφορά. 
Ωστόσο σε αυτή (την προσφορά) αναφέρει ότι η σύμβαση θα υπογραφεί ή θα συνυπογραφεί (δεν είναι ακόμη σαφές) και από άλλη εταιρεία, την οποία πρόκειται να συστήσει στην Ιταλία. Πληροφορίες αναφέρουν ότι η εταιρεία αυτή αρχικά θα είναι ΕΠΕ και στη συνέχεια θα μετατραπεί σε ανώνυμη.
 Ολα αυτά μυρίζουν κωλυσιεργία. Οι Ιταλοί όμως έχουν κάθε λόγο να καθυστερούν και θα καθυστερούν όσο η ελληνική πλευρά δεν μπορεί να επιταχύνει τις διαδικασίες. Τα ποσά που πρέπει να καταβάλουν θεωρούνται υπέρογκα. Παράλληλα βρίσκεται σε εξέλιξη ο διαγωνισμός για το δίκτυο της Αττικής, οι όροι του οποίου, παρά τις περί του αντιθέτου διαβεβαιώσεις, έχουν γίνει λιγότερο απαιτητικοί. Οι Ιταλοί λοιπόν έχουν λόγους να περιμένουν την ολοκλήρωσή του ώστε να μάθουν το τίμημα που θα προσφερθεί για να προσδιορίσουν τη στάση τους, 
με δεδομένο ότι το τίμημα που πρόσφεραν οι ίδιοι για τη Θεσσαλονίκη και ιδίως για τη Θεσσαλία χαρακτηρίζεται εξωπραγματικό.
