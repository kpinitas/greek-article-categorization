 Κάθε πέντε λεπτά και μια σειρήνα. Κάθε πέντε λεπτά κι ο ανησυχητικός ήχος ενός ασθενοφόρου, ενός περιπολικού ή μιας κλούβας. Σκηνές ασυνήθιστες για την ήρεμη πραγματικότητα των Βρυξελλών.
 Σκηνές που ταράζουν κι αποδιοργανώνουν την καθημερινότητα του 1 εκατομμυρίου των κατοίκων της, που με το πέρασμα των χρόνων, έστω κι αν μέσω χιλίων δυσκολιών κατάφεραν να συμβιώσουν το ίδιο, ειρηνικά και χωρίς ιδιαίτερα προβλήματα με τους 800.000 μετανάστες αυτής της πόλης. 
Μιας πόλης ντυμένης στα γιορτινά της και υπερήφανης για τον τίτλο της «Πολιτιστικής Πρωτεύουσας του 2000». Μιας πόλης με 650.000 Τούρκους (!), απρόβλεπτους κι ανεξέλεγκτους στην περίπτωση που η Eθνική τους βαδίσει στα χνάρια της φρέσκιας τροπαιούχου UEFA, Γαλατασαράι. Αλλά και στην ακόμη χειρότερη περίπτωση που απειληθούν, είτε εμπλακούν με τους περιβόητους χούλιγκαν από τη Γερμανία, και την Αγγλία, τις οποίες η κληρωτίδα της UEFA υποχρέωσε να δώσουν το παιχνίδι τους «κλου» του 1ου ομίλου, ίσως όμως κι ολόκληρης της πρώτης φάσης, στο κοντινό μικροσκοπικό γήπεδο του Σαρλερουά, μόλις 50 χιλιόμετρα μακριά από το κέντρο των Βρυξελλών. Και μόλις 30 από την περιοχή «Σεν Ζοσέ- Τεν- Νορ»: τη λεγόμενη τουρκική συνοικία, ανά πάσα στιγμή έτοιμη να μετατραπεί, είτε από χαρά είτε από λύπη, σε πραγματική ωρολογιακή βόμβα. 
 Κι έτσι, δεν έμειναν και πολλά πράγματα να θυμίζουν ή να μας υπενθυμίζουν κάτι από το, κατά τ' άλλα, πολύ πετυχημένο σλόγκαν, με το οποίο Βέλγοι κι Ολλανδοί ευελπιστούσαν να κάνουν την τύχη αυτού του Eυρωπαϊκού Πρωταθλήματος. Κι έμειναν ακόμη λιγότερα από το μήνυμα αισιοδοξίας που ήθελαν να μας μεταδώσουν, όταν σκέφτονταν το σύνθημα «Ποδόσφαιρο χωρίς σύνορα: δύο χώρες, με το ίδιο ακριβώς πάθος».
 Δύο χώρες ωστόσο και με τα ίδια ακριβώς προβλήματα, κυρίως σε ζητήματα ασφαλείας. Προβλήματα που, κατά τη διάρκεια των 23 ημερών της διοργάνωσης, κι όσον αφορά τα μέτρα που έλαβε η βελγική κυβέρνηση, θα πονοκεφαλιάζουν 3.400 άνδρες των ειδικών δυνάμεων, 1.400 του στρατού, 23 τεθωρακισμένα αυτοκίνητα, 160 άλογα και 80 λυκόσκυλα. Χωρίς να ξεχνάμε και τις εκατοντάδες ειδικές βίντεο- κάμερες, μόνιμο μάτι και μόνιμη παρέα των οπαδών- φιλάθλων σε πλατείες, στάσεις λεωφορείου, τραμ, τρένο και μετρό, συνήθη σημεία συνάντησης των «θερμοκέφαλων» και διψασμένων για τσακωμό νεαρών. 
 Δεν έμειναν και πολλά αισιόδοξα πράγματα να σκεφτείς, όταν ο ίδιος ο κ. Τολμπάκ, υπουργός Eσωτερικών του Βελγίου, σου υπενθυμίζει ότι «εμείς δεν αναλαμβάνουμε καμία ευθύνη για ό,τι συμβεί το ερχόμενο Σάββατο στο Σαρλερουά, πριν ή μετά το Αγγλία- Γερμανία». Ή, ακόμη χειρότερα, όταν αυξάνονται όλο και περισσότερο οι πληροφορίες που θέλουν τη βελγική κυβέρνηση να έχει εκκενώσει τις φυλακές της ή (όσο φρικιαστικό κι αν ακούγεται, άσχετα εάν δεν έχει επισήμως επιβεβαιωθεί) να έχει στήσει στο Σαρλερουά ένα πρόχειρο νεκροτομείο εκτάκτου ανάγκης. 
 Σκέψεις κι ενδεχόμενα που, για την ώρα πάντως, δεν φαίνεται ν' απασχολούν ούτε τους Αγγλους φιλάθλους, που απολαμβάνουν τη γιγαντιαία «παιχνιδούπολη» (Village de supporters) που οι δήμοι των Βρυξελλών, της Λιέγης, του Σαρλερουά και του Μπρουζ έχουν στήσει έξω από κάθε στάδιο. Κι όπου οι φίλαθλοι μπορούν να παίζουν ποδόσφαιρο και μπάσκετ, ν' απολαμβάνουν δωρεάν, φαγητό κι αναψυκτικά (τα αλκοολούχα ποτά απαγορεύονται σε ακτίνα 5 χιλιομέτρων από το κάθε γήπεδο), συν μία συναυλία την ημέρα, κάθε μέρα και μιάμιση ώρα πριν από το εκάστοτε παιχνίδι. 
 Σκέψεις κι ενδεχόμενα που δεν απασχολούν, φυσικά, ούτε την αποστολή της Eθνικής Αγγλίας. Που κατέληξε στο καταπράσινο Σπα Φρανκορσάμπ, δίπλα σ' ένα από τα ωραιότερα σιρκουί της Φόρμουλα 1, με δεκάδες (σιδερένια) μπαστούνια του γκολφ, δεκάδες ρακέτες του τένις κι άλλες τόσες στέκες του μπιλιάρδου, αφού, σύμφωνα με τη θεωρία του Κέβιν Κίγκαν, «τα λιοντάρια μπορείς να τα δαμάσεις μόνο εάν τους κάνεις συνέχεια δώρα».
 Μια Αγγλία αποφασισμένη, όσο ποτέ άλλοτε, να νικήσει, μια Αγγλία στις υπηρεσίες της οποίας η Ομοσπονδία έψαξε και βρήκε το ωραιότερο ξενοδοχείο- κάστρο του Βελγίου, γνωστό ως «Μπαλμόραλ», που κατά διαβολεμένη σύμπτωση είναι και το όνομα της εξωτικής κατοικίας, στη Σκωτία, της βασιλικής οικογένειας. Μια σύμπτωση που ίσως και να μην είναι τόσο πολύ «διαβολεμένη», για τον απλούστατο λόγο ότι το Σπα (που με τα χρόνια κατέληξε να σημαίνει στ' αγγλικά «ιαματική τοποθεσία») για περισσότερους από τρεις αιώνες θεράπευσε, με τα λουτρά του, τις μισές... κορόνες της Ευρώπης.
