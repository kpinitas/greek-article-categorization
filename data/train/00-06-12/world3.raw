Ο Μπασάρ αλ-Ασαντ, που πρόκειται να διαδεχτεί το νεκρό πατέρα του, Χαφέζ, στην 
προεδρία της Συρίας, είναι σήμερα 34 ετών, έχει σπουδάσει Iατρική και στόχος του είναι η καταπολέμηση της διαφθοράς και ο εκσυγχρονισμός της χώρας του.
 Στην πραγματικότητα, η πολιτική σταδιοδρομία δεν ήταν μέσα στα σχέδια του δευτερότοκου γιου του προέδρου Ασαντ: Από το 1988 μέχρι το 1992 σπουδάζει Iατρική στο Πανεπιστήμιο της Δαμασκού και στη συνέχεια, έχοντας επιλέξει την οφθαλμολογία, πηγαίνει στο Λονδίνο για την ειδικότητά του. Ο αναπάντεχος όμως θάνατος του μεγαλύτερου αδελφού του, Μπασέλ, σε αυτοκινητικό δυστύχημα το 1994, αλλάζει με δραματικό τρόπο τη ζωή του. Ο Μπασάρ, που έχει δύο ακόμη νεότερους αδελφούς, καλείται να επιστρέψει στη Δαμασκό για να ασχοληθεί με τα πολιτικά πράγματα του τόπου, ένα ρόλο που ο πρόεδρος Ασαντ προόριζε αρχικά για 
 Σε μια χώρα όπου ο στρατός παίζει πρωταρχικό ρόλο και η στρατιωτική καριέρα ανοίγει συχνά το δρόμο για την πολιτική, ήταν λογικό για τον Μπασάρ να φοιτήσει σε στρατιωτική ακαδημία, όπως άλλωστε και ο πατέρας του, ο οποίος ήταν επικεφαλής του στρατού και της αεροπορίας. Η πορεία του είναι ανοδική: το 
1994 λαμβάνει το βαθμό του ταγματάρχη, το 1997 του αντισυνταγματάρχη και το 2000 του συνταγματάρχη. Παράλληλα αρχίζει τις επίσημες επαφές για να γίνει γνωστός στο εξωτερικό.
 Το Μάιο του 1995 πραγματοποιεί την πρώτη του επίσημη επίσκεψη στο Λίβανο, όπου 
τον υποδέχεται ο τότε πρόεδρος Ελίας Χράουι. Σύμφωνα με το λιβανικό Τύπο, η επιρροή του υπήρξε αποφασιστική για την ανάληψη της προεδρίας της χώρας από το 
στρατηγό Εμίλ Λαχούντ το 1998. Μετά το Λίβανο ακολουθούν κι άλλες επίσημες επισκέψεις στον αραβικό κόσμο: Ιορδανία, Σαουδική Αραβία, Μπαχρέιν, Κουβέιτ, Ομάν. Η πραγματική όμως διεθνής αναγνώριση έρχεται το Νοέμβριο του '99, όταν συναντά στο Παρίσι το Γάλλο πρόεδρο Ζακ Σιράκ. Τη Γαλλία είχε άλλωστε διαλέξει 
το 1998 και ο πατέρας του για να πραγματοποιήσει την πρώτη, από το 1976 κι έπειτα, επίσημη επίσκεψή του σε δυτική χώρα.
 Το μεγάλο πάθος του Μπασάρ αλ-Ασαντ είναι η πληροφορική. Διευθύνει τη «Συριακή 
επιστημονική εταιρεία για την πληροφορική» και φιλοδοξεί να φέρει στη χώρα του 
την εποχή του Ιντερνετ, το οποίο μόλις κάνει τα πρώτα του δειλά βήματα στη Συρία. Μεταξύ των προτεραιοτήτων του και η καταπολέμηση της διαφθοράς, μία εκστρατεία στην οποία σύμμαχός του είναι και ο Τύπος της χώρας.
