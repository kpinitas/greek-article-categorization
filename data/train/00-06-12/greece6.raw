 Προσλήψεις μέσω e-mail. Τέρμα οι ουρές και ο συνωστισμός για την υποβολή αιτήσεων των υποψηφίων. Τώρα την αίτηση για διαγωνισμό στο Δημόσιο μπορεί να την παραλάβει ο... ηλεκτρονικός υπάλληλος του Διαδικτύου, ο οποίος, σημειωτέον, εργάζεται ανελιπώς 7 ημέρες την εβδομάδα και 24 ώρες την ημέρα.
 Τις ίδιες ώρες ο υπάλληλος του Διαδικτύου... αγρυπνά για να παραλάβει αιτήσεις 
άνευ χαρτόσημου για πιστοποιητικά, για αντίγραφο ποινικού μητρώου, για τα επιδόματα, ακόμη και για την ίδια τη φορολογική σας δήλωση.
 Είναι ο νέος τρόπος επαφής και επικοινωνίας με τις δημόσιες υπηρεσίες καθ' όλα 
σύγχρονος, που καταλύει όλα όσα ξέραμε και μας ταλαιπωρούσαν μέχρι τώρα, εγκαινιάζοντας έναν άλλο τρόπο συναλλαγής με το Δημόσιο που ανήκει σίγουρα στον 21ο αιώνα. Ηδη η υπουργός Εσωτερικών και Δημόσιας Διοίκησης Βάσω Παπανδρέου υπέγραψε Προεδρικό Διάταγμα, το οποίο προβλέπει τη νομοθετική κατοχύρωση της ηλεκτρονικής υπογραφής. Το διάταγμα θα υπογραφεί επίσης από τον 
υπουργό Μεταφορών Χρίστο Bερελή, καθώς και τον υπουργό Δικαιοσύνης Μιχάλη Σταθόπουλο, προκειμένου να προωθηθεί στη συνέχεια για επεξεργασία στο Συμβούλιο της Επικρατείας.
 Με την εφαρμογή του διατάγματος θα σημάνει μια νέα εποχή στις συναλλαγές στο Δημόσιο, καθώς για πρώτη φορά οι πολίτες θα έχουν τη δυνατότητα μέσω του υπολογιστή τους: 
 - Nα υποβάλουν τις αιτήσεις τους για τη συμμετοχή τους σε διαγωνισμούς του Δημοσίου, εφόσον το ΑΣΕΠ δημοσιεύει στις προκηρύξεις των διαγωνισμών την ηλεκτρονική του διεύθυνση για να είναι δυνατή η αποστολή αιτήσεων. Πρότυπα των 
αιτήσεων θα υπάρχουν στο Διαδίκτυο, ώστε να διευκολύνονται οι χρήστες.
 - Nα υποβάλουν τις αιτήσεις τους για την παροχή αντίγραφου ποινικού μητρώου ή την καταβολή διάφορων επιδομάτων.
 - Nα υποβάλουν τις φορολογικές τους δηλώσεις κερδίζοντας χρόνο και φυσικά χρήμα.
 Με το διάταγμα αυτό ουσιαστικά η Ελλάδα εναρμονίζεται με την οδηγία 2000/93/ΕΚ 
«σχετικά με το κοινοτικό πλαίσιο για τις ηλεκτρονικές υπογραφές». Οπως ορίζεται στην οδηγία, «οι ηλεκτρονικές υπογραφές θα χρησιμοποιούνται στο δημόσιο τομέα στο πλαίσιο εθνικών και κοινοτικών διοικητικών υπηρεσιών και για 
την επικοινωνία μεταξύ αυτών των υπηρεσιών και των πολιτών και οικονομικών φορέων για τις δημόσιες συμβάσεις, τη φορολογία, την κοινωνική ασφάλιση, την υγεία και την απονομή δικαιοσύνης. Η ηλεκτρονική υπογραφή θα πιστοποιείται από 
έναν έμπιστο τρίτο φορέα, ο οποίος θα αναγνωρίζει ηλεκτρονικώς σε ποιον ανήκει 
η υπογραφή και θα διαβεβαιώνει το Δημόσιο για την ταυτότητα του αιτούντος. Υπήρξε προβληματισμός για το αν ο έμπιστος τρίτος θα είναι ένας ή περισσότεροι 
φορείς (δημόσιοι ή ιδιωτικοί). Τελικά προτιμήθηκε η λύση να τεθούν ορισμένα κριτήρια και να επιτραπεί σε οποιονδήποτε τα πληροί να παίξει το ρόλο του μεσολαβητή ή του έμπιστου τρίτου.
