 Απίστευτο κι όμως αληθινό, οι ερωτήσεις της ημέρας, είτε τις προφέρεις στα γερμανικά, είτε στα ρουμάνικα δεν αλλάζουν: τι κάνει ο Ματέους; Τι κάνει ο Χάτζι; 
 Εν ολίγοις, θα είναι κανονικά παρόντες στο αποψινό (19.00, ET-1) Γερμανία- Ρουμανία της Λιέγης; «Κατά 99% ναι, λένε ο γιατρός της γερμανικής αποστολής, Μιούλερ Βόλφχαρτ και ο Ρουμάνος ομόλογός του Ποπέσκου, αφήνοντας όμως να εννοηθεί, ότι ο ένας, ο Ματέους, απέχει μόνο κάτι μήνες από τα 40, ενώ ο άλλος, δηλαδή ο Χάτζι, μόνο κάτι μήνες από τα 36. Πράγμα που σημαίνει, ότι εάν δεν παρουσιάσουν τώρα μυϊκές ενοχλήσεις, τότε θα μπορούσαν να συνεχίσουν για 20 ακόμη χρόνια».
 Αλλά πέρα από την παρουσία ή όχι των Ματέους, Χάτζι, παρουσία πάντως που αν μη τι άλλο θα πρόσφερε στον αγώνα και μεγαλύτερη αίγλη και περισσότερη κλάση, ο πραγματικός πονοκέφαλος του Γερμανού Ερικ Ρίμπεκ είναι η χρησιμοποίηση ή όχι του Τόμας Χέσλερ, μικρότερου του Ματέους κατά 4 χρόνια και του Χάτζι κατά 1...
 Μια περίπτωση δύσκολη και λεπτή, αυτή του Χέσλερ, μ' ένα χαρακτήρα εξαιρετικά ευαίσθητο, που τελικά κατάφερε να λυγίσει ακόμη και τον Ρίμπεκ, άσχετα εάν στην πραγματικότητα δεν είχε καμία πρόθεση να τον συμπεριλάβει στους 22.
 Εναν Χέσλερ, που ο Μπέρτι Φογκτς, ο προηγούμενος Γερμανός ομοσπονδιακός τεχνικός προπονούσε βάσει ειδικών... χαδιών, που ο ίδιος είχε ονομάσει «χάδια ψυχής». Και που χρησίμευαν στο να του ισιώσουν ξανά τις διαθέσεις ενός καθαρόαιμου νικητή στην εθνική (1 Μουντιάλ, 1 Ευρωπαϊκό Πρωτάθλημα, 1 θέση στο βάθρο των Ολυμπιακών Αγώνων), αλλά αδιόρθωτου χαμένου στους συλλόγους με τους οποίους αγωνίστηκε, είτε στα πρωταθλήματα, είτε στα κύπελλα Ευρώπης. Εναν χαρακτήρα που θρυμματιζόταν εύκολα και που κάθε φορά που πλησίαζαν οι μεγάλες διοργανώσεις, φίλοι, συμπαίκτες, ομοσπονδία και προπονητές προσπαθούσαν να συναρμολογήσουν.
 Από την αρχή, καταφέρνοντας εν τέλει, πάντα θετικά αποτελέσματα. Ετσι συνέβη και το '96, όταν έχασε στον τελικό του γερμανικού κυπέλλου, μόνο μία ημέρα πριν την αναχώρηση για την Αγγλία. Και τελικά στέφθηκε πρωταθλητής ή όπως το '98, όταν έφτασε στο γαλλικό Μουντιάλ μ' εμφανές στο δέρμα το τατουάζ της αποτυχίας για τον υποβιβασμό στην δεύτερη κατηγορία του γερμανικού πρωταθλήματος με την Καρλσρούη. Μία αποτυχία στην οποία προστέθηκε και ο αποκλεισμός από την Κροατία, στα προημιτελικά του France '98, άσχετα εάν εκείνη την ημέρα, ο ίδιος είχε κάνει τα πάντα για να κρατήσει ψηλά τη γερμανική σημαία, σ' εκείνη την 97η- φανταζόμασταν τότε- και τελευταία του κούρσα με την εθνική των Πάντζερ.
 Αλλά ο «Ικε» («Εγώ» στη διάλεκτο του Βερολίνου) Χέσλερ είναι ακόμη εκεί, όπως εκεί είναι ακόμη πολλοί από τους πρωταγωνιστές του ιταλικού Μουντιάλ, για τον απλούστατο λόγο ότι η Γερμανία δεν θέλει ούτε να ξεφορτώνεται εύκολα, ούτε και ν' αποχωρίζεται εύκολα τους παγκόσμιους πρωταθλητές της. Τον Ματέους, αλλά και τον Χέσλερ, που κάποια στιγμή κατέληξε να κουβαλάει τα νερά στον πάγκο της Ντόρτμουντ και ύστερα να πάρει μεταγραφή για τη Μόναχο 1860, την νέα ομάδα του Μίκλαντ, οδηγώντας την ξανά σ' ένα Champions League ύστερα από 34 ολόκληρα χρόνια απουσίας.
 Εναν Χέσλερ που δεν ήθελε να μεταγραφεί στη Μόναχο 1860, αλλά που εν τέλει υποχρεώθηκε, επειδή έτσι είχε θελήσει η σύζυγος και μάνατζέρ του. Καλύτερα, η πρώην του σύζυγος, την οποία ο Χέσλερ υποχρεώθηκε να χωρίσει μόλις εκείνη του παραδέχτηκε ότι τον έστειλε στη Μόναχο 1860 μόνο και μόνο επειδή είχε ερωτευτεί τον Εντγκαρ Γκέενεν, γενικό διευθυντή τότε σ' εκείνη την ομάδα.
 Μια ομάδα που αφού άκουσε προσεκτικά το πρόβλημα του Χέσλερ απέλυσε αμέσως τον Γκέενεν, έτσι όπως προσεκτικά έφτασε το πρόβλημα και στ' αυτιά του Ερικ Ρίμπεκ, ο οποίος αφού του είχε ήδη πει προγραμμάτισε τις διακοπές σου, εγώ δεν σε χρειάζομαι, τον κάλεσε αμέσως πίσω, για το καλό το δικό του, αλλά και ολόκληρης της Γερμανίας...
