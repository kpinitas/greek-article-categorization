 Οι κροτίδες της χαράς και των πανηγυρισμών μετά τη νίκη του Bελγίου 2-1 επί της Σουηδίας, μπορεί να έφτασαν από την Grand Place ως και το στάδιο «Βασιλιάς Μποντουέν», το πρώην Χέιζελ, αλλά ο Ρομπέρ Βασέιγ ήταν ήρεμος. Ο προπονητής των «Κόκκινων διαβόλων», αφού άκουσε προσεκτικά την ανυπόφορη φασαρία που προερχόταν από την κεντρική πλατεία των Βρυξελλών, αρκέστηκε απλώς να κουνήσει το κεφάλι του, από τ' αριστερά, προς τα δεξιά, προτιμώντας να παραμείνει προσγειωμένος. Και κυρίως τίμιος προς όλους εκείνους τους Βέλγους που θα ήθελαν, αλλά δεν έγινε, ν' ακούσουν από τα χείλη του λόγια ευχάριστα κι ελπιδοφόρα, λόγια, ωστόσο, που εκείνος δεν θα συμμεριζόταν.
 Κι έτσι, υψώνοντας στην υγειά όλων των «Κόκκινων διαβόλων», το μισογεμάτο ποτήρι ενός αγώνα, που αν μη τι άλλο, του χάρισε 3 βαθμούς απόλυτης ηρεμίας, ο Βασέιγ θέλησε απλώς να υπογραμμίσει ότι «από την πρεμιέρα μας, θα ήθελα να θυμάμαι μόνο το αποτέλεσμα. Γιατί εάν παίξουμε έτσι και με την Ιταλία, τότε το Βέλγιο δύσκολα θα προχωρήσει στη διοργάνωση».
 Αντίθετα με τον τεχνικό, που μπήκε στη σύγχρονη Iστορία του ευρωπαϊκού ποδοσφαίρου, ώς τον πρώτο άνθρωπο που κατάφερε να σπάσει το αήττητο 18 ολόκληρων αγώνων της Σουηδίας, αυτοί που δεν θα ήθελαν με τίποτα να θυμούνται, μπορεί και να μην θελήσουν να ξεχάσουν ό,τι συνέβη το Σαββατόβραδο στο κέντρο της βελγικής πρωτεύουσας ήταν αναμφισβήτητα οι περισσότεροι από 50 συλληφθέντες. Ολοι τους Βέλγοι, που οδηγήθηκαν κακήν-κακώς στα αστυνομικά τμήματα, και το κυριότερο (;) χωρίς να καταλάβουν τι ακριβώς είχαν διαπράξει.
 Συλλήψεις εντελώς αδικαιολόγητες, αφού Βέλγοι και Σουηδοί εγκατέλειψαν το «Μποντουέν» σχεδόν αγκαλιασμένοι, αλλά που η αστυνομία δικαιολόγησε, θεωρώντας ότι μπορεί να συνδέονταν με τη μάξι διαδήλωση-διαμαρτυρία που είχε προηγηθεί του αγώνα, κατά των μεταλλαγμένων τροφών.
 Συλλήψεις ωστόσο που έγιναν στην Grand Place, κάτι σαν την δική μας Ομόνοια, την οποία οι αστυνομικές αρχές είχαν κλείσει με περιφράγματα, άλογα και οτιδήποτε άλλο μπορείτε να φανταστείτε (κλούβες, τεθωρακισμένα, σκυλιά), για να προλάβει τυχόν επεισόδια ή έξαλλους πανηγυρισμούς.
 Μία συμπεριφορά, αυτή της αστυνομίας, που για πρώτη φορά επικρίθηκε και από τη βελγική κυβέρνηση, η οποία και την προειδοποίησε ν' ακολουθήσει το σύστημα που έχει εφαρμόσει η γειτονική και συνδιοργανώτρια Ολλανδία, που όπως δήλωσε κι Ολλανδός αξιωματούχος στο βελγικό κανάλι RTL: «Εκεί που όλοι νομίζουν ότι απουσιάζουμε, τότε ακριβώς θα εμφανιστούμε».
 Κατά τα άλλα, από την «πρεμιέρα των πιο παιδαριωδών λαθών που μπορεί κανείς να κάνει στο ποδόσφαιρο», στην ουσία κέρδισαν οι φίλαθλοι, είτε Βέλγοι, είτε Σουηδοί, που εγκατέλειψαν το πρώην Χέιζελ τραγουδώντας, για να συνεχίσουν το πανηγύρι στα βαγόνια του Mετρό, έως και το κέντρο της πόλης, όπου φανταζόμαστε πως θα είχαν και την ευκαιρία να γευτούν τουλάχιστον μία από τις 400 διαφορετικές ποικιλίες της βελγικής μπίρας.
 Μία πρεμιέρα, με μία πολύ μέτρια τελετή έναρξης (όπως σημείωναν και αρκετοί Βέλγοι συνάδελφοι), κυρίως γιατί το κεντρικό της θέμα, με την αναπαράσταση ενός παιδιού που κοιμάται και ονειρεύεται πως παίζει ποδόσφαιρο, οι Βέλγοι θα ήθελαν να το ζήσουν ξύπνιοι, συνδυάζοντάς το και με την κατάκτηση του Kυπέλλου...
