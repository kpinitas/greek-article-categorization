Η αγωνία για τη σταθερότητα στο εσωτερικό της Συρίας και στη Μέση Ανατολή αλλά 
και για την πορεία της ειρηνευτικής διαδικασίας με το Ισραήλ συνοδεύει την έκφραση λύπης εκ μέρους των ηγετών των περισσότερων χωρών του κόσμου για τον θάνατο του προέδρου της Συρίας, Χαφέζ Αλ Ασαντ.
 Τις ανησυχίες και τις ελπίδες όλων συνόψισε ο Ισραηλινός πρωθυπουργός, Eχούντ Μπαράκ, ο οποίος μίλησε για το«τέλος μιας εποχής» και για «μια διαφορετική Μέση Ανατολή». «Ελπίζουμε ότι θα ακολουθήσει σταθερότητα στη Συρία και η δέσμευση της Συρίας για ειρήνη θα εκφραστεί πρακτικά», πρόσθεσε ο Iσραηλινός υπουργός Εξωτερικών, Νταβίντ Λεβί.
 Χαρακτηριστικό της ανησυχίας είναι ότι στην Αίγυπτο, το υπουργικό συμβούλιο συνεδρίασε εκτάκτως την Κυριακή για να ασχοληθεί αποκλειστικά με τον θάνατο του Ασαντ. Οπως είπε ο Αιγύπτιος πρόεδρος, Χόσνι Μουμπάρακ, η συνεδρίαση αφιερώθηκε στον θάνατο του Σύρου προέδρου «επειδή (ο θάνατός του) αποτελεί ένα 
τεράστιο γεγονός και είναι πολύ σημαντικό για μας η Συρία να παραμείνει σταθερή».
 «Ελπίζουμε από το βάθος της καρδιάς μας ότι η Συρία θα είναι σταθερή και θα υποστηρίξουμε την ηγεσία της. Σεβόμαστε την άποψη του συριακού λαού στην επιλογή του προέδρου του», πρόσθεσε.
 Ο Χόσνι Μουμπάρακ είχε χθες τηλεφωνική επικοινωνία με τον πρόεδρο των ΗΠΑ, Μπιλ Κλίντον και τον βασιλιά Αμπντάλα της Ιορδανίας. 
 Οπως σχολιάζει η εφημερίδα «Αλ Ουατάν» του Κουβέιτ, «η πάλη για την εξουσία ανάμεσα στην παλιά φρουρά και τη νέα δεν θα είναι σαν εκδρομή ή μια βόλτα στο πάρκο. Το τίμημα θα είναι μεγάλο, πολύ μεγάλο. Ο Θεός να προστατεύει τη Συρία και τον λαό της».
 Περισσότερο αισιόδοξος εμφανίζεται ο υπουργός Δικαιοσύνης της Συρίας και τέως υφυπουργός Εξωτερικών, Γιόσι Μπέϊλιν, που εκτιμά ότι η αλλαγή στην ηγεσία της Δαμασκού μπορεί να διευκολύνει μια συμφωνία με το Ισραήλ.
 «Θα είναι πιο εύκολο για τη νέα γενιά που δεν αποτελεί τμήμα του απορριπτικού στρατοπέδου να συμβιβαστεί με την ύπαρξη του Ισραήλ», είπε.
 Ο Τούρκος πρωθυπουργός, Μπουλέντ Ετζεβίτ, εξέφρασε την άποψη ότι «δεν θα βρεθεί εύκολα η δυνατότητα αντικατάστασης του Aλ Ασαντ». Παρατήρησε ακόμα ότι «κατά το τελευταίο χρονικό διάστημα υπήρξαν πολλές θετικές εξελίξεις στις σχέσεις μας με τη Συρία».
 Ο πρόεδρος των ΗΠΑ, Μπιλ Κλίντον, εξέφρασε τη λύπη του για τον θάνατο του Ασαντ, δηλώνοντας ότι «αν και είχαμε τις διαφωνίες μας τον σεβόμουν πάντα, επειδή αισθανόμουν ότι ήταν ανοιχτός και ευθύς μαζί μου και επειδή αισθανόμουν 
ότι το εννοούσε όταν είπε ότι έκανε μια στρατηγική επιλογή για την ειρήνη».
 Σε ερώτηση για το κατά πόσον ο θάνατος του Ασαντ θα καθυστερήσει την ειρηνευτική διαδικασία στη Μέση Ανατολή, είπε ότι «είναι ακόμη νωρίς να μιλήσουμε γι' αυτό. Θα υπάρξει μια περίοδος θρήνου στη Συρία. Θα υπάρξει μια περίοδος ξεδιαλέγματος και ο συριακός λαός θα λάβει αποφάσεις. Τότε θα δούμε τι θα γίνει».
 Ανησυχία για το μέλλον της ειρηνευτικής διαδικασίας εξέφρασε ο πρόεδρος της Ρωσίας, Βλαντιμίρ Πούτιν. Σύμφωνα με τον πρώην πρωθυπουργό και ειδικό σε θέματα Μέσης Ανατολής, Γεβγκένι Πριμακόφ, ο οποίος μίλησε μαζί του, ο Ρώσος πρόεδρος εξέφρασε «όχι μόνο τη λύπη του αλλά και την ανησυχία του για την εξέλιξη των γεγονότων. Ο θάνατος του Χαφέζ αλ Ασαντ είναι ένα πολύ σημαντικό γεγονός».
 Αρχικά μεταδόθηκε ότι τη Ρωσία θα εκπροσωπηθεί στην κηδεία του Ασαντ από τον ίδιο τον Πούτιν. Αργότερα όμως η είδηση διαψεύστηκε από το ρωσικό πρακτορείο ειδήσεων «Ιντερφάξ».
 Οι ΗΠΑ θα εκπροσωπηθούν από την υπουργό Εξωτερικών, Μάντλεν Ολμπράτ.
 - Ο κυβερνητικός εκπρόσωπος Δ. Pέππας έκανε την ακόλουθη δήλωση: «Eκφράζουμε τη λύπη μας για τον θάνατο του προέδρου της Συρίας. Aπευθύνουμε τα συλλυπητήριά μας στον συριακό λαό για την απώλεια του ηγέγη του, που έρχεται σε μια ιδιαίτερα κρίσιμη στιγμή για τις εξελίξεις στην περιοχή».
