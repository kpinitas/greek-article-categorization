Είναι το πρώτο απτό δείγμα των κυβερνητικών προθέσεων στο θέμα των αποκρατικοποιήσεων μετά την εκλογική αναμέτρηση και, ουσιαστικά, αποτελεί την απαρχή ενός δεύτερου κύματος μετοχοποιήσεων δημοσίων οργανισμών και επιχειρήσεων που θα κρατήσουν «ζωντανό» το ενδιαφέρον των επενδυτών μέχρι το τέλος του έτους και τους πρώτους μήνες του 2001.
Οι αναμενόμενες εξελίξεις στη μετοχική σύνθεση των ΔΕΚΟ που περνούν αναγκαστικά από τη Σοφοκλέους -με ΕΤΒΑ, ΑΤΕ, ΟΤΕ, ΔΕΗ κ.ά.- θεωρείται σχεδόν βέβαιο ότι θα πυροδοτήσουν και ανάλογες κινήσεις σε μια σειρά μεγάλων ιδιωτικών τραπεζών και επιχειρήσεων της χώρας που θα σπεύσουν να εκμεταλλευτούν τις απελευθερώσεις των αγορών, προκειμένου να ενισχύσουν τη θέση τους και στην εντός ΟΝΕ πραγματικότητα.
Προβάλλει, κατά συνέπεια, το ενδεχόμενο μαζί με την είσοδο της χώρας στη ζώνη του ευρώ, σε δύο εβδομάδες από σήμερα, το ελληνικό Xρηματιστήριο να εισέλθει και αυτό στη «θερμή» ζώνη, πολλώ μάλλον δε που επίκειται και η αναβάθμισή του στο διεθνές χρηματιστηριακό σύστημα.
Αυτά, ως προς τις αντικειμενικές συνθήκες που διαμορφώνονται με βάση τα όσα αναμένονται στους επόμενους μήνες και με το επιπρόσθετο πλεονέκτημα της ταχύτερης αποκλιμάκωσης των επιτοκίων, κατά το δεύτερο εξάμηνο του έτους, που θα αποδεσμεύσει μεγάλα κεφάλαια και για το Xρηματιστήριο.
Αλλωστε,στις παραμέτρους αυτές στηρίζονται οι εκτιμήσεις παραγόντων της αγοράς οι οποίοι εκφράζουν την πεποίθηση ότι η Σοφοκλέους θα αρχίσει σταδιακά να προεξοφλεί όλο και πιο έντονα τη βελτίωση των όρων με τους οποίους διεξάγεται το χρηματιστηριακό παιχνίδι, δίνοντας σε βάθος χρόνου μια «αβάντα» τουλάχιστον 1.000 μονάδων σε σύγκριση με τα παρόντα επίπεδα (4.400 μονάδες) του γενικού δείκτη.
Κατά την άποψη των αναλυτών, ο γενικός δείκτης έχει δημιουργήσει ισχυρές βάσεις γύρω από τις 4.300 μονάδες, με τις ρευστοποιήσεις να περιορίζονται δραματικά και το αγοραστικό ενδιαφέρον να ενισχύεται όταν επιχειρούνται πιέσεις κάτω από τα επίπεδα αυτά.
Ωστόσο, έχει καταστεί σαφές ότι για να διατηρήσει ο γενικός δείκτης τις αντιστάσεις που αναπτύσσονται όταν προσεγγίζει τις 4.800 μονάδες, απαιτούνται κεφάλαια σημαντικά μεγαλύτερα των 120-140 δισ. δρχ. που τζιράρονται σήμερα στη Σοφοκλέους. Και επειδή η τόνωση των καθημερινών συναλλαγών ποτέ δεν έρχεται από μόνη της, η αγορά έχει στραμμένο το βλέμμα της σε τρία «κομβικά σημεία» που θα άρουν την όποια επιφυλακτικότητα των επενδυτών και θα ενισχύσουν το αγοραστικό ενδιαφέρον.
* Την αναβάθμιση του Xρηματιστηρίου από τη M.S.C.I. που θεωρείται βέβαιο ότι θα προσελκύσει κεφάλαια ξένων θεσμικών επενδυτών (γύρω στο 1 δισ. δολάρια ή περίπου 350 δισ. δρχ. σε πρώτη φάση) τα οποία θα κατευθυνθούν κυρίως στα blue chips της ελληνικής αγοράς.
* Τα μεγάλα «deals» που αναμένεται να υλοποιηθούν κατά τους προσεχείς μήνες, με επίκεντρο τον τραπεζικό κλάδο, όπου επιχειρούνται νέες συνεργασίες ακόμη και μεταξύ των ισχυροτέρων της αγοράς και
*Tη νομιμοποίηση του λεγόμενου «αέρα», με την ψήφιση της δεύτερης σειράς μέτρων για το Χρηματιστήριο, μέσα στο καλοκαίρι, ρύθμιση η οποία εκτιμάται ότι θα τονώσει σημαντικά τη ρευστότητα ιδιωτών επενδυτών και επιχειρηματιών στη Σοφοκλέους.
