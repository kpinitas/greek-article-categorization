 Τους αποκαλούν και «εξαπτέρυγα» του Κώστα Καραμανλή ή άλλως πώς «λοχαγούς» του 
κόμματος. Είναι κατά κύριο λόγο νέοι στη βουλευτική αλλά και πραγματική ηλικία 
βουλευτές, και από την πρώτη ημέρα εκλογής του Κώστα Καραμανλή στην ηγεσία του 
κόμματος τον στηρίζουν φανατικά. Αυτό κάνουν σε κάθε δύσκολη για τον πρόεδρο της Ν.Δ. στιγμή, αυτό έκαναν και όταν προχθές άκουσαν την Ντόρα Μπακογιάννη να 
ασκεί έντονη κριτική στον πρόεδρο του κόμματος. Αστραψαν και βρόντηξαν και επιτέθηκαν με δριμύτητα στην πρώην υπουργό, είτε άμεσα είτε έμμεσα.
 Χαρακτηριστικό παράδειγμα, ο Γιώργος Καλός, βουλευτής Πειραιά, ο οποίος ήταν από τους λίγους βουλευτές που στήριξαν τον εκπρόσωπο του κόμματος στην επίθεση 
που δέχτηκε πρόσφατα. Χθες απάντησε εμμέσως στην Ντόρα Μπακογιάννη κάνοντας λόγο για ύποπτες και προσωπικές αφετηρίες, αλλά και στον Κ. Μητσοτάκη, ο οποίος είπε πρόσφατα ότι τρία συνέδρια είναι πολλά. «Και τι είναι ένα συνέδριο; Σιροπάκι, να πάρουμε 2-3 κουταλιές πριν από το βήχα; », αναρωτήθηκε. Αλλη περίπτωση ο Γ. Καλατζής, ο οποίος επίσης κατά καιρούς υπερασπίζεται τον πρόεδρο στην κριτική που δέχεται από τον Κ. Μητσοτάκη, όπως έκανε και χθες καλώντας την Ντόρα Μπακογιάννη, αν θέλει, να αναμετρηθεί με την ηγεσία του κόμματος στο τακτικό συνέδριο! Επίσης χαρακτηριστική περίπτωση ο συνδικαλιστής Γιάννης Μανώλης, πρώην στενός φίλος του Μ. Εβερτ και τώρα υποστηρικτής του Κ. Καραμανλή. «Η λογική που λέει ότι θα τα πούμε στο συνέδριο 
το άλλο και ότι τότε θα μιλήσουμε για την επανίδρυση ξέρετε τι σημαίνει; Οτι μέχρι το άλλο συνέδριο θα έχουμε εσωστρέφεια και αυτό πρέπει να σταματήσει. Αυτό είναι απαίτηση της κοινωνικής βάσης του κόμματος», είπε χαρακτηριστικά αναφερόμενος στην ομιλία της Ντόρας Μπακογιάννη.
 Aπό την άλλη πλευρά υπάρχουν βουλευτές, πολιτευτές ή κομματικά στελέχη τα οποία δεν είναι απαραιτήτως ταυτισμένα με κάποιο πόλο μέσα στην Ν.Δ. και συνήθως εκφράζουν αιρετικές απόψεις και αρκούντως επικριτικές θέσεις για χειρισμούς της ηγεσίας. Ο καθένας έχει διαφορετική αφετηρία και λόγους, εν τούτοις στο «διά ταύτα» περίπου συμφωνούν.
 Ο Γιώργος Σούρλας, είναι μία τέτοια περίπτωση. Στο συνέδριο ζήτησε ευθέως την παραίτηση του εκπροσώπου Tύπου του κόμματος και ήταν από τους λίγους που το έκανε.
 Ο Πέτρος Tατούλης είναι μία άλλη περίπτωση. Είχε διαγραφεί πριν από δύο χρόνια 
με τους κ. Σουφλιά, Μάνο κ.ά., επανήλθε όταν έληξε η ποινή του, αλλά δεν δείχνει διατεθειμένος να συμπεριφέρεται ως χειροκροτητής.
 Εμμέσως και αυτός ζήτησε την παραίτηση Σπηλιωτόπουλου, ενώ αναφερόμενος στον τρόπο με τον οποίο διοικείται η Ν.Δ. είπε ότι ένα κόμμα δεν διοικείται με μαγκιά και τσαμπουκά! Μάλιστα, χαρακτήρισε «φύλλο συκής» όσα λέγονται περί διαπλεκομένων που εμποδίζουν το έργο της Ν.Δ. Ο Απόστολος Ανδρεουλάκος, από διαφορετική αφετηρία, διατηρεί επίσης έναν αυτόνομο λόγο και διαφοροποιείται ανοικτά από αρκετές επιλογές. Είπε στο συνέδριο ότι στηρίζει την ηγεσία, αλλά ήταν σαφής όταν έλεγε πως υπάρχει πρόβλημα δημοκρατίας στο κόμμα. Παράλληλα επέκρινε τις αναφορές περί μεσαίου χώρου. Ο Αγγελος Μπρατάκος δεν διαφοροποιείται συχνά, αλλά τώρα στάθηκε κριτικός προς την ιδέα πραγματοποίησης ενός ακόμη συνεδρίου. «Τα τρία συνέδρια θα κάνουν κακό στη Νέα 
Δημοκρατία. Κάθε τρεις και λίγο θα κάνουμε συνέδρια; », αναρωτήθηκε. Ο Δ. Μπουλούκος είναι εντελώς ξεχωριστή περίπτωση. Μετείχε στο συνέδριο με την ιδιότητα του πρώην βουλευτή και ζήτησε την παραίτηση ολόκληρης της ηγετικής ομάδας, με αποτέλεσμα όμως να αποδοκιμασθεί από τους συνέδρους! 
 Ο Γιώργος Βουλγαράκης, μπορεί να είχε ταυτισθεί στο παρελθόν με τον Κ. Μητσοτάκη, εν τούτοις εδώ και καιρό παίζει έναν πιο αυτόνομο ρόλο, κρατώντας αποστάσεις και από τους δύο, διατηρώντας όμως παράλληλα καλές σχέσεις και με τους δύο. Στο συνέδριο δεν είπε ευθέως να παραιτηθεί ο Αρης Σπηλιωτόπουλος, αλλά το είπε εμμέσως. Ζήτησε να παραιτηθούν οι μη εκλεγμένοι, όπως είναι οι τομεάρχες, ο εκπρόσωπος κ.ά. Η πρότασή του αποσκοπούσε ουσιαστικά στον εκπρόσωπο.
 Στάση σιωπής κράτησαν τέλος σε ολόκληρο το συνέδριο οι λεγόμενοι και «βαρόνοι» 
της Νέας Δημοκρατίας. Γιάννης Βαβιτσιώτης, Γιάννης Κεφαλογιάννης και Αχιλλέας Καραμανλής προτίμησαν να μη ρίξουν λάδι στη φωτιά. Αλλωστε, ποτέ δεν θα το έκαναν, όταν απέναντί τους βρίσκεται ο κίνδυνος -σύμφωνα με την εκτίμησή τους- 
που ακούει στο όνομα Μητσοτάκης. Εν τούτοις, η σιωπή τους σε καμία περίπτωση δεν μπορεί να ερμηνευθεί με συμφωνία στις επιλογές του προέδρου του κόμματος και κυρίως σε αυτή του εκπροσώπου Tύπου. Και οι τρεις στις κατ' ιδίαν συζητήσεις τους είναι ιδιαίτερα οργισμένοι με τον Α. Σπηλιωτόπουλο και την επιλογή Καραμανλή να τον κρατάει στη θέση του, αλλά και με την πρόσφατη αποπομπή Καρατζαφέρη. Ετσι άλλωστε ερμηνεύεται και η σιωπή των τριών αυτών κορυφαίων στελεχών τα οποία ουσιαστικά κίνησαν προ ετών τη διαδικασία ανάδειξης του Κ. Καραμανλή στην προεδρία και σε κάθε ευκαιρία στήριζαν τις επιλογές του. Στο συγκεκριμένο συνέδριο-αν και παρευρέθησαν-προτίμησαν να μη μιλήσουν. Ετσι, ούτε στήριξαν τις επιλογές Καραμανλή ούτε ταυτίστηκαν με τις κριτικές φωνές, όπως της Ντόρας Μπακογιάννη.
