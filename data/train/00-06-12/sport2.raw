Mε επιτήδειες κινήσεις που κατέληξαν στο εύγλωττο 3-0 επί της Δανίας στο στάδιο «Γιαν Μπρέιντελ» του Μπριζ οι Γάλλοι παγκόσμιοι πρωταθλητές άρχισαν με στιλ τα παιχνίδια του τέταρτου ομίλου, στον οποίο όλες οι ομάδες έχουν κατακτήσει στο παρελθόν τον ευρωπαϊκό τίτλο.
 Ο Γάλλος προπονητής Ροζέ Λεμέρ δεν έκανε καμία προσπάθεια να συγκρατήσει τον ενθουσιασμό του. «Οταν η ομάδα σου νικάει 3-0 τη Δανία δεν μπορεί να μην είσαι ικανοποιημένος» δήλωσε. Είχε όμως λόγια συμπάθειας και για τους Δανούς. «Μας δημιούργησαν πολλά προβλήματα στην αρχή. Αλλά οι παγκόσμιοι πρωταθλητές είχαν μία αξιοπρόσεκτη διάθεση να φέρουν προς το μέρος τους τη νίκη» είπε ο Λεμέρ.
 «Οι τρικολόρ, που παρέταξαν σύνθεση φουλ πρωταθλητών κόσμου, εκτός του Ανελκά που κάνει δίδυμο με τον Ανρί, απέδειξαν εκ νέου την αξία τους», σημειώνει το Γαλλικό Πρακτορείο. «Επιβεβαίωσαν με αταραξία το ρόλο τους ως φαβορί στο Ευρωπαϊκό», λέει το «Ασοσιέιτεντ», «Η Γαλλία επέστρεψε στην κλάση της του Παγκοσμίου Κυπέλλου» γράφει το «Ρόιτερς».
 Αρκετοί θεωρούν την ομάδα αυτή της Γαλλίας ανώτερη κι από εκείνη που κατέκτησε πριν από δύο χρόνια το Παγκόσμιο Κύπελλο. Αψογη άμυνα, όπως τότε, ιδανικό και πάλι το κέντρο της, όπου προεξάρχει πάντα το πνεύμα του Ζιντάν, και τώρα πια μία επίθεση φωτιά με το δαιμόνιο Ανρί και τον Ανελκά. Ηδη οι τεχνικοί των άλλων φαβορί πονοκεφαλιάζουν: Δεν είναι εύκολο να αναχαιτίσεις μία ομάδα που ακόμη και ο τερματοφύλακάς της (Μπαρτέζ) δημιουργεί παιχνίδι... 
 Οπως λέει ο Λεμέρ, η γαλλική άμυνα βρέθηκε πράγματι σε δύσκολη θέση στο πρώτο δεκάλεπτο, όταν οι Τόμασον, Σαντ υποχρέωσαν τον Φαμπιάν Μπαρτέζ να κάνει δύο επεμβάσεις. Από εκεί και πέρα το πρώτο ημίχρονο κύλησε με την υπεροχή των πρωταθλητών κόσμου που μάλιστα σημείωσαν νωρίς το γκολ τους, αφού στο 9' έχασαν μεγάλη ευκαιρία με τον Ανελκά. Ηταν το 16', όταν ο Σμάιχελ έπεσε στα πόδια του Νικολά Ανελκά για να αποτρέψει τον κίνδυνο. Αλλά ο Λοράν Μπλαν που ήλθε «τρέιλερ» από πίσω κέρδισε την μπάλα για να τη στείλει στα δίχτυα σημειώνοντας το 16ο τέρμα του με τους «τρικολόρ», επίτευγμα εντυπωσιακό για έναν αμυντικό.
 Στο δεύτερο ημίχρονο η Δανία φαινόταν στην αρχή πιο επιθετική, όμως αυτή ήταν μία μαγική εικόνα καθώς οι «τρικολόρ» ήταν αυτοί που δημιουργούσαν κινδύνους. Ωσπου στο 64' διπλασίασαν τα τέρματά τους. Ο Ζινεντίν Ζιντάν έβγαλε μία από τους γνωστές του πάσες στον Τιερί Ανρί. Εκείνος έφυγε από τα αριστερά κι όταν μπήκε στην περιοχή από πλάγια θέση πλάσαρε ιδανικά, για να ξεσηκωθεί η κερκίδα φωνάζοντας ρυθμικά το όνομά του. Λίγο πριν σκοράρει (στο 58') ο σέντερ φορ της Αρσεναλ βρέθηκε πάλι σε θέση για γκολ. Στο 87' η μπάλα πέρασε αστραπαία από τον Μπαρτέζ στον Ζιντάν κι απ' αυτόν στον Βιλτόρ, αλλά έσωσε ο Σμάιχελ, ενώ στο 90' ο Δανός γκολκίπερ απέκρουσε κεραυνό του Ζιντάν. Χάθηκε η μπάλα στο 92', όταν από πάσα του Βιεϊρά ο Σιλβέν Βιλτόρ έκανε το 3-0. Πάντως στην αρχή της φάσης, όταν η μπάλα πήγε στον Βιεϊρά, ο μετέπειτα σκόρερ ήταν οφσάιντ.
 ΓΑΛΛΙΑ: Μπαρτέζ, Τιράμ, Ντεσεγί, Μπλαν, Λιζαραζού, Πετί, Ντεσάν, Ζιντάν, Τζορκαέφ (58' Βιεϊρά), Ανρί, Ανελκά (81' Βιλτόρ). 
 ΔΑΝΙΑ: Σμάιχελ, Σιένμπεργκ, Χένρικσεν, Χάιντσε, Κέλντινγκ, Αλαν Νίλσεν, Τόφτινγκ (72' Γκράβεσεν), Μπίσγκααρντ (72' Γιόργκενσεν), Γκρόνκιερ, Τόμασον (79' Μπεκ), Σαντ.
