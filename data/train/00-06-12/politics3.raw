«Εβδομάδα ΟΝΕ» είναι για την κυβέρνηση αυτή που αρχίζει σήμερα, εν όψει του συμβουλίου κορυφής της Πορτογαλίας, το οποίο θα λάβει την άλλη Δευτέρα την οριστική απόφαση για την ένταξη της χώρας μας στη ζώνη του ευρώ.
 Αύριο ο πρωθυπουργός θα ενημερώσει τον Πρόεδρο της Δημοκρατίας Κ. Στεφανόπουλο 
και την Τετάρτη θα συνεδριάσει το υπουργικό συμβούλιο. Την Πέμπτη ο Κ. Σημίτης 
θα μιλήσει σε εκδήλωση στο Ζάππειο και αναμένεται να αναφερθεί στην πορεία της 
Ελλάδας στη μετα-ΟΝΕ εποχή. Την Παρασκευή θα καλέσει σε συνάντηση τους πολιτικούς αρχηγούς, καθώς και παλαίμαχους πολιτικούς. Στο μέγαρο Μαξίμου θα πάνε οι πρώην πρωθυπουργοί Γ. Ράλλης και Κ. Μητσοτάκης και ο ιστορικός ηγέτης της ανανεωτικής Αριστεράς Λ. Κύρκος, ο οποίος έχει από πολλά χρόνια υποστηρίξει την προσπάθεια για ένταξη της Ελλάδας στην Ενωμένη Ευρώπη.
 «Μετά την ένταξη στην ΟΝΕ ο λαός περιμένει να δει το αντίκρισμα, το έμπρακτο αποτέλεσμα των κόπων και των θυσιών του, και οι απαιτήσεις του είναι μεγάλες και εύλογες», τόνισε ο υπουργός Εθνικής Αμυνας Ακης Τσοχατζόπουλος σε ομιλία του το βράδυ του Σαββάτου σε ανοιχτή συγκέντρωση του ΠΑΣΟΚ στο Ζαγκλιβέρι.
 Οπως μεταδίδει το γραφείο Θεσσαλονίκης, ο A. Tσοχατζόπουλος επισήμανε ότι «έτσι το ΠΑΣΟΚ είναι υποχρεωμένο να απαντήσει πως τα κοινωνικά στρώματα, που πλήρωσαν δυσβάσταχτα το κόστος της ένταξης στην ΟΝΕ, θα δικαιωθούν συμμετέχοντας ισότιμα στην κατανομή του μεγαλύτερου οικονομικού αποτελέσματος, 
πως θα αυξηθεί πραγματικά το εισόδημα των αγροτών, των μισθωτών, των συνταξιούχων». Ο υπουργός σημείωσε ότι το ΠΑΣΟΚ «δεσμεύεται να προχωρήσει το 2001 σε μεγαλύτερη αύξηση του εισοδήματος από αυτή του 2000», τονίζοντας παράλληλα την «ανάγκη για ανακατανομή του εισοδήματος και του πλούτου».
 Αναφερόμενος στις συνθήκες της παγκοσμιοποίησης είπε: «Διεκδικούμε από το κράτος να θέσει κανόνες λειτουργίας και ελέγχου της παγκοσμιοποιημένης οικονομίας. Καθώς οι δυνάμεις της οικονομίας ενισχύονται ταχύτατα τα τελευταία 
χρόνια, με αποτέλεσμα να γίνονται ισχυρότερες της πολιτικής και να παρεμβαίνουν σε αυτή, η μόνη απάντηση είναι η δημιουργία, μέσω του κράτους, αντίβαρου στις δυνάμεις της οικονομίας».
  Mιλώντας στην Πάτρα στο νομαρχιακό συμβούλιο του ΠAΣΟK, ο κ. Tσοχατζόπουλος είπε για τις εκλογές: 
 «Κάναμε λάθος στην προεκλογική τακτική. Αφήσαμε να περάσει η εντύπωση ότι η Δεξιά είναι φιλολαϊκή. Με το ερώτημα του μεσαίου χώρου που είναι άνευρο, απολιτικό, δημιουργεί σύγχυση και επιτρέπει το "ψάρεμα" ψηφοφόρων».
