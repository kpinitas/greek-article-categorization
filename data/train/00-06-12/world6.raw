 Με τους συμμάχους του Γιουγκοσλάβου προέδρου, Σλόμπονταν Μιλόσεβιτς, να κατηγορούν τη Δύση για εξαγορά ψήφων, οι ψηφοφόροι στο Μαυροβούνιο προσήλθαν χθες στις κάλπες, για τη διεξαγωγή επαναληπτικών δημοτικών εκλογών στους δυο μεγαλύτερους δήμους της Δημοκρατίας, οι οποίες όμως έχουν τον χαρακτήρα δημοψηφίσματος για τις φιλο-δυτικές πολιτικές της, αλλά και για το μέλλον της γιουγκοσλαβικής ομοσπονδίας.
 Οι κάλπες στήθηκαν στην πρωτεύουσα Ποντγκόριτσα και στομ δήμο του Χέρτσεγκ Νόβι και ανεξάρτητα με τον τυπικό χαρακτήρα των δημοτικών εκλογών, στην πραγματικότητα θεωρείται ότι πρόκειται κατά κάποιον τρόπο για δημοψήφισμα τόσο 
για την τύχη του Μαυροβουνίου, όσο και της γιουγκοσλαβικής ομοσπονδίας. Στις εκλογές αυτές, εκτός από την ανάδειξη των νέων δημοτικών αρχών στην Ποντγκόριτσα και το Χέρτσεγκ Νόβι, θα αποδειχθεί πόση είναι η δύναμη και η επιρροή του προέδρου Μίλο Τζουγκάνοβιτς στο Μαυροβούνιο και πόση είναι η επιρροή του Γιουγκοσλάβου προέδρου Σλόμπονταν Μιλόσεβιτς.
 Σε αυτή την εκλογική αναμέτρηση συμμετείχαν επτά κόμματα και συνασπισμοί στην Ποντγκόριτσα και πέντε συνασπισμοί στο Χέρτσεγκ Νόβι. Το κύριο ενδιαφέρον εστιάστηκε στην αναμέτρηση των συνασπισμών «Για μια καλύτερη ζωή» του προέδρου 
του Μαυροβουνίου, Μίλο Τζουγκάνοβιτς, και «Για την Γιουγκοσλαβία» του πρωθυπουργού της Γιουγκοσλαβίας, Μόμιρ Μπουλάτοβιτς, στενού συνεργάτη του Mιλόσεβιτς, που θεωρούνται οι επικρατέστεροι.
 Στους δύο αυτούς δήμους συγκεντρώνεται το ένα τρίτο περίπου των εγγεγραμμένων ψηφοφόρων του Μαυροβουνίου.
 Σε όλη τη διάρκεια της προεκλογικής εκστρατείας, το κλίμα ήταν πολωμένο και οι 
υποψήφιοι του συνασπισμού του Τζουγκάνοβιτς δήλωναν ότι η ψήφος στον συνασπισμό αυτό είναι ψήφος στο δημοκρατικό Μαυροβούνιο και στο Μαυροβούνιο που θα έχει σχέσεις με την Ουάσιγκτον και τις Βρυξέλλες και όχι με το Πεκίνο και τη Βαγδάτη.
 Οι υποψήφιοι του συνασπισμού του Μπουλάτοβιτς δήλωναν στις προεκλογικές συγκεντρώσεις ότι με την ψήφο στο συνασπισμό «Για τη Γιουγκοσλαβία» διαχωρίζονται οι πατριώτες από τους προδότες και αυτοί που επιθυμούν τη διατήρηση της Γιουγκοσλαβίας από τους αποσχιστές του Μαυροβουνίου.
 Ο Γιουγκοσλάβος πρωθυπουργός κατηγόρησε τις Ηνωμένες Πολιτείες και την Ευρωπαϊκή Ενωση, ότι διέθεσαν 40 εκατομμύρια γερμανικά μάρκα (20 εκατομμύρια δολάρια) στο Μαυροβούνιο με «σκοπό την εξαγορά ψήφων». Οπως δήλωσε χαρακτηριστικά, «αυτό που συμβαίνει τώρα είναι πραγματικά αναξιοπρεπές. Βλέπουμε ξένα κέντρα οικονομικής και πολιτικής ισχύος να διοχετεύουν χρήματα και να δίνουν ψευδείς υποσχέσεις».
 Αντίθετα, οι υποστηρικτές του Τζουγκάνοβιτς εμφανίστηκαν σίγουροι ότι οι πολιτικές επιλογές, που έδωσαν στο Μαυροβούνιο «εικονική» ανεξαρτησία από τη κεντρική κυβέρνηση του Βελιγραδίου, θα έχουν την επιδοκιμασία των ψηφοφόρων.
 «Τα αποτελέσματα αυτών των εκλογών θα συνεισφέρουν σημαντικά στον περαιτέρω εκδημοκρατισμό και την πολιτική σταθερότητα στο Μαυροβούνιο», δήλωσε ο Τζουγκάνοβιτς, αφού ψήφισε νωρίς το πρωί σε εκλογικό κέντρο στην Ποντγκόριτσα.
 Εν τω μεταξύ, εκφράζονται φόβοι, ότι το αποτέλεσμα της κάλπης μπορεί να οδηγήσει σε ξέσπασμα βίας, αν ο συνασπισμός του Μπουλάτοβιτς αρνηθεί να αποδεχθεί μια πιθανή ήττα.
