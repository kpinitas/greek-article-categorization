Η έκπληξη έρχεται το Σεπτέμβριο από την αγορά ενέργειας μαζί με τις πρωθυπουργικές εξαγγελίες στην ΔΕΘ. 
Ο πρόεδρος του ΧΑΑ και του ΧΠΑ κ. Αλεξάκης σε συνεργασία με τον πρόεδρο της νεότευκτης Ρυθμιστικής Αρχής Ενέργειας καθηγητή του ΕΜΠ, κ. Κάπρο, ετοιμάζουν και θα παρουσιάσουν στις αρχές Σεπτέμβρη τη δημιουργία μιας νέας «ενεργειακής» χρηματιστηριακής αγοράς, η οποία θα λειτουργήσει στο πλαίσιο του Χρηματιστηρίου Παραγώγων.
Στόχος, όπως επιβεβαίωσε απαντώντας σε σχετικό ερώτημα της «Οικονομίας» ο αρμόδιος υπουργός Ανάπτυξης κ. Ν. Χριστοδουλάκης, είναι να λειτουργήσει η νέα αγορά πριν από το τέλος του έτους, λίγο μετά την έναρξη λειτουργίας της αντίστοιχης ιταλικής αγοράς.
Οι πρώτες ανακοινώσεις στους ενδιαφερόμενους φορείς θα γίνουν σε ημερίδα που έχει προγραμματισθεί για τις αρχές Σεπτέμβρη σχεδόν ταυτόχρονα με την έναρξη της ΔΕΘ.
Το σχήμα μέσα από το οποίο θα λειτουργήσει η αγορά αυτή είναι το ΧΠΑ και ο προβλεπόμενος τζίρος συναλλαγών εκτιμάται ότι θα ξεπερνά κατά πολύ το σύνολο των σημερινών συναλλαγών στο XΠA και το XAA.
Οπως διευκρινίζουν αρμόδιοι παράγοντες τόσο από το ΧΠΑ όσο και από την ΡΑΕ (Ρυθμιστική Αρχή Ενεργειας), θα εισαχθούν στο ΧΠΑ νέα παράγωγα προϊόντα τα οποία θα στηρίζονται σε συμβόλαια αγοράς-πώλησης πακέτων ηλεκτρικής ενεργειας, καυσίμων και φυσικού αερίου.
Η αγορά της ηλεκτρικής ενέργειας, τουλάχιστον μέχρι την απελευθέρωσή της στην Ελλάδα, θα απευθύνεται στις χώρες της περιοχής ήτοι τις βαλκανικές, την Τουρκία και το Ισραήλ.
Για τα παράγωγα προϊόντα που αφορούν τα καύσιμα η εκτέλεση των συμβολαίων δεν αντιμετωπίζει πρόβλημα, καθώς τα μεταφορικά μέσα υφίστανται, αλλά για την ηλεκτρική ενεργεια αναμένεται να χρησιμοποιηθούν τόσο τα ήδη υπάρχοντα δίκτυα όσο και νέες γραμμές σύνδεσης, ιδιαίτερα με την Τουρκία και την Ιταλία.
Οι ανακοινώσεις που θα γίνουν στις αρχές Σεπτεμβρίου θα προσδιορίζουν και την ακριβή έναρξη της νέας αγοράς, η οποία αρχικά θα στηριχθεί στα παράγωγα συμβόλαια καυσίμων και φυσικού αερίου και στη συνέχεια στα παράγωγα συμβόλαια ηλεκτρικής ενέργειας.
Το θεσμικό πλαίσιο λειτουργίας της νέας αγοράς θα έχει οριστικοποιηθεί μέσα στο επόμενο δίμηνο και θα προβλέπει μεταξύ άλλων την προσαρμογή των εταιρειών - του χώρου των υγρών καυσίμων και του φυσικού αερίου - ώστε να μπορούν να λειτουργήσουν μέσα στη νέα αγορά.
Ταυτόχρονα, θα επιταχυνθούν οι συνεννοήσεις με τις γειτονικές χώρες -οι διαδικασία αυτή έχει ήδη αρχίσει μεταξύ των αρμόδιων φορέων- για την συμμετοχή τους στην ελληνική αγορά ενέργειας.
Το νέο σύστημα, όπως ισχυρίζονται οι αρμόδιοι παράγοντες της κυβέρνησης, θα ορθολογικοποιήσει «από τα πάνω» την αγορά των καυσίμων και θα φέρει τις τιμές σε επίπεδα που να «δοκιμάζονται» από την προσφορά και την ζήτηση της περιφεριακής αγοράς.
Καθιστάται έτσι η Ελλάδα το σημαντικότερο περιφερειακό κέντρο της ανατολικής Μεσογείου στην αγορά ενέργειας.
Το μεγάλο άλμα θα γίνει, όπως υπογραμμίζουν, στην ηλεκτρική ενέργεια, καθώς η λειτουργία της αγοράς πριν καν ακόμα απελευθερωθεί η σχετική αγορά (Φεβρουάριο του 2001) θα δημιουργήσει σταθερούς ορους για την προετοιμασία και λειτουργία των νέων «παιχτών» παραγώγων οι οποίοι θα γνωρίζουν εκ των προτέρων το ανταγωνιστικό πλαίσιο μέσα στο οποίο θα επιχειρήσουν την παραγωγή και πώληση ηλεκτρικής ενέργειας τόσο για την εσωτερική αγορά όσο και για την ευρύτερη περιοχή των Bαλκανίων και της ΝΑ Μεσογείου.
Tο άνοιγμα της αγοράς ενέργειας με όρους χρηματιστηριακούς δεν φαίνεται να ενθουσιάζει όλες τις πλευρές. Πληροφορίες αναφέρουν ότι φορείς της αγοράς καυσίμων δεν έχουν ιδιαίτερα θετική στάση στο εγχείρημα και επιμένουν ότι το υπάρχον καθεστώς είναι επαρκές για την εγχώρια αγορά.
Στις αρνητικές αυτές πιέσεις από την πλευρά της ΡΑΕ απαντούν ότι το άνοιγμα της αγοράς τοποθετεί αφενός την Ελλάδα στο χάρτη των αγορών της ευρωζώνης και τη μετατρέπει σε ένα ισχυρό περιφερειακό κέντρο στην ΝΑ Ευρώπη και τη Μεσόγειο, ενώ παράλληλα ορθολογικοποιεί το σύστημα προσδιορισμού τιμών.
