Μετά το υπουργείο Μεταφορών, που πλέον στεγάζεται σε υπερσύγχρονο κτίριο στου Παπάγου, άλλα 9 υπουργεία ετοιμάζονται να μετακομίσουν. 
Η μεταστέγασή τους έχει προγραμματιστεί να γίνει εντός της τρέχουσας τριετίας, ανακουφίζοντας το πολύπαθο κέντρο της Αθήνας και βάζοντας παράλληλα μια τάξη στις διάσπαρτες υπηρεσίες τους.
Xαρακτηριστική είναι η περίπτωση του υπουργείου Οικονομικών που στεγάζεται σε 25 (!) διαφορετικά κτίρια ή του υπουργείου Ναυτιλίας που νοικιάζει 17 κτίσματα, γεγονός που προκαλεί ένα απίστευτο γραφειοκρατικό μποτιλιάρισμα στη συνεργασία του προσωπικού, αλλά και την εξυπηρέτηση του πολίτη. 
Η Κτηματική Εταιρεία του Δημοσίου (ΚΕΔ), που έχει επιφορτιστεί με την υλοποίηση του φιλόδοξου εγχειρήματος, προβάλλει ένα νέο μοντέλο διαχείρισης: Το Δημόσιο επιχειρεί να λειτουργήσει με τους κανόνες της αγοράς, προκηρύσσοντας προσκλήσεις για εκδήλωση ενδιαφέροντος από ιδιώτες και αγοράζοντας τα κτίρια «με το κλειδί στο χέρι». 
Το κόστος μετεγκατάστασης για έξι υπουργεία ανέρχεται τουλάχιστον σε 72 δισ. δραχμές, ενώ οι εγκαταστάσεις για άλλα τρία υπουργεία θα κατασκευαστούν από το Δημόσιο.
Οσον αφορά τη χρηματοδότηση, η ΚΕΔ θα ακολουθήσει κάτι ανάλογο με τους πολίτες που παίρνουν δάνειο για αγορά κατοικίας. 
Θα πληρώνει δόσεις του δανείου ανάλογες με αυτές που σήμερα καταβάλλει για το ενοίκιο των κτιρίων του, αφού σχεδόν το σύνολο των υπουργείων είναι στο νοίκι. Επιπλέον, εξετάζεται η δυνατότητα σύναψης δανείου με την Ευρωπαϊκή Τράπεζα Επενδύσεων.
 Εγκαίνια στις αρχές του επόμενου χρόνου αναμένεται να κάνει το ΥΠΕΧΩΔΕ επί της οδού Θηβών, στην περιοχή του Ελαιώνα. 
Σ' ένα μοντέρνο κτίριο που ενσωματώνει την τελευταία λέξη της βιοκλιματικής τεχνολογίας, με ειδικά φυτά και φυσικό εξαερισμό, στο παλιό κτίριο του εργοστασίου «Κεράνης». 
Σε εξέλιξη βρίσκονται προκηρύξεις για τη στέγαση των υπουργείων Γεωργίας και Παιδείας. 
 Το υπουργείο Γεωργίας αναζητεί κτίριο με χώρους έκτασης 19.000 τ.μ. και υπόγεια 2.000 τ.μ., με εύκολη προσπέλαση στα αναπτυσσόμενα δίκτυα συγκοινωνιών και χώρους στάθμευσης για τουλάχιστον 500 αυτοκίνητα. Η προκήρυξη προβλέπει την παράδοση του κτιρίου έτοιμου προς χρήση σε ένα χρόνο από την ημερομηνία υπογραφής του συμβολαίου αγοράς. 
 Κοντά σε σταθμό του μετρό θέλει να βρίσκεται και το υπουργείο Παιδείας, που ψάχνει για κτίριο 29.000 τ.μ. με υπόγειους βοηθητικούς χώρους 18.500 τ.μ. και 750 θέσεις στάθμευσης. Κάτω από την ίδια στέγη θα βρίσκονται, εκτός από όλες τις υπηρεσίες του, το Παιδαγωγικό Ινστιτούτο και το Κέντρο Εκπαιδευτικής Ερευνας. Ο χρόνος παράδοσης έχει οριστεί στα 2,5 χρόνια.
 Ενα γιγάντιο κτίριο ή κτιριακό συγκρότημα έκτασης 50.000 τ.μ. με υπόγεια περίπου 17.000 τ.μ. και 1.300 θέσεις πάρκινγκ επιθυμούν να βρουν τα υπουργεία Εθνικής Οικονομίας και Οικονομικών, που προβλέπεται να λειτουργούν στις ίδιες εγκαταστάσεις. Η προθεσμία υποβολής προσφορών λήγει τον ερχόμενο Οκτώβριο και ο χρόνος αποπεράτωσης του έργου από τον ιδιώτη-πωλητή έχει οριστεί στα 2,5 χρόνια.
Τις επόμενες ημέρες αναμένεται να δημοσιευτούν οι προκηρύξεις για τα υπουργεία Εργασίας και Τύπου. 
 Το υπουργείο Εργασίας και Κοινωνικών Ασφαλίσεων αναζητεί στέγη έκτασης 22.500 τ.μ. και ανάλογους χώρους στάθμευσης.
 Tις μικρότερες απαιτήσεις έχει το υπουργείο Τύπου και Πληροφοριών για ένα κτίσμα 8.500 τ.μ. Το τελευταίο, πάντως, πρέπει να βρεθεί σε ακτίνα τουλάχιστον ενός χιλιομέτρου από τη Βουλή.  Το κτίριο που στεγάζεται σήμερα το υπουργείο Τύπου έχει αγοραστεί από το Δημόσιο και σε αυτό θα στεγαστούν υπηρεσίες του υπουργείου Εξωτερικών.
 Εντός του επόμενου μήνα αναμένεται να δημοσιευθεί η πρόσκληση ενδιαφέροντος για το υπουργείο Ανάπτυξης, το οποίο έχει αποφασίσει να αγοράσει δικό του κτίριο, ανάλογων προδιαγραφών με τα υπόλοιπα.
 Εντός του Σεπτεμβρίου υπογράφεται η σύμβαση για ανακατασκευή των αποθηκών Βασιλειάδη, που βρίσκονται στο λιμάνι του Πειραιά και στις οποίες θα στεγαστούν οι διάσπαρτες υπηρεσίες του υπ. Εμπορικής Ναυτιλίας. Οι αποθήκες παραχωρήθηκαν για το σκοπό αυτό από τον ΟΛΠ και το έργο προβλέπεται να παραδοθεί το Σεπτέμβριο του 2002.
 Σε δημόσια έκταση θα κτίσει το νέο υπουργείο Εσωτερικών, κοντά στο υπουργείο Δικαιοσύνης, στο πάρκο χωροφυλακής στο Γουδί. Εκεί, λοιπόν, θα σχηματιστεί μια ολόκληρη γειτονιά από πέντε υπουργεία (Εσωτερικών, Δικαιοσύνης, Δημόσιας Τάξης, Μεταφορών, Εθνικής Αμυνας). Τις μελέτες έχει αναλάβει το ΥΠΕΧΩΔΕ, καθώς το έργο εντάσσεται στο πάρκο του Γουδιού. 
Πέραν αυτών, σε άλλες ιδιόκτητες εγκαταστάσεις θα μεταφερθεί η υπηρεσία μεταγωγών αλλοδαπών της Γενικής Αστυνομικής Διεύθυνσης Αττικής, η Γενική Αστυνομική Διεύθυνση Θεσσαλονίκης, η Γενική Γραμματεία Aθλητισμού, οι κεντρικές υπηρεσίες ΣΔΟΕ Αθήνας και Θεσσαλονίκης και μια σειρά από Δημόσιες Οικονομικές Υπηρεσίες (ΔΟΥ) στην Αττική και την επαρχία.
