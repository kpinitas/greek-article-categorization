Ολα ξεκίνησαν από την περιβόητη «κίτρινη κάρτα» του Χουάν Αντόνιο Σάμαρανκ, που αμέσως μετά τις εθνικές εκλογές θυμήθηκε ότι η Αθήνα έχει αναλάβει τους Ολυμπιακούς Αγώνες του 2004. Ολως τυχαίως, εκείνες τις μέρες, η Γιάννα Αγγελοπούλου βρισκόταν στην Θεσσαλονίκη, για  το final four!
 Χρειάστηκε να γίνουν δύο μυστικές συναντήσεις του Κώστα Σημίτη με τη «σιδηρά κυρία», για να επέλθει «γάμος» από το (υπό τη μορφή διαζυγίου από την απειλή αφαίρεσης των Αγώνων) «συνοικέσιο» του προέδρου της ΔΟΕ Χ. Α. Σάμαρανκ.
 Στις 9 Μαΐου, ανακοινώνεται η αντικατάσταση του Π. Θωμόπουλου (πέρασε ως «παραίτηση» για να μην θεωρεί αποτυχία του ιδίου του υποδιοικητή της Tραπέζης της Ελλάδος και χρεωθεί στον πρωθυπουργό), και η αποχώρηση της Νίκης Τζαβέλλα, που με την Γιάννα στην προεδρία δεν είχε λόγο ύπαρξης.
 Επόμενος στόχος, ο Κ. Μπακούρης. Ο υψηλόμισθος (με πέντε εκατομμύρια δραχμές) διευθύνων σύμβουλος μπορεί να δούλευε με την ακρίβεια ελβετικού ρολογιού όμως η αλήθεια ήταν πως... έκαιγε καρβουνάκια!
Η Αγγελοπούλου δεν άργησε να τον τυλίξει σε μια κόλα χαρτί και να τον στείλει στον πρωθυπουργό.
Οι χειρισμοί του στην υπόθεση των ραδιοτηλεοπτικών ήταν πραγματικά τραγικοί. 
Αποκορύφωμα, η τοποθέτηση του στελέχους της ΕΡΤ, Γιάννη Θεοδωρακόπουλου, στην επιτροπή η οποία θα έκρινε ποια από τις πέντε εταιρείες που είχαν εκδηλώσει ενδιαφέρον (ανάμεσά τους και η κρατική τηλεόραση, με τον εκλεκτό της ΔΟΕ, Μανόλο Ρομέρο) θα έπαιρνε τη δουλειά. Ηταν το κύκνειο άσμα του Κ. Μπακούρη...
 Λίγες μέρες αργότερα, ο «Ελβετός» είχε συνάντηση με ηγετικό στέλεχος της κυβέρνησης και συμφωνούσε να εισπράξει το ποσό των 100 εκατ. δραχμών (αντί των 500 και βάλε) για να αδειάσει τη θέση του δ. συμβούλου.
 Παράλληλα, η νέα πρόεδρος έπαιρνε μια πρώτη γεύση από το προσωπικό της εταιρείας. Η αλήθεια είναι ότι σχημάτισε απογοητευτική εικόνα από την πρώτη στιγμή! 
 Στην πρώτη βόλτα της, με οικοδεσπότη (τότε) Κ. Μπακούρη, δεν πίστευε στα μάτια της: Οταν πέρασε από κάποια γραφεία, μερικές κοπελιές δεν σηκώθηκαν καν από τις θέσεις τους ενώ ορισμένες μάσαγαν τσίχλα.
 Η εικόνα από την πλειονότητα του ανώτερου προσωπικού, ήταν εξίσου αποκαρδιωτική. Κάποιος της φίλησε το χέρι! Ενας άλλος την υποδέχθηκε λες κι έμπαινε σε... αεροσκάφος. Με τον γνωστό χαιρετισμό των αεροσυνοδών «welcome aboard»! Η γελοιότητα σε όλο της το μεγαλείο. 
 Η Γιάννα αηδίασε. Η πρώτη απόφαση ήταν να ξηλωθούν όλοι! Οχι γιατί απέτυχαν στο διαγώνισμα της υποδοχής αλλά γιατί σχεδόν  κανείς δεν πέρασε ένα πιο σημαντικό τεστ: Η Αγγελοπούλου, μόλις πάτησε το πόδι της στα νέα κτίρια (άλλη πονεμένη ιστορία) της Οργανωτικής, ζήτησε εγγράφως από τους διευθυντές τις εισηγήσεις που είχαν υποβάλει στη διοίκηση κατά την τριετία. Και μάλιστα, με... αριθμό πρωτοκόλλου. Τόμπολα!
 Το δεύτερο σκέλος του στρατηγικού σχεδίου της Γιάννας ήταν σε πλήρη εξέλιξη. Η νέα πρόεδρος θεωρούσε αδιανόητο να συνεργάζεται με οποιονδήποτε άλλο πλην των δικών της ανθρώπων. Εκτός του Πέτρου Συναδινού, επέβαλε τον Μάρτιν Σήμιτσεκ τον Κώστα Λιάσκα και στο... δρόμο, μάζεψε τον Σπύρο Καπράλο. Ο τελευταίος έπαιξε το ρόλο του «Δούρειου Ιππου» στην όλη ιστορία: Μετείχε στην επιτροπή για τα ραδιοτηλεοπτικά και μόλις τέλειωσε η πρώτη συνεδρίαση, την ενημέρωσε σχετικά...
 Παράλληλα, με κινήσεις προς τη Διεθνή Ολυμπιακή Επιτροπή (προσωπικά στον Σάμαρανκ), η Αγγελοπούλου κατάφερε να πάρει την συναίνεση της ΔΟΕ, ώστε να μη συμμετέχουν στο νέο «ευέλικτο» σχήμα οι δύο Ελληνες «αθάνατοι», οι Λάμπης Νικολάου (κυρίως αυτός) και Νίκος Φιλάρετος, καθώς κι ο δήμαρχος Αθηναίων Δημήτρης Αβραμόπουλος.
Μάλιστα, λέγεται ότι ο τελευταίος δεν πρόκειται να της το συγχωρήσει ποτέ, γιατί ήταν από τους υπέρμαχους της επιστροφής της στα ηνία.
 Το τρίτο μέρος του «σχεδίου των 100 ημερών» αφορούσε την εμπλοκή της κυβέρνησης και των υπουργείων.
Η Γιάννα γνώριζε πολύ καλά ότι αν δεν είχε την υψηλή εποπτεία ο Κ. Σημίτης, δεν θα μπορούσε να φέρει βόλτα ούτε τον Πάγκαλο ούτε τον Λαλιώτη. Ακόμη ακόμη και τον Φλωρίδη...
Ετσι, με τις νουθεσίες του Σάμαρανκ, επέβαλε ένα ακόμη οργανωτικό σχήμα, με πρόεδρο τον ίδιο τον πρωθυπουργό, ώστε να μπορεί να ελέγξει τους υπουργούς. 
Ο Κώστας Σημίτης δεν μπορούσε να κάνει πίσω. Αλλωστε, γνώριζε πολύ καλά ότι ο Χουάν Αντόνιο Σάμαρανκ έφτασε στο «αμήν» να κατακεραυνώσει την ελληνική πλευρά και σε μια άλλη επίσκεψή του στην Αθήνα, προ των εκλογών. Τότε, στο σπίτι της Ελισάβετ Παπαζώη, συγκρατήθηκε την τελευταία στιγμή από την Αγγελοπούλου!
Ομως, το μεγαλύτερο σοκ για τα στελέχη της κυβέρνησης συντελέστηκε όταν ορισμένοι απ' τους υπουργούς (ανάμεσά τους ο Πάγκαλος με τον Φλωρίδη) επισκέπτονταν τον Σάμαρανκ στη Λοζάνη και δεν είχαν την ανάλογη προβολήμε τη Γιάννα. 
