Θεωρητικά, Μίλαν και Ιντερ δεν κινδυνεύουν ν' αποκλειστούν ούτε από την Ντιναμό Ζάγκρεμπ, που οι Ροσονέρι είχαν νικήσει 3-1 στο Μιλάνο, ούτε κι από την Χέλσινγκποργκς, που αντίθετα είχε νικήσει τους Νερατζούρι 1-0 στη Σουηδία.
Πράγμα που σημαίνει ότι, πάντα θεωρητικά, Μίλαν και Ιντερ δεν θ' αφήσουν να τους ξεφύγει, μες από τα χέρια, η 1η φάση των ομίλων του Champions League, η κλήρωση των οποίων θα γίνει την ερχόμενη Παρασκευή στο Μόντε Κάρλο. 
...Θεωρητικά, γιατί μισή ώρα νωρίτερα, πάντα στο Πριγκιπάτο, θα γίνει κι η κλήρωση του 1ου γύρου του Kυπέλλου UEFA. Εκεί όπου, μαζί με τις 36 ομάδες που έχουν ήδη προκριθεί (ανάμεσά τους κι η ΑΕΚ, ο ΟΦΗ, ο ΠΑΟΚ, ο Ηρακλής) ή τις 3 νικήτριες του Intertoto, θα συμπεριληφθούν στην κληρωτίδα και οι 16 που θα έχουν «υποβιβαστεί», εν ολίγοις αποκλειστεί από τον 3ο προκριματικό γύρο του Champions League. 
Τον γύρο, όμως, της Μίλαν και της Ιντερ. Του Αλμπέρτο Ζακερόνι και του Μαρτσέλο Λίπι. Κυρίως όμως του Σίλβιο Μπερλουσκόνι και του Μάσιμο Μοράτι, που στην περίπτωση -παταγώδους- αποτυχίας, αυτή τη φορά δεν θα διστάσουν ν' αποκεφαλίσουν δύο από τους προπονητές που μέχρι πρόσφατα θεωρούνταν οι «αναντικατάστατοι» του ιταλικού calcio.
 Τον 47χρονο Ζακερόνι γιατί πρώτα εκτόξευσε την Ουντινέζε στο κλαμπ των λεγόμενων «7 αδελφών» του Campionato: μαζί με Μίλαν, Ιντερ, Γιουβέντους, Ρόμα, Λάτσιο και Φιορεντίνα.
 Κι ύστερα, γιατί στην πρώτη του χρονιά ως τεχνικός των Ροσονέρι επανέλαβε το θαύμα, χαρίζοντας στον Μπερλουσκόνι και στην Μίλαν ένα απρόσμενο πρωτάθλημα, έως το τέλος καταδικασμένο να καταλήξει στα χέρια της Λάτσιο. 
 Τη δεύτερη και την τρίτη χρονιά, πιστός στο αγαπημένο του 3-4-3, ο «Ζακ» οδήγησε τη Μίλαν στην 3η θέση.
 Ενα σύστημα ωστόσο που ο Μπερλουσκόνι δεν δίστασε να κατακρίνει και ν' απορρίψει, ισχυριζόμενος ότι «οι τρεις αμυντικοί στην ευθεία, ταιριάζουν πολύ περισσότερο σε μία νεότερη ομάδα κι όχι σε μία άμυνα που απαρτίζεται από τον 35χρονο Κοστακούρτα, τον 33χρονο Μαλντίνι ή τον 32χρονο Σερζίνιο».
Μία άποψη που, και λανθασμένη να ήταν, δεν θα μπορούσε παρά να δικαιώσει τον ιταλό μεγιστάνα και πρώην πρωθυπουργό, για τον απλούστατο λόγο ότι ήταν παρών τη βραδιά που η Ρεάλ Μαδρίτης ταπείνωνε με 5-1 τη Μίλαν χαλώντας στην ίδια, και τον δισεκατομμυριούχο πρόεδρο και ιδιοκτήτη της, τα 100ά γενέθλια της ομάδας...
 «Γνωρίζω ότι θα με απολύσουν, αλλά εγώ τη Μίλαν δεν την αλλάζω» δεν δίστασε να πει ο Ζακερόνι, εισπράττοντας από τον Μπερλουσκόνι την εξής απάντηση:
 Εκείνες τις ημέρες ο Μπερλουσκόνι βρισκόταν για διακοπές στον παράδεισο των Βερμούδων. Κι ενώ οι εφημερίδες αποκάλυπταν μία μυστική του συνάντηση με τον Αρίγκο Σάκι, μάλιστα ένα βράδυ πριν η Μίλαν ταπεινωθεί από την Ρεάλ Μαδρίτης, ο Ζακερόνι, πάντοτε ήρεμος, ετοιμαζόταν γιά ν' αντιμετωπίσει την Ντιναμό. 
 Ο Μπερλουσκόνι είχε ζητήσει να ενημερώνεται τηλεφωνικά, αλλά πέρασαν 10, κι ύστερα 20 λεπτά κι ουδείς τολμούσε να σχηματίσει τα πλήκτρα του τηλεφώνου του.
 Και τότε, πήρε ο ίδιος: «Τι συμβαίνει, γιατί δεν μου τηλεφωνείτε;» ρώτησε τον Γκαλιάνι.
 «Γιατί χα-χα-χα-χάνουμε 1-0» του απαντούσε, με τρεμάμενη φωνή ο Νο 2 της Μίλαν. 
 Ο Μπερλουσκόνι του έκλεισε το τηλέφωνο, δύο λεπτά αργότερα η Μίλαν ισοφάρισε με τον Σεβσένκο, αλλά μέχρι να πετύχει το 2-1, ή το τελικό 3-1, ο λαός των Ροσονέρι, και κυρίως ο Ζακερόνι, έπρεπε πρώτα να περάσουν από χίλια κύματα αμφισβήτησης...
 Η ίδια ακριβώς λογική ισχύει και για τον 52χρονο προπονητή της Ιντερ του Μαρτσέλο Λίπι.
 Που απέτυχε στο περυσινό Campionato, και που άρπαξε το τρένο του Champions League μόνο στο μπαράζ, και μόνο χάρη σε δύο μαγείες του Ρομπέρτο Μπάτζο.
 Τον οποίο, ο ίδιος ο Λίπι έδιωξε φέτος το καλοκαίρι.
 «Εάν δεν αποκλείσεις την Χέλσινγκμποργκς, να ξέρεις ότι θα σε αντικαταστήσει ο Ντίνο Τζοφ» δεν δίστασε να του πει ο Μάσιμο Μοράτι, που στα πέντε χρόνια της θητείας του έχει βγάλει από την τσέπη του περισσότερα από 200 δισ. δραχμές για την ενίσχυση μίας ομάδας που ωστόσο αδυνατεί να βρει ακόμη ένα στιλ κι ένα σύστημα.
 «Δεν φταίω εγώ, αλλά οι απουσίες» δικαιολογήθηκε ο Λίπι, αποδεικνύοντας εν ολίγοις ότι εάν σου λείπουν οι διάφοροι Ρονάλντο, Βιέρι, Ρεκόμπα, Φαρινός, σημαίνει ότι είσαι ένα μέτριος προπονητής, γιατί είναι αδύνατον να μην σου αρκούν οι Χακάν Σουκούρ, Ρόμπι Κιν, Ζαμοράνο, Σέιντορφ...
 Δικαιολογίες και αερολογίες, από δύο προπονητές που μένουν σε διπλανά σπίτια, στο κέντρο του Μιλάνο, που είναι φίλοι, βλέπονται και κάνουν παρέα, αλλά που εάν αποτύχουν αναγκαστικά, θα ετοιμάσουν τις βαλίτσες τους.
Και να φανταστεί κανείς ότι ο Λίπι, όταν η Μίλαν συνετρίβη από τη Ρεάλ είπε ότι εκείνος, εάν ήταν στη θέση του Ζακερόνι θα είχε ήδη παραιτηθεί. Γιατί δεν είναι δυνατόν ν' αμφισβητείται η δουλειά ενός προπονητή όταν βρισκόμαστε ακόμη στις 2 Αυγούστου.
