Tροφοδοτούμενες από την περιορισμένη προσφορά και την αυξανόμενη ζήτηση, οι τιμές του πετρελαίου αυξάνονται τις τελευταίες ημέρες με ταχύτατο ρυθμό, ενώ ο φόβος για μια νέα πετρελαϊκή κρίση σκιάζει τη διεθνή κοινότητα. 
Ηδη η τιμή του μπρεντ ξεπέρασε αυτήν την εβδομάδα τα 32 δολάρια, φτάνοντας το υψηλότερο επίπεδο της τελευταίας δεκαετίας, τροφοδοτούμενη τόσο από τα χαμηλά αποθέματα στις ΗΠΑ, που προσέγγισαν το χαμηλότερο επίπεδο των τελευταίων 24 ετών, όσο και από την αβεβαιότητα που υπάρχει για το εάν η αύξηση της παραγωγής που υποσχέθηκε η Σαουδική Αραβία θα υλοποιηθεί.
Tις τελευταίες δύο εβδομάδες η τιμή του μαύρου χρυσού έχει εκτοξευθεί κατά 14%, υψηλότερα και από τα επίπεδα του περασμένου Ιουνίου, λίγο πριν από τη δεύτερη αύξηση της παραγωγής από τον ΟΠΕΚ φέτος. 
Τα στοιχεία είναι ιδιαίτερα απαισιόδοξα για το μέλλον, καθώς στις χώρες του ΟΟΣΑ -στις οποίες περιλαμβάνονται οι μεγαλύτερες οικονομίες του πλανήτη- τα πετρελαϊκά αποθέματα αυξήθηκαν κατά το β' τρίμηνο του 2000 μόλις κατά 58 εκατ. βαρέλια, λίγο περισσότερο από το μισό της συνηθισμένης τους αύξησης αυτήν την περίοδο. 
Παράλληλα η καθημερινή ζήτηση αυξάνει σε επίπεδα δυσανάλογα της προσφοράς, με αποτέλεσμα τη διαρκή μείωση των αποθεμάτων, και όλα αυτά σε μια περίοδο που όλες σχεδόν οι χώρες του βόρειου ημισφαιρίου αυξάνουν συνήθως τα αποθέματά τους ενόψει του ερχομού του χειμώνα. 
Ετσι οι φόβοι για πιθανές ελλείψεις και περαιτέρω άνοδο των τιμών, στη συνέχεια, αυξάνουν. Αρκετοί αναλυτές εκτιμούν ότι τουλάχιστον βραχυπρόθεσμα οι τιμές θα συνεχίσουν να παραμένουν σε υψηλά επίπεδα και ότι θα υποχωρήσουν κάτω από τα 30 δολάρια ανά βαρέλι μόνο στους επόμενους 3 ή 6 μήνες. Κάποιοι άλλοι, περισσότερο απαισιόδοξοι, φοβούνται ότι ίσως και να βρισκόμαστε στην αρχή μιας ακόμη μεγαλύτερης και πιο επίπονης περιόδου, πιθανότατα προ μιας νέας πετρελαϊκής κρίσης. 
Πολλά θα εξαρτηθούν από τη στάση του ΟΠΕΚ, ο οποίος, ελέγχοντας το 40% και πλέον της παγκόσμιας προσφοράς, επέβαλε ποσοστώσεις πέρσι το Μάρτιο προκειμένου να ενισχύσει τις τιμές, που είχαν διολισθήσει κάτω από τα 10 δολάρια ανά βαρέλι στις αρχές του 1999.
Ο ΟΠΕΚ συνεδριάζει στις 10 Σεπτεμβρίου, όμως τίποτε δεν καθιστά σίγουρη μια αύξηση της παραγωγής, πόσο μάλλον ύστερα από τις δηλώσεις του προέδρου του, Αλί Ροντρίγκεζ, ότι δεν επιθυμεί να υποχωρήσουν οι τιμές χαμηλότερα από τα σημερινά επίπεδα.
Ο Ροντρίγκεζ, ο οποίος περιόδευσε σε χώρες-μέλη του ΟΠΕΚ έχει καταφέρει να συσφίξει τις μεταξύ τους σχέσεις και να ενισχύσει τις σκληρές τάσεις που υπάρχουν μέσα στο καρτέλ. Ο οργανισμός έχει αποφασίσει αύξηση ή μείωση της προσφοράς μόνο εφόσον το καλάθι των τιμών των διαφόρων τύπων πετρελαίου που έχει υιοθετήσει ξεπεράσει το πλαίσιο των 22-28 δολαρίων. 
Kλειδί για την πορεία των τιμών αποτελεί και η στάση της Σαουδικής Αραβίας, η οποία επιθυμεί αποκλιμάκωση της τιμής του καλαθιού του ΟΠΕΚ στα 25 δολάρια το βαρέλι. 
Το Ριάντ, διαφοροποιούμενο, κάλεσε στις 4 Ιουλίου τις χώρες του ΟΠΕΚ να προχωρήσουν σε αύξηση της παραγωγής κατά 500.000 βαρέλια ημερησίως, προκειμένου οι τιμές να υποχωρήσουν στα παραπάνω επίπεδα και απείλησε να προχωρήσει μονομερώς σε επιπλέον προσφορά. 
Οι αναλυτές εκτιμούν ότι η Σαουδική Αραβία, που δεν έχει προβεί σε καμία σχετική ανακοίνωση έκτοτε, προχώρησε σε αύξηση της παραγωγής κατά 250.000 βαρέλια ημερησίως τον Ιούλιο, ενώ τα υπόλοιπα 250.000 βαρέλια αναμένονται ακόμη. Είναι όμως ασαφές ακόμη εάν θα προχωρήσει σε αυτήν την αύξηση και πολλά θα εξαρτηθούν από τις πιέσεις που θα δεχθούν από τους αμερικανούς συμμάχους τους.
Eνώ οι τιμές βρίσκονταν στα ύψη αυτήν την εβδομάδα, ο υπουργός Οικονομικών των ΗΠΑ Λόρενς Σάμερς φάνηκε ιδιαίτερα καθησυχαστικός σε δηλώσεις του. Η άνοδος της τιμής της βενζίνης στις ΗΠΑ είχε προκαλέσει τη δημόσια κατακραυγή πριν από ενάμιση περίπου μήνα και αποτέλεσε αντικείμενο προεκλογικής διαμάχης μεταξύ των δύο υποψήφιων προέδρων.
