Mε τη «Λερναία Yδρα» παρομοίαζε υψηλόβαθμο στέλεχος της Ν.Δ. τα εσωτερικά προβλήματα του κόμματός του. «Για κάθε ένα κεφάλι που κόβει ο Κ. Καραμανλής, ξεπετάγονται δύο καινούρια».
Ο πονοκέφαλος για τη Ρηγίλλης είναι η πολυδιάσπαση του καραμανλικού στρατοπέδου, καθώς υποστηρικτές του προέδρου βρίσκονται ήδη χωρισμένοι σε διαφορετικά μπλοκ, τα οποία σε πολλές περιπτώσεις λειτουργούν ακόμη κι ανταγωνιστικά.
Επίσης, η κατηγορηματική διάψευση των προχθεσινών σεναρίων περί άμεσης απομάκρυνσης του Α. Σπηλιωτόπουλου με εντολή του Κ. Καραμανλή, γεγονός που σημαίνει ότι ο εκπρόσωπος παραμένει στη θέση του (το πιθανότερο ώς το συνέδριο), αναμένεται ότι θα αναζωπυρώσει αντιδράσεις.
Σ' αυτό το φόντο, το μεγάλο στοίχημα για τη Ρηγίλλης, ενόψει και του συνεδρίου, είναι να γεφυρώσει το χάσμα ανάμεσα στις καραμανλικές ομάδες και να υπάρξει ένα σταθερό, ενιαίο κέντρο συντονισμού τους...
ΟI «4 ΣΩΜΑΤΟΦΥΛΑΚΕΣ». Πρόκειται για φίλους από παλιά με τον Κ. Καραμανλή, οι οποίοι έπαιξαν καθοριστικό ρόλο στην εκλογή του ως προέδρου της Ν.Δ. αλλά και στην «καραμανλοποίηση» του κόμματος.
 Στην κατηγορία αυτή ανήκουν οι Γ. Βλάχος, Α. Λυκουρέντζος, Γ. Τουσιάκης, Λ. Ζαγορίτης, αλλά και οι Γ. Αγγέλου και Κ. Σταϊκούρας που αποτελούσαν τους συνδέσμους με τις οργανώσεις και το μεγαλύτερο τμήμα των συνδικαλιστών και των «γαλάζιων» της τοπικής αυτοδιοίκησης.
 Η ομάδα, η οποία αποτελείτο από τους 4 πρώτους, έχει πάψει πλέον να λειτουργεί κι ο Γ. Βλάχος, ο Α. Λυκουρέντζος κι ο Γ. Τουσιάκης δεν περνούν πια το ίδιο συχνά από τη Ρηγίλλης. Ωστόσο παραμένουν στο πλευρό του Κ. Καραμανλή, διατηρούν σχέσεις με οργανωτικά στελέχη και γίνονται αποδέκτες παραπόνων ιδιαίτερα για τις «αποπομπές» των μεσαίων στελεχών με τη γνωστή επιστολή του Α. Μοσχονά.
 Βρίσκονται σε σχέση αντιπαλότητας με τον Α. Σπηλιωτόπουλο, όμως αναμένεται ότι θα επιστρατευτούν αν τα πράγματα γίνουν δύσκολα στην πορεία προς το συνέδριο.
 Μετά τις βουλευτικές εκλογές, οι «λοχαγοί» συνέχισαν τις συνεδριάσεις τους και στην κρίσιμη περίοδο της διαγραφής του Γ. Καρατζαφέρη ήταν αυτοί που απάντησαν στην «ανταρσία των βαρόνων».
 Οι «λοχαγοί» δεν διατηρούν στενές σχέσεις με τους «οργανωτικούς» και στις τάξεις τους υπάρχουν διαφορές ως προς τον τρόπο αντιμετώπισης της εσωκομματικής κατάστασης. Παρά τις πικρίες που κατά καιρούς έχουν διατυπώσει αρκετοί από αυτούς για μη «σωστή» αξιοποίησή τους, στο συνέδριο αναμένεται ότι θα στηρίξουν ενεργά τον Κ. Καραμανλή.Οι περισσότεροι διατηρούν καλές σχέσεις με τον Αρη Σπηλιοτόπουλο.
 ΠΑΛΑΙΑ ΤΡΙΑΣ. Γ. Βαρβιτσιώτης, Γ. Κεφαλογιάννης και Α. Καραμανλής, ήταν από τους πρωταγωνιστές στην υπόθεση της εκλογής του Κ. Καραμανλή. Με εξαίρεση, όμως, τον Γ. Βαρβιτσιώτη (που τοποθετήθηκε επικεφαλής του Ινστιτούτου Δημοκρατίας) η εσωκομματική θέση των παραπάνω δεν ενισχύθηκε. Αντιθέτως, ήρθαν αντιμέτωποι με τη θεωρία περί «βαρόνων» και με προσπάθειες τιμητικής αποστρατείας τους.
 Οι σχέσεις τους με τον Κ. Καραμανλή έχουν ψυχρανθεί αλλά στη Ρηγίλλης υπολογίζουν ότι αν τα πράγματα φθάσουν σε κρίσιμο σημείο θα στηρίξουν και πάλι καθαρά τον πρόεδρο της Ν.Δ. επειδή δεν επιθυμούν επ' ουδενί να περάσει ξανά το κόμμα σε «μητσοτακικά χέρια». 
 Η παραμονή του Α. Σπηλιωτόπουλου αναμένεται πάντως ότι θα συνεχίσει ν' αποτελεί σημείο τριβής τους με τον αρχηγό.
Ο ΑΡΗΣ ΣΠΗΛIΩTΟΠΟΥΛΟΣ. Σε σχέσεις αντιπαλότητας με πολλούς από τους «οργανωτικούς» και με την 3άδα των παλιών, έχει κινηθεί μέχρι σήμερα στηριζόμενος αποκλειστικά στην εμπιστοσύνη του Κ. Καραμανλή. Το από ποια θέση θα συμμετάσχει στο συνέδριο δεν έχει ακόμη ξεκαθαριστεί. 
 Τους τελευταίους μήνες έχει αναπτύξει σχέσεις με αρκετά στελέχη, ενώ συνομιλεί τακτικά και με βουλευτές (Α. Λυκουρέζος, Κ. Καρράς, Ν. Σαλμάς, Η. Φωτιάδης). 
Η ΝΕΑ ΟΜΑΔΑ. Tα μέλη αυτής της ομάδας κατέχουν σήμερα θέσεις-κλειδιά.
 Ο Β. Μεϊμαράκης έχει ουσιαστικά πλέον τον πρώτο ρόλο στα οργανωτικά. Ο γραμματέας Πολιτικού Σχεδιασμού επιμένει ότι στόχος είναι οι όποιες διαφορές απόψεων να τοποθετούνται σε πολιτική κι όχι σε προσωπική βάση. Πολλοί από τους παλιούς συνεργάτες του Κ. Καραμανλή πιστεύουν, όμως, ότι σ' αυτή τη θέση έπρεπε να βρίσκεται στέλεχος «βέρο προεδρικό».
 Ο Δ. Σιούφας, προερχόμενος από την «εβερτική πτέρυγα», έχει επίσης αρκετούς αντιπάλους στο καραμανλικό στρατόπεδο.
 Ο Α. Μοσχονάς είναι από εκείνους που στήριξαν την εκλογή του Κ. Καραμανλή. 
Ομως η πρώτη κίνησή του να απομακρύνει τους τομεάρχες και περιφερειάρχες δημιούργησε δυσαρέσκεια μεταξύ των καραμανλικών μεσαίων στελεχών.
ΣΤΙΣ 22 Οκτωβρίου θα ξεκαθαρίσουν οι σχέσεις του Α. Σαμαρά με τη Ν.Δ. Εκείνη την ημέρα θα πραγματοποιηθεί η πανεθνική συνδιάσκεψη της ΠΟΛ.ΑΝ. και ότι οι αποφάσεις που θα ληφθούν θα είναι καθοριστικές.
Η αυτόνομη πορεία δεν αποτελεί διέξοδο κι ο Α. Σαμαράς δηλώνει πρόθυμος για «πολιτικό διάλογο με στόχο τη συγκρότηση αντισημιτικού μετώπου», δίχως όμως να διευκρινίζει αν στον διάλογο θα μετέχει ως αρχηγός κόμματος.Για πρώτη φορά όμως παραδέχεται εμμέσως ότι στόχος του είναι η επιστροφή του στη Ν.Δ.
Στη Ρηγίλλης, παρά τις καλές σχέσεις του Α. Σαμαρά με τον Κ. Καραμανλή, το θέμα μοιάζει με «γόρδιο δεσμό»: 
  Αρκετοί συνεργάτες του προέδρου επισημαίνουν ότι «αφού η πλειοψηφία των ψηφοφόρων της ΠΟΛ.ΑΝ. έχει επαναπατριστεί, δεν υπάρχει λόγος για επιστροφή του Α. Σαμαρά, που θα δημιουργούσε περισσότερα προβλήματα απ' αυτά που θα έλυνε».
 «Γαλάζιοι πρωτοκλασσάτοι» ωστόσο (Μ. Εβερτ, Γ. Βαρβιτσιώτης, Γ. Κεφαλογιάννης) τάσσονται ανοικτά υπέρ της επανόδου του, ποντάροντας στη δυναμική που θα αποκτούσε το κόμμα.
 Η Ντ. Μπακογιάννη και βουλευτές προσκείμενοι στην Αραβαντινού δηλώνουν «ή εμείς ή αυτός» κι αναφέρουν ότι υπάρχει μεγάλο τμήμα της κομματικής βάσης που είναι αντίθετο στην επιστροφή του Α. Σαμαρά. 
Ηδη πολλοί στη Ρηγίλλης χρεώνουν στην Ντ. Μπακογιάννη την ανακίνηση του θέματος προκειμένου να συντηρείται κλίμα αναταραχής ενόψει συνεδρίου. 
Ο Α. Σαμαράς από την άλλη εκτιμά ότι επιχειρείται να γίνει «σάκος του μποξ» για το ξεκαθάρισμα λογαριασμών στο εσωτερικό της Ν.Δ., ενώ άλλοι εκτιμούν ότι ο Κ. Καραμανλής βλέπει τον πρόεδρο της ΠΟΛ.ΑΝ. ως «χαρτί», αν κάποια στιγμή θελήσει να ωθήσει εκτός κόμματος την Ντ. Μπακογιάννη.
Τέλος, το σενάριο της υποψηφιότητάς του για το Δήμο Αθηναίων απορρίπτεται από τη Ν.Δ., αφού πιστεύεται ότι το θέμα θα προκαλούσε τέτοια εσωκομματική διαμάχη, ώστε θα κέρδιζε ο  υποψήφιος του ΠΑΣΟΚ. 
