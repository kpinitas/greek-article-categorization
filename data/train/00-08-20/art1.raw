Θα ήταν ένας μεγάλος και... απερίσπαστος περίπατος: Από το Παναθηναϊκό Στάδιο στο Ζάππειο και από 'κει στο Ολυμπιείο και προς το βράχο της Ακρόπολης περνώντας από του Φιλοπάππου, στρίβοντας προς την Αρχαία και Ρωμαϊκή Αγορά για να καταλήξεις στον Κεραμεικό. 
Σχεδιασμένο λεπτομερώς από τον προηγούμενο αιώνα, το όνειρο των γερμανών αρχιτεκτόνων Χάνσεν και Σάουμπερτ ονομάστηκε στη σύγχρονη Ελλάδα ενοποίηση αρχαιολογικών χώρων, έγινε πολιτική εξαγγελία 7 υπουργών, αλλά τώρα αλλοιώνεται με ασύνδετες και αποσπασματικές λύσεις... 
Βέβαια, την εποχή των Χάνσεν και Σάουμπερτ δεν υπήρχαν ούτε ανώνυμες εταιρείες, ούτε μια πόλη αλλοιωμένη από το μπετόν. Μόνο το γεγονός ότι για την ενοποίηση χρειάστηκαν επτά διαφορετικές μελέτες υποψιάζει για τη σύγχυση. 
Κι ούτε ο περίπατος θα 'ναι ανεμπόδιστος: να περπατάς αμέριμνος στην ιστορία της Αθήνας από την αρχαιότητα - δεκάδες τα κιγκλιδώματα, περίπτερα, κάγκελα, κτίρια, οι είσοδοι και έξοδοι. Ιδού ένα παράδειγμα:
Για τον αρχαιολογικό χώρο του Φιλοπάππου, η υπόφαση του '98 όριζε έξι περίπτερα-εισόδους. Η ΑΕ «Ενοποίηση Αρχαιολογικών Χώρων Αθήνας» (ΕΑΧΑ) ανέθεσε στο μελετητή οκτώ και η αρμόδια Εφορεία Αρχαιοτήτων πρότεινε συν ένα κινητό. Τελικά, στη συζήτηση της οριστικής μελέτης πριν από ένα μήνα στο Κεντρικό Αρχαιολογικό Συμβούλιο προτάθηκαν επτά. Εξάλλου, η μελέτη κατά τους μελετητές ονομάζεται προμελέτη, αλλά για την ΕΑΧΑ α' φάση οριστικής μελέτης, αφού ανέθεσε τα μισά έργα από αυτά που περιγράφει η απόφαση. 
nΘυμίζουμε ότι οι έξι προμελέτες που αφορούν στους αρχαιολογικούς χώρους Κεραμεικού, Ολυμπιείου, Αρχαίας Αγοράς, Ρωμαϊκής Αγοράς, Φιλοπάππου και Κλιτύων Ακρόπολης εγκρίθηκαν από το ΚΑΣ το 1998. 
Επί δύο χρόνια προετοιμάζονταν οι οριστικές μελέτες. Στο σύνολό τους είχαν δεχθεί πολλές παρατηρήσεις και κάποιες εγκρίθηκαν με το επιχείρημα πως ούτως ή άλλως θα πληρώνονταν. 
Οι μελετητές τότε και τώρα έφεραν πλήθος νέων κτιρίων διαφόρων χρήσεων που από την μια ανεβάζουν την τιμή της αμοιβής και από την άλλη κάνουν αυτό που χαρακτηριστικά είπε η αρχαιολόγος Λιάνα Παρλαμά: «Mε την ενοποίηση θα χτιστεί ό, τι είχε μείνει άχτιστο σ' αυτή την πόλη».
Σε όλα αυτά έρχεται να προστεθεί και η αλλαγή της κεντρικής κατεύθυνσης του υπουργείου Πολιτισμού. Η οδηγία Βενιζέλου προς τους μελετητές ήταν να περιοριστούν στις συνδέσεις των αρχαιολογικών χώρων. 
Ομως, η Ελ. Παπαζώη ζητεί να συνεργαστούν οι εφορείες με τους μελετητές και εντός αρχαιολογικών χώρων. Στόχος, μέρος των χρηματοδοτήσεων να απορροφηθεί σε αναστηλώσεις και συντηρήσεις μνημείων. 
Ετσι, μπορεί αυτή η συνεργασία να οδήγησε στην εκ νέου μελέτη κάποιων αρχαιολογικών χώρων, όπως για παράδειγμα στου Φιλοπάππου, αλλά δημιούργησε και μια σχέση άγραφης υποχρέωσης.
Πριν από ένα μήνα το Κεντρικό Αρχαιολογικό Συμβούλιο συζήτησε τις μελέτες Ολυμπιείου, Κεραμεικού και Φιλοπάππου. 
Πρώτη φορά καταγράφηκε στα πρακτικά του ΚΑΣ η διάσταση ανάμεσα στο ΥΠΠΟ και την ΕΑΧΑ, αφού αποδείχτηκε ότι η δεύτερη αυτοσχεδιάζει. Να τι προέβλεπε καθεμιά από τις μελέτες και τι ενέκρινε το ΚΑΣ:
Η οριστική μελέτη αφορά στο τετράγωνο από τη Βασ. Ολγας στην Αρδηττού και από τη Βασ. Αμαλίας στην Αθανασίου Διάκου. Βασικοί άξονες της μελέτης είναι η αναβίωση του Ιλισού και η σύνδεση με το ναό της Αρτέμιδος Αγροτέρας. 
Αδεια από το ΚΑΣ, κατά τη συνεδρίαση του '98, δεν είχε δοθεί. Τρίτος άξονας, η πεζοδρόμηση της Βασ. Ολγας μέχρι το Ζάππειο και η σύνδεση του Ολυμπιείου με τη Διονυσίου Αρεοπαγίτου. 
Για τον Ιλισό, οι μελετητές με μία έμπνευση που θύμιζε περισσότερο Ντίσνεϊλαντ αναβίωναν την κοίτη από τον αρχαιολογικό χώρο και κατά μήκος της Βασ. Ολγας όπου κατέληγε σε μορφή αρδευτικού καναλιού. Το ΚΑΣ ενέκρινε μόνο το τμήμα που διασχίζει τον αρχαιολογικό χώρο. Υδρογεωλογική μελέτη για τον εμπλουτισμό τού Ιλισού με νερό δεν υπάρχει. 
Η σύνδεση του Ολυμπιείου με τη Διονυσίου Αρεοπαγίτου αποφασίστηκε κατά πλειοψηφία να μη γίνει με υπόγεια διάβαση λόγω των αρχαιοτήτων που πιθανόν βρεθούν, αλλά με επίγεια διάβαση και φανάρια. Δηλαδή, οι περιπατητές θα περνάνε από πλακόστρωτα, ποτάμια, γέφυρες, στάσεις θέασης και ανάπαυσης για να καταλήγουν σε λεωφόρο και φανάρι! 
Ως προς τη σύνδεση με το ναό της Αρτέμιδος Αγροτέρας, το ΚΑΣ περιόρισε δραστικά τις κατασκευές που προβλέπονταν προτείνοντας μια απλή διαμόρφωση αφού βέβαια απαλλοτριωθούν τα νεότερα κτίσματα. 
Οσο για την πεζοδρόμηση της Βασ. Ολγας και τη σύνδεση με το Παναθηναϊκό Στάδιο, μέσω της Βας. Κωνσταντίνου, θα γίνουν εάν υπάρξει συγχρονισμός με τις αντίστοιχες παρεμβάσεις από το ΥΠΕΧΩΔΕ.
Το θέμα της απομάκρυνσης του Ομίλου Αντισφαίρισης και του Εθνικού δεν οριστικοποιήθηκε, γιατί και εδώ υπήρχε διάσταση μεταξύ της γνωμοδότησης του ΚΑΣ που έλεγε να απομακρυνθούν και της υπουργικής απόφασης.
Στο ΚΑΣ παρουσιάστηκε η πρώτη φάση της οριστικής μελέτης που επίσης είναι σε απόσταση από την υπάρχουσα υπουργική απόφαση. Οι μελετητές προτείνουν εξαγωνικές πλατείες (Θησείου), πλατείες καταβυθισμένες ( ναού Ασωμάτων), γλυπτά - οβελίσκους, μέχρι και ζωολογικό κήπο πίσω από την πλατεία Ασωμάτων, αφού απαλλοτριωθούν τα υπάρχοντα κτίρια. 
Η μελέτη πεζοδρομεί την Ερμού μέχρι την Πειραιώς και δημιουργεί καταβυθισμένη πλατεία στο ναό των Αγίων Ασωμάτων. Στο πεζοδρομημένο τμήμα προτείνει αναψυκτήριο, εστιατόριο, αγορά και έναν εξώστη. 
Δεν λύνει, όμως, όπως όριζε η προηγούμενη γνωμοδότηση, το θέμα της απομάκρυνσης των εγκαταστάεσων του ΗΛΠΑΠ και του ΗΣΑΠ προκειμένου να ανοίξει ο αρχαιολογικό χώρος και να προβληθεί η οδός των Παναθηναίων. Επίσης, επανέφερε την ανύψωση της Πειραιώς και την κατεδάφιση του μετώπου της Ερμού έως το κτίριο του Συλλόγου Ελλήνων Αρχαιολόγων μέχρι και τις αποθήκες της Εφορείας στη Μελιδώνη.
Από αυτά το συμβούλιο αποδέχθηκε την πεζοδρόμηση της Ερμού και την πλατεία στους Αγίους Ασωμάτους, έδωσε άδεια να κατεδαφιστούν τα κτίρια στην Ερμού για να γίνουν στο μέλλον ανασκαφές, αλλά όχι και το διπλανό κτίριο του ΣΕΑ, ούτε βέβαια οι αρχαιολογικές αποθήκες. 
Εδωσε εντολή να λυθεί με τον ΗΛΠΑΠ και τον ΗΣΑΠ η απομάκρυνσή τους, αλλά αυτά παραπέπονται στη δεύτερη φάση δηλαδή μετά το 2003... 
Οσο για την πλατεία Θησείου, το θέμα θα λυθεί μόνο όταν ετοιμαστεί και η μελέτη της Αρχαίας Αγοράς.
Εντός του αρχαιολογικού χώρου θα γίνουν διαδρομές, γέφυρες και στάσεις θέασης, ενώ η Διεύθυνση Συντήρησης Αρχαιοτήτων θα αναλάβει τη συντήρηση των σωζόμενων επιχρισμάτων των μνημείων του Κεραμεικού. 
Η προμελέτη του '98 είχε δεχθεί πλήθος παρατηρήσεων αφού προέβλεπε έως και πισίνα στην Κοίλη. Η συζήτηση της α' φάσης της οριστικής μελέτης πριν από ένα μήνα οδήγησε τη γ.γ. του ΥΠΠΟ Λίνα Μενδώνη να προτείνει την απόρριψη της μελέτης. Το ΚΑΣ κατέληξε να συνεργαστεί η εφορεία με τους μελετητές στα σημεία τριβής και να επανέλθουν το Σεπτέμβριο. 
Το χαρακτηριστικό των παρεμβάσεων είναι το πλήθος των περιφράξεων και περιπτέρων, που σκοπό έχουν να οροθετήσουν τον αρχαιολογικό χώρο σε έκταση 800 τ.μ. Αυτό αλλάζει το χαρακτήρα του χώρου που ήταν ανέκαθεν χώρος ελεύθερου περιπάτου και κίνησης των Αθηναίων. Η εφορία που συμφωνεί με τις περιφράξεις, προτάσσει το λογικό επιχείρημα της φύλαξης των μνημείων. Το ΚΑΣ, όμως, αντέτεινε ότι χρειάζεται να βρεθούν άλλες λύσεις περίφραξης και εισόδου ώστε να προστατευτεί ο χώρος. Οι είσοδοι - περίπτερα που προτείνονταν ήταν στο Λουμπαρδιάρη, στην Κοίλη (Θέατρο Μπαστιά), στην Αγία Μαρίνα, στο Αστεροσκοπείο, στην οδό Λαζαίων, στην είσοδο του θεάτρου Δόρας Στράτου και στην οδό Αιγινήτου με κύριο άξονα την ανάδειξη της Διακοίλης Οδού.
Το Σεπτέμβριο θα παρακολουθήσουμε τη δεύτερη φάση των μελετών της κατ' ευφημισμόν πλέον ενοποίησης. Την ίδια στιγμή η περίφημη πεζοδρόμηση της Διονυσίου Αρεοπαγίτου και της Αποστόλου Παύλου, που έχει χαρακτηριστεί κλειδί του έργου, είναι μόλις δύο ανοιχτά σκάμματα...
