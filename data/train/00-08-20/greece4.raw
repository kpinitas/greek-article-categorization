Φωτοβολταϊκά πανέλα, συστήματα ανακύκλωσης και εξοικονόμησης ενέργειας, νέα οικοδομικά υλικά φιλικά προς το περιβάλλον, ακόμη και... λίπασμα από τα οργανικά σκουπίδια είναι μερικές από τις τελευταίες εξελίξεις στον τομέα της «πράσινης αρχιτεκτονικής» και η εφαρμογή τους δεν θα μπορούσε παρά να ξεκινήσει από μια οικολογική πρωτοβουλία, την Ευώνυμο Βιβλιοθήκη.
Ο επισκέπτης του κτιρίου στην οδό Ασωμάτων, στου Ψυρρή, βλέπει ένα οικοδόμημα που καταρρέει κάτω από το βάρος του χρόνου. Τα διακοσμητικά στοιχεία της πρόσοψης μαρτυρούν τα «περασμένα μεγαλεία», ενώ οι σιδερένιες πόρτες αποτελούν πραγματικά έργα τέχνης, απλησίαστα στη βιομηχανοποιημένη εποχή μας. Ομως πολύ σύντομα το οικοδόμημα, που ανήκει στο υπουργείο Πολιτισμού και έχει παραχωρηθεί για τη στέγαση της βιβλιοθήκης, θα ξαναβρεί την παλιά του λάμψη. 
Οι μελετητές των παρεμβάσεων επιχείρησαν το πάντρεμα της παραδοσιακής αρχιτεκτονικής με την τελευταία λέξη της τεχνολογίας στον τομέα της κατοικίας.
«Ξεναγός» μας σε αυτή την πρωτοποριακή ανακαίνιση είναι η μελέτη ομάδας επιστημόνων του Διεπιστημονικού Ινστιτούτου Περιβαλλοντικών Ερευνών (ΔΙΠΕ), που έγινε με χρηματοδότηση του υπουργείου ΠΕΧΩΔΕ, το οποίο θα καλύψει και τις δαπάνες του έργου. Στην ομάδα, εκτός από τον σημερινό υφυπουργό ΠΕΧΩΔΕ Ηλία Ευθυμιόπουλο, μετέχουν ο αρχιτέκτων Θ. Γιάκας, η περιβαλλοντολόγος Κάτια Λαζαρίδη, η ενεργειολόγος Ελενα Δασκαλάκη, ο μηχανολόγος Γ. Σουρής και καθηγητής του Πανεπιστημίου Αθηνών Ματθαίος Σανταμούρης.
«Οι οικολογικές επιλογές ανεβάζουν το κόστος της κατασκευής κατά 10 έως και 15%, το οποίο όμως, με την εξοικονόμηση που επιτυγχάνεται στο στάδιο της λειτουργίας, υπολογίζουμε ότι θα αποσβεστεί μέσα σε 8 χρόνια», μας ενημερώνει ο αρχιτέκτων Θάνος Γιάκας, τονίζοντας ότι τα οφέλη είναι πολλαπλάσια αν συνυπολογιστεί και ο παράγων «περιβάλλον».
 Το πρώτο μέλημα ήταν η εξασφάλιση του δροσισμού του κτιρίου χωρίς τη χρήση κλιματιστικών μηχανημάτων. Επιλέχθηκαν συστήματα τα οποία επιτυγχάνουν εξοικονόμηση ενέργειας της τάξης του 87% για τη θέρμανση και 60% για το δροσισμό. Ομως οι προσπάθειες δεν εξαντλήθηκαν σε αυτή την επιλογή. Ενα δίκτυο αεραγωγών θα εξασφαλίζει τον αερισμό του κτιρίου τη νύχτα, ενώ για την ημέρα θα επιστρατευθούν ανεμιστήρες οροφής. 
 Η νοτιοδυτική όψη του κτιρίου θα αποκτήσει ξύλινη πέργολα, με υφασμάτινα σκίαστρα που το καλοκαίρι θα θωρακίζουν τους εσωτερικούς χώρους από την ηλιακή ακτινοβολία. Το χειμώνα θα ανοίγουν για να μπει άπλετο το φως και η θερμότητα.
 Η στέγη θα αντικατασταθεί με νέα με υψηλή θερμομόνωση, ενώ προβλέπονται κουφώματα με διπλούς υαλοπίνακες και μηχανισμούς σφράγισης των αρμών ώστε να μην χάνεται θερμότητα.
 Εκτός από τα σκίαστρα, στην πέργολα προβλέπεται να τοποθετηθεί, εντελώς διακριτικά, ένα φωτοβολταϊκό πανέλο, το οποίο θα εξασφαλίσει ενέργεια για το φωτισμό ασφαλείας του κτιρίου, καθώς και για άλλες βοηθητικές ανάγκες. Η απόδοση είναι της τάξης του 15%.
 Μεγάλη έμφαση δίνεται στην αξιοποίηση των στερεών αποβλήτων. Για την ανακύκλωση του χαρτιού θα τοποθετηθεί σε ειδικά διαμορφωμένο χώρο στο ισόγειο ένας διαφανής κάδος, όπου θα συγκεντρώνονται τα χρησιμοποιημένα υλικά όχι μόνον από τους χώρους της Βιβλιοθήκης, αλλά και από τη γειτονιά.
Σε άλλον κάδο θα γίνεται ανακύκλωση αλουμινίου. Αυτός όμως θα είναι εφοδιασμένος με αυτόματη ή χειροκίνητη πρέσα, ώστε να συμπιέζονται τα κουτιά και να επιτυγχάνεται η συγκέντρωση περισσότερου υλικού.
 Mια ακόμη καινοτομία θα είναι η ανακύκλωση των οργανικών σκουπιδιών, τα οποία θα συγκεντρώνονται σε ειδικά δοχεία στη μικρή κουζίνα, και έπειτα από σχετική επεξεργασία θα χρησιμοποιούνται ως λίπασμα στο μικρό κήπο που προβλέπεται στο δώμα του κτιρίου.
 Στα καζανάκια στις τουαλέτες του κτιρίου θα χρησιμοποιηθεί μόνο νερό της βροχής, το οποίο θα συγκεντρώνεται μέσα από σωληνώσεις που θα τοποθετηθούν στη στέγη.
 Ολα τα υλικά που θα χρησιμοποιηθούν θα έχουν τις ελάχιστες δυνατές περιβαλλοντικές επιπτώσεις, όπως χαμηλή τοξικότητα, μικρές ή και μηδανικές βλαβερές εκπομπές, καθώς και τη μέγιστη ανακυκλωσιμότητα.
 Πολλά από  τα συστήματα δεν τοποθετήθηκαν τυχαία στο ισόγειο. Η πρόσοψη του κτιρίου θα διαμορφωθεί έτσι ώστε να υπάρχει οπτική επαφή των διερχομένων με την πρωτοποριακή τεχνολογία που θα χρησιμοποιηθεί.
 Στα δωμάτια θα φιλοξενηθούν επίσης προσομοιωτές και οπτικοακουστικά μέσα με πληροφορίες για τις επεμβάσεις και τα ενεργειακά συστήματα του κτιρίου.
 Δεν θα λείπει ούτε το Internet cafe, που θα δίνει τη δυνατότητα στους επισκέπτες να αναζητήσουν στο Διαδίκτυο πληροφορίες που αφορούν την οικολογία, τις βιοκαλιέργειες και τη βιοκλιματική αρχιτεκτονική.
 Στον ημιώροφο θα διαμορφωθούν εργαστήρια φωτογραφίας και βιβλίου. Να μην πάει ο νους σας όμως στα... γνωστά, αφού θα αναβιώσει η παραδοσιακή βιβιλιοδεσία. 
