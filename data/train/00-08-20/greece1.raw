Aπό αύριο οι οδηγοί ΙΧ στην περιοχή της πρωτεύουσας θα αρχίσουν να εμπεδώνουν το νεοελληνικό απόφθευγμα «τα κεφάλια μέσα». Σιγά σιγά οι δρόμοι θα αρχίζουν να ξεχειλίζουν από κίνηση, ενώ από την Τετάρτη επανέρχεται και ο γνωστός μας δακτύλιος. 
Από τη Δευτέρα θα αρχίσει να λειτουργεί και πάλι το σύστημα ηλεκτρονικής πληροφόρησης των οδηγών για τις συνθήκες κυκλοφορίας στους κεντρικούς δρόμους, που την τελευταία εβδομάδα είχε -δικαίως- «κατεβάσει τα ρολά».
Οι «ευτυχισμένες ημέρες», που έζησαν από τις 11 Αυγούστου οι εναπομείναντες της αυγουστιάτικης Αθήνας, αποτελούν πλέον παρελθόν. Μέσα στο επόμενο δεκαήμερο αναμένεται να επιστρέψουν τα περίπου 350.000 ΙΧ που εγκατέλειψαν την Αθήνα από τις 20 Ιουλίου. 
Οι εικόνες των δρόμων των τελευταίων ημερών έδειξαν, όμως, με τον πιο κατηγορηματικό τρόπο τι ακριβώς εννοούσε ο Ευάγγελος Κουλουμπής, ο οποίος το 1985, ως υπουργός τότε ΠΕΧΩΔΕ, είχε πει ότι «η πρωτεύουσα διαθέτει υποδομή που καλύπτει τις ανάγκες μιας πόλης με πληθυσμό της τάξης των 500.000 κατοίκων». 
Δεκαπέντε χρόνια αργότερα, σε μέρες που ο πληθυσμός της Αθήνας υπολογίζεται στο ένα τέταρτο του συνήθους, όλοι κινούνται άνετα και παρκάρουν με την ίδια άνεση.
Σε κανονικές συνθήκες, δηλαδή όταν ο πληθυσμός ξεπερνά τα 4 εκατ. χωρίς να συνυπολογίζονται οι επισκέπτες, πραγματοποιούνται 6 εκατ. μετακινήσεις ημερησίως! 
nΑπό αυτές, μόλις το 38% γίνεται με μέσα μαζικής μεταφοράς. Οι νεοέλληνες την τελευαία δεκαετία προτιμούν να πηγαίνουν «καβάλα» σε 10 φορολογήσιμα άλογα στη δουλειά, τις σπουδές, τα ψώνια.
Μετρήσεις για την κυκλοφορία τις φετινές ευτυχισμένες ημέρες δεν έχουν ακόμη ολοκληρωθεί, αλλά η αρμόδια διεύθυνση του YΠΕΧΩΔΕ (ΔΜΕΟ) μας πληροφόρησε ότι, με βάση τα στοιχεία των τελευταίων χρόνων, έχουμε μείωση του φόρτου τον Αύγουστο σε σχέση με τον ετήσιο μέσο όρο κατά 20%. 
Η μείωση φθάνει στο 40%, αν συγκριθεί με τις ώρες αιχμής της κυκλοφορίας. 
Ανέφεραν ενδεικτικά την περίπτωση της Κηφισίας, όπου η μείωση στο πρώτο τμήμα (διασταύρωση Αμπελοκήπων-Σίδερα Χαλανδρίου) είναι της τάξης του 20% και στο ύψος του Ολυμπιακού Σταδίου φθάνει το 30%. 
Σημειώνουν ότι η αρτηρία αυτή είναι τόσο κορεσμένη σε κανονικές συνθήκες ώστε αυτή η ελάφρυνση φαίνεται «παράδεισος».
Κεντρικοί δρόμοι, όπως η Σταδίου, η Μεσογείων, η Καβάλας και η Ηλιουπόλεως παρουσιάζουν μείωση έως και 40%. Μικρότερη είναι η ελάφρυνση στη Σταδίου και τη λεωφόρο Αθηνών. 
Δεν καταγράφονται μειώσεις στην Παραλιακή και τη Βουλιαγμένης, άξονες που επιτρέπουν την κίνηση προς τις πλαζ αλλά και τα θερινά κέντρα διασκέδασης.
Οι συνθήκες είναι ιδανικές όχι μόνον γιατί κυκλοφορούν λιγότερα αυτοκίνητα, αλλά γιατί έχουμε απαλλαγεί και από τα παράνομα παρκαρισμένα I.X. Ερευνα του Πολυτεχνείου έδειξε ότι μόνο στα όρια του δακτυλίου έχουν  εφευρεθεί 25.000 παράνομες θέσεις στάθμευσης, ακόμα και στα πιο απίθανα σημεία. 
nΑποτέλεσμα; Εμποδίζεται η κίνηση, ιδιαίτερα των μεγαλύτερων οχημάτων. 
«Το πιο πολύτιμο συμπέρασμα από την κυκλοφορία στην πρωτεύουσα τον Αύγουστο είναι η ανάγκη για τον έλεγχο της παράνομης στάθμευσης. Μόνο με αυτό τον τρόπο μπορούμε να αυξήσουμε την κυκλοφοριακή ικανότητα των δρόμων τουλάχιστον κατά 30%», σημειώνει ο Κώστας Σκιαδόπουλος, προϊστάμενος μελετών της ΔΜΕΟ. 
Εξηγεί ότι αν σε ένα συνηθισμένο δρόμο με τρεις λωρίδες κυκλοφορίας έχει καταληφθεί η μία, όταν ελευθερωθεί η ικανότητα του δρόμου αυξάνει κατά το ένα τρίτο. «Πρέπει να ελεγχθούν οι κεντρικοί δρόμοι και να μένουν πάντα ανοιχτοί οι κόμβοι που έχουν εντοπιστεί από τις μελέτες του υπουργείου», τονίζει με έμφαση.
Επισημαίνει ότι η πρωτεύουσα χρειάζεται νέα έργα οδοποιίας αλλά πρέπει να γίνουν με μέτρο, δίνοντας έμφαση στο κυκλοφοριακό και στην καλύτερη διαχείριση της υπάρχουσας υποδομής. 
Σχετικά με τη λειτουργία του μετρό, ο κ. Σκιαδόπουλος εκτιμά ότι έχει αρχίσει να δημιουργεί νέες ισορροπίες. Εχει όμως ενδιαφέρον η επισήμανσή του ότι «το μετρό βοήθησε στις μετακινήσεις, αλλά όχι τόσο στην κυκλοφορία των αυτοκινήτων». 
Τονίζει ότι η αρχική βελτίωση στην κυκλοφορία καλύφθηκε γρήγορα από νέα ΙΧ που κατέβηκαν στους δρόμους όταν διαπίστωσαν την αλλαγή.
Εχει ενδιαφέρον η εικόνα των κεντρικών δρόμων όπως εμφανίζεται μέσα από το σύστημα ηλεκτρονικής πληροφόρησης των οδηγών. 
Ειδικοί αισθητήρες έχουν τοποθετηθεί σε 250 σημεία της πόλης και μεταδίδουν στοιχεία για την κατάσταση της κυκλοφορίας στο κέντρο σηματοδότησης του YΠΕΧΩΔΕ, που λειτουργεί στο κτίριο του ΟΤΕ στην οδό 3ης Σεπτεμβρίου. 
Το σύστημα λειτουργεί με την ευθύνη του εργαστηρίου Σιδηροδρομικής του Ε.Μ.Π. 
Οι πληροφορίες μεταβιβάζονται στο κέντρο ελέγχου του Δήμου Αθηναίων και από εκεί τροφοδοτούνται οι οθόνες που έχουν τοποθετηθεί στην Κηφισίας (στο ύψος της Κατεχάκη), στην Ηλιουπόλεως, στη Συγγρού (στο ύψος του Αγίου Σώστη), στη λεωφόρο Καβάλας, στην Πειραιώς και τη Μεσογείων (στο ύψος του Πενταγώνου), στα ρεύματα προς το κέντρο. 
Η πληροφόρηση ανανεώνεται κάθε 15 λεπτά και έτσι οι οδηγοί έχουν τη δυνατότητα να αλλάξουν πορεία, εάν βεβαίως υπάρχουν περιθώρια για εναλλακτικές διαδρομές. 
nΟι καταγραφές του τελευταίου δεκαημέρου έδειξαν ότι η Πανεπιστημίου, η Ασκληπιού, η Αχαρνών και η κάθοδος της Πειραιώς εξακολουθούν να παρουσιάζουν υψηλούς φόρτους. 
Καλύτερη ήταν η εικόνα στη Β. Σοφίας και τη Μεσογείων, ενώ «παράδεισος» είναι η 3ης Σεπτεμβρίου, η Ιπποκράτους και η Ιουλιανού.
H αυγουστιάτικη Αθήνα παρουσιάζει από άποψη κυκλοφοριακού φόρτου μια εικόνα ειδυλλιακή. Αρκετοί οδηγοί, μάλιστα, διατείνονται ότι ανήμερα τον Δεκαπενταύγουστο ο γύρος της ευρύτερης περιοχής πρωτευούσης διαρκεί μόλις 15 λεπτά.
Aναζητήσαμε στοιχεία για την πραγματική μείωση της κυκλοφορίας στους καθ' ύλην αρμοδίους. Τον Οργανισμό Αστικών Συγκοινωνιών (ΟΑΣΑ), τον ΗΛΠΑΠ, το ΕΚΑΒ, ακόμη και τις ομοσπονδίες των ταξιτζήδων.
Σύμφωνα με το Γ. Καζαντζίδη, διευθυντή εκμετάλλευσης δικτύου του ΗΛΠΑΠ, τα οχήματα του οποίου διασχίζουν κυρίως το κέντρο, η μείωση της επιβατικής κίνησης τον Αύγουστο φθάνει ακόμη και το 55%. 
«Μέχρι και τον Ιούνιο κινούνταν καθημερινά στην πρωτεύουσα 310 τρόλεϊ. Τον Ιούλιο οπότε άρχισαν οι άδειες του προσωπικού περιορίστηκαν στα 250, ενώ τον Αύγουστο ο αριθμός τους κυμάνθηκε από 240 έως και 210». Παρ' όλα αυτά τα οχήματα έφθαναν στον προορισμό τους ανετότερα και γρηγορότερα. Οσον αφορά τη μέση ωριαία ταχύτητα, σχεδόν διπλασιάστηκε. Από 12 χιλιόμετρα την ώρα που διανύει συνήθως ένα τρόλεϊ, η ταχύτητά του τον Αύγουστο φθάνει τα 22 χιλ. την ώρα.
Την ίδια εικόνα επιβεβαιώνει και ο ΟΑΣΑ. Ο αναπληρωτής διευθυντής σχεδιασμού του οργανισμού, Χρ. Αναστασόπουλος, τονίζει ότι «ενώ ο αριθμός των λεωφορείων που αποσύρονται από τους δρόμους τον Αύγουστο φθάνει το 27%, η μείωση των δρομολογίων είναι μόνον 15%, πράγμα που οφείλεται στο ότι τα εναπομείναντα οχήματα διανύουν ταχύτερα τις διαδρομές». 
Ο ΟΑΣΑ προσδιορίζει τη μείωση της επιβατικής κίνησης περίπου στο 40%. Η απόκλιση που υπάρχει σε σχέση με τα στοιχεία του ΗΛΠΑΠ ως προς το ίδιο σημείο εξηγείται από το ότι οι αστικές συγκοινωνίες εξυπηρετούν κυρίως την περιφέρεια, αλλά και περιοχές της Αττικής.
Ασφαλώς, η άδεια Αθήνα διευκολύνει και τη μεταφορά των ασθενών. Το τηλεφωνικό κέντρο του ΕΚΑΒ δέχεται το χειμώνα περί τις 600 έως 700 κλήσεις ημερησίως για επείγοντα περιστατικά. 
Και για τους ταξιτζήδες όμως παρ' όλο που οι εισπράξεις είναι μειωμένες «Οι δρόμοι είναι ελεύθεροι και χαίρεσαι να οδηγείς» λέει ο οδηγός ταξί Γιώργος Πολύζου.
 H Aθήνα μετατράπηκε και πάλι σε «απάτητη» πόλη των αυτοκινήτων κι όλα αυτά, παρ' ότι οι τιμές των καυσίμων έχουν εδώ και καιρό απογειωθεί.
Η απόφαση του υπουργείου Εμπορείου να παραπέμψει δεκάδες πρατήρια καυσίμων στην επιτροπή ανταγωνισμού για τις υπερβολικές ανατιμήσεις αντιμετωπίζεται με επιφύλαξη από τους πρατηριούχους καυσίμων, οι οποίοι δεν περιμένουν ουσιαστικές αλλαγές στην αγορά.
Σημαντικές αποκλίσεις στις τιμές των καυσίμων θα υπάρχουν πάντα, εκτιμούν οι βενζινοπώλες, τόσο σε σχέση με τις ενδεικτικές τιμές όσο και μεταξύ πρατηρίων. 
Κι αυτό, όπως λένε, επειδή οι τιμές καθορίζονται κυρίως από τις εταιρείες πετρελαιοειδών, οι οποίες μπορεί να έχουν διαφορετική τιμολογιακή πολιτική ακόμη και μεταξύ διαφορετικών προαστίων της πρωτεύουσας. 
Χαρακτηριστικό παράδειγμα αποτελούν τα δύο πρατήρια του προέδρου της Ομοσπονδίας Βενζινοπωλών Ελλάδος, Δημήτρη Μακρυβέλιου, στη Γλυφάδα και στο Κολωνάκι. Να τι μας λέει: 
«Παρ' όλο που είναι και τα δύο κάτω από το ίδιο εταιρικό σήμα, έχουν 16 δραχμές διαφορά ανά λίτρο. Στα κέντρα, τέτοιου είδους αποκλίσεις μπορεί να φτάσουν και τις 40 δρχ. το λίτρο, γεγονός που αποδεικνύει ότι λειτουργεί ο ανταγωνισμός», λέει ο κ. Μακρυβέλιος. 
Παράγοντες όπως η αναπόφευκτη μεσολάβηση των μεταπωλητών ή το ολιγοπώλιο ορισμένων εταιρειών επηρεάζουν εξίσου τις τιμές των καυσίμων στην επαρχία. 
Στο υπόλοιπο του νομού Θεσσαλονίκης, για παράδειγμα, η βενζίνη πωλείται ούτως ή άλλως μέχρι και 25-30 δρχ. πιο ακριβά από το πολεοδομικό συγκρότημα Θεσσαλονίκης, επειδή εντάσσεται στη Β' τιμολογιακή ζώνη. 
Οπως εξηγεί, όμως, ο πρόεδρος των βενζινοπωλών Θεσσαλονίκης, Δήμος Βασιλειάδης, ακόμη κι αν οι εταιρείες κάνουν μια έκπτωση, αυτή μπορεί να μην φτάσει ποτέ στα πρατήρια εκτός πόλεως επειδή το αντίστοιχο ποσοστό παρακρατείται από τους μεταπωλητές. 
Στην Κρήτη, δεν υπάρχουν μεταπωλητές, αλλά η αγορά ελέγχεται κυρίως από δύο εταιρείες που έχουν εγκαταστάσεις τροφοδοσίας. 
«Οι εταιρείες αυτές και μια τρίτη πουλάνε στα πρατήρια σε τιμές υψηλότερες ακόμη κι από αυτές που δίνει το υπουργείο για λιανική», λέει ο πρόεδρος Βενζινοπωλών Ηρακλείου Χ. Μαυράκης. 
«Επιπλέον, από τα 600 πρατήρια που υπάρχουν στο νησί ούτε ένα δεν είναι ελεύθερο και δεν μπορεί κανείς να προμηθευτεί φθηνότερα καύσιμα από μικρότερες εταιρείες, όπως συμβαίνει στην Αθήνα».
Παρ' όλα αυτά, σύμφωνα με τον κ. Μαυράκη, οι πρατηριούχοι τουλάχιστον στα αστικά κέντρα της Κρήτης εφαρμόζουν άμεσα όχι μόνο τις αυξήσεις αλλά και τις μειώσεις που δίνει το υπουργείο.
Ο ερχόμενος μήνας θα είναι για το υπ. Ανάπτυξης η αφετηρία για μια προσπάθεια ελέγχου στις υπερβολικές αποκλίσεις της αγοράς. 
Οπως ανακοινώθηκε από τον υπουργό Νίκο Χριστοδουλάκη, από 1η Σεπτεμβρίου, θα εκδίδεται καθημερινά δελτίο καυσίμων γεγονός που αναμένεται να βοηθήσει ώστε να αποφεύγονται οι ουρές στα βενζινάδικα πριν ανέβουν οι τιμές ή στα έρημα πρατήρια πριν αυτές μειωθούν. Ταυτοχρόνως, οι έλεγχοι θα γίνονται και με συμμετοχή και υπαλλήλων του ΣΔΟΕ.
Στις αρχές Σεπτεμβρίου θα ξεκινήσει επίσης ο διάλογος του υπουργείου με τους εμπλεκόμενους φορείς για την εγκατάσταση ταμειακών μηχανών στα πρατήρια, οι οποίες θα συνδέονται με τις αντλίες.  Οπως εκτιμά η υφυπουργός Ανάπτυξης, Μιλένα Αποστολάκη, αν ο διάλογος ολοκληρωθεί τους επόμενους μήνες, σύντομα μπορεί να προχωρήσει και η διαδικασία εγκατάστασής τους. «Και τα τρία αυτά μέτρα», τονίζει η κ. Αποστολάκη, «είναι στην κατεύθυνση της προστασίας του καταναλωτή».
