 μεγιστάνας στον τομέα των κατασκευών σουνίτης πολιτικός Ραφίκ Χαρίρι, γνωστός και ως «μπουλντόζας», είναι ο μεγάλος νικητής στις κοινοβουλευτικές εκλογές του Λιβάνου και έχει τις περισσότερες πιθανότητες να είναι ο επόμενος πρωθυπουργός. Τυπικά δεν υπάρχει πρόβλημα για το διορισμό του, αλλά πρακτικά θα πρέπει να ξεπεραστεί η δυσπιστία της Συρίας και η αντιπάθεια που τρέφει ο πρόεδρος Εμίλ Λαχούντ στο πρόσωπο του Χαρίρι.
 Ο 55χρονος Χαρίρι και οι σύμμαχοί του σάρωσαν τις κοινοβουλευτικές έδρες στη Βηρυτό (κέρδισαν τις 18 από τις 19 έδρες), ενώ ο απερχόμενος πρωθυπουργός Σαλίμ Χος και τρία μέλη της κυβέρνησής του έχασαν τις έδρες τους. Τον Χαρίρι, που ηγήθηκε κυβέρνησης από το 1992 έως το 1998, αλλά αποχώρησε έπειτα από έντονες διαφωνίες με το νυν πρόεδρο Λαχούντ, θεωρούν «σωτήρα» οι οπαδοί του, ενώ οι αντίπαλοί του είναι πεπεισμένοι ότι το όνομά του συνδέεται με τη διαφθορά. Ο Χος αποδέχτηκε την ήττα του δηλώνοντας χαρακτηριστικά: «Eπειτα από
25 χρόνια στην υπηρεσία αυτής της χώρας γυρίζω μια σελίδα της πολιτικής ζωής μου». Ο απερχόμενος πρωθυπουργός πάντως απέδωσε τη νίκη του αντιπάλου του «στην πιο άγρια και βρώμικη εκλογική αναμέτρηση» της Iστορίας, «στο πολιτικό χρήμα και τις φατριαστικές ευαισθησίες». Ο Χος είχε επανειλημμένα ισχυριστεί στην προεκλογική εκστρατεία ότι ο Χαρίρι στην ουσία αγοράζει τους ψηφοφόρους με την τεράστια περιουσία του. Κατηγόρησε επίσης τον Χαρίρι ότι την εποχή που κυβερνούσε τη χώρα, την «προίκισε» με χρέη ύψους 20 δισ. δολαρίων. 
 Ο οικονομολόγος Ροζέ Μελκί, από την άλλη, θεωρεί ότι ο Χαρίρι είναι «ο μόνος ικανός να εμπνεύσει εμπιστοσύνη στους επενδυτές και να αποτρέψει την αποτυχία της οικονομίας και τη διολίσθηση της λίρας». Ας σημειωθεί ότι η περιουσία του νικητή των εκλογών υπολογίζεται σε δέκα δισ. δολάρια και είναι επενδεδυμένη σε
κατασκευές, τράπεζες, βιομηχανίες, πετρέλαια, κινητή τηλεφωνία και μέσα μαζικής επικοινωνίας. Ο Ραφίκ Χαρίρι έχει πέντε παιδιά από δύο γάμους. 
 Χριστιανοί και μουσουλμάνοι, αριστεροί και δεξιοί τον στήριξαν, αναφέρει χαρακτηριστικά τηλεγράφημα του «Ασοσιέιτεντ Πρες», διαμαρτυρόμενοι για την ανάμιξη του στρατού στην πολιτική, υπό τον Λαχούντ, και την αποτυχία της απερχόμενης κυβέρνησης να σώσει την οικονομία.
 Η νίκη του Χαρίρι συνιστά μια νέα πραγματικότητα την οποία θα πρέπει να λάβει υπόψη «ο Σύρος μεγάλος αδελφός», λένε χαρακτηριστικά πολιτικοί αναλυτές στο Λίβανο. Ο Χαρίρι ήταν στην προεκλογική εκστρατεία πολύ μετρημένος απέναντι στη
Συρία, που διατηρεί στρατιωτική δύναμη 35.000 ανδρών στην επικράτεια του Λιβάνου, και τάχθηκε υπέρ της ανάπτυξης των διμερών σχέσεων με ισόρροπο τρόπο.
Κατά την άποψη πρώην υπουργού, η ψήφος των Λιβανέζων «δεν ήταν αντισυριακή», αλλά «κατά των ολέθριων πολιτικών ορισμένων Σύρων και Λιβανέζων στην κορυφή της πυραμίδας λήψης αποφάσεων». Η Συρία βλέπει με δυσπιστία τον Χαρίρι, ο οποίος χάρη στις οικονομικές του δραστηριότητες κατάφερε να πάρει και τη σαουδαραβική υπηκοότητα και διατηρεί καλές σχέσεις με Γαλλία και ΗΠΑ.
 Στις εκλογές της Κυριακής ψήφισαν οι κάτοικοι της πρώην κατεχόμενης από το Ισραήλ ζώνης του Νοτίου Λιβάνου ύστερα από 30 χρόνια. Η συμμαχία της φιλοσυριακής Αμάλ και φιλοϊρανικής Χεσμπολά μαζί με τους Χριστιανούς υποψηφίους πήραν όλες τις έδρες εκεί.
