 Στα θέματα της διαπλοκής θα επικεντρώσει την ομιλία του αλλά και τη συνέντευξη Tύπου που θα παραχωρήσει στη Θεσσαλονίκη το Σαββατοκύριακο ο Κώστας Καραμανλής, κατά την επίσκεψή του στην 65η Διεθνή Εκθεση.
 Ο πρόεδρος της Ν.Δ. είναι αποφασισμένος, όπως έλεγαν συνεργάτες του, να εκμεταλλευθεί στο έπακρον την ευκαιρία που δίνει η πρωτοβουλία Κωνσταντόπουλου
 (με τον οποίο συναντήθηκε χθες) για την αντιμετώπιση των προβλημάτων από τη διαπλοκή. Ωστόσο, ο κ. Καραμανλής από τώρα προετοιμάζεται και για το οικονομικό περιεχόμενο που θα έχει η ομιλία του και χθες είχε σχετικές συσκέψεις με στελέχη του κόμματος.
 Ο πρόεδρος της Ν.Δ. σκοπεύει να ανεβάσει αισθητά τους αντιπολιτευτικούς τόνους
για το θέμα της διαπλοκής και για έναν επιπλέον λόγο. Προκειμένου να περάσουν σε δεύτερη μοίρα τα εσωκομματικά προβλήματα που υπάρχουν και τα οποία συνεχίζονται, παρά την αντικατάσταση του εκπροσώπου Tύπου του κόμματος. Ο κ. Καραμανλής γνωρίζει πως οι επόμενοι τέσσερις μήνες μέχρι το τακτικό συνέδριο του κόμματος θα είναι κρίσιμοι, αφού οι εσωκομματικοί του αντίπαλοι είναι έτοιμοι για το επόμενο «χτύπημα». Ο πρόεδρος της Ν.Δ. είναι βέβαιος πως και αν
ακόμη δεν τεθεί στο συνέδριο θέμα ηγεσίας, εν τούτοις αφ' ενός μεν θα ακούσει ισχυρότατη κριτική για τους χειρισμούς του μέχρι τώρα, αφ' ετέρου θα έχει να αντιμετωπίσει ένα ευρύ μέτωπο αμφισβήτησης, το οποίο μάλιστα δεν θα προέρχεται
μόνο από τους παραδοσιακά εσωκομματικούς του αντιπάλους, αλλά θα είναι πολυσύνθετο.
 Ετσι, απέναντί του θα συναντήσει κατ' αρχάς την πλευρά Μητσοτάκη η οποία μπορεί να μη θέσει ευθέως θέμα ηγεσίας, εν τούτοις θα επιχειρήσει να καταγράψει τις δυνάμεις της. Είναι χαρακτηριστική μάλιστα η χθεσινή δήλωση της
Ντόρας Μπακογιάννη (στο flash.gr), με την οποία ζήτησε η θητεία του αρχηγού να
είναι διετής (σ.σ. σήμερα δεν έχει χρονικό ορίζοντα). Η κ. Μπακογιάννη στην ίδια συνέντευξη άφησε ανοικτό το μελλοντικό ενδεχόμενο διεκδίκησης της εξουσίας, ενώ είπε ότι το κόμμα έχει απογοητεύσει τους ψηφοφόρους. Η κ. Μπακογιάννη στο προσεχές συνέδριο θα επιχειρήσει να καταγράψει όσο το δυνατόν υψηλότερο ποσοστό επιρροής και δυνάμεων.
 Επειτα, ο πρόεδρος της Ν.Δ. για πρώτη φορά θα βρεθεί απέναντι στην αμφισβήτηση
από στελέχη που έως τώρα τον στήριζαν φανατικά, εν τούτοις το τελευταίο διάστημα διαφοροποιούνται από επιλογές του και κατ' ιδίαν δηλώνουν ενοχλημένα από την πορεία του κόμματος και τους χειρισμούς Kαραμανλή. Πρόκειται για στελέχη μεσαίου βεληνεκούς, είτε βουλευτές, είτε κομματικούς, οι οποίοι στην προκειμένη περίπτωση δεν αποκλείεται να συνεργαστούν και με την πλευρά Μητσοτάκη προκειμένου να εκδηλώσουν αυτή τη δυσαρέσκεια. Πρόβλημα όμως ο πρόεδρος της Ν.Δ. ίσως αντιμετωπίσει και με τους αποκαλούμενους «βαρόνους» (Βαρβιτσιώτης, Ι. Κεφαλογιάννης κ.ά.) οι οποίοι ναι μεν νιώθουν εν μέρει δικαιωμένοι από την απομάκρυνση Σπηλιωτόπουλου, εν τούτοις επιθυμούν έναν πιο ουσιαστικό λόγο στα τεκταινόμενα στο κόμμα.
 Τα πρώτα προβλήματα για τον Κ. Καραμανλή αναμένεται να εμφανισθούν τον επόμενο
μήνα, όταν πραγματοποιηθούν οι εσωκομματικές εκλογές για την ανάδειξη των συνέδρων και οι διάφοροι πόλοι του κόμματος θα επιχειρήσουν να καταγράψουν τις
