 Η πληροφορία (έγραψε σχετικά χθες η «Ε») ότι ο υφυπουργός Αθλητισμού Γιώργος Φλωρίδης σκοπεύει με «φωτογραφική» διάταξη να «τελειώσει» τον Βίκτωρα Μητρόπουλο από τη διοίκηση του επαγγελματικού πρωταθλήματος, εξόργησε τον πρόεδρο της ΕΠΑΕ, ο οποίος πέρασε στην αντεπίθεση. 
 Στις δηλώσεις του, ο κ. Μητρόπουλος χαρακτήρισε, εμμέσως πλην σαφώς, «φασουλή του κράτους» (!) τον υφυπουργό Αθλητισμού, ενώ τον κατηγόρησε για κάλυψη κρουσμάτων πολυϊδιοκτησίας.
 «Κάποιες κινήσεις αυτής της μορφής ήταν γνωστές σε μας, δεδομένου ότι οι σχετικές τροπολογίες συντάσσονται σε δικηγορικά γραφεία συνεργατών του κ. Μπατατούδη», δήλωσε για το επίμαχο θέμα της «φωτογραφικής» τροπολογίας ο πρόεδρος της ΕΠΑΕ, ο οποίος (εφόσον ψηφιστεί στη Βουλή η διάταξη) δεν θα έχει δικαίωμα να ασκεί καθήκοντα προέδρου, επειδή του έχει ασκηθεί δίωξη σε βαθμό κακουργήματος με βούλευμα του Συμβουλίου Εφετών για υπεξαίρεση ποσού 47 εκατ. δρχ. όταν ήταν πρόεδρος της ΠΑΕ Αιγάλεω.
 Kαι ο κ. Μητρόπουλος πρόσθεσε: «Δεν γνωρίζω εάν αυτά τα πράγματα πρόκειται να υλοποιηθούν ή εάν θα πρέπει να σκεφθούν κάποιοι ότι ένα ολόκληρο κράτος θα ακολουθεί τις τακτικές ενός συγκεκριμένου ατόμου, έστω κι αν αυτός είναι ο υφυπουργός Αθλητισμού».
 Στη συνέχεια της έκτακτης συνέντευξης Τύπου, ο Βίκτωρας Μητρόπουλος εξήγησε γιατί (κατά την άποψή του) βρίσκεται στο στόχαστρο του κ. Φλωρίδη: 
 «Δεν μπορεί να προσωποποιεί τη δυσαρέσκειά του, επειδή ουσιαστικά καταγγέλθηκε ότι υπάρχει συγκάλυψη περιπτώσεων πολυϊδιοκτησίας. Είναι γνωστό ότι από τον περασμένο Μάιο οι κ. Φλωρίδης και Μπατατούδης έκαναν μέτωπο. Γιατί, ο υφυπουργός δεν παρεμβαίνει στις καταγγελίες για τη πολυϊδιοκτησία; 
 Θα επιμείνω όμως σε κάτι: από την ΕΠΑΕ μπορεί να με βγάλουν μόνο οι ομάδες που με επέλεξαν. Μόνο σε αυτές δίνω λόγο. Εάν με θέλουν, και ο θεός ο ίδιος να κατεβεί κάτω δεν φεύγω. Κι αν κάποια στιγμή αλλάξουν γνώμη, δεν χρειάζονται ούτε πραξικοπήματα ούτε δικαστήρια ούτε καμία άλλη ενέργεια. Εγώ δεν διεκδικώ την κατοχή της καρέκλας και το αλάθητο».
 Και ο κ. Μητρόπουλος κατέληξε: «Το ποδόσφαιρο έχει τέτοια δυναμική, που οποιοιδήποτε φασουλήδες, έστω και από το κράτος, δεν μπορούν να του κάνουν τίποτα. Σε ό,τι αφορά τον κ. Μπατατούδη, θέλω να σας πω ότι η στάση του στη γενική συνέλευση της ΕΠΑΕ (ο ΠΑΟΚ καταψήφισε τον οικονομικό και διοικητικό απολογισμό) δεν μας απασχολεί. Κι αυτό διότι εμείς έχουμε άρει πριν από αρκετό καιρό την εμπιστοσύνη μας στον κ. Μπατατούδη».
 Το διοικητικό συμβούλιο της ΕΠΑΕ συνεδρίασε χθες και με ανακοίνωσή του στηρίζει τον πρόεδρό του, ενώ σε αυτήν αναφέρεται, επίσης, πως «το επαγγελματικό ποδόσφαιρο θα έχει πρόεδρο όποιον το σώμα των ΠΑΕ-μελών μας κρίνει κατάλληλο και στο κυρίαρχο αυτό δικαίωμά του δεν επιτρέπει σε κανέναν μηχανισμό να υπεισέλθει και να το φαλκιδεύσει»! 
 Από την πλευρά του ο κ. Φλωρίδης δεν θέλησε να σχολιάσει τις φήμες για τη σύνταξη της τροπολογίας, με την οποία θα «τελειώσει» τον κ. Μητρόπουλο από την ΕΠΑΕ. Σύμφωνα πάντως με πληροφορίες, ο υφυπουργός Αθλητισμού έχει πάρει το «πράσινο» φως από υψηλόβαθμο κυβερνητικό παράγοντα για την κατάθεση της σχετικής τροπολογίας...
 *Στη σημερινή του συνεδρίαση, το δ.σ. της ΕΠΑΕ θα αποφασίσει για τη διαδικασία των μπαράζ.
