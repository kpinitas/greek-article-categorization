 Οι αρχηγοί των κομμάτων της αντιπολίτευσης παίρνουν τη σκυτάλη των επισκέψεων στην 65η ΔΕΘ μετά τον πρωθυπουργό Κώστα Σημίτη.
 Σήμερα επισκέπτονται τη ΔΕΘ ο αρχηγός των Φιλελευθέρων Στέφανος Μάνος και ο πρόεδρος της Πολιτικής Ανοιξης Αντώνης Σαμαράς. Ο κ. Μάνος έχει προγραμματίσει
συνέντευξη Τύπου στις 12 το μεσημέρι στα γραφεία της ΕΣΗΕΜ-Θ.
 Αύριο θα βρίσκεται στη Θεσσαλονίκη ο πρόεδρος του ΔΗΚΚΙ Δημήτρης Τσοβόλας, ο οποίος στις 3 το μεσημέρι θα δώσει συνέντευξη Τύπου στο ξενοδοχείο «Μακεδονία Παλάς», στις 6 μ.μ. θα επισκεφθεί τη ΔΕΘ και στις 9 το βράδυ θα συναντηθεί με τη διοίκηση του εργατοϋπαλληλικού κέντρου.
 Στις 11 π.μ. της Πέμπτης θα επισκεφθεί τη ΔΕΘ η γενική γραμματέας του ΚΚΕ Αλέκα Παπαρήγα, στις 2 μ.μ. θα συναντηθεί με το δήμαρχο Θεσσαλονίκης Βασίλη Παπαγεωργόπουλο και στις 6.30 απόγευμα με τη διοικούσα επιτροπή του Τμήματος Κεντρικής Μακεδονίας του ΤΕΕ. Το πρωί της Παρασκευής θα επισκεφθεί την ΕΚΟ και
στις 11.30 π.μ. θα δώσει συνέντευξη στο Βαλκανικό Κέντρο Τύπου.
 Ο πρόεδρος του ΣΥΝ Νίκος Κωνσταντόπουλος θα πραγματοποιήσει διήμερη επίσκεψη την Πέμπτη και την Παρασκευή. Στις 11 το πρωί της Παρασκευής θα δώσει συνέντευξη στο Βαλκανικό Κέντρο Τύπου και στη συνέχεια θα έχει συναντήσεις με εκπροσώπους φορέων και στις 7 μ.μ. θα επισκεφθεί την 65η ΔΕΘ. Την Παρασκευή θα
συναντηθεί με τη διοίκηση του Οργανισμού Λιμένος, με τον υπουργό Μακεδονίας-Θράκης Γιώργο Πασχαλίδη στις 12 το μεσημέρι και με το δήμαρχο Θεσσαλονίκης Βασίλη Παπαγεωργόπουλο, στη 1.30 μ.μ.
 Ο πρόεδρος της Ν.Δ. Κώστας Καραμανλής αναμένεται να φτάσει στη Θεσσαλονίκη το πρωί της Παρασκευής και θα μείνει μέχρι και την Κυριακή. Το πρόγραμμα της πρώτης μέρας περιλαμβάνει συναντήσεις με εκπροσώπους φορέων και στις 8.30 μ.μ.
κοκτέιλ με κομματικά στελέχη στο ξενοδοχείο «Μακεδονία Παλάς». Στις 9.30 το βράδυ του Σαββάτου θα μιλήσει στο δείπνο που παραθέτει η ΔΕΘ στο συνεδριακό κέντρο «Ι. Βελλίδης» και το μεσημέρι της Κυριακής θα δώσει συνέντευξη Τύπου στο «Μακεδονία Παλάς».
