 «Καμπανάκι» για το πρόβλημα της ανεργίας στην Ελλάδα χτυπά η επίτροπος Αννα Διαμαντοπούλου.
 Ενώ ο ρυθμός ανάπτυξης είναι ικανοποιητικός και πάνω από το μέσο όρο των χωρών της Ευρωπαϊκής Ενωσης, εντούτοις η ανεργία αυξάνεται, και αν στα χρόνια που έρχονται δεν προσαρμοστεί η προσφορά εργασίας στη ζήτηση, είναι πιθανό η ανεργία όχι μόνο να μη μειωθεί, αλλά και να αυξηθεί, τόνισε η επίτροπος μιλώντας σε δείπνο του Συνδέσμου Βιομηχανιών Βορείου Ελλάδος (ΣΒΒΕ).
 Η Ελλάδα παρουσιάζει υστέρηση σε θεσμούς και τρόπους οργάνωσης των παραγωγικών
σχέσεων και της εργασίας και πρέπει να εφαρμοστεί με συνέπεια το πρόγραμμα διαρθρωτικών αλλαγών. Δεν διαθέτει όλα τα μέσα και τους θεσμούς για την αποτελεσματική άσκηση ενεργητικών πολιτικών απασχόλησης, στην αγορά εργασίας υπάρχει υπερβολική ακαμψία και υπερβολική ευκαμψία και ως προς την κοινωνική προστασία υπάρχουν ομάδες του πληθυσμού υπερβολικά προστατευόμενες και άλλες εντελώς απροστάτευτες.
 Η κ. Διαμαντοπούλου επισήμανε ότι είναι ανάγκη να λειτουργήσει πιο αποτελεσματικά ο κοινωνικός διάλογος. «Να αποτελέσει μια καλά οργανωμένη διαπραγματευτική διαδικασία που να μην κομματικοποιείται, πολιτικοποιείται και
ιδεολογικοποιείται έυκολα, ώστε να μη συγχέεται με τον πολιτικό διάλογο ή το γενικότερο δημόσιο διάλογο. Απαιτείται καθορισμός διαπραγματευτικών πλαισίων κοινωνικού διαλόγου, κατά περίπτωση, που συνεπάγονται κατ' αρχάς αποδοχή κοινών στόχων και τη διαπραγμάτευση των μέσων για την προσέγγισή τους. Διάλογος χωρίς κοινούς στόχους, με διαφορετικούς ιδεολογικούς και πολιτικούς προσανατολισμούς και με σύγχυση στόχων και μέσων είναι διάλογος κουφών».
 Στην ομιλία της προχώρησε σε σύγκριση του ευρωπαϊκού και του αμερικανικού κοινωνικού μοντέλου. Σημείωσε ότι στην Ευρώπη υπάρχει οργανωμένο διαπραγματευτικό πλαίσιο των εργασιακών σχέσεων και κοινωνικός διάλογος, ενώ στις ΗΠΑ είναι άγνωστη η έννοια του κοινωνικού διαλόγου. Το ευρωπαϊκό μοντέλο παρέχει μεγαλύτερη ασφάλεια στους εργαζομένους και τους κοινωνικά αδύνατους και έχει σαφή αναδιανεμητικό χαρακτήρα. Το αμερικανικό μοντέλο παρέχει σχεδόν πλήρη ευκαμψία στην επιχειρηματική δράση, χωρίς εγγυήσεις ασφάλειας για τους εργαζομένους. Για την Ελλάδα προειδοποίησε πως «αν δεν μεταρρυθμίσουμε την αγορά εργασίας, ώστε να αυξήσουμε το ποσοστό απασχόλησης, και δεν εντάξουμε στην επίσημη αγορά εργασίας όσους με ιδιαίτερα εύκαμπτο τρόπο έχουν δύο και τρεις δουλειές (και τους μετανάστες), κινδυνεύουμε να έχουμε όλα τα μειονεκτήματα του ευρωπαϊκού και του αμερικανικού μοντέλου, χωρίς κανένα από τα πλεονεκτήματά τους».
 Ο πρόεδρος του ΣΒΒΕ Βασίλης Τακάς τόνισε ότι τα επόμενα χρόνια η Ελλάδα θα προσπαθεί να πιάσει τον κινούμενο στόχο του ευρωπαϊκού επιπέδου ευημερίας και η Ευρώπη του αμερικανικού. Αν η Αμερική συνεχίσει να αναπτύσσεται με ρυθμό 4% το χρόνο, για να την προλάβει η Eυρώπη, μέσα στα επόμενα 20 χρόνια θα πρέπει να αναπτύσσεται με ποσοστό 6% και η Ελλάδα με 7%. Και στην Ελλάδα μετά το 2006
θα πρέπει να συνεχιστεί αυτός ο ρυθμός χωρίς την ανάπτυξη που μας εξασφαλίζουν
οι πόροι από τα Κοινοτικά Πλαίσια Στήριξης και είναι κατά μέσο όρο 3% του ΑΕΠ.
Κάτι τέτοιο φαντάζει δύσκολο, αλλά όχι ακατόρθωτο, εκτίμησε ο κ. Τακάς, υπενθύμισε ότι η Ιρλανδία αναπτύσσεται κατά 10% ετησίως και σημείωσε πως το ζητούμενο είναι η ανταγωνιστικότητα και η αξιοκρατία.
