Περισσότερο φως στην πολιτική, καθώς ο τόπος δεν αντέχει άλλο τη διαφθορά, την αδιαφάνεια, την αναξιοκρατία και τη διαπλοκή (κατά τον Κώστα Καραμανλή), μια διαπλοκή συγκροτημάτων και συμφερόντων, που θυμίζει «το σύμπλεγμα του Λαοκόωντος» (κατά τη φράση του Νίκου Κωνσταντόπουλου), είναι ο κοινός στόχος των προέδρων της Ν.Δ. και του Συνασπισμού, ο οποίος είχε και την πρωτοβουλία για τη χθεσινή συνάντηση.
 Οι δύο αρχηγοί, κατά τη συνάντησή τους στα γραφεία της Ν.Δ., ξεκαθάρισαν ότι επιδίωξή τους δεν είναι η συγκρότηση ενός αντικυβερνητικού μετώπου, αλλά η λήψη αποτελεσματικών μέτρων για προστασία της ίδιας της Δημοκρατίας. Γι' αυτόν
εξάλλου το λόγο, ο Νίκος Κωνσταντόπουλος, το απόγευμα, συναντήθηκε με τον υπουργό Δικαιοσύνης Μιχάλη Σταθόπουλο και σήμερα έχει προγραμματίσει συναντήσεις με το γραμματέα του ΠΑΣΟΚ Κώστα Σκανδαλίδη, τον πρόεδρο του ΔΗΚΚΙ Δημήτρη Τσοβόλα και το διοικητικό συμβούλιο του Εθνικού Συμβουλίου Ραδιοτηλεόρασης.
 Αύριο θα επισκεφθεί τον πρόεδρο της Βουλής Απόστολο Κακλαμάνη, τον πρόεδρο των
Φιλελευθέρων Στέφανο Μάνο και τον πρόεδρο της ΠΟΛ.ΑΝ. Αντώνη Σαμαρά.
 Σύμφωνα με πληροφορίες, Καραμανλής και Κωνσταντόπουλος, παρά τις επιθέσεις που
δέχονται, δεν προτίθενται να σταματήσουν τις καταγγελίες τους εντός και εκτός Βουλής.
 Ο πρόεδρος της Ν.Δ. στις δηλώσεις του, αφού επισήμανε ότι η πολιτική σήμερα, περισσότερο από ποτέ, έχει ανάγκη από περισσότερο φως, τόνισε: «Σ' αυτή την κατεύθυνση κινούμαστε και δεν θα κάνουμε πίσω. Γι' αυτό ανταποκρίθηκα άμεσα στην πρόταση του προέδρου του Συνασπισμού. Μπορεί να διαφωνούμε, όπως είναι φυσικό στην πολιτική σε πολλά θέματα. Μας ενώνει όμως η κοινή προσπάθεια για τη θωράκιση της Δημοκρατίας και την αξιοπιστία της πολιτικής».
 Κατά τον Κ. Καραμανλή, το πρόβλημα της διαφθοράς και της διαφάνειας είναι τεράστιο και το αντιλαμβάνονται όλοι «εκτός από τον κ. Σημίτη, που επιχειρεί να το συγκαλύψει», πρόβλημα που αντιμετωπίζει η κοινωνία, η οικονομία, η διοίκηση και η ίδια η Δημοκρατία. «Η επικείμενη απελευθέρωση των αγορών -πρόσθεσε- η διαχείριση του Γ' Κοινοτικού Πλαισίου Στήριξης, η προετοιμασία των Ολυμπιακών Αγώνων και το εξοπλιστικό πρόγραμμα είναι τεράστιες προκλήσεις και δεν πρέπει να χαθεί ούτε μια δραχμή από τα χρήματα των Ελλήνων φορολογουμένων».
 Ο Νίκος Κωνσταντόπουλος παρομοίασε τη «σημερινή εικόνα του πολιτικού συστήματος εν μέσω των διαπλεκομένων συμφερόντων» με το «σύμπλεγμα του Λαοκόωντος». Επισήμανε επίσης, ότι «επειδή εκκρεμεί η διάθεση δεκάδων τρισεκατομμυρίων δημοσίου χρήματος και η διαπλοκή είναι ανταγωνιστική και κρατικοδίαιτη, είναι αναγκαίο να υπάρχει διαφάνεια και έλεγχος σε όλους τους τομείς, για όλα τα συγκροτήματα για όλα τα Μέσα Μαζικής Ενημέρωσης ανεξαιρέτως».
 Το απόγευμα επισκέφθηκε τον υπουργό Δικαιοσύνης, στον οποίο εξέφρασε την άποψη
ότι πρέπει να υπάρξουν ουσιαστικές ρήτρες και δεσμεύσεις, για να περιοριστεί το φαινόμενο της διαπλοκής, αλλά και είναι καθήκον της κυβέρνησης να να εφαρμόσει τους υφιστάμενους νόμους.
 Πάντως κατά τη συνάντηση επιτεύχθηκε και μια συμφωνία: Με νομοθετικές ρυθμίσεις να προωθηθεί η αντιμετώπιση προβλημάτων που αναφέρονται στο διαχωρισμό των σχέσεων Eκκλησίας-Kράτους.
 πρώτη μετεκλογική οξύτατη αντιπαράθεση της κυβέρνησης με τον Νίκο Κωνσταντόπουλο εκδηλώθηκε χθες, με αιχμή τα περί «διαπλεκόμενων συμφερόντων» και αφρομή τις συναντήσεις του προέδρου του Συνασπισμού με τους άλλους αρχηγούς της αντιπολίτευσης. 
 Ο κυβερνητικός εκπρόσωπος τον κατηγόρησε ότι επιδιώκει τη συγκρότηση «αντικυβερνητικού μετώπου», ότι «αυτοαναγορεύεται σε εισαγγελέα και τιμητή των
πάντων» και ότι αυτή η πολιτική δραστηριότητα «δηλητηριάζει το δημόσιο βίο». Ο
πρόεδρος του ΣΥΝ απάντησε ότι ο δημόσιος βίος «δηλητηριάζεται από τη δράση και
τις μεθόδους των διαπλεκόμενων συμφερόντων» και επιβεβαίωσε την επιμονή του να
αγωνιστεί «απέναντι στη δράση εξωθεσμικών κέντρων είτε αρέσει στην κυβέρνηση είτε όχι».
 Η πρωτοβουλία του κ. Κωνσταντόπουλου να συναντηθεί με άλλους αρχηγούς (χθες είδε τον κ. Καραμανλή) ενόχλησε την κυβέρνηση και μάλιστα μία μέρα μετά τη συνέντευξη του πρωθυπουργού στη Θεσσαλονίκη, όπου «έδωσε πλήρεις απαντήσεις», όπως είπε ο κυβερνητικός εκπρόσωπος. Την ενόχληση αυτή εξέφρασε σαφώς χθες το μεσημέρι ο κ. Ρέππας, ο οποίος χαρακτήρισε αυτές τις συναντήσεις «κινήσεις εντυπωσιοθηρίας που αποσκοπούν στη δημιουργία αντικυβερνητικού μετώπου». Μάλιστα, κυβερνητικοί παράγοντες έλεγαν ότι για να συγκαλυφθεί εν μέρει αυτός ο στόχος, ο κ. Κωνσταντόπουλος ζήτησε να συναντηθεί με τον υπουργό Δικαιοσύνης
 Ο κ. Ρέππας, μάλιστα, προχωρώντας τα περί «αντικυβερνητικού μετώπου», προειδοποίησε, εμμέσως, τον πρόεδρο του ΣΥΝ ότι τέτοιες πρωτοβουλίες μπορεί να
βλάψουν εκλογικά το κόμμα του. «Πιστεύουμε ότι όχι απλώς σφάλλουν αυτοί που επιδίδονται σε μια τέτοια πολιτική δραστηριότητα, όχι μόνο αντιστρατεύονται το
δημόσιο συμφέρον, αφού δηλητηριάζουν το δημόσιο βίο με τον τρόπο που συμπεριφέρονται, αλλά τελικώς βλάπτουν τα δικά τους κομματικά συμφέροντα. Δεν το αντιλαμβάνονται τώρα. Ο ελληνικός λαός, όμως, σε ανάλογες περιπτώσεις έδωσε
τις απαντήσεις του», είπε ο εκπρόσωπος της κυβέρνησης.
 Οξεία ήταν η απάντηση του προέδρου του ΣΥΝ, ο οποίος τόνισε ότι ο δημόσιος βίος «δηλητηριάζεται από τη δράση και τις μεθόδους των διαπλεκόμενων συμφερόντων και όχι από τη θεσμική λειτουργία της δημοκρατίας». Κατηγόρησε τον
κυβερνητικό εκπρόσωπο ότι με τα περί βλάβης των κομματικών συμφερόντων προέβη «σε μια πρωτοφανή πολιτική πράξη», λέγοντας: «Kαθήστε φρόνιμα, γιατί θα έχετε κομματικό κόστος». Και πρόσθεσε: «Ο κ. Ρέππας δεν είναι ούτε ο μόνος που ενοχλήθηκε ούτε ο μόνος που εκτόξευσε απειλές λόγω της συγκεκριμένης πρωτοβουλίας. Η εξουσία πάντα απειλεί όταν ενοχλείται. Και οι εξωθεσμικοί μηχανισμοί το ίδιο πράττουν. H δική μας απάντηση είναι ίδια προς όλες τις κατευθύνσεις: Ευχαριστούμε δεν θα συμμορφωθούμε προς τις υποδείξεις».
 Στον ίδιο οξύ τόνο ήταν η ανταπάντηση του κ. Ρέππα, ο οποίος κατηγόρησε τον πρόεδρο του ΣΥΝ για «προσπάθεια τυφλής ενοχοποίησης οποίων δεν συμφωνούν μαζί του. Πρόσθεσε ότι ο κ. Κωνσταντόπουλος «αυτοαναγορεύεται σε εισαγγελέα και τιμητή των πάντων, χωρίς να του το επιτρέπουν οι ατεκμηρίωτες κατηγορίες του» και διαβεβαίωσε ότι «η κυβέρνηση περιφρουρεί τη διαφάνεια και τις υγιείς σχέσεις πολιτικής και οικονομικής εξουσίας».
 Οι διαστάσεις που έχει πάρει το θέμα συζήτηθηκαν στη χθεσινή πρωινή συνάντηση του πρωθυπουργού με τους στενούς συνεργάτες του. Διαπιστώθηκε μεταξύ άλλων ότι
η μεγέθυνση του θέματος οφείλεται στις συγκρούσεις μεταξύ οικονομικών συμφερόντων και, κυρίως, μεταξύ ορισμένων που έχουν συμφέροντα στα μέσα ενημέρωσης. Ο πρωθυπουργός τόνισε ότι η πολιτική εξουσία πρέπει να οριοθετεί στις σχέσεις της με αυτά τα συμφέροντα και να θέτει τους «κανόνες του παιχνιδιού», κάτι που «κάνει αυτή η κυβέρνηση».
 «Εμφανίζοντας την αγωνία των πολιτικών δυνάμεων για την ποιότητα της δημοκρατίας στον τόπο μας ως δημιουργία αντικυβερνητικού μετώπου, ο εκπρόσωπος
της κυβέρνησης δεν πετυχαίνει τίποτα άλλο από το να επιβεβαιώνει την καθεστωτική λογική της, αλλά και την ενοχή της» δήλωσε ο εκπρόσωπος της Ν.Δ. Θ. Ρουσόπουλος.
 «Πρέπει να θυμηθούμε την περίοδο από το '87 μέχρι και το πρόσφατο παρελθόν, όπου ξανά κάποιοι προσπαθούν να δημιουργήσουν εντυπώσεις περί δήθεν διαπλοκών», δήλωσε ο Ακης Τσοχατζόπουλος στο ραδιοσταθμό «Φλας». Και πρόσθεσε ότι το κράτος πρέπει να προωθήσει κανόνες διαφάνειας, τους οποίους «κανείς να μην μπορεί να υπερβεί και να εξασφαλίσουμε με ελέγχους την ισορροπία, τη διαφάνεια και την ίση ευκαιρία για όλους».
