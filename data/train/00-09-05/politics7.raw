Το πλέον κρίσιμο συνέδριο του ΚΚΕ, μετά την ανάληψη της ηγεσίας από την Αλέκα Παπαρήγα, το 1991, είναι το 16ο, το οποίο οριστικοποιήθηκε από την Κεντρική Επιτροπή για τις 14 έως 17 Δεκεμβρίου.
 Είναι η πρώτη φορά που οι πολιτικοί προσανατολισμοί της ηγεσίας έχουν αμφισβητηθεί τόσο έντονα και κυρίως οι εκλογικές συνεργασίες με πρόσωπα (Κανέλλη-Ζουράρις) που από στελέχη του κόμματος έχουν κατηγορηθεί για εθνικιστικές απόψεις και αντιλήψεις για την Eκκλησία που δεν συνάδουν με τη θεωρία και πολιτική του ΚΚΕ. 
 Πρώτος που δοκίμασε την οργή της Αλέκας Παπαρήγα ήταν ο Μήτσος Κωστόπουλος, ο οποίος αντί να δεχθεί να μετακομίσει σε άγονη εκλογική περιφέρεια, προτίμησε να μη θέσει υποψηφιότητα στις εκλογές του Απριλίου. 
 Ακολούθησε η περίπτωση του Αντώνη Ντρέκου, ο οποίος, ως μέλος της επιτροπής θέσεων, έθεσε τα ίδια ζητήματα, δεν συζητήθηκαν οι απόψεις του, παραιτήθηκε από την επιτροπή και στη συνέχεια διαγράφηκε, στις αρχές Ιουλίου.
 Σύμφωνα με πληροφορίες, υπάρχουν και άλλα στελέχη που έχουν εκφράσει τη διαφωνία τους με τις τελευταίες επιλογές της ηγεσίας, και για το λόγο αυτό έχει δημιουργηθεί κλίμα έντασης. 
 Τα θέματα της ημερήσιας διάταξης του συνεδρίου, όπως ανακοινώθηκαν από την Κεντρική Επιτροπή, είναι: 
 - Απολογισμός της Κεντρικής Επιτροπής και της Κεντρικής Επιτροπής Οικονομικού Ελέγχου.
 - Η πρόταση του ΚΚΕ για τη συγκρότηση του Αντιιμπεριαλιστικού Αντιμονοπωλιακού
Δημοκρατικού Μετώπου και τα καθήκοντα μέχρι το επόμενο συνέδριο.
 - Εκλογή νέας Κεντρικής Επιτροπής και Κεντρικής Επιτροπής Οικονομικού Ελέγχου.
 Η απερχόμενη Κ.Ε. διαμόρφωσε ήδη το κείμενο θέσεων για το συνέδριο, το οποίο θα δοθεί στη δημοσιότητα την Κυριακή 17 Σεπτεμβρίου. Η παρουσίαση θα γίνει σε δημόσια εκδήλωση μετά το φεστιβάλ της ΚΝΕ (20-23 Σεπτεμβρίου). Η προσυνεδριακή
συζήτηση θα γίνει από τις στήλες του «Ριζοσπάστη», της «Κομμουνιστικής Επιθεώρησης» αλλά και με εκδηλώσεις, στις οποίες θα κληθούν να πάρουν μέρος και συνεργαζόμενοι με το ΚΚΕ.
