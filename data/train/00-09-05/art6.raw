Αν κάθε βράδυ, εκεί κατά τις 8, εξοργίζεστε με το δελτίο των ειδήσεων, κλείστε
την τιβί και ανοίξτε τον υπολογιστή. Στο Ιντερνετ παίζουν κι ειδήσεις που δεν χορηγούνται από κανέναν τραπεζίτη.
 Καταλαβαίνεις τι συμβαίνει; Οι πιο σημαντικές αποφάσεις για το μέλλον του πλανήτη παίρνονται από κάποιους απόμακρους συνασπισμούς τραπεζιτών, οικονομολόγων και κυβερνήσεων ισχυρών χωρών. Παγκόσμιος Οργανισμός Εμπορίου, Διεθνές Νομισματικό Ταμείο, Παγκόσμια Τράπεζα, G8. Παγκοσμιοποίηση, με δυο λόγια, του κεφαλαίου. Τα κάθε λογής κέντρα αποφάσεων, πέρα από τη διακίνηση των κεφαλαίων, αποζητούν να ελέγξουν και τη ροή των ειδήσεων.
 Το Ιντερνετ όμως έδωσε την ευκαιρία στους εξοργισμένους από τα ΜΜΕ να δημιουργήσουν τη δική τους όαση ενημέρωσης. Ολα όσα οι διευθυντές ειδήσεων των
καναλιών δεν θα σας έδειχναν ποτέ, φτάνουν με ένα κλικ στην οθόνη σας. Μόνο, πιο σημαντικό αυτό, μη χαθείτε στο γλυκό της φως. Οι δημιουργοί των εναλλακτικών μέσων ενημέρωσης θέλουν να προχωρήσουν ένα βήμα παραπέρα: να σας κινητοποιήσουν, να σας ωθήσουν σε δράση. Οι ίδιοι, άλλωστε, δεν είναι συνήθως επαγγελματίες δημοσιογράφοι. Δουλεύουν σε εθελοντική βάση, πιστοί σε μια ιδέα (καιρό είχε να ακουστεί κάτι τέτοιο, ε;). 
 Ακόμη κι αν μπορούσαν να προσελκύσουν διαφημίσεις, πράγμα δύσκολο, δεν το θέλουν. Πιστεύουν ότι η «πληροφορία» που διοχετεύεται από την εμπορική τηλεόραση, το ραδιόφωνο και, τώρα πια, τα μεγάλα ιντερνετικά δίκτυα ενημέρωσης, δεν είναι τίποτα άλλο από το μέσον παραγωγής του πραγματικού προϊόντος: του κοινού. Αυτό, όλοι εμείς δηλαδή, πουλιέται στον πραγματικό πελάτη, τους διαφημιστές και τους πελάτες τους. Κι ας σηκώσει το χέρι του, όποιος δεν αισθάνθηκε... κονσέρβα όταν διάβασε μια «έρευνα αγοράς» και βρήκε τον εαυτό του να συγκαταλέγεται στο τάδε ή το δείνα «τάργκετ γκρουπ».
 Το Διαδίκτυο είναι χαώδες. Θα ήταν εξαιρετικά δύσκολο να συνταχθεί ένας κατάλογος των δικτυακών τόπων που εστιάζουν σε αυτή την «εναλλακτική» ενημέρωση. Δειγματοληπτικά, ξεχωρίζουμε κάποια, όπως το Ζnet που αυτοπροσδιορίζεται ως «κοινότητα ανθρώπων που ενδιαφέρονται για την κοινωνική αλλαγή». «Παγκοσμιοποίηση και φτώχεια», «οι διαδηλώσεις της 13ης Μαΐου ενάντια
στην αστυνομική θηριωδία και υπέρ του Μουμία Αμπού Τζαμάλ», μια διάλεξη του Νόαμ Τσόμσκι για τον «έλεγχο της ζωής μας», είναι ενδεικτικά μερικά από τα θέματά του. Το πιο μαχητικό κομμάτι είναι αφιερωμένο στην ενημέρωση για τον διεθνή ακτιβισμό.
 Το Independent Media Center είναι ένας συνασπισμός ανεξάρτητων δικτύων ενημέρωσης ανά τον κόσμο και ξεκίνησε μετά την επιτυχία που είχε το πρώτο τού είδους, που στήθηκε στο Σιάτλ κατά τη διάρκεια των διαδηλώσεων ενάντια στον Παγκόσμιο Οργανισμό Εμπορίου. Στις ταραγμένες μέρες του περασμένου Δεκεμβρίου,
αποτέλεσε ισχυρό δίαυλο εναλλακτικής ενημέρωσης. Δημιούργησε τη δική του εφημερίδα και το δικό του ραδιοφωνικό σταθμό, του οποίου η φωνή, μέσω Διαδικτύου, έφτασε σε όλο τον κόσμο. 
 «Ας αντιμετωπίσουμε την παγκοσμιοποίηση του κεφαλαίου, με την παγκοσμιοποίηση της αλληλεγγύης» είναι ένα από τα βασικά μηνύματα της «Πρωτοβουλίας ενάντια στην οικονομική παγκοσμιοποίηση» (INPEG) που συστήθηκε στην Πράγα κι έχουν ήδη
συνδεθεί μαζί της αντίστοιχες κινήσεις από πολλές άλλες ευρωπαϊκές χώρες. Εδώ τα πράγματα είναι ακόμη πιο άμεσα. Ο δικτυακός τόπος της INPEG λειτουργεί περίπου ως σημείο εκκίνησης για όσους σκοπεύουν να πάρουν μέρος στη διαδήλωση της 26ης Σεπτεμβρίου. Πέρα από τη διακήρυξη των θέσεων, ο επισκέπτης μετά από μερικά «κλικ» του ποντικιού μπορεί να πληροφορηθεί για τα πιο άμεσα και πρακτικά προβλήματα που πρέπει να λυθούν ή μπορεί να προκύψουν κατά τη διάρκεια της «Παγκόσμιας Ημέρας Δράσης». 
 Αυτές οι ιστοσελίδες δεν είναι, απαραίτητα, οι πιο σημαντικές ή οι «καλύτερες». Και, βεβαίως, δεν είναι «αντικειμενικές» κι «αμερόληπτες». Οι ειδήσεις τους είναι πολλές φορές γραμμένες υπό συναισθηματική φόρτιση και το δείχνουν. Κανένας όμως από τους δημοσιογράφους των εναλλακτικών δικτύων δεν διεκδικεί τις δάφνες των «αμερόληπτων» κι «αντικειμενικών» τηλεοπτικών παρουσιαστών.
 Το Διαδίκτυο, που γεννήθηκε για να εξυπηρετήσει στρατιωτικούς σκοπούς και τώρα
αποθεώνεται από τους εμπόρους, στρέφεται εναντίον των δημιουργών του. Ο παππούς Κάρολος θα χαμογελά πονηρά που ο γερασμένος καπιταλισμός πέφτει ακόμα σε αντιφάσεις... 
