 Στην πρωτεύουσα της Βραζιλίας συναντήθηκαν για πρώτη φορά την περασμένη εβδομάδα δώδεκα ηγέτες κρατών της Νότιας Αμερικής και μπορεί να μην κατάφεραν να δώσουν λύση στα σοβαρά οικονομικά προβλήματα που βύθισαν σε κρίση σε όλη τη
διάρκεια της δεκαετίας του '80 τις χώρες της Λατινικής Αμερικής, αλλά διαπίστωσαν κάποιες αισιόδοξες βελτιώσεις.
 Τα νέα λοιπόν δεν ήταν όλα άσχημα. Αντιθέτως. Στα περισσότερα λατινοαμερικανικά κράτη, το ποσοστό της απόλυτης φτώχειας μειώνεται, με παράγοντες-κλειδιά όπως η παιδική θνησιμότητα, η γνώση γραφής και ανάγνωσης και το προσδόκιμο ζωής να δείχνουν σημαντικές βελτιώσεις. Παρ' όλ' αυτά, η ανισότητα όσον αφορά την πρόσβαση στις ευκαιρίες και την προοπτική ευημερίας παραμένει το αγκάθι στην ανάπτυξη της Λατινικής Αμερικής. Κατά μέσο όρο, το 50% των εσόδων κάθε κράτους πηγαίνει στο 15% του πιο εύπορου πληθυσμού, σύμφωνα με τη Δια-αμερικανική Τράπεζα Ανάπτυξης.
 Στη Χιλή, το 6% των υψηλόμισθων εργαζομένων νέμεται το 30% των μισθών, ενώ το 75% των υπολοίπων έχει πρόσβαση μόλις στο 4%, όπως αναφέρει έκθεση της Οικονομικής Επιτροπής των Ηνωμένων Εθνών για τη Λατινική Αμερική και την Καραϊβική.
 Στη Βραζιλία, το πλέον εύπορο 10% του πληθυσμού απολαμβάνει το 46% του πλούτου, ενώ το φτωχότερο 50% έχει δικαίωμα μόνο στο 14%.
 Το άνοιγμα της ψαλίδας όσον αφορά τα εισοδήματα δεν διαφέρει στη Λατινική Αμερική σε σχέση με τις Ηνωμένες Πολιτείες, αλλά φυσικά στο Nότο η φτώχεια είναι πολύ μεγαλύτερη. Κάποιοι αποδίδουν τα οικονομικά προβλήματα στην ανισότητα που προκύπτει και από την παγκοσμιοποίηση. Χιλιάδες εργαζόμενοι «καταδικάστηκαν» σε ανεργία εξαιτίας των εκτεταμένων ιδιωτικοποιήσεων, ενώ ο διεθνής ανταγωνισμός δίνει συχνά το έναυσμα για μείωση των μισθών και ταυτόχρονη αύξηση των απαιτούμενων προσόντων για τους νέους εργαζομένους.
 Στο Περού, όπως άλλωστε και στα περισσότερα κράτη της Λατινικής Αμερικής, το συνολικό ποσοστό της φτώχειας μειώθηκε στη διάρκεια της δεκαετίας του 1990.
 Κάτι στο οποίο αξίζει να σταθεί κανείς είναι το γεγονός πως η ανεπαρκής μόρφωση παίρνει διαστάσεις καταστροφικές. Η δημόσια εκπαίδευση βρίσκεται σε παρακμή στο Μεξικό και την Αργεντινή, αυξάνοντας με τον τρόπο αυτό την ανισότητα μεταξύ πλούσιων και φτωχών, αφού οι «έχοντες» στέλνουν τα παιδιά τους στα ιδιωτικά σχολεία που σαφώς έχουν καλύτερο επίπεδο.
