 Αφού τα αληθινά έργα είναι δύσκολα και σε τούτα δυστυχώς επτωχεύσαμεν μες στο γήπεδο εναντίον της Γερμανίας το διήμερο Παρασκευή - Σάββατο στο Λίμπεκ και στο Αμβούργο, από χθες το πρωί όλος ο μηχανισμός των εθνικών ομάδων πήρε τα ραδιόφωνα σβάρνα και στράφηκε ξανά εκεί όπου είμαστε (εκτός συναγωνισμού) πρωταθλητές Ευρώπης και κόσμου, ανώτεροι κι από την κάτοχο των δύο τίτλων Γαλλία. Που; Μα, φυσικά, στα εύκολα λόγια! 
 Ιδού ένα δείγμα τυπικό, απόσπασμα από δηλώσεις του Γιώργου Αμανατίδη στον σταθμό Alpha Sport: «Η Εθνική έχει φοβερές δυνατότητες, βρίσκεται σε πολύ καλό δρόμο, δεν φοβόμαστε, και αυτό θα φανεί στα επόμενα παιχνίδια με τη Φινλανδία και την Αλβανία τα οποία θα κερδίσουμε. Ενώ και το ματς με τη μεγάλη, όπως τη λένε, Γερμανία θα το κατακτήσουμε».
 Τότε γιατί, στο Φολκσπαρκστάντιον, όλα αυτά έμειναν στα αποδυτήρια και δεν τα είδαμε πάνω στο τερέν; Εκεί «μείναμε ευχαριστημένοι για ορισμένα πράγματα, αλλά γνωρίζουμε ότι αυτές οι ομάδες το παραμικρό λάθος μπορούν, όπως έγινε το Σάββατο, να το μετατρέψουν σε γκολ. Θα πρέπει να είμαστε πιο θρασείς και να πιστέψουμε στον εαυτό μας. Να μπαίνουμε με αυτοπεποίθηση».
 Παρά ταύτα, και πάλι «αν το δοκάρι του Τσάρτα έμπαινε γκολ, η κατάσταση θα είχε αλλάξει άρδην. Αν πετυχαίναμε γκολ στο β' ημίχρονο, επίσης μπορούσε ν' αλλάξει η κατάσταση. Βάσει των ευκαιριών, αξίζαμε καλύτερη τύχη. Το σκοράρισμα είναι και θέμα τύχης, όχι μόνον ικανότητας. Οι δικοί μας φορ είναι αρκετά ικανοί. Στο συγκεκριμένο παιχνίδι, όμως, στάθηκαν άτυχοι. Σε αντίθεση με τους Γερμανούς».
 Ο Βασίλης Δανιήλ, στον ΣΠΟΡ FM, τόνισε ότι «αυτό που είχα ζητήσει από τα παιδιά ήταν να παίξουν με αυτοσυγκέντρωση και αυτοπεποίθηση. Δεν έχω παράπονο, πάλεψαν. Αλλά με τα λάθη τους έδωσαν την ευκαιρία στους Γερμανούς να τ' αξιοποιήσουν. Να ψηλώναμε την ομάδα, δεν μπορούσαμε. Γιατί έτσι θα χάναμε την ταυτότητά μας. Οι παίκτες δεν βρίσκονται στην ιδανική (σ.σ. αγωνιστική) κατάσταση. Και το Πρωτάθλημα άργησε να ξεκινήσει. Ο όμιλός μας είναι δυνατός. Αλίμονο αν κάποιος υποτιμήσει κάποιον. Η Φινλανδία δεν είναι καθόλου εύκολος αντίπαλος. Σε όλα τα παιγνίδια πρέπει να δώσουμε ιδιαίτερη βαρύτητα και προσοχή».
 Μεθαύριο πρωί το προεδρείο της ΕΠΟ έχει ραντεβού με τα πρωτοκλασάτα στελέχη της Εθνικής Ανδρών για τα οικονομικά. «Δεν υπήρξε διαφωνία για το πριμ», είπε ο γενικός γραμματέας της ομοσπονδίας Βασίλης Γκαγκάτσης. «Αυτό που υπήρξε ήταν διαφορετική θεώρηση των πραγμάτων, στο πώς βλέπουν τα παιδιά την πρόκριση σε σχέση με μας». Η ΕΠΟ προτείνει πριμοδότηση βάσει των λεπτών συμμετοχής στους αγώνες (40.000 το λεπτό), οι ποδοσφαιριστές επιμένουν στα μπόνους ανά παιχνίδι και, ασφαλώς, σε εξτρά μπόνους για τυχόν πρόκριση στα τελικά του Μουντιάλ 2002.
 Χθες, εξάλλου, η ομοσπονδία δημοσιοποίησε αυτά που είχατε διαβάσει στην «Ε» το Σάββατο. Οτι οι διεθνείς «υποβλήθηκαν σε δειγματοληπτικό έλεγχο ούρων» και «όλα τα δείγματα ήταν αρνητικά».
