Αλλάζει όψη η αρχαία Τίρυνθα μετά τις στερεωτικές και αναστηλωτικές εργασείες που γίνονται στην Ακρόπολη υπό την επίβλεψη της Δ' Εφορίας Προϊστορικών και Κλασικών Αρχαιοτήτων. Και είναι πολύ ευχάριστο για τους ταξιδιώτες και τους κατοίκους του γειτονικού Ναυπλίου να βλέπουν περνώντας από το δρόμο τον αρχαιολογικό χώρο (σε ένα επιβλητικό λόφο 16 μ. στο μυχό του Aργολικού Kόλπου)
που ήταν για πολλά χρόνια υποβαθμισμένος, με έντονα προβλήματα φθοράς, να προβάλλει τώρα καθαρός και φροντισμένος. Σε λίγες μέρες, και συγκεκριμένα μεθαύριο Παρασκευή, θα απομακρυνθεί και η σκαλωσιά, καθώς έχουν πλέον ολοκληρωθεί οι εργασίες της δυτικής πλευράς της Ακρόπολης. 
 Το πρόγραμμα ανάδειξης της Τίρυνθας είναι μακρόπνοο και πολυδάπανο όπως όλα που σχετίζονται με την προστασία των αρχαίων μνημείων. Η αρχή όμως έγινε κι αυτό φαίνεται από μακριά. Ξεκίνησε επίσης η ανάδειξη του περιβάλλοντος χώρου, έγινε αποψίλωση από τη βλάστηση κι άρχισε η ανασκαφική έρευνα στα σημεία που θα γίνουν το κυλικείο και το πάρκινγκ. Η μελέτη του περιβάλλοντος χώρου έχει ξεχωριστό προϋπολογισμό (800 εκατ. δρχ.) και υλοποιείται από τη Διεύθυνση Αναστήλωσης Αρχαίων Μνημείων, η οποία υπολογίζει να είναι έτοιμη προς παράδοση
 Το συνολικό πρόγραμμα ανάδειξης της ακρόπολης της αρχαίας Τίρυνθας περιλαμβάνει πέρα από τα καθαρά αναστηλωτικά και στερεωτικά έργα, δημιουργία πορείας επισκεπτών και κτίριο εξυπηρέτησης του κοινού, νέο φυλακείο, νέα είσοδο, νέα περίφραξη κ.λπ. 
 Την ανάγκη έναρξης όλου του έργου επέβαλε το ίδιο το μνημείο, το οποίο είχε αρχίσει να καταρρέει. Το πρώτο κρούσμα κατάρρευσης ογκολίθων από την άνω ακρόπολη σημειώθηκε το 1991, οπότε η αρμόδια Εφορία αναγκάστηκε να κλείσει το χώρο για λόγους ασφαλείας μέχρι το 1993 που αποκλείσθηκαν μόνο τα πιο ευπαθή σημεία. Παράλληλα, έγινε προσπάθεια ένταξης του έργου στα χρηματοδοτούμενα από
την ΕΟΚ προγράμματα της Περιφέρειας Πελοποννήσου. Το 1995 είχε εγκριθεί και η χρηματοδότηση (500 εκατ. δρχ.), αλλά τό έργο λόγω της ελλιπούς στελέχωσης του υπουργείου Πολιτισμού δεν ξεκίνησε παρά τρία χρόνια αργότερα (1998). 
 Ωστόσο, η ουσιαστική δουλειά άρχισε πέρυσι, με αποτέλεσμα να αποκαθίσταται σταδιακά ένα μεγάλο τμήμα της ακρόπολης, ενώ στις προθέσεις της Εφορείας είναι
το έργο να συνεχιστεί και σε άλλα σημεία της ακρόπολης που παρουσιάζουν επίσης
σοβαρά προβλήματα. Γι' αυτό έχει προτείνει την ένταξη του έργου στο Γ' Κοινοτικό Πλαίσιο Στήριξης.
 Πέρυσι, ολοκληρώθηκαν οι εργασίες επισκευής κι αποκατάστασης της αγρέπαυλης που θα διαμορφωθεί σε πληροφοριακό κέντρο και έκθεση της ιστορίας των ανασκαφών που έχει ιδιαίτερο ενδιαφέρον γιατί συνδέεται με τον Ερρίκο Σλίμαν. Ο ανασκαφέας των Μυκηνών και της Τροίας έκανε το 1876 τις πρώτες δοκιμαστικές τομές στην Ακρόπολη και το χώρο έξω από τα τείχη. Αποτέλεσμα των εκτεταμένων ανασκαφών του, διάρκειας πέντε μηνών, σε συνεργασία με τον αρχαιολόγο Ντέρφελντ, ήταν η αποκάλυψη μεγάλου μέρους της άνω ακρόπολης. Οι έρευνες στο χώρο συνεχίστηκαν (1905-1929) από το Γερμανικό Αρχαιολογικό Ινστιτούτο. Το 1950 ανασκαφές και αναστηλωτικές εργασίες στην περιοχή των τειχών έγιναν υπό την εποπτεία του τότε εφόρου Αρχαιοτήτων Ν. Βερδελή. Οι Γερμανοί (αρχικά ο Ulf
Jantzen και στη συνέχεια ο Klaus Kilian) επέστρεψαν πάλι στο χώρο το 1967, φέρνοντας στο φως όλη την άνω και κάτω ακρόπολη, τμήμα της μυκηναϊκής πόλης και τμήμα της νεκρόπολης που χρονολογείται στην εποχή του σιδήρου. 
 Η αρχαιότερη εγκατάσταση στην Τίρυνθα βρίσκεται πάνω στο λόφο και ανάγεται στη
νεολιθική εποχή (περίπου 5000 π.Χ.). Οι μεταγενέστεροι οικισμοί καταστράφηκαν από τις εκτεταμένες διαμορφώσεις της μυκηναϊκής εποχής. Εντύπωση προκαλούν τα κυκλώπεια τείχη που περιλαμβάνουν την άνω, μέση και κάτω ακρόπολη με συνολική περίμετρο 750 μ. και πλάτος από 4, 50 ώς 7 μ. Εντός των τειχών βρίσκεται το τοιχογραφημένο ανάκτορο, οι λοιποί δημόσιοι χώροι, οι αποθήκες, τα εργαστήρια,
συγκροτήματα σπιτιών και σύριγγες. Εξω από τα τείχη, απλώνεται η πόλη σε έκταση περίπου 250 στρεμμ. Μετά την κατάρρευση του μυκηναϊκού πολιτισμού, η ακρόπολη χρησιμοποιήθηκε ως χώρος λατρείας. 
