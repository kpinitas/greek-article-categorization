 Ηταν πολύ εύκολο για τον ΠΑΟΚ να φτάσει σε μια νίκη 6-1 επί των Αμπελοκήπων, παρά την απουσία των διεθνών του ποδοσφαιριστών. Και δεν ήταν ο αγώνας από τον οποίο ο Φελίξ Ναούμ, ο βοηθός προπονητής της Μπεϊτάρ, θα μπορούσε να βγάλει τα συμπεράσματά του. Εβγαλε, όμως, τα δικά του ο Μπάγεβιτς, στο κατάμεστο από φιλάθλους γήπεδο της Επανομής, για την καλή κυκλοφορία μπάλας που είχε η ομάδα του σ' αυτό το παιχνίδι και στάθηκε στα 5 πρώτα γκολ που πέτυχε στο α' ημίχρονο.
 Ο χορός των γκολ άρχισε νωρίς για τον ΠΑΟΚ. Μόλις στο 2' ο Μπράντιτς με σουτ δεν άφησε κανένα περιθώριο αντίδρασης στον Κασαπίδη. Στο 25' και 35' ο Σπάσιτς ανέβασε τον δείκτη του σκορ στο 3-0, ενώ ο Μπράντιτς και πάλι στο 38' έκανε το 4-0. Στο 43' «χτύπησε» ο Δημήτρης Ναλιτζής, αλλά στο 54' ο Ρατοΐκοβιτς με κεφαλιά μείωσε το σκορ, για να κάνει το τελικό 4-1 με σουτ στο 58' ο Καφές.
 * Ο ΠΑΟΚ με τη Γενική Tράπεζα παρουσιάζουν το βράδυ την ομάδα της φετινής περιόδου, σε μια τελετή στην οποία έχουν προσκληθεί προσκλήθηκαν υπουργοί, όλοι οι τοπικοί άρχοντες, άνθρωποι του αθλητισμού και εκτός ΠΑΟΚ και επιχειρηματίες.
 Σε ό,τι αφορά την εκδήλωση, το ενδιαφέρον εντοπίζεται στη ζωντανή του μετάδοση στο Διαδίκτυο μέσα από τη σελίδα του ΠΑΟΚ! Αποτελεί αυτό μια καινοτομία και είναι προάγγελος της ζωντανής κάλυψης, πάντα μέσω του Διαδικτύου, των αγώνων του ΠΑΟΚ σε ποδόσφαιρο και μπάσκετ.
 * Ο Γιώργος Τζέτζης, διευθυντής του τμήματος marketing του ΠΑΟΚ, λέκτορας του Αριστοτελείου Πανεπιστημίου Θεσσλαονίκης, θα δώσει μια σειρά διαλέξεων στο Σίδνεϊ, στο συνέδριο των Ολυμπιακών Aγώνων για την οργάνωση των επαγγελματικών σωματείων σε Ευρώπη και Ελλάδα ειδικά. * Οριστικοποιήθηκε ο διεθνής φιλικός αγώνας του ΠΑΟΚ με την Περούτζια, ο οποίος θα διεξαχθεί την προσεχή Παρασκευή, στις 9 το βράδυ, στην Τούμπα. Kαι θα είναι το πρώτο παιχνίδι στο νέο χλοοτάπητα.
 Ο ΠΑΟΚ ζήτησε από την ΕΠΟ αναβολή του κυριακάτικου αγώνα του με την Καβάλα, γιατί δεν θέλει να επιβαρύνει την Τούμπα. Αν το αίτημα δεν γίνει δεκτό, τότε θα δώσει κι αυτόν τον αγώνα στην Επανομή, η οποία χθες ήταν ιδιαίτερα φιλόξενη για την ομάδα της Θεσσαλονίκης.
