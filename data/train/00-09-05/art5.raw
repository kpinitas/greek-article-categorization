Χειμαρρώδης, όπως πάντα, ο Μίκης Θεοδωράκης, στη χθεσινή συνέντευξη Tύπου για την αυριανή παρουσίαση του «Κάντο Χενεράλ» στο Ηρώδειο, για πρώτη φορά στη συμφωνική μορφή του με σολίστ τούς Μαρία Φαραντούρη και Πετρ Μιγκούνοφ, έκανε πολλά φλας μπακ «ξεναγώντας» μας στις μνήμες του από τον Πάμπλο Νερούδα, τη Χιλή, αλλά και τις υπόλοιπες χώρες της Λατινικής Αμερικής.
 Πρωτοσυνάντησε, διηγήθηκε, τον Νερούδα στο Παρίσι το '66 όπου ήταν εξόριστος. Αναζητώντας την υποστήριξη προσωπικοτήτων για τους Λαμπράκηδες (μεταξύ άλλων μίλησε και με τον Σαρτρ) τον βρήκε σ' ένα μικρό δωμάτιο ενός ξενοδοχείου. Την επόμενη φορά που αντάμωσαν, λίγα χρόνια μετά στην ίδια πόλη, οι ρόλοι τους είχαν αντιστραφεί. Ο Θεοδωράκης ήταν εξόριστος κι ο Νερούδα πρεσβευτής της κυβέρνησης Αλιέντε. 
 Στο πρώτο του ταξίδι στη Χιλή, το '71, προσκεκλημένος της κυβέρνησης Αλιέντε (για να μεταφέρει στη Δύση την εικόνα μιας λαϊκής επανάστασης με βάση τα δημοκρατικά ιδεώδη), ξανασυνάντησε τον Νερούδα διαφορετικά μέσα στην ιδιαίτερη
μετεπαναστική ατμόσφαιρα ανάμεσα σε «απογειωμένους ανθρώπους». Γοητεύτηκε, αρχικώς, από τη μουσική της ποίησής του ακούγοντας τη μελοποιημένη από Χιλιανούς συναδέλφους τους σε συναυλία. Το επόμενο μεσημέρι ο Αλιέντε τού χάρισε δυο τόμους με την ποίηση του Νερούδα. Είχε ήδη συλλάβει την ιδέα της μελοποίησης της...
 Εξι, λοιπόν, από τα δώδεκα κείμενα που καταπιάστηκε θα παρουσιαστούν στην αυριανή συναυλία, σε ενορχήστρωση Χένινγκ Σμιντ. Ενα ή δυο μέρη στο φινάλε θα τα διευθύνει ο συνθέτης, ενώ τα υπόλοιπα ο Αλεξάντρ Τσερνουσένκο. «Αποφάσισα να συμμετέχω», εξήγησε, «γιατί έτσι δεν είναι κουραστικό και το ίδιο θα κάνω και με το "Αξιον Εστί" στις 30 του μήνα». Στο πρώτο μέρος, η Συμφωνική Ορχήστρα της Κρατικής Ακαδημαϊκής Καπέλα της Αγίας Πετρούπολης θα ερμηνεύσει το «επίκαιρο», όπως είπε η πρόεδρος του Ελληνικού Φεστιβάλ Βαρβάρα Μπελεζίνη «Κάντο Ολίμπικο».
 Ο συνθέτης θυμήθηκε την πρώτη του «Κάντο Χενεράλ», το καλοκαίρι του '72, στο Ισραήλ στη γνωστή εκδοχή του με σολίστ του Φαραντούρη, Πανδή και Μάνου, την παράσταση στο Παρίσι και την περιοδεία στην Λατινική Αμερική το '73 στη διάρκεια της οποίας πληροφορήθηκαν, βρισκόμενοι στη Βενεζουέλα, το πραξικόπημα
στη Χιλή, το θάνατο του Αλιέντε και στη συνέχεια, ένα μήνα μετά στο Μεξικό, τον θάνατο του Νερούδα. Η «επιστροφή» του, όμως, στη Χιλή το '93, είκοσι χρόνια μετά, για την παρουσίαση του ίδιου έργου ήταν θριαμβευτική. Δεν μας μίλησε ωστόσο για τις σκέψεις του, επιμένοντας πως «τα μεγάλα συναισθήματα τα ζεις χωρίς τη λογική», θυμίζοντας ωστόσο το στίχο του Ελύτη: «Eλαβαν τα όνειρα
