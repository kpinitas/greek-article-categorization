 Αφορμή στάθηκε η συνεργασία του Ολυμπιακού με την πολυεθνική εταιρεία SIEMENS. Η... ταμπακιέρα όμως, στη συνέντευξη Τύπου έκρυβε δηλώσεις για το Champions league, στους ρυθμούς του οποίου έχουν αρχίσει πλέον και κινούνται όλοι στον Ολυμπιακό. Ο Σωκράτης Κόκκαλης λοιπόν εξωτερίκευσε χθες το όραμά του, «αλλά και όλων των φίλων του Ολυμπιακού, που δεν είναι άλλο από το να φέρουμε κάποια στιγμή το ευρωπαϊκό τρόπαιο στην Ελλάδα».
 «Γι' αυτόν το στόχο δουλεύουμε» είπε χθες το μεσημέρι ο Κόκκαλης σε κεντρικό αθηναϊκό ξενοδοχείο, στο περιθώριο της συνέντευξης Τύπου για τη συνεργασία του Ολυμπιακού με τη γερμανική εταιρεία SIEMENS και συμπλήρωσε: «Ικανοποιημένος θα είμαι από τον Ολυμπιακό, όταν φτάσουμε στην κορυφή της Ευρώπης. Και σε αυτό το σημείο θέλω να πω ότι η κλήρωση η δική μας δεν είναι πιο εύκολη από αυτή του Παναθηναϊκού όπως θέλουν να περάσουν ορισμένοι. Δεν συμφωνώ με αυτά που λέγονται. Είναι σκληρή διοργάνωση το Champions league και αυτό το καταλαβαίνουν όσοι αγωνίζονται σε αυτό.
 »Kάθε άνθρωπος βέβαια, έχει ένα όραμα και έτσι κι εγώ, όπως και οι οπαδοί θεωρούμε ότι το αποκορύφωμα για τον Ολυμπιακό θα είναι να φέρουμε ένα ευρωπαϊκό κύπελλο στη χώρα μας. Δεν νομίζω πως είναι ακατόρθωτο. Κάθε χρόνο κάνουμε μεγάλες μεταγραφές και προσπαθούμε να ενισχύσουμε την ομάδα για να πάει καλύτερα. Μπορούμε να ακολουθήσουμε το παράδειγμα της Γαλατασαράι. Ελπίζουμε να στηρίξει και ο κόσμος αυτήν την προσπάθεια και να τον έχουμε στο πλευρό μας. Να πετύχουμε να φτάσουμε στην κορυφή της Ευρώπης, όπως και στο μπάσκετ».
 Ο Γιάννης Μαντζουράκης δεν θέλησε χθες να σταθεί στον αγώνα Kυπέλλου με την Αναγέννηση Καρδίτσας «παίξαμε καλά, αλλά αυτό ανήκει στο παρελθόν, βλέπουμε μπροστά», αφού έχει στο μυαλό του το παιχνίδι με την Τέπλιτσε (αύριο στις 9 μ.μ.), αλλά κυρίως αυτόν με τη Βαλένθια την Τρίτη στο «Μεστάγια».
 Ο «ερυθρόλευκος» τεχνικός γι' αυτό το λόγο αναχώρησε χθες το απόγευμα για την Ιταλία, προκειμένου να παρακολουθήσει σήμερα τη Βαλένθια (9.45 μ.μ.) στο φιλικό αγώνα με την Πάρμα. Ο Μαντζουράκης θα επιστρέψει αύριο το πρωί και θα είναι στον πάγκο στο φιλικό ματς με την Τέπλιτσε. Το Σάββατο τον αγώνα Ρεάλ Μαδρίτης-Βαλένθια στο «Σαντιάγκο Μπερναμπέου» θα παρακολουθήσει εκτός απροόπτου ο Τάκης Λεμονής. Ο συνεργάτης τού Μαντζουράκη μάλιστα, θα ταξιδέψει αύριο στην Ολλανδία όπου θα «κατασκοπεύσει» τη Χερενβέιν στον αγώνα με την Τβέντε.
 Η Βαλένθια που αναδείχτηκε χθες ισόπαλη 1-1 με την Αλαβές, αναμένεται να αγωνιστεί αύριο στην Ιταλία κόντρα στην Πάρμα με τους Κανιθάρες, Γκεράρδο, Αμαρίγια, Τζούκιτς, Ελίας, Πάρι, Μίγια, Ρούμπεν, Βιθέντε, Κάριου, Σάντσες.
 Στο μεταξύ, ο Μαντζουράκης ετοιμάζει τα δικά του πλάνα για την ενδεκάδα του αγώνα με τη Βαλένθια την οποία θα προβάρει αύριο βράδυ στο ΟΑΚΑ απέναντι στην Τέπλιτσε της Τσεχίας. Το προβάδισμα φαίνεται να έχουν για την ώρα οι Ελευθερόπουλος, Μαυρογενίδης, Αμανατίδης, Ανατολάκης ή Πατσατζόγλου, Γεωργάτος, Ζε Ελίας, Πουρσανίδης ή Λουτσιάνο, Τζόρτζεβιτς, Γιαννακόπουλος, Ζέτερμπεργκ, Τζιοβάνι. Θέση διεκδικεί και ο Λάμπρος Χούτος, αν ο Μαντζουράκης επιλέξει να αγωνιστεί με δύο παίκτες στην επίθεση στο «Μεστάγια».
 Ο προπονητής του Ολυμπιακού μίλησε χθες σε αγγλικό τηλεοπτικό κανάλι και είπε: «Ο Τζιοβάνι είναι ένας παίκτης που θα ήθελε να έχει κάθε ομάδα. Το μυαλό του γεννά συνέχεια ποδοσφαιρικές ιδέες, που κανένας αντίπαλος δεν μπορεί να προβλέψει. Ο Ζε Ελίας είναι ένας πολύ χρήσιμος ποδοσφαιριστής γιατί με τη δουλειά του δημιουργεί μία δεύτερη αμυντική γραμμή. Η κλήρωση του Champions league είναι καλή, αρκεί να ξεχάσουμε όλοι τη λέξη εύκολη».
 H Ο Ολυμπιακός ζήτησε από τη Βαλένθια 1.200 εισιτήρια τα οποία θα παραλάβει τη Δευτέρα στην Ισπανία.
