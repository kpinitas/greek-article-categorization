Ο ΣHMITHΣ δεν δεσμεύτηκε για αναγνώριση του εκλογικού αποτελέσματος, ενώ ο Γιώργος ετοιμάζει περιοδεία-αστραπή χωρίς να εξασφαλίσει έγκριση από τον Mιλόσεβιτς
 κυβέρνηση Σημίτη αποφάσισε να επισημοποιήσει την πλήρη ρήξη με το Βελιγράδι και σπεύδει, τις παραμονές των κρίσιμων εκλογών στη Γιουγκοσλαβία, να το ανακοινώσει και να το εφαρμόσει.
 Η επίσημη ρήξη έγινε στη Θεσσαλονίκη διά στόματος του πρωθυπουργού Κ. Σημίτη, ο οποίος ανέφερε ότι η σημερινή Γιουγκοσλαβία δεν είναι δημοκρατική και άφησε ανοιχτό το θέμα της αναγνώρισης του αποτελέσματος των εκλογών στη Γιουγκοσλαβία ανάλογα με το ποιο θα είναι αυτό.
 Παραλλήλως ο υπουργός Εξωτερικών Γ. Παπανδρέου επιδιώκει να επισκεφθεί το Bελιγράδι τις παραμονές των εκλογών για να μεταφέρει «το προσωπικό μήνυμά του»
προς τις πολιτικές δυνάμεις «να συμβάλουν στις πολιτικές εξελίξεις».
 Οι κακές σχέσεις με το Bελιγράδι έχουν κορυφωθεί τους τελευταίους μήνες ύστερα
από έντονα διαβήματα της γιουγκοσλαβικής πλευράς για ελληνική ανάμιξη στις εσωτερικές υποθέσεις. Οι δύο, μέσα στο καλοκαίρι, «πυροσβεστικές επισκέψεις» στο Bελιγράδι, του πρώην υπουργού Εξωτερικών Κ. Παπούλια, δεν απέδωσαν τελικώς
και το Bελιγράδι κατέταξε στη «μαύρη λίστα» το μόνο απεσταλμένο του υπουργού Εξωτερικών, κόβοντας επί της ουσίας και το μοναδικό ρόλο που θα εξακολουθούσε να παίζει η Αθήνα ανάμεσα στη Γιουγκοσλαβία και τη Δύση, αυτή του «αποδεκτού μεσάζοντος συνομιλητή».
 Ο υπουργός Εξωτερικών της Γιουγκοσλαβίας κ. Γιοβάνοβιτς, σε συνέντευξή του στη
«Μακεδονία» της Θεσσαλονίκης, έβαλλε προχθές ευθέως εναντίον της ελληνικής κυβέρνησης, κατηγορώντας την ότι η ελληνική πολιτική στο γιουγκοσλαβικό υπαγορεύεται από τις ΗΠΑ.
 Η τοποθέτηση αυτή εξόργισε τον πρωθυπουργό Κ. Σημίτη, ο οποίος απαντώντας σε σχετική ερώτηση υπενθύμισε στον κ. Γιοβάνοβιτς τη στάση της Ελλάδας κατά τη διάρκεια των βομβαρδισμών και ακόμα την εμμονή της στην άρση των διεθνών κυρώσεων σε βάρος της Γιουγκοσλαβίας (στο ίδιο μήκος κύματος το ελληνικό υπουργείο Εξωτερικών κατηγόρησε τον κ. Γιοβάνοβιτς για ασθενική μνήμη απέναντι
στις πρωτοβουλίες της Ελλάδας και σημείωσε ότι οι δηλώσεις αυτές αποδεικνύουν το μέγεθος του αδιέξοδου στο οποίο έχει περιέλθει το Βελιγράδι).
 Ο κ. Σημίτης όμως ανταπέδωσε τις βολές επιμένοντας ότι «...η Γιουγκοσλαβία είναι μια πηγή εντάσεων. Η Γιουγκοσλαβία είναι μια χώρα, η οποία λόγω της πολιτικής που ακολουθεί δεν βοηθάει αυτή την ειρηνική εξέλιξη. Η ελληνική κυβέρνηση έχει επισημάνει ότι θέλει μια δημοκρατική Γιουγκοσλαβία, ότι θέλει μια Γιουγκοσλαβία η οποία να εντάσσεται και αυτή στις κοινές διαδικασίες της Bαλκανικής και της Ευρώπης. Το οποίο δεν συμβαίνει σήμερα... Νομίζω ότι η γιουγκοσλαβική πολιτική ηγεσία θα πρέπει να δει τη δημιουργική μας συμβολή στην αντιμετώπιση του προβλήματος και κυρίως να συνεισφέρει και αυτή στο να υπάρχει καλύτερη σχέση στα Βαλκάνια...». Και ολοκληρώνοντας τη ρήξη του με το Bελιγράδι του Σλ. Μιλόσεβιτς ο κ. Σημίτης, ύστερα από ερώτηση αν η Ελλάδα θα αναγνωρίσει το αποτέλεσμα των εκλογών στο Bελιγράδι, εξάρτησε εμμέσως, αλλά σαφώς την αναγνώριση του αποτελέσματος από το αν θα είναι ή όχι νικητής ο κ. Mιλόσεβιτς: 
 «Να δούμε πώς θα είναι οι εκλογές και μετά θα κρίνουμε. Εκ των προτέρων δεν πρέπει».
 Από χθες εξάλλου το υπουργείο Εξωτερικών έχει μπει σε πυρετώδεις ρυθμούς, ώστε
να εξασφαλίσει την αποδοχή του Μιλόσεβιτς για την περιοδεία που είχε εξαγγείλει στο Εβιάν ο κ. Παπανδρέου, ότι θα κάνει στη Γιουγκοσλαβία, προτού εξασφαλίσει το πράσινο φως από το Bελιγράδι.
 Μέχρι χθες το βράδυ δεν είχε υπάρξει αντίδραση από το Bελιγράδι, πράγμα που δυσκολεύει και την υλοποίηση, αλλά και τους στόχους της πρωτοβουλίας - περιοδείας του Eλληνα υπουργού Εξωτερικών. Δεδομένου ότι ο κ. Παπανδρέου αναχωρεί την προσεχή Κυριακή για τη Nέα Υόρκη, είναι προφανές ότι οι χρόνοι για την Αθήνα είναι πιεστικοί, πράγμα που δεν φαίνεται, για την ώρα, να ισχύει
 Το υπουργείο Εξωτερικών επέμενε χθες ότι η αναμενόμενη περιοδεία Παπανδρέου αποτελεί μήνυμα προς «τις πολιτικές δυνάμεις της Γιουγκοσλαβίας ότι η χώρα έχει μέλλον στη διεθνή σκηνή αν σπάσει η απομόνωση» και ακόμη ότι «οι πολιτικές δυνάμεις πρέπει να συμβάλουν στις πολιτικές εξελίξεις».
 Το υπουργείο Εξωτερικών καταβάλλει προσπάθεια να πείσει (ακόμη και τον εαυτό του, καθώς οι αρμόδιες διευθύνσεις πληροφορήθηκαν και αυτές την υπό εκκόλαψη περιοδεία από τον Tύπο), ότι με την κίνηση αυτή η Αθήνα δεν «διαλέγει πλευρά», αλλά «προβάλλει την ανάγκη δημοκρατικής οργάνωσης των εκλογών». Δεν μπορεί όμως να απαντήσει στο ερώτημα ποιος και πότε θα ορίσει το αν και πώς θα
γίνουν ή δεν γίνουν δημοκρατικές εκλογές, δεδομένου ότι δεν θα υπάρχουν παρατηρητές του ΟΑΣΕ, που έτσι και αλλιώς είναι πεπεισμένος ότι η νοθεία θα είναι το όπλο της νίκης του κ. Μιλόσεβιτς...
 Πηγές του υπουργείου Εξωτερικών ανέφεραν χθες ότι η επίσκεψη στη Γιουγκοσλαβία
θα περιλαμβάνει εκτός από το Bελιγράδι και την Ποτγκόριτσα, αλλά και την Πρίστινα και τη Μιτροβίτσα, αλλά δεν μπορούσαν να εγγυηθούν ότι το ελληνικό μήνυμα θα φτάσει σώο και αβλαβές και σ' ένα εικοσιτετράωρο σε όλες αυτές τις περιοχές.
