 Οι Σέρβοι και οι Αλβανοί του Κοσσυφοπεδίου μπορούν να ψηφίσουν στις προεδρικές
και κοινοβουλευτικές εκλογές της Γιουγκοσλαβίας, αποφάνθηκε ο πολιτικός διοικητής του ΟΗΕ Μπερνάρ Κουσνέρ, τη στιγμή που οι αντίπαλοι του Μιλόσεβιτς καταγγέλλουν ότι το Βελιγράδι έχει εντείνει το κλίμα εκφοβισμού της αντιπολίτευσης και προετοιμάζεται για νοθεία.
 Με το σκεπτικό ότι η Γιουγκοσλαβία έχει νομικά το δικαίωμα να οργανώσει εκλογές στο Κόσοβο, ο Κουσνέρ είπε ότι «όλοι οι κάτοικοι δικαιούνται να μετάσχουν στις εκλογές», τις οποίες όμως κατήγγειλε ως «προβοκάτσια» και «φάρσα», γιατί «δεν είναι σύμφωνες προς τα διεθνή πρότυπα». «Θα προστατεύσουμε
όσο μπορούμε τους ψηφοφόρους, αλλά δεν πρόκειται να μετάσχουμε στην προβοκάτσια», τόνισε ο Κουσνέρ σε συνέντευξη Tύπου και διευκρίνισε: «Είναι αδύνατο να τις υποστηρίξουμε χωρίς εκλογικούς καταλόγους και την προφανή πρόθεση η καταμέτρση των ψήφων να γίνει στη Σερβία και όχι στα εκλογικά τμήματα».
 Ο Κουσνέρ φαίνεται να βασίζει την απόφασή του, κατά το αμερικανικό πρακτορείο «Ασοσιέιτεντ Πρες», στο γεγονός ότι σύμφωνα με την απόφαση του ΟΗΕ, που εξουσιοδοτεί την είσοδο της Διεθνούς Δύναμης στο Κόσοβο, η επαρχία παραμένει τμήμα της Σερβίας και ως εκ τούτου της ομοσπονδίας της Γιουγκοσλαβίας.
 Η άποψη του Κουσνέρ, ότι οι εκλογές είναι «φάρσα», ενισχύεται από τις καταγγελίες Σέρβων και Μαυροβουνίων πολιτικών, οι οποίοι θεωρούν ότι η κατάθεση από τον Μιλόσεβιτς των υπογραφών 1, 6 εκατομμυρίων ατόμων που υποστηρίζουν την υποψηφιότητα για την προεδρία, αποκαλύπτει ότι προετοιμάζεται
νοθεία. Την άποψη αυτή διατύπωσε ο αντιπρόεδρος του Μαυροβουνίου Ντράτζισα Μπούρζαν, ενώ εκπρόσωπος της «Συμμαχίας Σέρβων Πολιτών» τόνισε ότι «οι Σέρβοι φυσικά γνωρίζουν πώς συγκεντρώθηκαν αυτές οι υπογραφές... Πρόκειται για φάρσα». Ακόμη και ο πατριάρχης της Σερβίας Παύλος έκανε έκκληση για «τίμιες, δίκαιες και ελεύθερες εκλογές, που θα τις αναγνωρίζουν όλοι».
 Η επιδρομή όμως χθες της αστυνομίας του Βελιγραδίου στα κεντρικά γραφεία του φοιτητικού κινήματος της «Οτπόρ» αποκαλύπτει τις προθέσεις του καθεστώτος, καταγγέλλει η αντιπολίτευση. Ο επικεφαλής της «Οτπόρ», Βούκασιν Πέτροβιτς, αφού ανέφερε ότι οι αστυνομικοί κατάσχεσαν κομπιούτερ και υλικό της οργάνωσης,
ενώ κατέστρεψαν άλλα αντικείμενα του γραφείου, τόνισε: «Το καθεστώς έχει καταληφθεί από τον παρανοϊκό φόβο του τι θα συμβεί κατά τις εκλογές της 24ης Σεπτεμβρίου, αλλά δεν μπορεί να διαλύσει την "Οτπόρ", γιατί η αντίσταση έχει γίνει συνείδηση του λαού».
