 Ενα χρόνο μετά το χτύπημα του Εγκέλαδου, προχωρά η ΑΕΚ σε διορθωτικές εργασίες στις κερκίδες που έπαθαν ζημιές από τους σεισμούς. Ετοιμες προς χρήση πλέον είναι η 1-2 και η 8-12, ενώ από σήμερα ξεκινούν η εργασίες στη (μισή) Θύρα 3 και την 5-6-7. Τα υποστηλώματα και γενικά οι όποιες δουλειές γίνονται στις κερκίδες, δεν είναι χρονοβόρα διαδικασία. Η ΑΕΚ θα μπορούσε από πέρυσι το φθινόπωρο να φτιάξει το γήπεδο, αλλά η διάσταση απόψεων μεταξύ ΠΑΕ και ερασιτεχνικής και η προοπτική της κατασκευής ολοκαίνουργιων εγκαταστάσεων, οδήγησαν σ'αυτή την καθυστέρηση.
 Το γήπεδο (με την έγκριση της ΕΠΑΕ) θα δοθεί σχεδόν όλο προς χρήση, λίγο πριν από την έναρξη του πρωταθλήματος. Με χωρητικότητα που φτάνει και περισσεύει στους ΑΕΚτζήδες, πλην ίσως 2-3 σημαντικών ντέρμπι και ευρωπαικών αγώνων: 22.000 θέσεις.
 Αύριο το απόγευμα (6.30) η ΑΕΚ υποδέχεται στη Ν. Φιλαδέλφεια τον Ολυμπιακό Βόλου. Ενα ακόμη ματς Κυπέλλου, που μοιάζει περισσότερο με φιλικό τεστ και στο οποίο θα παίξουν μάλλον οι ρεζέρβες. Προς μεγάλη απογοήτευση του Γκιόργκι Μέζεϊ, προπονητή της Βάσας, που ειδοποίησε ότι έρχεται να δει την ΑΕΚ. Η γενική πρόβα για την «Ενωση» με την βασική ομάδα, θα είναι το φιλικό της Παρασκευής (8 μ.μ.) κόντρα στην Καλαμάτα. Η ΑΕΚ αναχωρεί προς Βουδαπέστη στις 8 το πρωί της Κυριακής με πτήση τσάρτερ. Το παιχνίδι θα γίνει την Τρίτη το απόγευμα (7 ώρα Ελλάδος, Alpha) στο Νεπ-στάντιον.
 Αμφίβολο ώς τότε αν θα έχει επιλυθεί η υπόθεση της «μπλε κάρτας» του Φερούζεμ. Η Αντερλεχτ, παίρνοντας κάπου 20 εκατ. δρχ. από την ΑΕΚ, άναψε το πράσινο φως στη βελγική ομοσπονδία για την αποστολή της κάρτας του Χρήστου Κωστή.
