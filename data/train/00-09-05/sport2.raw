 Ενα εικοσιτετράωρο πριν από την αναχώρησή της για το Σίδνεϊ, η ομάδα (...νίκης) της Γιάννας Αγγελοπούλου «καθάρισε» με συνοπτικές διαδικασίες έναν ακόμη γενικό διευθυντή, τον Νίκο Πεφάνη, αρμόδιο για τα οικονομικά του «Αθήνα 2004»! Πρόκειται για τη δεύτερη (έπειτα από εκείνη του Νίκου Καραχάλιου τον Αύγουστο) απόλυση διευθυντικού στελέχους της εποχής Κ. Μπακούρη από την εταιρεία και μάλιστα στο νευραλγικό χώρο των αγορών και των προμηθειών...
 Η απομάκρυνση του Νίκου Πεφάνη επιχειρήθηκε να περάσει προς τα έξω ως παραίτηση. Και η αλήθεια είναι ότι στην επιστολή του προς το διοικητικό συμβούλιο της εταιρείας ο ίδιος φέρεται να ζητεί τη «φιλική λήξη της συνεργασίας» τους. Ομως η ταχύτητα με την οποία ανακοινώθηκαν οι δύο αντικαταστάτες του αποδεικνύει ότι υπήρχε μεθόδευση για να τον οδηγήσουν σε μια τέτοια απόφαση.
 Ο ίδιος αρνήθηκε να κάνει την οποιαδήποτε δήλωση, καθώς θ' ασκεί τα καθήκοντά του ώς τις 15 Οκτωβρίου, οπότε και θα έχει ολοκληρωθεί η ενημέρωση του νέου γενικού διευθυντή διοικητικών και οικονομικών υπηρεσιών, Αθ. Παπαγεωργίου και του (επίσης νέου) διευθυντή οικονομικών υπηρεσιών, Κώστα Ζαχαρόπουλου. Ομως, η περίπτωση της απόλυσης του Νίκου Πεφάνη δεν είναι απλή.
 Από τα χέρια του περνούσαν όλες οι δαπάνες της εταιρείας. Στη διάρκεια της παρουσίας του Κ. Μπακούρη ήταν πανίσχυρος. Χωρίς την υπογραφή και τη συναίνεσή του κανένα τμήμα του «Αθήνα 2004», μπορούσε να προχωρήσει στην οποιαδήποτε αγορά. Ακόμη και για ποσά εγκεκριμένα από το διοικητικό συμβούλιο. Οταν ανέλαβε η Γιάννα Αγγελοπούλου ο οικονομικός τομέας της επιχείρησης παραδόθηκε στον Πέτρο Συναδινό. Aυτομάτως κόπηκαν οι όποιες επαφές. Ο Πεφάνης δεν μίλησε ποτέ με το διευθύνοντα σύμβουλο. Το επιχείρησε ορισμένες φορές (για τρέχοντα ζητήματα της εταιρείας), αλλά το μόνο που κατάφερε ήταν να έρθει σε επικοινωνία με την ιδιαιτέρα του. Aντιθέτως, κατά καιρούς γινόταν δέκτης δριμύτατων παρατηρήσεων από τους...υπαρχηγούς της Αγγελοπούλου, ακόμη και για την καθαριότητα στους χώρους υγιεινής του κτιρίου! 
 Ο Νίκος Πεφάνης ήταν από τα παλαιότερα στελέχη στο «Αθήνα 2004». Δεν μπορούσε να συμβιβαστεί με το «ήθος και το ύφος» των συνεργατών της Αγγελοπούλου. Γι' αυτό το λόγο προτίμησε να συμφωνήσει με τη διοίκηση, ώστε να εισπράξει ένα σεβαστό ποσόν της αποζημίωσής του και να δηλώσει ότι παραιτήθηκε. Η απόφαση επικυρώθηκε στη χθεσινή συνεδρίαση του διοικητικού συμβουλίου του «Αθήνα 2004», ενώ, όπως όλα δείχνουν, θ' ακολουθήσουν κι άλλες τέτοιες για όσους από τους γενικούς διευθυντής από το προηγούμενο καθεστώς έχουν απομείνει στην εταιρεία.
 Στο χθεσινό συμβούλιο ανακοινώθηκε ακόμη ότι ο Μάρτον Σίμιτσεκ θα έχει το ρόλο του... γενικού δερβέναγα στις επιτροπές διαπραγμάτευσης για κάθε μία από τις κατηγορίες των μεγάλων χορηγών, όπως των τηλεπικοινωνιών, τραπεζών, ζυθοποιίας, ασφαλιστικών εταιρειών και επιβατηγού ναυτιλίας. Επίσης δόθηκαν κατευθύνσεις για τον τρόπο συμπεριφοράς των μελών της ελληνικής αποστολής στη διάρκεια των Ολυμπιακών Αγώνων του Σίδνεϊ. Συστήθηκε πειθαρχία και...υπακοή στους «γαλονάδες» του «Αθήνα 2004».
