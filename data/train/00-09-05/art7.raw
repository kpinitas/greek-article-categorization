Για πολλούς λόγους η φετινή τηλεοπτική σεζόν θα έχει ιδιαίτερο ενδιαφέρον. Κι αν είναι έντονο το ενδιαφέρον για την παραδοσιακή τηλεόραση που δέχεται αλλαγές με πολύπλοκους και διαπλεκόμενους τρόπους, το ενδιαφέρον για τη γνωστή
ως «ψηφιακή τηλεόραση», που ήδη έχει πάρει το δρόμο της, κρίνεται θεαματικό. Η
Multichoice τούτο το μήνα εγκαινιάζει την αμφίδρομη τηλεόραση στην Ελλάδα και πολύ σύντομα θα προχωρήσει σε ακόμη πιο προηγμένες εφαρμογές, πρωτόγνωρες για την ελληνική αγορά. Κι αν η παρακολούθηση ποδοσφαιρικών αγώνων με πολλούς τρόπους και η κατ' επιλογήν παρακολούθηση ταινιών είναι οι πρώτες εφαρμογές των interactive υπηρεσιών της, οι on line τραπεζικές υπηρεσίες που ετοιμάζεται
να παράσχει θα αποτελέσουν την πιο προηγμένη αυτή τη στιγμή χρήση της τηλεόρασης με τους όρους της νέας, διεθνούς και υψηλών τεχνολογικά προδιαγραφών αγοράς σε επίπεδο ηλεκτρονικών συναλλαγών. 
 Ετσι, λοιπόν, η Nova θα συμπεριλάβει υπηρεσίες που μέχρι τώρα ήταν γνωστές διά
βοής. Οn line συναλλαγές, telebanking, παρακολούθηση κίνησης Χρηματιστήριου και πλήθος άλλων υπηρεσιών που συνεχώς θα διευρύνονται. Δυνατότητα παρακολούθησης τραπεζικών λογαριασμών, δυνατότητα μεταφοράς λογαριασμών, πληρωμή όχι μόνο τραπεζικών αλλά και άλλων λογαριασμών, όπως ΔΕΗ, ΟΤΕ, και αργότερα δυνατότητα ακόμη και για την πραγματοποίηση διατραπεζικών συναλλαγών.
Η ανάπτυξη της υπηρεσίας θα γίνει σε τρία επίπεδα. Το πρώτο θα είναι η παροχή δυνατότητας για την παρακολούθηση της κίνησης των τραπεζικών λογαριασμών με την παράλληλη παροχή σχετικών πληροφοριών. Το επόμενο βήμα θα είναι η χρήση που θα επιτρέπει πληρωμή κάθε είδους λογαριασμού, είτε είναι κοινής ωφελείας (ΔΕΗ, ΟΤΕ) είτε η συνδρομή των πελατών της Multichoice. Η τρίτη εφαρμογή της υπηρεσίας θα είναι η λογική συνέχειά της, η παροχή δηλαδή της δυνατότητας για μια ολοκληρωμένη μορφή διατραπεζικών συναλλαγών. Με απαραίτητη φυσικά προϋπόθεση τη συνεργασία με τράπεζες και με τη μορφή που έχουν ήδη ανάλογα διατραπεζικά συστήματα, όπως το ΔΙΑΣ. 
