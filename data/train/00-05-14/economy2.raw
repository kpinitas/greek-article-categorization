Από μία κλωστή «κρέμεται» πλέον η κοινοτική χρηματοδότηση των έργων υγείας -συνολικού ύψους 350 δισ. δραχμών έως το 2006- αφού η Κομισιόν αντιτίθεται στην ύπαρξη του συγκεκριμένου Eπιχειρησιακού Προγράμματος. 
Το πρόβλημα όμως δεν σταματά εκεί. Kαθώς οι φορείς της Kοινότητας ζητούν και άλλες σημαντικές αλλαγές στο Γ ΚΠΣ
Η Ευρωπαϊκή Επιτροπή ζητά τη συνένωση των προγραμμάτων του υπουργείου Ανάπτυξης αλλά και των υπουργείων Μεταφορών και ΠΕΧΩΔΕ, με παράλληλη αύξηση των πόρων προς το περιβάλλον και τις κοινωνικές δράσεις.
Σε περίπτωση που η ελληνική πλευρά δεν καταφέρει να πείσει τους αρμόδιους φορείς και να διατηρήσει το πρόγραμμα «Υγεία και Πρόνοια», θα υπάρξει σημαντικό πρόσθετο βάρος για τον κρατικό προϋπολογισμό τουλάχιστον έως το 2007 για να καλυφθούν οι απαραίτητες χρηματοδοτήσεις.
Χαρακτηριστικό είναι ότι η Ελλάδα έχει μέχρι σήμερα τις χαμηλότερες δημόσιες δαπάνες για υγεία στην Ευρωπαϊκή Ενωση, στο 4,8% του ΑΕΠ σύμφωνα με τον ΟΟΣΑ. Το σημαντικότερο -όπως επισημαίνει ο Οργανισμός σε σχετική έκθεσή του που δημοσιεύτηκε τον Απρίλιο- είναι ότι έχει τις υψηλότερες ιδιωτικές δαπάνες υγείας (3,8% του ΑΕΠ), καθώς οι πολίτες, δυσαρεστημένοι από την ποιότητα των δημόσιων υπηρεσιών, καταφεύγουν σε ιδιωτικούς φορείς.
Για το λόγο αυτό η κυβέρνηση έχει δεσμευθεί για τη βελτίωση των υποδομών τις οποίες όμως υπολόγιζε να χρηματοδοτήσει με κοινοτικούς πόρους που τώρα αμφισβητούνται.
Το δεκαήμερο νέων διαπραγματεύσεων με την Ευρωπαϊκή Επιτροπή ξεκίνησε την προηγούμενη Τετάρτη και θα ολοκληρωθεί τυπικά στις 19 Μαΐου. 
Οι διαφορές προέκυψαν με την αλλαγή προσώπων στις θέσεις των διαπραγματευτών της Κομισιόν την 1η Απριλίου, τα οποία διαφωνούσαν με το αποτέλεσμα της προηγούμενης διαπραγμάτευσης.
 Ετσι, ενώ η ελληνική κυβέρνηση είχε ολοκληρώσει- όπως προβλεπόταν -την κατάθεση των Επιχειρησιακών Προγραμμάτων (Ε.Π.) μέσα στον Απρίλιο, τώρα τίθεται πάλι επί τάπητος όχι μόνο το ύψος των πόρων που θα διατεθεί σε κάθε πρόγραμμα αλλά ακόμη και πόσα ή ποια θα είναι τελικά τα προγράμματα.
Θεωρείται σχεδόν σίγουρο ότι κάποια «ευαίσθητα» θέματα, όπως η χρηματοδότηση του Ε.Π. Υγείας, δεν θα επιλυθούν σε αυτές τις διαπραγματεύσεις. Η τελική απόφαση θα ληφθεί στις Βρυξέλλες, έπειτα από συνομιλίες μεταξύ του υφυπουργού Εθνικής Οικονομίας Χ. Πάχτα, του γενικού γραμματέα Κώστα Θέου και του κοινοτικού επιτρόπου αρμόδιου για θέματα περιφερειακής ανάπτυξης, Μ. Μπαρνιέ. Στη συνέχεια, μέσα στον Ιούνιο θα ξεκινήσει ο νέος γύρος διαπραγματεύσεων για κάθε Ε.Π.
Στελέχη του ΥΠΕΘΟ που συμμετέχουν στις διαπραγματεύσεις εξέφραζαν τη συγκρατημένη αισιοδοξία τους για την εύρεση «χρυσής τομής» μεταξύ των δύο πλευρών.
Οπως επισημαίνει στην «Οικονομία» ο αρμόδιος υφυπουργός Χ. Πάχτας, «υπάρχει καλοπροαίρετη, ειλικρινής και έντιμη σχέση με τους αντιπροσώπους της Κομισιόν. Εχουν βέβαια τις προτάσεις τους αλλά αφήνουν και στα κράτη επιλογές. Καταθέσαμε τις προτάσεις μας γνωρίζοντας ότι κάποιες μπορεί να αλλάξουν. Τηρήσαμε τις προτεραιότητες που θέτει η Επιτροπή στους κανονισμούς της, καταθέσαμε ολοκληρωμένη πρόταση με πλήρη επιλεξιμότητα και θα επιμείνουμε».
Το Επιχειρησιακό Πρόγραμμα Υγείας και Πρόνοιας που τίθεται σε αμφισβήτηση από την Κομισιόν θα συζητηθεί τη Δευτέρα. 
Δεν περιλαμβάνεται στην πρόταση της Κομισιόν, καθώς οι αρμόδιοι παράγοντες θεωρούν ότι δεν υπάρχει λόγος χρηματοδότησης της πολιτικής αναδιάρθρωσης του τομέα υγείας από κοινοτικούς πόρους καθώς είναι υπόθεση που πρέπει να χειριστεί κάθε κράτος μόνο του.
Η Κομισιόν δεν αποκλείει γενικά την επιχορήγηση δράσεων υγείας αλλά το συγκεκριμένο Ε.Π. Ετσι, εντάσσει ένα μέρος των δράσεών του σε άλλα προγράμματα, με συναφές αντικείμενο (η τηλεϊατρική στο «Κοινωνία των Πληροφοριών» και η δημιουργία των κέντρων υγείας στα περιφερειακά Ε.Π.).
Ωστόσο, κάποιες άλλες δράσεις απορρίπτονται εντελώς και οι πόροι τους μεταφέρονται αλλού, όπως συμβαίνει στην περίπτωση της αναβάθμισης της ποιότητας ζωής (δράση που συνδέεται και με έργα πολιτισμού και περιβάλλοντος) και στους ανθρώπινους πόρους.
Η Κομισιόν προτείνει επίσης τη συνένωση Επιχειρησιακών Προγραμμάτων. Συγκεκριμένα, ζητά -όπως άλλωστε και τα απερχόμενα στελέχη της Επιτροπής- την ενοποίηση των προγραμμάτων Βιομηχανίας, Ενέργειας και Τεχνολογίας σε ένα, υπό την αιγίδα του υπουργείου Ανάπτυξης με την ονομασία «Ανταγωνιστικότητα».
Παράλληλα, προτείνει την ενοποίηση των δύο προγραμμάτων των Μεταφορών που χειρίζεται το ΥΠΕΧΩΔΕ και το υπουργείο Μεταφορών σε έναν ενιαίο φορέα, χωρίς όμως να διευκρινίζεται ποιο υπουργείο θα μείνει «ορφανό» από κοινοτικούς πόρους.
