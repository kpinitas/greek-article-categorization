 Οι συναθροισμένοι «πιστοί» στα δικαστήρια της Ευελπίδων δεν τα είχαν βάλει μόνο με τον Μ. Ανδρουλάκη και το «αμαρτωλό» του βιβλίο. Από το στόχαστρό τους δεν ξέφυγε ούτε ο δήμαρχος Δημ. Αβραμόπουλος, ούτε ο αρχιεπίσκοπος Χριστόδουλος. Mε την ευκαιρία της εβδομάδας των Παθών, προπηλάκισαν και όσους «ενοχλητικούς» εξέφραζαν άλλη άποψη...
Περίπου 200 άνθρωποι, μικροί, μεγάλοι και ορισμένοι ιερείς, είχαν κατακλύσει απ' το πρωί τον προαύλιο χώρο του κτιρίου «5», όπου επρόκειτο να συζητηθεί η αίτηση ασφαλιστικών μέτρων κατά του κ. Ανδρουλάκη, (Aναβλήθηκε για τις 16 Μαρτίου.
Μεγάλη δόση μιας επικίνδυνης αύρας κυκλοφορούσε ανάμεσα στο συγκεντρωμένο πλήθος. Αυτής, της «δημοκρατίας του χαστουκιού». 
Οσο για τις έννοιες «Πατρίς, Θρησκεία, Οικογένεια», είχαν καμουφλαριστεί ανάλογα με τα πιστεύω των «εκπροσώπων» τους: Αφού, για τη θρησκεία τον πρώτο λόγο τον είχε το Ελληνορθόδοξο Κίνημα Σωτηρίας, ΕΛΚΙΣ εν συντομία, για την πατρίδα, ο απόστρατος Αντ. Ναξάκης (γνωστός από την υπόθεση Οτσαλάν) και για την οικογένεια, δυο κορασίδες.
Οι μακριές τους κοτσίδες δεν έμοιαζαν τσαχπίνικες παρά το νεαρό της ηλικίας τους και τα χαχανητά τους, ήταν σχεδόν ταυτισμένα με ένα φανατισμένο στρες που διέκρινε, τους περισσότερους παρευρισκομένους.
Μια ντουντούκα, ένα μαύρο πανό, λευκοί ξύλινοι σταυροί και μια γαλανόλευκη με τον Εσταυρωμένο στην κορυφή του κονταριού της. Η παχουλή γυναίκα που την κρατούσε σχεδόν απειλητικά, εξηγούσε σε κάποιους τι την εμποδίζει και δεν τη μετατρέπει σε πολεμικό όπλο.
«Εχει τον σταυρό εδώ πάνω, αλλιώς θα του 'λεγα εγώ. Χραπ, και θα του την έφερνα στο κεφάλι», τους περιέγραφε, κάνοντας και τις ανάλογες κινήσεις. Το παρ' ολίγον θύμα της σημαίας, δεν ήταν άλλος από τον συνήγορο Γ. Στεφανάκη. Βέβαια δεν τη γλίτωσε, όπως επίσης και ο συνάδελφος Δημ. Ψαρράς. Και να σκεφτεί κανείς ότι και οι δύο είχαν βρεθεί εκεί για δουλειά τους.
Οι περισσότεροι «πιστοί» της Eυελπίδων είχαν ανταποκριθεί στο κάλεσμα της διοίκησης του ΕΛΚΙΣ. Οπως χαρακτηριστικά διαβάζουμε από την επίμαχη πρόσκληση για τη συγκεκριμένη συγκέντρωση:
«Δεν αρκεί η τυπική μόνο παρουσία μας στην Εκκλησία κατά την αγία και Μεγάλη Εβδομάδα των παθών του Κυρίου μας, αλλά και η έμπρακτη απόδειξη της αγάπης μας προς τον Εσταυρωμένον. Θα πρέπει διά μίαν εισέτι φορά ν' αποδείξουμε προς τους εχθρούς της πίστεώς μας, ότι είμεθα αποφασισμένοι να χύσουμε και το αίμα μας διά του Χριστού την πίστη την αγία και της πατρίδος την ελευθερία, όπως το έπραξαν οι πρόγονοι μας».
Λίγα μέτρα μακριά, μια γυναίκα από την επαρχία που είχε βρεθεί στα δικαστήρια με τον άντρα της για οικογενειακή υπόθεση, κατευθύνθηκε προς το μέρος ενός γέροντα ιερέα.
«Μάκη, έλα παιδί μου ν' ακούσεις δυο λόγια!». 
Ο κύριος Μάκης με το παχύ μουστάκι, δεν είχε άλλη επιλογή από το να εισακούσει την εντολή της διαπεραστικής συζυγικής φωνής. Οταν η γυναίκα του έσκυψε να φιλήσει το χέρι του ιερέα, εκείνος το τράβηξε και την ακούμπησε ευλαβικά στον ώμο με το κομποσκοίνι του.
«Θέλω να πω, τι γίνεται με τη δίκη...»
Η κυρία που ίσως ποτέ δεν θα μάθει,γιατί ο ιερέας τράβηξε το χέρι του, ζήτησε συγνώμη που διέκοψε τη συζήτηση δικαιολογούμενη ότι ήθελε ν' ακούσει τα λόγια του. Και σ' αυτό το «πηγαδάκι», η κουβέντα δεν άργησε ν' ανάψει: Απ' το «αμαρτωλό» βιβλίο, στη νηστεία, την επιτακτική ανάγκη της συχνής εξομολόγησης, γιατί «άνθρωποι είμαστε και δεν ξέρουμε τι μας συμβαίνει», μέχρι και την αποκρυπτογράφηση του σεισμού της 7ης Σεπτεμβρίου: «Ηταν μήνυμα Θεού για τις αμαρτίες των ανθρώπων».
Tην ίδια ώρα στην κεντρική είσοδο της Ευελπίδων. Ενας ιδιαίτερα οξύθυμος ιερέας με κρεμασμένα πανό στο σώμα του, φώναζε συνθήματα ενάντια «στις νέες ταυτότητες του σατανά με το 666», κι ένας πιστός μοίραζε προκηρύξεις της «Αγωνίστριας Μαρίας Δουράκη». Αυτή τη φορά, τα πυρά ήταν για τον κ. Αβραμόπουλο, που με εντολή του κατασκευάσθηκαν δύο μνημεία για το ολοκαύτωμα των εβραίων.
«Με εντολή της νέας τάξης όλα τα κόμματα και η εκκλησία του Χριστόδουλου από κοινού συναινούν, επισημοποιούν και εδραιώνουν τον σατανισμόν. Με την τοποθέτησιν αγάλματος του εκπεσόντος Eωσφόρου κοντά στην Ομόνοια στην πλατεία Καραϊσκάκη», διαβάζουμε στην προκήρυξη.
Η «αγωνίστρια Δουράκη» θέλει τον κ. Αβραμόπουλο να «εκτελεί το σατανικό σχέδιο της νέας εποχής», γεγονός κατά την οποίαν, δικαιολογεί το ότι: «Είναι ο εκλεκτός όλων των κομμάτων!!!».
