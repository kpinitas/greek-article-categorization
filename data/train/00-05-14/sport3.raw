Ξεκίνημα από τις πρώτες θέσεις της βαθμολογίας, όπου 4 ομάδες παλεύουν για τα δύο εισιτήρια της ανόδου στα μεγάλα σαλόνια του επαγγελματικού ποδοσφαίρου. 
Μπροστάρης στο γκρουπ αυτό είναι ο Αθηναϊκός, που έχει έναντι των υπόλοιπων τριών μνηστήρων, δηλαδή του Αιγάλεω, των Ιωαννίνων και του Πανσερραϊκού, μια βαθμολογική διαφορά τεσσάρων, έξι και εννέα βαθμών αντίστοιχα. Το δε πρόγραμμα που έχει είναι σχετικά εύκολο και δύσκολα, όπως όλα δείχνουν, η ομάδα του Βύρωνα θα χάσει την άνοδο στην Α' Εθνική.
Από 'κει και πέρα, όμως, τα πράγματα είναι διαφορετικά για τους άλλους τρεις μονομάχους, που κυνηγάνε τη δεύτερη προνομιούχο θέση. 
Η διαφορά μεταξύ τους είναι οριακή και όπως φαίνεται δύσκολα δεν θα γίνουν αγώνες ή αγώνας μπαράζ. 
Πολλά αναμένεται να ξεκαθαρίσουν την επόμενη αγωνιστική (32η). 
Σήμερα τα Γιάννινα εκδράμουν στη δύσκολη έδρα του Αιγίου, οι Σέρρες ταξιδεύουν στη Ρόδο (Ιάλυσος), ενώ το Αιγάλεω υποδέχεται τον υποβιβασμένο Εθνικό. 
 Στην 32η αγωνιστική, όταν ο Πανσερραϊκός υποδέχεται στην έδρα του το Αιγάλεω, ενώ τα Γιάννινα φιλοξενούν την ήδη υποβιβασμένη Αναγέννηση Καρδίτσας: Νίκη των Σερραίων θα οδηγήσει σχεδόν σίγουρα σε τριπλό μπαράζ, ενώ ισοπαλία ή νίκη του Αιγάλεω θα καταδικάσει τους Μακεδόνες σε... παραμονή για άλλη μια χρονιά στη Β' Εθνική. 
Στα μείον για τους Σερραίους, ο εκτός έδρας αγώνας με τον Παναιγιάλειο (που καίγεται για βαθμούς ώστε να αποφύγει τα μπαράζ της παραμονής) στην 33η αγωνιστική. 
 Το Αιγάλεω, εκτός του ντέρμπι με τον Πανσερραϊκό, δεν έχει άλλο δύσκολο παιχνίδι, ενώ τα Γιάννινα ενδεχομένως να περάσουν δύσκολες στιγμές στη Βέροια (33η), αλλά και πάλι έχουν περισσότερες ελπίδες.
Ας περάσουμε, τώρα, στις ομάδες που βρίσκονται από την 7η θέση και κάτω (έως την 14η προς το παρόν) και παλεύουν για την αποφυγή των μπαράζ της παραμονής. Aπό καιρό έχει ξεκαθαρίσει ότι οι 4 ομάδες που πέφτουν απευθείας στην Γ' Εθνική είναι η Αναγέννηση Καρδίτσας, ο Πιερικός, ο Ιάλυσος και ο Εθνικός.
 Αυτή που προσπαθεί να μπει στη διαδικασία των μπαράζ είναι η Νάουσα (14η με 34 βαθμούς), αλλά για να συμβεί αυτό πρέπει οπωσδήποτε σήμερα να επικρατήσει του Πανελευσινιακού (13ος με 39) στον αγώνα που γίνεται στην έδρα της και την ίδια στιγμή ο Αγ. Νικόλαος (12ος με 40) να ηττηθεί στο Αγρίνιο από τον  άμεσα ενδιαφερόμενο για βαθμούς Παναιτωλικό. Η νίκη είναι μονόδρομος για τη Νάουσα, ώστε να μειώσει σε τρεις τους βαθμούς που τη χωρίζουν από το όριο των μπαράζ. Σε περίπτωση ήττας ή ισοπαλίας, μάλλον θα γίνει η πέμπτη που θα υποβιβαστεί χωρίς να μπει στη διαδικασία στα μπαράζ.
 Ωστόσο, οι ομάδες που βρίσκονται πάνω από τη Νάουσα και από τις θέσεις 7 έως και 13 της βαθμολογίας, έχουν τελείως διαφορετικούς στόχους από την ομάδα της Ημαθίας. Κι αυτό γιατί οι τέσσερις αγώνες που υπολείπονται, τους δίνουν το δικαίωμα να ευελπιστούν ότι θα πάρουν τόσους βαθμούς ώστε να μείνουν απευθείας στην κατηγορία και να μην μπουν καλοκαιριάτικα σε περιπέτειες.
 Οι διαφορές, όμως, είναι τόσο μικρές (τέσσερις βαθμούς η μεγαλύτερη, αυτή ανάμεσα στην 7η Βέροια και τον 13ο Πανελευσινιακό, με 43 έναντι 39 βαθμών αντίστοιχα), που κανείς δεν είναι σε θέση να προβλέψει με βεβαιότητα ποιες ομάδες θα αποφύγουν τη διαδικασία των μπαράζ.
 Aτυχοι, σ' αυτό το οριακό σημείο που έχει φτάσει το πρωτάθλημα, μπορούν να θεωρηθούν η Βέροια και ο Πανελευσινιακός, που έχουν τρεις εκτός έδρας αγώνες στο σύνολο των τεσσάρων που έχουν απομείνει. 
Πιο βατό είναι το πρόγραμμα της Βέροιας, που έχει να παίξει εκτός έδρας με δύο ομάδες (Πιερικό, Εθνικό) που έχουν ήδη υποβιβαστεί, αλλά μπροστά της θα βρει εκτός έδρας τον Ολυμπιακό Βόλου, που έχει τον ίδιο με αυτή στόχο και τα Γιάννινα (εντός), που θέλουν τη νίκη στην προσπάθεια της ανόδου. Με τα Γιάννινα εκτός, τον Ολυμπιακό Β. εκτός και τη Νάουσα εκτός έχει να παίξει ο Πανελευσινιακός και το μόνο εύκολο παιχνίδι του είναι εντός με τον Πιερικό.
 Ζόρια περιμένουν τον Παναιγιάλειο, που έχει να παίξει στα τέσσερα ματς με τους τρεις διεκδικητές της δεύτερης θέσης για την άνοδο (Αιγάλεω, Πανσερραϊκό, Γιάννινα) και μόνο ο Εθνικός εκτός έδρας δεν μοιάζει να τον προβληματίζει. 
 Κάπου στα ίδια βρίσκεται και ο Αγιος Νικόλαος, αν και όταν θα παίξει με τη Νάουσα εκτός (33η αγωνιστική)  δεν αποκλείεται η τελευταία να είναι αδιάφορη. Χώρια που έχει ως τελευταίο ματς εντός τον Πιερικό. 
