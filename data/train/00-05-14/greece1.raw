Σε παρτίδα πόκερ για πολύ σκληρούς παίκτες, εξελίσσεται η υπόθεση της φιλοξενίας των μελών της ολυμπιακής οικογένειας, στην Ολυμπιάδα του 2004. 
Οι όποιες «κινήσεις», μάλιστα, θα καθορίσουν για πολλές δεκαετίες το τουριστικό και οικονομικό μέλλον της Αθήνας αλλά και την ίδια τη φυσιογνωμία της. Το «κλειδί» που θα ξεκλειδώσει τα θέματα της φιλοξενίας ακούει στο όνομα «αναβάθμιση των ξενοδοχείων της Αθήνας και διαφήμιση στο εξωτερικό». 
Οσοι έσπευσαν -επιπόλαια- να τραβήξουν πρώτη απ' όλες την κουρτίνα των θεμάτων της φιλοξενίας του «2004», διαπίστωσαν έντρομοι ότι πίσω της κρύβονταν περίπου το σύνολο των θεμάτων που συνδέονται με την Ολυμπιάδα, αναμένοντας γρήγορη και πρακτική λύση.
Η θέση της επιτροπής του «Αθήνα 2004» είναι ότι ένας από τους δύο λόγους (ο άλλος είναι τα ραδιοτηλεοπτικά δικαιώματα), που προκάλεσαν τις δηλώσεις του προέδρου της ΔΟΕ Χ. Α. Σάμαρανκ, ήταν το θέμα της καθυστέρησης της υπογραφής της σύμβασης φιλοξενίας μεταξύ της Επιτροπής και της Ενωσης Ξενοδόχων Αθήνας.
Οι ξενοδόχοι της Αθήνας πνέουν τα μένεα κατά του εκπροσώπου του Αθήνα 2004 καθώς θεωρούν ότι προσπάθησε να αποπροσανατολίσει την κοινή γνώμη, εντοπίζοντας ως μοναδικό θέμα στο οποίο υπάρχει καθυστέρηση, είναι αυτό της φιλοξενίας. 
Η φιλολογία μάλιστα που αναπτύσσεται στον ξένο τύπο γύρω από την πιθανότητα ή μη να ανακληθεί από τη ΔΟΕ η απόφαση ανάθεσης της Ολυμπιάδας στην Αθήνα θεωρούν ότι πλήττει-ως εικόνα σε πρώτη φάση-το ούτως ή άλλως ταλαιπωρημένο τουριστικό προφίλ της Αθήνας στο εξωτερικό. Η «Herald Tribune» μάλιστα, μια βδομάδα νωρίτερα, αναφερόταν πρωτοσέλιδα σε ένα τέτοιο ενδεχόμενο.
Το κρίσιμο ζήτημα είναι αν επαρκεί η ξενοδοχειακή υποδομή της Αθήνας για να καλύψει τις ανάγκες φιλοξενίας της ολυμπιακής οικογένειας. Η επιτροπή του Αθήνα 2004 δεν είχε τοποθετηθεί επισήμως στο θέμα μέχρι τη στιγμή που γράφονταν αυτές οι γραμμές. 
Παράλληλα, όμως, άφηνε να διαρρέουν απόψεις που τη φέρουν να θεωρεί απαραίτητη τη δημιουργία νέων μονάδων, που θα ανήκουν στις δύο υψηλότερες κατηγορίες (πολυτελείας και Α').
 Υπενθυμίζεται εδώ ότι η υποχρέωση, που απορρέει από τη σύμβαση ανάθεσης της Ολυμπιάδας, είναι 23.000 δωμάτια σε τέσσερις κατηγορίες: πολυτελείας, Α', Β' και Γ'. 
 Το Αθήνα 2004 στη συνέχεια αύξησε τον αριθμό στα 25.000 δωμάτια (13.000 σε πολυτελείας και Α' κατ.) σε μια προσπάθεια να καλύψει και άλλες ανάγκες που θα προέκυπταν. Αυτός ήταν και ο αριθμός των δωματίων που ζήτησε από την Ενωση Ξενοδόχων Αθήνας. 
 Στη συνέχεια υπογράφτηκε πέρυσι μνημόνιο συμφωνίας μεταξύ Οργανωτικής Επιτροπής του 2004 και της Ενωσης Ξενοδόχων Αθήνας με βάση αυτόν ακριβώς τον αριθμό δωματίων. 
 Εμενε να υπάρξει τελική συμφωνία για το ποσοστό που θα δεσμεύονταν, την τιμή των δωματίων και άλλα τεχνικά θέματα. 
 Από τότε άρχισε μια διελκυστίνδα μεταξύ του Αθήνα 2004 και των ξενοδόχων, ενώ παράλληλα άρχισε να αναπτύσσεται το ενδιαφέρον επενδυτών για νέες μονάδες.
 Στο «διά ταύτα», η Ενωση Ξενοδόχων έστειλε στις 18 Απριλίου ένα σχέδιο σύμβασης με τις τελικές της προτάσεις.
Θέλοντας να δώσουν ένα παράδειγμα για τις τιμές που θα ισχύουν το 2004, οι ξενοδόχοι έδωσαν στην επιτροπή του 2004 τις τιμές των δωματίων που θα ίσχυαν αν οι αγώνες διεξάγονταν τον Αύγουστο του 2000 και οι οποίες θα κινούνταν μεταξύ 350-400 δολ. σε ξενοδοχεία πολυτελείας, 250-380 σε Α' κατ., 150-180 σε Β' κατ. και 90-100 δολ. σε Γ'. Παράλληλα οι ξενοδόχοι δεσμεύθηκαν ότι οι τιμές δεν θα υπερβαίνουν σε καμία περίπτωση τις αντίστοιχες άλλων ευρωπαϊκών πόλεων.
Κάπου εδώ αρχίζει το παζάρι, καθώς η μεν επιτροπή του 2004 πιέζει για νέες μονάδες στις υψηλές κατηγορίες, ενώ οι ξενοδόχοι ζητούν ανταλλάγματα για να συναινέσουν σε κάτι τέτοιο. Εννοείται ότι η απαγόρευση δημιουργίας νέων κλινών στην Αθήνα ισχύει μόνο για το κέντρο της πόλης, ενώ υπάρχουν αρκετές περιοχές της Αττικής που δεν υπόκεινται σε περιορισμούς.
Εδώ αρχίζουν να μπαίνουν και όλοι οι υπόλοιποι «παίκτες» στο παιχνίδι:
 Η επιτροπή του Αθήνα 2004 επιδιώκει να εξασφαλίσει καλές εκπτώσεις και όσο το δυνατόν περισσότερα δωμάτια σε ξενοδοχεία υψηλότερων κατηγοριών κάτι που τείνεται λογικό και απαραίτητο.
 Η Ενωση Ξενοδόχων έχει να αντιμετωπίσει την πίεση των μελών που θεωρούν ότι το «Αθήνα 2004» θέλει να πάρει τα δωμάτια τσάμπα και ζητούν να αναλάβει η πολιτεία δεσμεύσεις που θα αναβαθμίσουν το τουριστικό προϊόν της Αθήνας, θα αυξήσουν τη ροή τουριστών και θα δημιουργήσουν 12μηνη απασχόληση των ξενοδοχείων. 
 Ο φόβος ότι η χαμηλή πληρότητα του Αυγούστου στα ξενοδοχεία της Αθήνας (φτάνει μόλις το 30%, ενώ στα νησιά αγγίζει το 90-100%) θα γίνει ακόμα μικρότερη αν δημιουργηθούν νέες μονάδες, τους οδηγεί αναπόφευκτα σε μια σκληρή διαπραγμάτευση.
Η μέση πληρότητα των ξενοδοχείων της Αθήνας όλων των κατηγοριών δεν ξεπερνά το 55%. Παράλληλα όμως, η Αθήνα στερείται βασικών υποδομών όπως διεθνές συνεδριακό και εκθεσιακό κέντρο, ενώ χρειάζεται να αναβαθμιστούν οι μαρίνες. Υποδομές που θα βοηθήσουν ασφαλώς τα ξενοδοχεία πολυτελείας και Α' κατ. να επιβιώσουν. 
Επιπλέον η Αθήνα στερείται πολιτικής μάρκετινγκ και διαφήμισης κατά την τελευταία 15ετία. «Εμείς είπαμε ότι  αν γίνουν βήματα προς αυτή την κατεύθυνση ίσως δημιουργήσουν τέτοιες προϋποθέσεις στην αγορά ώστε αυτή από μόνη της να επιβάλει την οποιαδήποτε αλλαγή του χαρακτηρισμού της Αθήνας ως κορεσμένης περιοχής».
Οι ξενοδόχοι όμως αντιδρούν στη δημιουργία νέων μονάδων ακόμα και σε περιοχές όπως το Μαρούσι: 
«Αν κάποιος έχει τα χρήματα μπορεί και σήμερα να κτίσει ξενοδοχείο στις περιοχές που δεν είναι χαρακτηρισμένες ως κορεσμένες. Σ' αυτές τις περιοχές, όμως, δεν θα δεχθούμε κίνητρα που θα διαταράξουν τις συνθήκες του ανταγωνισμού» δηλώνει ευθέως ο Σπ. Διβάνης. 
Μοιάζει με αδιέξοδο, αλλά οι ξενοδόχοι φροντίζουν να προσφέρουν «διέξοδο διαφυγής» στην πολιτεία, ζητώντας δύο πράγματα:
 Tην ένταξη των ξενοδοχείων μικρότερης κατηγορίας σε προγράμματα αναβάθμισης μέσω του Γ' ΚΠΣ και παράλληλα τον χαρακτηρισμό της Αθήνας ως ειδικής ζώνης ώστε να μπορέσουν να εξασφαλίσουν την ένταξή τους και μονάδες που εκσυγχρονίστηκαν πρόσφατα, αλλά θα χρειαστούν εκ νέου ανακαίνιση μέχρι το 2004. Το συνολικό κόστος υπολογίζεται από τον Σπ. Διβάνη σε 100 δισ. δρχ.
 Εκτός όμως από αυτό προτείνουν μια άμεση και «φθηνή» λύση. Ζητούν δηλαδή ένα πρόγραμμα μάρκετινγκ και προβολής της Αθήνας τα επόμενα 4 χρόνια. Το κόστος του υπολογίζεται σε 8-10 δισ. δρχ. και αποτελεί ίσως το «κλειδί» για να ξεμπλοκάρουν σχεδόν τα πάντα.
-Αν ο ΕΟΤ αποδεχόταν ένα τέτοιο πρόγραμμα μάρκετινγκ για την προβολή της Αθήνας θα δεχόσασταν την άρση του χαρακτηρισμού της Αθήνας. ως «κορεσμένης» τουριστικά περιοχής, ρωτήσαμε τον πρόεδρο. «Βεβαίως, δεν θα είχαμε αντίρρηση...» ήταν η απάντηση.
 Ούτε ο Σύνδεσμος των Γραφείων Ταξιδίων ζητάει νέα ξενοδοχεία γενικώς αλλά υπό προϋποθέσεις:
«Eίναι μια χρυσή ευκαιρία να δημιουργηθούν οι προϋποθέσεις να δουλέψει με μια άλλη λογική η Αθήνα, αναβαθμίζοντας πολλά από τα ξενοδοχεία μικρότερων κατηγοριών ή και δημιουργώντας νέα. Πρέπει να γίνει κατανοητό ότι η Αθήνα δεν προσελκύει πια τουρισμό διακοπών αλλά περιηγητικό και επαγγελματικό τουρισμό. Είναι να βλέπει κανείς άλλες ευρωπαϊκές πρωτεύουσες που υστερούν σημαντικά έναντι της Αθήνας σε ομορφιά, κουλτούρα, ιστορία, να δουλεύουν όλο το χρόνο. Η Φραγκφούρτη, για παράδειγμα, με το μεγάλο συνεδριακό και εκθεσιακό της κέντρο οργανώνει 25 μεγάλες εκθέσεις και 30-40 συνέδρια το χρόνο και καταφέρνει να προσελκύει συνέχεια τουριστική κίνηση » λέει ο πρόεδρος του Συνδέσμου (ΗΑΤΤΑ) Γ. Ευαγγέλου.
Ο υπ. Ανάπτυξης Ν. Χριστοδουλάκης, ο υπ. ΠΕΧΩΔΕ Κ. Λαλιώτης και ο δήμαρχος Αμαρουσίου και μέλος της Οργανωτικής Επιτροπής του «2004» Π. Τζανίκος είναι τα πρόσωπα που θα καθορίσουν σε μεγάλο βαθμό το παιχνίδι της ξενοδοχειακής υποδομής.
 Ο υπ. Ανάπτυξης κινείται προς το παρόν στη λογική τού «βλέποντας και κάνοντας», αναφέροντας χαρακτηριστικά ότι «έχει δημιουργηθεί ένα ισοζύγιο φιλοξενίας, το παρακολουθούμε και αν προκύψει ζήτηση που δεν μπορεί να ικανοποιηθεί, θα επανεξετάσουμε το θέμα νέων ξενοδοχειακών μονάδων».
 Ο υπ. ΠΕΧΩΔΕ θα κληθεί να ζητήσει από τις υπηρεσίες του να κάνουν «άλματα», καθώς για να δημιουργηθούν νέες μονάδες στο Μαρούσι θα χρειαστεί να γίνουν τροποποιήσεις στο πολεοδομικό καθεστώς της περιοχής. 
«Αν κάποιος αγοράσει ένα οικόπεδο στο Μαρούσι και πληρώσει αυτά που ζητάνε οι Μαρουσιώτες -από 200.000 έως 500.000 το τετραγωνικό- δεν τον συμφέρει να κάνει ξενοδοχείο. Κάνει γραφεία και κερδίζει πολύ περισσότερα. Για ένα οικόπεδο 10 στρεμμάτων θα χρειαστεί να πληρώσει 2-5 δισ. δρχ. Αυτά είναι νούμερα απαγορευτικά για μια τέτοια λειτουργία. Πρέπει λοιπόν να υπάρξει παρέμβαση ώστε να χαλαρώσουν κάποιοι πολεοδομικοί όροι, να υπάρξουν κάποια πρόσθετα κίνητρα. Και μεις είμαστε θετικοί σ' αυτό. Το ξενοδοχείο έχει ρίσκο. Χρειάζεται λοιπόν αντίστοιχα κίνητρα και αυτά είναι πολεοδομικά».            
