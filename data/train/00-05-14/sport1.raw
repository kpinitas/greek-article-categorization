Δύο μυστικές συναντήσεις του Κώστα Σημίτη με τη Γιάννα Αγγελοπούλου προηγήθηκαν της απόφασης του πρωθυπουργού να επαναφέρει τη «σιδηρά κυρία» της διεκδίκησης στην κεφαλή της Οργανωτικής Επιτροπής των Ολυμπιακών Αγώνων του 2004. 
n H πρώτη (πριν από το Πάσχα) ήταν περισσότερο διερευνητικού χαρακτήρα. 
n H δεύτερη, καθοριστική. Εγινε τη Μεγάλη Εβδομάδα και ουσιαστικά επιβεβαίωσε την απόφαση του Κ. Σημίτη να επαναφέρει στο προσκήνιο τη Γιάννα Αγγελοπούλου. Απέμεναν απλώς οι επίσημες ανακοινώσεις.
Ολο αυτό το διάστημα, από τις επικριτικές δηλώσεις του Χουάν Αντόνιο Σάμαρανκ ώς και τις πρόσφατες αλλαγές στο «Αθήνα 2004», ο πρωθυπουργός σχημάτιζε την εικόνα της κατάστασης, με κατ' ιδίαν συναντήσεις του με εκπροσώπους από τους εμπλεκόμενους φορείς: 
 Ο στενός φίλος και συνεργάτης του, Π. Θωμόπουλος, επισήμανε τα εσωτερικά προβλήματα της εταιρείας. Από τη μία, το τείχος των αρμοδιοτήτων του Κ. Μπακούρη. Κι από την άλλη, η εμμονή της Νίκης Τζαβέλλα να αναβαθμιστεί και να θέσει στο περιθώριο τον διευθύνοντα σύμβουλο της Οργανωτικής Επιτροπής. 
Ο υποδιοικητής της Τραπέζης της Ελλάδος περιέγραψε μια διόλου κολακευτική εικόνα για το σύνολο των μελών του διοικητικού συμβουλίου. Κι από μόνος του έθεσε στον πρωθυπουργό την παραίτησή του, για να τον διευκολύνει. Εξ αρχής άλλωστε, ήταν ορατό πως θ' αποτελούσε μια μεταβατική λύση.
 Ο Κώστας Λαλιώτης υπήρξε το δεύτερο πρόσωπο που έδρασε καταλυτικά στην ιστορία. Ο υπουργός ΠΕΧΩΔΕ δεν έκρυψε ποτέ την εμπιστοσύνη του στη Γιάννα Αγγελοπούλου. Στον Κώστα Σημίτη επανέλαβε το δόγμα «ομάδα που κερδίζει δεν αλλάζει», ενώ συχνά πυκνά αναρωτιόταν γιατί ο πρωθυπουργός δεν αποφάσιζε να αντικαταστήσει την ομάδα που... συνετρίβη από τις δηλώσεις του Χουάν Αντόνιο Σάμαρανκ.
 Η νέα πρόεδρος της Οργανωτικής Επιτροπής βρήκε ένα ακόμη στήριγμα στο πρόσωπο του Δημήτρη Αβραμόπουλου: Στη συνάντησή του με τον πρωθυπουργό (στο τέλος της περασμένης εβδομάδας), ο δήμαρχος κατέστησε σαφές στον Κώστα Σημίτη ότι το εγχείρημα βάδιζε με μαθηματική ακρίβεια σε αδιέξοδο, με απρόβλεπτες συνέπειες. Μετέφερε τα καυστικά σχόλια του Χουάν Αντόνιο Σάμαρανκ (με τον οποίο είχε συναντηθεί νωρίτερα) και όταν του ζητήθηκε η άποψη, έδειξε τη Γιάννα Αγγελοπούλου και την ομάδα της.
Η Γ. Αγγελοπούλου αναλαμβάνει «εν λευκώ». Τυπικά, οι αρμοδιότητες του προέδρου της Οργανωτικής είναι καθορισμένες. Οσο και περιορισμένες. Ομως η ίδια διεμήνυσε στον πρωθυπουργό από την πρώτη στιγμή πως, αν δεν έχει «ελεύθερο πεδίο» δράσης, δεν θα ήθελε να ασχοληθεί με την υπόθεση. 
Το επόμενο διάστημα είναι καθοριστικό, ως προς την τύχη του Κ. Μπακούρη: Το πιθανότερο είναι ν' αντικατασταθεί, παρ' ότι «λυτοί και δεμένοι» έχουν αρχίσει ­εδώ και καιρό­ έναν λυσσαλέο αγώνα για να τον διατηρήσουν στην καρέκλα του, επικαλούμενοι ακόμη και τη θετική άποψη των μελών της Διεθνούς Ολυμπιακής Επιτροπής. 
n Ο διευθύνων σύμβουλος της εταιρείας είναι ο μόνος από τους τρεις (Π. Θωμόπουλο και Ν. Τζαβέλλα) της ηγεσίας του «Αθήνα 2004», που δεν σκέφτηκε την... παραίτηση, διότι θα έχανε την παχυλή (πέντε εκατομμύρια μηνιαίως) αποζημίωσή του.
n Αντίθετα, η Νίκη Τζαβέλλα διέψευσε σε όλους τους τόνους ότι έθεσε την παραίτησή της στη διάθεση του πρωθυπουργού! Πάντως, η ίδια (προ των αλλαγών) υποστήριζε στο στενό της περιβάλλον πως αν η κυβέρνηση δεν αφαιρούσε αρμοδιότητες απ' τον Κ. Μπακούρη, δεν θα είχε λόγο να παραμείνει. 
Ο πρωθυπουργός δεν ανακοίνωσε την παραμικρή αλλαγή στο υπόλοιπο σχήμα και η αντιπρόεδρος παραμένει μέχρι νεωτέρας.
Η παρουσία της Γ. Αγγελοπούλου στην κορυφή της πυραμίδας των Ολυμπιακών Αγώνων είναι βέβαιο ότι δεν προκάλεσε θύελλα... ενθουσιασμού στους κόλπους της εταιρείας. 
n Ο Κ. Μπακούρης (για παράδειγμα), αν θέλει να διατηρήσει την καρέκλα και το μισθό του, πρέπει να ξεχάσει τις παλιές του συνήθειες. Να τα κάνει όλα και να μην δίνει λογαριασμό σε κανέναν. 
n Η Ν. Τζαβέλλα πρέπει να περιμένει τη φθορά της «σιδηράς κυρίας», για να έχει τύχη. 
n Και η ισχυρή ομάδα της Ελληνικής Ολυμπιακής Επιτροπής (Λ. Νικολάου, Γ. Παπαδογιαννάκης, Δ. Διαθεσόπουλος) θα έχει ήδη επιδοθεί σε αναζήτηση στηριγμάτων στους υπολοίπους συμβούλους της Οργανωτικής, για να μπορεί να αντιταχθεί στις διαθέσεις της κυρίας προέδρου.
Ενα μεγάλο ζήτημα αφορά τα διευθυντικά στελέχη της εταιρείας: Ολοι προσελήφθησαν με προσωπικές εισηγήσεις του Κ. Μπακούρη και δεν δίνουν λογαριασμό σε κανέναν παρά μόνο στον ίδιον! 
Ακόμη και ο πρόεδρος ή η αντιπροέδρος να ζητούσαν λεπτομέρειες ή κάποια έγγραφα για την ενημέρωσή τους, θα έπρεπε πρώτα να συνηγορήσει ο διευθύνων σύμβουλος και μετά να ανοίξουν τα συρτάρια των διευθυντών.
Το πλεονέκτημα της νέας προέδρου σε αυτό το συνασπισμό συμφερόντων στους κόλπους της Οργανωτικής έχει να κάνει με την «εν λευκώ» ανάθεση αρμοδιοτήτων από τον πρωθυπουργό. 
 Η παρουσία (και μόνον αυτή) του Θεόδωρου Πάγκαλου στην ηγεσία του υπουργείου Πολιτισμού και η δεδομένη φιλοδοξία του να πετύχει στον πρώτο στόχο της κυβέρνησης για την επόμενη τετραετία (την άρτια διοργάνωση των Ολυμπιακών Αγώνων), ίσως λειτουργήσει αποτρεπτικά στις όποιες διαθέσεις των μελών της εταιρείας για αντιπερισπασμό. 
 Κι αν και αυτή η παρουσία (του Θ. Πάγκαλου) δεν έχει τα ανάλογα αποτελέσματα, τότε θεωρείται δεδομένη η επέμβαση του ίδιου του πρωθυπουργού, ο οποίος δήλωσε ξεκάθαρα από την αρχή ότι θα προεδρεύει της διυπουργικής επιτροπής και θα παρακολουθεί στενά το εγχείρημα.
 Το βέβαιο είναι ότι από τη Δευτέρα (οπότε θα γίνει η επίσημη τοποθέτηση της Γ. Αγγελοπούλου-Δασκαλάκη), η εταιρεία των Ολυμπιακών Αγώνων θα περάσει σε μια νέα φάση. 
