Σοβαρά προβλήματα σύμφωνα με ορισμένες πληροφορίες φαίνεται να αντιμετωπίζει το «ειδύλλιο» Εμπορικής-Crdit Agricole και οι μεταξύ τους διαπραγματεύσεις παρατείνονται λόγω της δυσκολίας να γεφυρωθούν οι μεταξύ τους διαφορές. 
Η οριστική λήξη του θέματος παρατάθηκε για ένα δεκαήμερο, ενώ αρχικά προβλεπόταν η διαδικασία να έχει ολοκληρωθεί την εβδομάδα που πέρασε. Ετσι στο χρονικό διάστημα που απομένει θα καταβληθούν περαιτέρω προσπάθειες για να γεφυρωθούν οι διαφορές των δύο πλευρών.
Aπό την πλευρά της Eμπορικής υποστηρίζεται ότι οι δυσκολίες θα ξεπεραστούν μέσα στο χρονικό διάστημα της παράτασης που δόθηκε στις διαπραγματεύσεις.
Tα κεντρικά σημεία των διαπραγματεύσεων έτσι όπως έχουν διαμορφωθεί στο τέλος της περασμένης εβδομάδας αφορούν το ελάχιστο διαπραγματεύσιμο επίπεδο τιμής , που προσδιορίζεται στις 18.500 δρχ., το ποσοστό που θα αγοράσει η γαλλική τράπεζα, 6,5% ή 10% (στη δεύτερη περίπτωση θα «πουλήσουν» ποσοστά τους το Tαμείο Παρακαταθηκών και Δανείων, ο ΟAEΔ και η ΔEKA), τη διασφάλιση της γαλλικής τράπεζας, ότι για κάποιο χρονικό διάστημα θα έχει δικαίωμα να προβάλλει βέτο σε ενδεχόμενη αγορά πακέτου μετοχών της Eμπορικής από ανταγωνιστική της ξένη τράπεζα (π.χ. Deutsche Bank κ.λπ.), και τέλος κάποια επιμέρους ζητήματα που αφορούν υποχρεώσεις έναντι των εργαζομένων.
Aναπόφευκτα πάντως οι όποιες εξελίξεις που συνδέονται με το μέλλον της Εμπορικής θα δρομολογηθούν από τη νέα διοίκηση της τράπεζας, η οποία θα τοποθετηθεί μετά την τακτική γενική συνέλευση. Tο ενδεχόμενο αποτυχίας της πρώτης προσπάθειας για την εξεύρεση στρατηγικού εταίρου δημιουργεί προϋποθέσεις για ευρύτερες ανακατατάξεις στην τραπεζική αγορά.
Καταρχήν, φαίνεται ότι το ενδιαφέρον του ομίλου Λάτση για την Εμπορική δεν είναι πλέον τόσο θερμό, όσο τουλάχιστον άφηναν να διαφανεί ότι ήταν πριν από μερικούς μήνες κορυφαία στελέχη του ομίλου. Παρ' όλο που η συνάντηση που είχαν την περασμένη Τέταρτη οι κ.κ. Νανόπουλος και Καραμούζης με τον υπουργό Εθνικής Οικονομίας κ. Γ. Παπαντωνίου θα μπορούσε να ερμηνευθεί ως μια προσπάθεια για «ανίχνευση του εδάφους», η Εμπορική μάλλον δεν είναι στις πρώτες προτεραιότητες του ομίλου.
Κατά συνέπεια το ερώτημα που δημιουργείται εύλογα είναι προς τα πού έχει στρέψει το ενδιαφέρον του ο όμιλος. 
Παρ' όλο που η υπόθεση της συγχώνευσης με την Εργασίας είναι ακόμη σε πολύ πρώιμο στάδιο, γεγονός που δημιουργεί ένα σημαντικό όγκο εργασιών που πρέπει να γίνουν μέχρι να ολοκληρωθούν οι σχετικές διαδικασίες, οι κύκλοι της τραπεζικής αγοράς εκτιμούν ότι ο όμιλος Λάτση δεν έχει «ολοκληρώσει» τον κύκλο των εξαγορών με την Εργασίας.
Προς το παρόν δεν υπάρχει κάτι επίσημο, αλλά πληροφορίες επιμένουν ότι ο ομιλος Λάτση προετοιμάζεται για «δράση» με τακτική ανάλογη αυτής που εφήρμοσε στην περίπτωση της Τράπεζας Εργασίας.
Στη συγκερκιμένη περίπτωση, εξαγοράζοντας το μεγαλύτερο πακέτο μετοχών -του κ. Λάζ. Ευφραίμογλου, ο όμιλος απέκτησε στην ουσία το κλειδί το οποίο -μετά από ένα χρόνο- του επέτρεψε μέσω της επιθετικής εξαγοράς να αποκτήσει την πλειοψηφία των μετοχών της τράπεζας.
Στην παρούσα φάση τα βλέμματα όσων παρατηρούν τις εξελίξεις στην τραπεζική αγορά είναι στραμμένα στην Τράπεζα Πίστεως, της οποίας όπως υποστηρίζουν η μετοχική σύνθεση αφήνει ανοικτό το ενδεχόμενο να δημιουργηθούν «προϋποθέσεις για μια επιθετική εξαγορά».
Αποτελεί πλέον κοινό μυστικό ότι το άλλο ενδεχόμενο σενάριο για συνεργασία με την Εθνική, η οποία θα συνοδευόταν από ανταλλαγή ενός πακέτου μετοχών της τάξεως του 20%, στόχευε στη δημιουργία μιας ασπίδας προστασίας στην Πίστεως, από το «κίνδυνο μελλοντικής επιθετικής εξαγοράς». 
Πριν από την Εθνική, η Τράπεζα Πίστεως είχε βολιδοσκοπήσει τουλάχιστον μία άλλη τράπεζα, προκειμένου να διαπιστώσει τα περιθώρια σύναψης στρατηγικής συμμαχίας με ανταλλαγή πακέτων μετοχών. Η προσπάθεια αυτή δεν είχε ευοδωθεί εξαιτίας του πολυμετοχικού χαρακτήρα της άλλης τράπεζας. 
