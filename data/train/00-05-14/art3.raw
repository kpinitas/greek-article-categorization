«Εάν ημείς ηθέλαμεν να έχωμεν πράγματι γνησίαν σύγχρονον ελληνικήν αρχιτεκτονικήν με καθαρώς ελληνικήν αισθητικήν πρέπει να σπουδάσωμεν αυτό ακριβώς το ελληνικόν σπίτι της Βόρειας Ελλάδας εις όλας του τα μορφάς. Διότι η αρχιτεκτονική, την οποίαν εσυνηθίσαμεν σήμερον να ονομάζωμεν νεοελληνικήν, τα σπίτια δηλαδή που βλέπομεν εις τας Αθήνας, δεν είναι τίποτε άλλον παρά αρχιτεκτονική ιταλικής Αναγεννήσεως, άψυχος δι' ημάς και τεχνητή».
Ενα χαρακτηριστικό απόσπασμα από άρθρο του -Μακεδόνα στην καταγωγή- αρχιτέκτονα Αριστοτέλη Ζάχου, με τον εύλογο τίτλο «Λαϊκή Αρχιτεκτονική», που δημοσιεύτηκε τον Αύγουστο του 1911 στο περιοδικό «Ο καλλιτέχνης», θεωρείται από πολλούς ειδικούς ως το γενέθλιο του κινήματος της αρχιτεκτονικής στη χώρα μας και φυσικά, δεν θα λείπει από την έκθεση στη λεωφόρο Πειραιώς. 
Ο συγγραφέας του είχε σπουδάσει στη Γερμανία, από όπου όμως επέστρεψε βαθιά πεπεισμένος ότι έπρεπε να δημιουργήσει «τύπον ελληνικού ρυθμού, απαλλαγμένον όλων εκείνων των ελαττωμάτων με τα οποία η τέχνη του βορρά ζητεί να κατακτήσει την ωραία πατρίδα μας». Είναι αρχές που έκανε πράξη με τον καλύτερο τρόπο στην περίπτωση του αρχοντικού της Αγγελικής Χατζημιχάλη, στην Πλάκα, όπου συνυπάρχουν εκλεκτικά στοιχεία με τη μεταβυζαντινή παράδοση.
Είναι ακριβώς η εποχή που η ελληνική αρχιτεκτονική ταλαντεύεται ανάμεσα στην επιθυμία να συμπορευθεί με τη διεθνή πρωτοποριακή έμπνευση και τη σισύφεια προσπάθεια να σταθεί στα δικά της πόδια. 
Αυτός ο διχασμός ανάμεσα στο διεθνές και το ελληνικό πρωτοανιχνεύεται στα τέλη του 19ου αιώνα, αλλά παραμένει πάντα στο προσκήνιο ώς τις ημέρες μας. Για μερικούς μελετητές μάλιστα ίσως έχει αποκτήσει και μεγαλύτερη ένταση, καθώς η παγκοσμιοποίηση αποτελεί πλέον συστατικό στοιχείο όλων των πτυχών του καθημερινού μας βίου.
 Η Αθήνα αποτελεί το πιο χαρακτηριστικό, όχι φυσικά το μόνο, δείγμα αυτών των αρχιτεκτονικών πειραματισμών και ακροβατισμών. Η παρουσία του διάσημου αρχιτέκτονα της αυτοκρατορικής Βιέννης Θεόφιλου Χάνσεν και του μαθητή του Ερνστ Τσίλερ έφεραν στην Αθήνα τα επεξεργασμένα και εκλεκτιστικά αρχιτεκτονικά στοιχεία που διασώζονται έως σήμερα σε μια σειρά κτιρίων της πρωτεύουσας, με πιο χαρακτηριστικό την οικία Σταθάτου, στη Β. Σοφίας και την επιβλητική έπαυλη Πεσμαζόγλου στην Κηφισιά.
 Η έλευση του Ελευθερίου Βενιζέλου έφερε αλλαγές σε όλες τις πτυχές της «παλαιάς τάξης πραγμάτων». Ως σύμβουλοι της αστικής ανασυγκρότησης κλήθηκε ομάδα Γάλλων υπό τον Ερνέστ Εμπράντ, που έχει βάλει τη σφραγίδα του στα νέα πολεοδομικά σχέδια τόσο της Αθήνας όσο και της Θεσσαλονίκης. 
 Μόλις το 1917 αρχίζει η λειτουργία της σχολής Αρχιτεκτόνων στο Πολυτεχνείο, το οποίο είχε ιδρυθεί πριν από 80 χρόνια. Σπουδαίοι αρχιτέκτονες, αλλά και δάσκαλοι, όπως ο Αλέξ. Νικολούδης, ο Βασ. Κουρεμένος, ο Κ. Κιτσίκης κ.ά. θα έχουν αποφασιστική επίδραση στην εξέλιξη των κτιρίων τουλάχιστον για τις δύο επόμενες δεκαετίες, δίνοντας προβάδισμα στα μοντερνιστικά ρεύματα και παραμερίζοντας σιγά σιγά τον νεοκλασικισμό της προηγούμενης περιόδου.
 Δεν λείπουν και οι προσπάθειες «παντρέματος» των δύο ρευμάτων, με χαρακτηριστικό δείγμα το μέγαρο Χαροκόπου, γνωστότερο ως μουσείο Μπενάκη στο κέντρο της Αθήνας, που αποτελεί έργο του Αν. Μεταξά.
 Η Mικρασιατική Kαταστροφή του 1922, κυρίως όμως η ιδεολογική και πολιτική κρίση που ακολούθησε, επέβαλαν αλλαγές και στην αρχιτεκτονική. Η μεγάλη άνοιξη όμως έρχεται με τη γενιά του '30, η οποία δεν υπήρξε απλός μεσολαβητής στη μεταφορά των διεθνών ριζοσπαστικών αντιλήψεων στον ελληνικό χώρο, αλλά υιοθέτησε συνειδητά το περιεχόμενο της κοινωνικής προσφοράς της αρχιτεκτονικής, που είναι απαλλαγμένη από άσκοπες μορφολογικές φιοριτούρες.
 Θα φανεί περίεργο, αλλά το εφαλτήριο της ανανέωσης της ελληνικής αρχιτεκτονικής είναι μια δημόσια υπηρεσία! Τον Ιανουάριο του 1930 υπουργός Παιδείας στην τότε κυβέρνηση Βενιζέλου αναλαμβάνει ο Γεώργιος Παπανδρέου, που διαπιστώνει την έλλειψη σχολικών αιθουσών και δίνει εντολή στις τεχνικές υπηρεσίες του υπουργείου να εκπονήσουν ένα ολοκληρωμένο πρόγραμμα για 3.000 νέα κτίρια σε μια δεκαετία. 
Η τύχη το έφερε να υπάρχουν σε αυτή την υπηρεσία αρχιτέκτονες του ύψους του Μητσάκη και του Καραντινού, που έβαλαν τη σφραγίδα τους στα σχολικά κτίρια που χρησιμοποιούνται ώς τις ημέρες μας και διακρίνονται για τις λιτές γραμμές τους, αλλά κυρίως το σωστό προσανατολισμό τους.
Δεν είναι τυχαίο ότι αυτή την περίοδο αποφοιτούν από το Πολυτεχνείο οι σπουδαιότεροι εκφραστές της ελληνικής αρχιτεκτονικής, ενώ καταγράφεται κύμα παλιννόστησης από χώρες της Ευρώπης Ελλήνων που είχαν μεταβεί στο εξωτερικό για να φοιτήσουν σε φημισμένες σχολές.
 Με κορυφαίους τους Αρη Κωνσταντινίδη και Δημήτρη Πικιώνη, η αρχιτεκτονική παραγωγή αρχίζει να γίνεται φυσική και αληθινή, αίσθηση που απορρέει τόσο από το σχεδιασμό, όσο και από τα υλικά κατασκευής. 
Στις δεκαετίες του '50 και του '60, ο Δ. Πικιώνης έδειξε πως συνυπάρχουν η ανώνυμη αρχιτεκτονική της Μακεδονίας, στοιχεία του Βυζαντίου, αλλά και της αρχαίας Ελλάδας. «Απειρες είναι οι παραλλαγές που μπορείς να δώσεις στο βασικό σχήμα», είχε γράψει. 
«Η γραμμή πότε σε πάει μυστικά προς το αρχαίο, πότε προς το μεσαιωνικό, πότε προς το πρωτόγνωρο, πότε προς το προηγμένο, πότε προς ένα λαϊκό νεοκλασικισμό. Κι εξαρτάται από σένα, αν κατέχεις τη μυστηριακή γλώσσα του σχήματος, να εκφράσεις την ιδιαίτερη μορφή που θα ήταν και της βαθύτερης ουσιαστικότητας της παράδοσής σου και του ιστορικού καιρού όπου περνάς το σύμβολο». 
Η παιδική χαρά και η κατοικία Ποταμιάνου στη Φιλοθέη, αλλά κυρίως η διαμόρφωση του λόφου του Φιλοπάππου σε συνδυασμό με το εκκλησάκι του Λουμπαρδιάρη, συνιστούν ακόμα και στις ημέρες μας αξεπέραστα μαθήματα αρχιτεκτονικής.
Ο Αρης Κωνστατινίδης έδωσε πραγματική μάχη σε όλη του τη ζωή για μια αρχιτεκτονική που «να φυτρώνει μέσα από τη γη». 
Για το μοναδικό αυτό τεχνίτη, «η αρχιτεκτονική πρέπει να δουλεύει σε συνάρτηση με κάποιες βαθιές αλήθειες και ρίζες, δηλαδή ως προέκταση του τόπου, χωρίς να χρησιμοποιεί τα οποιαδήποτε μορφολογικά ή αισθητικά παιχνιδίσματα και χωρίς να αντιγράφει εξωτερικά ό,τι έχει προϋπάρξει μέσα από άλλες τεχνικές, μέσα από άλλα υλικά κι ακόμη κάτω από διαφορετικές κοινωνικές, αν όχι και πολιτικές καταστάσεις» (Αρη Κωνσταντινίδη «Σύγχρονη αληθινή αρχιτεκτονική»). Η μικρή μονοκατοικία στη Συκιά Κορινθίας και η μεταγενέστερή της στην παραλία του Σαρωνικού, κυρίως όμως τα μοναδικά κτιριακά συγκροτήματα των ανά την Ελλάδα «Ξενία», δεν θέλουν ιδιαίτερες συστάσεις.
 Δυο μεγάλες, σχεδόν «πατρικές» μορφές στην ελληνική αρχιτεκτονική ρίχνουν βαριά τη σκιά τους στις επόμενες γενιές: η Σουζάνα και ο Δημήτρης Αντωνακάκης σχεδιάζουν τα κτίριά τους οικοδομώντας πάνω στις έννοιες του εσωτερικού και του εξωτερικού. Η δημιουργία τους είναι ανθρώπινη και εμπεριέχει ηθελημένα τα ελαττώματα ενός μη τελειωμένου έργου.
 Οι αδελφοί Τάσος και Δημήτρης Μπίρης στράφηκαν κυρίως στην «αρχιτεκτονική που από μόνη της γεννά η φύση», την οποία θεωρούν «μητέρα όλων των αρχιτεκτονικών». Σχοινοβατούν, πάντα με επιτυχία, ανάμεσα στο μοντέρνο και το ελληνικό στοιχείο, με μια γραφή εύκολα αναγνωρίσιμη.
 Το κτίριο συνδιαλέγεται απευθείας με τον ήλιο στις δημιουργίες του Αλέξανδρου Τομπάζη, που ανέδειξε όσο κανένας άλλος τη βιοκλιματική παράμετρο μιας κατασκευής. Ενα στοιχείο που υπήρχε στους παλιούς χτιστάδες, είχε όμως παραγνωριστεί στην αποκαλούμενη «χρυσή» περίοδο της αντιπαροχής.
 Ο πρόωρα χαμένος Κυριάκος Κρόκος ακολούθησε ίσως πιο πιστά από όλους τα βήματα του Πικιώνη και έδωσε ως επιστέγασμα της δημιουργίας του το Βυζαντινό μουσείο της Θεσσαλονίκης. Πιστεύει στην αλήθεια των υλικών του και τα εμφανίζει συνειδητά «γυμνά». 
 Στα χνάρια του Κωνσταντινίδη θεωρείται ότι κινείται ο Μιχάλης Σουβατζίδης, ο οποίος χρησιμοποιεί συνηθισμένα υλικά για να αναδείξει την αλήθεια τους. Αλουμίνιο, γυαλί, χρωματισμένο σκυρόδεμα και τούβλα χρησιμοποιούνται με τρόπο που να αποποιούνται την κακώς εννοούμενη παράδοση.
 Η γενιές του '70 και του '80 έχουν ήδη γράψει τη δική τους πορεία. Είχαν -σχεδόν ασυνείδητα- αναλάβει την υποχρέωση να βγάλουν την αρχιτεκτονική από τα σοκάκια της αντιπαροχής και να της δώσουν μια νέα πνοή. Ενα εγχείρημα που βρίσκεται ακόμη στη φάση της υλοποίησης, με πολλά σκαμπανεβάσματα, αλλά και αρκετά θετικά. Εχουν, όμως, αναλάβει και άλλη μια υποχρέωση: Να διασώσουν, όσο το δυνατόν πιο δημιουργικά, τα απομεινάρια των προκατόχων τους.
