«Βαρόνοι», «λοχαγοί», «προεδρική φρουρά» κι «ελεύθεροι σκοπευτές» έχουν λάβει θέσεις μάχης στα γαλάζια χαρακώματα. Η σύγκρουση δεν γίνεται πλέον μεταξύ των δύο παραδοσιακά εχθρικών στρατοπέδων, «Kαραμανλικών» και «Mητσοτακικών», αλλά έχει απλωθεί σε πολλές μικρές ομάδες και τάσεις. 
Το «παζλ» έχει γίνει πολύ σύνθετο κι αρκεί να βάλεις ένα κομμάτι σε λάθος θέση ( όπως έγινε με την περίπτωση των «βαρόνων» από τον Κ. Καραμανλή) για να δοθεί μια χαώδης εικόνα του κόμματος της αξιωματικής αντιπολίτευσης. 
Κάθε απρόβλεπτη ενέργεια λειτουργεί ως «ντόμινο» παρασύροντας άλλες πλευρές που μέχρι πρότινος εθεωρούντο «δεδομένες».  Γι' αυτό στη Ρηγίλλης αρχίζουν να συνειδητοποιούν ότι οι κανόνες έχουν αλλάξει και οι κινήσεις πρέπει να είναι πολύ καλύτερα μελετημένες.
Για όποιον ενδιαφέρεται να το λύσει, τα κομμάτια του μετεκλογικού παζλ που ονομάζεται «γαλάζιος λαβύρινθος» αποτελούν:
Πρόκειται για τους πιο στενούς συνεργάτες του Κ. Καραμανλή. Η σύνθεση της ομάδας όμως έχει αλλάξει το τελευταίο διάστημα καθώς εκτός του Α. Σπηλιωτόπουλου και του Δ. Σιούφα, που παραμένουν, στον «κλειστό κύκλο» έχουν ενταχθεί προσφάτως ο Β. Μεϊμαράκης και ο Πρ. Παυλόπουλος. Οι παραπάνω συσκέπτονται στη Ρηγίλλης και στο εξοχικό του Κ. Καραμανλή στη Ραφήνα και συζητούν για τις πιο σημαντικές αποφάσεις. Επίλεκτα εξωκοινοβουλευτικά μέλη της προεδρικής φρουράς παραμένουν ο διευθυντής του γραφείου του προέδρου της Ν.Δ., Γ. Αγγέλου, κι ο καθηγητής Γ. Βαληνάκης.
Οταν πριν από το συνέδριο του 1997 ο Γ. Βαρβιτσιώτης κι ο Γ. Κεφαλογιάννης πρωταγωνιστούσαν στην εκλογή του Κ. Καραμανλή στην ηγεσία, ασφαλώς φαντάζονταν την εξέλιξή τους εντελώς διαφορετική. Αντ' αυτού, σταδιακά, είδαν το ρόλο τους να αποδυναμώνεται.
Σήμερα από τα στελέχη της παλιάς φρουράς, με εξαίρεση το Γ. Βαρβιτσιώτη, που είναι πρόεδρος του Ινστιτούτου Δημοκρατίας, ο Γ. Κεφαλογιάννης κι ο Αχ. Καραμανλής δεν διατηρούν άλλη ιδιότητα πλην αυτής του απλού βουλευτή. 
Οι παραπάνω χρεώνουν στη Ρηγίλλης το προσωνύμιο του «βαρόνου» που τους αποδίδεται και βλέπουν προσπάθειες περιθωριοποίησής τους. Εξ ου και η πρόσφατη επανάσταση η οποία αν και προερχόμενη από «κομματικούς ευγενείς» δεν ήταν καθόλου «βελούδινη». Πολλοί εκτιμούν ότι η «ανταρσία» αυτή δίνει την ευκαιρία στον Κ. Καραμανλή να μεγαλώσει ακόμη περισσότερο την απόσταση που ήδη τους χώριζε τον τελευταίο καιρό. 
Συνεργάτες του Κ. Καραμανλή, πιστοί φίλοι του οι περισσότεροι από τα χρόνια της ΟΝΝΕΔ, οι οποίοι είχαν τοποθετηθεί σε θέσεις «κλειδιά» αμέσως μετά το συνέδριο και ώς τις εκλογές. Τις τελευταίες εβδομάδες όμως έχει παρατηρηθεί για κάποιους ψυχρότητα στις σχέσεις τους με τη Ρηγίλλης (όχι με δική τους ευθύνη, όπως αναφέρουν). 
Πάντως σε κάθε περίπτωση παραμένουν πιστοί στον πρόεδρο. Στην κατηγορία ανήκουν ο πρώην αναπληρωτής διευθυντής της Ν.Δ. Γ. Τουσιάκης, ο μέχρι προ τινος αναπληρωτής γραμματέας Πολιτικού Σχεδιασμού Α. Λυκουρέντζος, το μέλος της Εκτελεστικής Επιτροπής Λ. Ζαγορίτης και νεοεκλεγείς βουλευτής Γ. Βλάχος.
Ο Κ. Μητσοτάκης και ο Μ. Εβερτ δεν είναι πλέον στην πρώτη γραμμή. Ομως παραμένουν δυο ισχυροί παίκτες του εσωκομματικού παιχνιδιού. Ο επίτιμος, λόγω του ιδιαίτερου πολιτικού βάρους του, με επιλεκτικές παρεμβάσεις του συνεχίζει να «ανακατεύει την τράπουλα», ενώ ο Μ. Εβερτ δείχνει τον τελευταίο καιρό πιο κοντά στον Κ. Καραμανλή.
Παραδοσιακά μέλη του στρατοπέδου της Αραβαντινού, τα οποία τώρα διατηρούν σχέσεις με την Ντ. Μπακογιάννη.  Σ' αυτούς περιλαμβάνονται οι: Χ. Μαρκογιαννάκης, Τ. Σπηλιόπουλος, Δ. Τσιαμάκης, Ν. Αγγελόπουλος, Ε. Παπαδημητρίου, Γ. Λαμρόπουλος, Σ. Σπύρου. Η στάση τους θα εξαρτηθεί σε μεγάλο βαθμό από τις κινήσεις που θα κάνει η τομεάρχης Εξωτερικών της Ν.Δ.
Βουλευτές που έχουν καλές επαφές και με τη Ρηγίλλης και με την Αραβαντινού κι ενεργούν κατ' απερίπτωση. Κάποιοι εξ αυτών αναβαθμίστηκαν κομματικά προσφάτως. Στην κατηγορία ανήκουν ο Γ. Βουλγαράκης, ο Θ. Αναγνωστόπουλος, ο Θ. Κασσίμης και ο Σ. Χατζηγάκης.
Βρέθηκαν στο επίκεντρο την τελευταία εβδομάδα και παρά την απώλεια στη «μάχη» του Γ. Καρατζαφέρη, θα συνεχίσουν με «αιχμή του δόρατος» πλέον τον Α. Ανδρεουλάκο. Αλλα στελέχη αυτής της πτέρυγας, όπως ο Π. Καμμένος κι ο Π. Ψωμιάδης, αποφεύγουν να βγουν στο προσκήνιο.
Είναι τα στελέχη της νεότερης γενιάς βουλευτών που είχαν πρωτοστατήσει στην ανάδειξη του Κ. Καραμανλή στην αρχηγία. Στηρίζουν τον πρόεδρο της Ν.Δ. και δίνουν μάχες γι' αυτόν, έχουν προαχθεί σε επιτελικές θέσεις μετά τις εκλογές και διατηρούν καθημερινή επαφή με τη Ρηγίλλης. 
Ομως, παράλληλα, συνεδριάζουν από κοινού και λειτουργούν ως ομάδα. Μάλιστα ετοιμάζουν θέσεις ενόψει του συνεδρίου. Την ομάδα αποτελούν οι: Γ. Αλογοσκούφης, Σ. Τσιουρίδης, Γ. Καλός, Θ. Νάκος, Ν. Νικολόπουλος, Γ. Καλατζής και Ν. Τσιαρτσιώνης.
Πρόκειται για βουλευτές όχι νέους στο καραμανλικό στρατόπεδο, αλλά νεοεκλεγέντες στη Bουλή. Στην ομάδα ανήκουν ο Ε. Στυλιανίδης, η Σ. Καλαντζάκου, ο Χ. Ζώης, ο Σ. Καλογιάννης.Ολοι είναι κάτω των 40, βλέπουν μέλλον στην ιεραρχία και είναι στο πλευρό του προέδρου της Ν.Δ.
Πρόκειται για στελέχη που έπαιξαν πρωταγωνιστικό ρόλο το προηγούμενο διάστημα και μετά τις εκλογές έπαψαν να κατέχουν επιτελικές θέσεις. Στην κατηγορία, με μεγάλες διαφορές μεταξύ τους, ανήκουν ο τέως γραμματέας Πολιτικού Σχεδιασμού Μ. Λιάπης, ο τέως γραμματέας της κοινοβουλευτικής ομάδας Στ. Δήμας και ο πρώην τομεάρχης Β. Μιχαλολιάκος.
Οι παραπάνω αποφεύγουν τις δηλώσεις, προς το παρόν παρακολουθούν τη μάχη από απόσταση, αλλά κάθε άλλο παρά έχουν περάσει στην αποστρατεία. 
Ο Δ. Αβραμόπουλος, ο Γ. Σουφλιάς, ο Στ. Μάνος κι ο Α. Σαμαράς δεν ανήκουν οργανικά στη Ν.Δ. Ομως εκ των πραγμάτων αποτελούν βασικές συνιστώσες του «γαλάζιου παζλ», αφού η κίνηση του καθενός ξεχωριστά φθάνει για ν' αλλάξει σημαντικά ή ακόμη και καθοριστικά η διαμόρφωση του «γαλάζιου» τοπίου.
