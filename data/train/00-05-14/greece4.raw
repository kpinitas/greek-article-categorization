Mετά φόβου... συστήματος προσέρχονται οι υποψήφιοι οδηγοί από τις αρχές του χρόνου για να αποκτήσουν δίπλωμα οδήγησης. Στους πρώτους 4 μήνες εφαρμογής του νέου συστήματος ότι οι υποψήφιοι είναι κατά 70% λιγότεροι από την περσινή περίοδο. 
Aλλωστε, στα γραφεία συγκοινωνιών όλης της χώρας έχουν συρρικνωθεί αισθητά τα τμήματα εξέτασης υποψηφίων. Για παράδειγμα, πέρυσι στο γραφείο συγκοινωνιών του Χολαργού λειτουργούσαν καθημερινά τουλάχιστον 8 τμήματα με 45 άτομα το καθένα. Σήμερα μετά βίας λειτουργούν δύο τμήματα!
Οι εκπαιδευτές φανερά θορυβημένοι από την απροθυμία, προσέλευσης υποψηφίων εντοπίζουν λάθη και παραλείψεις στο σύστημα, ενώ ο νέος υπουργός Μεταφορών Χρ. Βερελής εμφανίζεται έτοιμος για βελτιώσεις.
Αν και δεν έχει ακόμη ανοίξει τα χαρτιά του για το τι μέλλει γενέσθαι, εντούτοις έχει ήδη συγκεκριμένες προτάσεις στα συρτάρια του. Ηδη από την προεκλογική περίοδο είχαν πραγματοποιηθεί άτυπες συναντήσεις εκπαιδευτών με τον πρώην υπουργό Τάσο Μαντέλη και το γενικό γραμματέα Γιάννη Μανιάτη για να συζητηθούν τρόποι βελτίωσης του ισχύοντος συστήματος και για να οριστικοποιηθούν οι αλλαγές στο προεδρικό διάταγμα που αφορά τη λειτουργία των σχολών οδήγησης.
Το π.δ. βρίσκεται ήδη στο ΣτΕ και οι συζητήσεις για βελτιώσεις στο ισχύον σύστημα εξέτασης θα ολοκληρωθούν από το Χρ. Βερελή, ο οποίος θα πάρει και τις τελικές αποφάσεις.
Σύμφωνα με πληροφορίες, τα πρώτα μέτρα θα ανακοινωθούν το πρώτο δεκαπενθήμερο του Μαΐου στο πλαίσιο του εορτασμού της Εβδομάδας Οδικής Ασφάλειας. 
Ηδη το στίγμα δόθηκε από τις προγραμματικές δηλώσεις του νέου υπουργού. Ενα δειγματοληπτικό ποσοστό 5% όσων ήδη έχουν αποκτήσει δίπλωμα θα επανεξετάζεται. Η λογική αυτού του μέτρου, που εκτιμάται ότι θα εφαρμοστεί από τον ερχόμενο μήνα, έχει ως σκοπό να εντοπιστούν κυρίως καινούριοι οδηγοί που πήραν το δίπλωμα με «μίζα». 
Παράλληλα, στις σκέψεις του υπουργείου είναι να επεκταθούν οι δειγματοληπτικοί έλεγχοι και στη λειτουργία των ΚΤΕΟ και στους γιατρούς που χορηγούν βεβαιώσεις για την ανανέωση του διπλώματος.
Η επιτυχία του σχεδίου στηρίζεται στην ουσιαστική λειτουργία του σώματος επιθεωρητών του υπουργείου Μεταφορών, «που μέχρι σήμερα παρέμενε ανενεργό. Τι θα μπορούσε άλλωστε να κάνει μια ομάδα 8 ανθρώπων»!
Κι αν παλιά λεγόταν χαρακτηριστικά ότι και «η κουτσή Μαρία έβγαζε δίπλωμα», τώρα οι Αλβανοί κοντεύουν να ξεπεράσουν τους Eλληνες στην προσέλευση για την απόκτηση διπλώματος, σημειώνοντας μάλιστα υψηλή απόδοση στις εξετάσεις. Αξίζει να αναφερθεί ότι, αν και δεν ξέρουν ελληνικά, τουλάχιστον στην Αθήνα, έχουν την καλύτερη επίδοση στις γραπτές... εξετάσεις!
nΟ γενικός γραμματέας του υπουργείου Γιάννης Μανιάτης υποστηρίζει ότι υπάρχει θετική αποδοχή του νέου συστήματος εξέτασης και θεωρεί φυσιολογική την πτώση του αριθμού των υποψηφίων. 
«Υπήρξε συνωστισμός τους τελευταίους μήνες του 2000, καθώς όλοι ήθελαν να δώσουν με το παλιό σύστημα». 
Ο κ. Μανιάτης ανέφερε επίσης ότι σ' όλη την Ελλάδα δημιουργούνται Κέντρα Θεωρητικής Εκπαίδευσης με τη συνένωση σχολών και ότι πολύ σύντομα οι υποψήφιοι θα μπορούν να προμηθευτούν σε συμβολική τιμή το CD-RΟM με όλα τα θέματα των εξετάσεων. Για τυχόν αλλαγές στο σύστημα υποστηρίζει ότι πρέπει να δοκιμαστεί στην πράξη για τουλάχιστον ένα εξάμηνο.
nΟι εκπαιδευτές πάντως πιστεύουν ότι υπάρχουν περιθώρια για βελτιώσεις. 
«Φτιάξαμε νόμο ξεκινώντας να επιδιορθώνουμε την πολυκατοικία από το ρετιρέ και όχι από τα θεμέλια» υποστηρίζει ο εκπαιδευτής Παντελής Μελισσάκης και ισχυρίζεται ότι «για να προχωρήσει το σύστημα απαιτούνται σημαντικές παρεμβάσεις. Από τη μια οι πολλές ώρες στο τιμόνι και στα θρανία, από την άλλη η αύξηση των διδάκτρων για να αποκτήσεις δίπλωμα αποθαρρύνουν όσους θέλουν να δοκιμάσουν».
Για να καταπολεμηθεί η «μαφία των εξεταστών» οι εκπαιδευτές μεταξύ άλλων προτείνουν να προέρχονται οι εξεταστές από ανεξάρτητο φορέα, όπως το Τεχνικό Επιμελητήριο. Για τους εαυτούς τους, προτείνουν να αποφοιτούν στο μέλλον από τα ΤΕΙ και όχι από τα ΙΕΚ. Στην πρόταση αντιδρά το υπουργείο διότι θεωρεί ότι «θέλουν να κλείσουν το επάγγελμα».
Πάντως, αντικειμενικά σήμερα έχει αυξηθεί ο βαθμός δυσκολίας για να βγάλεις δίπλωμα. Ταυτόχρονα, όμως, εάν φυσικά έχεις «άκρες», έχει αυξηθεί και το «φακελάκι». Οσοι ξέρουν καλά το «πλάγιο σύστημα» μιλούν για 70.000 δρχ.
H Ελλάδα βρίσκεται στη δυσάρεστη θέση να έχει την πρωτιά στους θανάτους από αυτοκινητιστικά δυστυχήματα ανάμεσα στις χώρες του Οργανισμού Οικονομικής Συνεργασίας και Ανάπτυξης (ΟΟΣΑ).
Σύμφωνα με στοιχεία του ΟΟΣΑ, το 2000 στην Ελλάδα πέθαναν 20,3 άνθρωποι ανά 100.000 κατοίκους, ενώ στη δεύτερη θέση, σε αυτή την τραγική λίστα, έρχεται η Πολωνία με 17,4 και την τρίτη η Αμερική με 15,3 θανάτους ανά 100.00 κατοίκους. 
Τελευταία, και ίσως πιο «τυχερή», είναι η Ολλανδία με 7 νεκρούς ανά 100.000 πληθυσμού, ενώ η Γερμανία έχει 9,4, η Αυστρία 13,4, η Κροατία 14,1, η Φιλανδία 8,3, η Ολλανδία 7 και η Σουηδία 6,4.
Σύμφωνα με τα ίδια στοιχεία, στη χώρα μας το 2000 πέθαναν 2.131 άνθρωποι από τροχαία. 
Παρ' όλα αυτά ο αριθμός θανάτων είναι μικρότερος από τον αντίστοιχο για το 1998 (μείωση κατά 4%), ενώ και οι τραυματισμοί από αυτοκινητιστικά δυστυχήματα μειώθηκαν κατά 2,4%. Παρά τη μείωση, η κατάσταση είναι χειρότερη απ' ό,τι το 1970.
Μείωση στα ατυχήματα είχαν και άλλα κράτη του ΟΟΣΑ: Ουγγαρία, Νορβηγία, Πολωνία, Ισπανία, Γαλλία, Ιαπωνία, Ισλανδία και Σουηδία. Αντίθετα, σταθερές σε αριθμούς όσον αφορά τους θανάτους στους δρόμους, έμειναν η Αυστραλία, η Δανία, η Γερμανία και οι ΗΠΑ, ενώ αυξήθηκαν οι θάνατοι στην Αυστρία, την Κροατία, τη Φιλανδία, την Ολλανδία και τη Σουηδία.
Περίπου 125.000 άνθρωποι πέθαναν το 2000 σε αυτοκινητιστικά δυστυχήματα, στους δρόμους των κρατών του ΟΟΣΑ. Ο πληθυσμός αυτός είναι αρκετός για να γεμίσει 300 αεροπλάνα τζάμπο ή ένα μεγάλο ευρωπαϊκό γήπεδο... 
