Mία από τις σημαντικότερες «μάχες» στην πορεία προς το 2004 ξεκινά και επισήμως αυτήν την εβδομάδα με πρωταγωνιστές την Οργανωτική Επιτροπή των Ολυμπιακών Αγώνων «Αθήνα 2004» και ορισμένους από τους πλέον ισχυρούς έλληνες επιχειρηματίες.
Μέσα στις επόμενες ημέρες θα αρχίσουν οι επίσημες επαφές των υπευθύνων του τομέα marketing της ΟΕΟΑ με τις εταιρείες που θα κληθούν να αποτελέσουν τους εθνικούς χορηγούς των Ολυμπιακών Αγώνων του 2004. 
Βεβαίως, αυτός ο αγώνας έχει ξεκινήσει εδώ και μήνες, καθώς έχουν πραγματοποιηθεί οι πρώτες ανεπίσημες διερευνητικές επαφές ανάμεσα στις υποψήφιες εταιρείες και τους εκπροσώπους της «Αθήνας 2004».
Στόχος των διοργανωτών είναι να εξασφαλίσουν περίπου 100 δισ. δρχ. από τους εθνικούς χορηγούς, «πουλώντας» όσο το δυνατόν καλύτερα το προϊόν που ονομάζεται Ολυμπιακοί Αγώνες. Στόχος των εταιρειών από την άλλη είναι να εξασφαλίσουν την ταύτισή τους με αυτό που διεθνώς έχει αναδειχθεί στη μεγαλύτερη ευκαιρία προβολής, χωρίς ωστόσο να κληθούν να καταβάλουν υπέρογκα ποσά.
Οι τομείς όπου θα επικεντρωθούν κατόπιν σχετικής αδείας της Διεθνούς Ολυμπιακής Επιτροπής οι πρώτες επαφές της Οργανωτικής Επιτροπής περιλαμβάνουν «χρυσούς» κλάδους επιχειρηματικής δράσης. 
Ανάμεσά τους συγκαταλέγονται αυτοί της συμβατικής και κινητής τηλεφωνίας, των τραπεζών, των ασφαλιστικών εταιρειών, της ακτοπλοΐας, των αεροπορικών εταιρειών, της αυτοκινητοβιομηχανίας, της γαλακτοβιομηχανίας, της ενέργειας και της ζυθοποιίας.
Οι εταιρείες που θα συμμετάσχουν στις διαπραγματεύσεις με την Οργανωτική Επιτροπή αντιπροσωπεύουν τους μεγαλύτερους επιχειρηματικούς ομίλους της χώρας και φυσικά στη συνέχεια θα ακολουθήσουν και άλλοι.
Εκείνο που πρέπει να σημειωθεί είναι ότι οι εθνικοί χορηγοί δεν μπορούν να έχουν επιχειρηματική δραστηριότητα ανταγωνιστική αυτών που έχουν οι λεγόμενοι top χορηγοί της ΔΟΕ, παρά μόνο στην περίπτωση που αυτοί δεν δραστηριοποιούνται στη χώρα μας και αφού υπάρξει η απαραίτητη συμφωνία τους με την έγκριση και της ΔΟΕ. Στους top χορηγούς της ΔΟΕ που έχουν συμφωνία και για το 2004 συγκαταλέγονται προς το παρόν η Coca-Cola, η αλυσίδα εστιατορίων Mc Donald's, η KΟDAK, η SEMA, ο αμερικανικός ασφαλιστικός όμιλος John Hancock και η VISA. 
Ο γενικός διευθυντής marketing της «Αθήνας 2004» κ. Μπόλος όρισε έπειτα από αρκετό καιρό και επισήμως ως κατώτατο όριο για το τίμημα που πρέπει να καταβάλουν όσοι επιθυμούν να είναι εθνικοί χορηγοί τα 20 εκατ. δολάρια, δηλαδή περίπου 7,5 δισ. δρχ.
Ο στόχος χαρακτηρίζεται από πολλούς ιδιαιτέρως φιλόδοξος, ωστόσο ο κ. Μπόλος τον θεωρεί ρεαλιστικό και τονίζει ότι θα υπάρξει μεγάλο ενδιαφέρον από πολλές επιχειρήσεις, οι οποίες «δεν θα θέλουν να χάσουν το πιο σίγουρο και γρήγορο τρένο ανάπτυξης για τα επόμενα δέκα χρόνια».
Δεν πρέπει να αποκλειστεί το ενδεχόμενο εταιρείες του ίδιου αντικειμένου να αναλάβουν από κοινού μια χορηγία, προκειμένου και το κόστος να μειώσουν και το μέγεθος των απαιτήσεων να εκπληρώσουν με μεγαλύτερη ευκολία. 
Ο υπεύθυνος marketing των Αγώνων επισημαίνει ότι όλες οι διαδικασίες θα γίνουν με διαφάνεια, ωστόσο δεν είναι ακόμα αποσαφηνισμένο αν η επιλογή των εθνικών χορηγών θα γίνει με διαγωνισμό ή μέσα από μια διαδικασία πρόσκλησης ενδιαφέροντος και παράλληλων απευθείας διαπραγματεύσεων με τους ενδιαφερόμενους.
Οι τελικές συμφωνίες ενδέχεται να περιλαμβάνουν κατά περίπτωση, πέρα από μετρητά, και συμφωνίες για προμήθεια υλικών ή παροχή εξειδικευμένων υπηρεσιών ως ανταλλάγματα. 
