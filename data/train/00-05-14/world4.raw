To ευτυχές γεγονός της γέννησης του τέταρτου παιδιού του έρχεται να παρηγορήσει τον βρετανό πρωθυπουργό Τόνι Μπλερ για την πανωλεθρία που υπέστη στις δημοτικές εκλογές του Λονδίνου ο επίσημος υποψήφιός του από τον «κόκκινο» Κεν Λίβινγκστον.
Καλώς εχόντων των πραγμάτων, η Τσέρι Μπλερ θα εισαχθεί στο μαιευτήριο στις 24 Μαΐου για να γεννήσει με καισαρική τομή. Τόσο το ζεύγος Μπλερ όσο και το πρωθυπουργικό γραφείο τονίζουν με κάθε ευκαιρία ότι η γέννηση του μωρού αποτελεί καθαρά οικογενειακή υπόθεση. Μόνο που τα ΜΜΕ δεν δείχνουν να συμφωνούν.
Ενα απίστευτο πανηγύρι μάρκετινγκ έχει ξεκινήσει γύρω από το αγέννητο ακόμα βρέφος, που ο βρετανικός τύπος έχει ονομάσει Blair Baby Project, κατά παράφραση του γνωστού αμερικάνικου θρίλερ Blair Witch Project που έσπασε τα ταμεία πέρυσι.
Ο τοκετός θα γίνει στο μαιευτήριο του Νοτιοδυτικού Λονδίνου Chelsea and Westminster Hospital. Το μαιευτήριο διαθέτει μόνο μια κεντρική είσοδο, η οποία θα φρουρείται από αστυνομικούς. Φαίνεται όμως ότι οι παπαράτσι έχουν ήδη αρχίσει να στρατοπεδεύουν στην ταράτσα του εστιατορίου Fine Line, που βρίσκεται ακριβώς απέναντι.
n Η διεύθυνση του μαιευτηρίου δεν κάνει το παραμικρό σχόλιο και παραπέμπει στη Ντάουνινγκ Στριτ. Αυτή με τη σειρά της παρηγορεί τα ΜΜΕ με την υπόσχεση ότι μετά τον τοκετό, κατά την έξοδο από το μαιευτήριο ή στην πρωθυπουργική κατοικία, θα επιτραπεί η είσοδος σε εγκεκριμένη ομάδα φωτορεπόρτερ για να απαθανατίσουν τη μητέρα και το νεογέννητο.
n Οι πάντες γνωρίζουν όμως ότι ελάχιστοι μέχρι σήμερα έχουν γλιτώσει από τους δαιμόνιους βρετανούς παπαράτσι  και όλοι ερίζουν για την πρώτη αποκλειστική συνέντευξη της κυρίας Μπλερ ή του πρωθυπουργού μετά τον τοκετό. Εικάζεται ότι ο Τόνι Μπλερ θα έχει την τιμητική του στην εκπομπή «Today» του Radio 4, όπου ο παρουσιαστής Τζον Χάμφρις είναι παλιός γνώριμος του πρωθυπουργού. Αγνωστο όμως παραμένει ποιο έντυπο, ραδιόφωνο ή κανάλι θα προτιμήσει η Τσέρι Μπλερ.
n Η Λίντσεϊ Νίκολσον, αρχισυντάκτρια των οικογενειακών περιοδικών «Good Housekeeping» και «She's having a baby», η οποία τυγχάνει στενή φίλη του πρωθυπουργικού ζεύγους, δέχεται καταιγισμό πιέσεων από εγχώρια και ξένα ΜΜΕ να μεσολαβήσει. Ολοι έχουν εισπράξει ένα ξερό «όχι». Αυτοί, ωστόσο, που δεν θα μείνουν παραπονεμένοι είναι οι σχετικοί αρθογράφοι, αναλυτές, γιατροί, ψυχολόγοι και  «ειδικοί» που θα βρουν άφθονο υλικό, από το αν η Τσέρι Μπλερ θα πράξει σωστά επιστρέφοντας στη δουλειά της μετά τον τοκετό μέχρι το αν η 69χρονη μητέρα της είναι σε θέση να παίξει το ρόλο της μπέιμπι σίτερ.
n Εκτός όμως από τον τύπο, είναι και οι διαφημιστές που καραδοκούν για ένα κομμάτι από την πίτα. Η διαφημιστική εταιρεία Saatchi and Saatchi, η οποία πρακτορεύει μεταξύ άλλων και τα Pampers, έχει εξαγγείλει σειρά διαφημιστικών σποτ, ενώ οι κατασκευάστριες εταιρείες παιδικών ειδών αγωνιούν για τη μάρκα των ρούχων και του καροτσιού που θα αγοράσουν οι Μπλερ.
n Εύλογη η αγωνία, τη στιγμή που η αγορά παιδικών και μωρουδιακών ρούχων στη Βρετανία σημειώνει ετήσιο τζίρο της τάξης των 3,2 δισεκατομμυρίων λιρών, ενώ ο τζίρος για τα παιχνίδια και τις πάνες ανέρχεται στα 2,6 δισ. και στα 496 εκατομμύρια λίρες αντίστοιχα.
n Από το παιχνίδι δεν θα μπορούσαν να λείψουν και τα γραφεία στοιχημάτων. Αντικείμενό τους, το όνομα: Αν το παιδί είναι αγόρι, ως επικρατέστερο φέρεται το «Τόνι», όπως του μπαμπά του, με δεύτερο το «Τζακ». Σε περίπτωση που είναι κορίτσι, οι περισσότεροι στοιχηματίζουν υπέρ του «Κλόε». Είναι δε χαρακτηριστικό ότι κανείς δεν έχει στοιχηματίσει υπέρ του «Κεν»...
