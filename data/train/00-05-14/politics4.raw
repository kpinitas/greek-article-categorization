Χίος-Μήλος-Τρίπολη- Αραξος- Ιταλία: Αυτή αναμένεται να είναι η «λωρίδα ταχείας κυκλοφορίας» που σκέπτεται να παραχωρήσει η Ελλάδα στην Τουρκία για τις υπερπτήσεις των τουρκικών μαχητικών αεροσκαφών προς την Ευρώπη.
Σύμφωνα με πληροφορίες, πρόκειται για τουρκικό αίτημα, το οποίο έχει διατυπωθεί τις τελευταίες εβδομάδες και το οποίο έχει τύχει μέχρι στιγμής θετικής αποδοχής από την ελληνική πλευρά.
Η προς επιβεβαίωση και εφαρμογή πρόταση αφορά την παραχώρηση τμήματος του συγκεκριμένου αεροδιαδρόμου στο Αιγαίο, σε ύψη μικρότερα ή μεγαλύτερα από αυτόν που χρησιμοποιούν τα πολιτικά αεροσκάφη, προκειμένου να εξυπηρετηθούν οι υπερπτήσεις στο Αιγαίο των τουρκικών αεροσκαφών. 
Σημειώνεται ότι η ρύθμιση αυτή θα αφορά τη διέλευση των τουρκικών μαχητικών και όχι τη διευκόλυνση των τουρκικών αεροσκαφών που εκτελούν ασκήσεις στο Αιγαίο. 
Οπως είναι φυσικό για τις τουρκικές ασκήσεις στο Αιγαίο η ελληνική πλευρά (μέχρι στιγμής τουλάχιστον) δεν σκέπτεται να αλλάξει την ισχύουσα νόμιμη διαδικασία, με την υποβολή σχεδίων πτήσεως.
Η ενέργεια αυτή εντάσσεται και πάλι στο πλαίσιο των χειρονομιών καλής θέλησης, που κάνει η Αθήνα προκειμένου να αποδείξει -πρώτα στον εαυτό της και ύστερα στους τρίτους- ότι έχει πάρει πολύ ζεστά την ύφεση στις ελληνοτουρκικές σχέσεις. Το ερώτημα βεβαίως είναι ποια ανταλλάγματα έχει εξασφαλίσει η Ελλάδα από την παραχώρησή της αυτή, πέραν της γενικού και αφελούς περιεχομένου διαπίστωσης ότι «έτσι θα έχουμε την ησυχία μας».
Η παραχώρηση «λωρίδας ταχείας κυκλοφορίας» στο Αιγαίο για τις υπερπτήσεις των τουρκικών μαχητικών είναι μια ακόμα μονομερής ενέργεια της Αθήνας,  που αν προστεθεί και στις προηγούμενες, οδηγεί με μαθηματική ακρίβεια στη διαπίστωση ότι η ελληνική κυβέρνηση έχει βάλει καταρχήν στόχο της να ανατρέψει όλα τα στοιχεία της προηγούμενης πολιτικής της, που λειτουργούσαν σε διάφορα επίπεδα ως «αναχώματα» προς την Τουρκία και τις διεκδικήσεις της στο Αιγαίο.
Η εντυπωσιακότερη εξ όλων των μέχρι στιγμής κινήσεων είναι η απόφαση της Αθήνας να αυτοεξαιρέσει την περιοχή της Λήμνου από τη NATΟϊκή άσκηση που θα διεξαχθεί την επόμενη εβδομάδα στον ελλαδικό χώρο και φυσικά στο Αιγαίο. 
Τη στιγμή δηλαδή που οι NATΟϊκές δυνάμεις θα χρησιμοποιήσουν την Ιμβρο, η Αθήνα «ξεχνάει» την ύπαρξη της Λήμνου και το πρόβλημα που έχει δημιουργηθεί στο ΝΑΤΟ εξαιτίας της τουρκικής στάσης στο θέμα. 
(Το ΝΑΤΟ αρνείται να κάνει ασκήσεις στην περιοχή χαρακτηρίζοντας τη Λήμνο αμισβητούμενη περιοχή, με βάση την τουρκική απαίτηση για την αποστρατιωτικοποίηση όλων των νησιών του Α. Αιγαίου. Μέχρι τώρα η Ελλάδα αρνείτο τις ασκήσεις του ΝΑΤΟ στην περιοχή, αν δεν συμπεριλαμβανόταν και η Λήμνος σ'  αυτές.
Είναι σαφές ότι η κυβέρνηση επί της ουσίας προχωράει με ταχύτερους ρυθμούς από την Αγκυρα (που δεν κινείται καθόλου, παρά μόνον στο φραστικό επίπεδο), σε κινήσεις που κατά την άποψή της θα την απομακρύνουν από «το αδιέξοδο» των θέσεων και τακτικών ενεργειών των προηγούμενων κυβερνήσεων του ΠΑΣΟK από το 1982 μέχρι σήμερα και ως εκ τούτου θα της διασφαλίσουν καλύτερες συνθήκες συνύπαρξης και με την Τουρκία και με το ΝΑΤΟ.
Το πρόβλημα είναι ότι μέχρι στιγμής τουλάχιστον η αλλαγή θέσεων και πλεύσης συνίσταται απλώς στη διαγραφή των προηγούμενων ελληνικών θέσεων και στην ομαλή... μετακύλιση της Ελλάδας σε θέσεις που σαφώς βολεύουν και το ΝΑΤΟ και την Τουρκία. 
Με άλλα λόγια, η Αθήνα επιχειρεί να αλλάξει τις μέχρι τώρα «σκληρές θέσεις» της, χωρίς όμως να έχει επεξεργαστεί το ίδιο γρήγορα και αποτελεσματικά τα ανταλλάγματα που οφείλει να ζητήσει για την αλλαγή της στάσης της. Η Αθήνα δίνει, αλλά δεν παίρνει.
Η κατάσταση αυτή έχει αρχίσει να δημιουργεί τριβές και ανησυχίες στα αρμόδια υπουργεία Εξωτερικών και Αμυνας, οι οποίες αν και δεν εκφράζονται προς τα έξω, εμποδίζουν ήδη την ομαλή και αποτελεσματική συγκρότηση ομάδων εργασίας για την επεξεργασία θεμάτων που αφορούν την πορεία των ελληνοτουρκικών σχέσεων και τα ευαίσθητα θέματα που θα συζητηθούν από εδώ και πέρα.
Τα μέτρα οικοδόμησης εμπιστοσύνης, στα οποία έχει δεσμευθεί ήδη επισήμως η κυβέρνηση,  με «πλαφόν εκκίνησης» το Μνημόνιο Παπούλια-Γιλμάζ, θα αφορούν ένα πλέγμα τεχνικών διευθετήσεων στο Αιγαίο, για την απομάκρυνση των εστιών έντασης. Οι «τεχνικές διευθετήσεις» όμως δεν είναι παρά η πρακτική εφαρμογή των πολιτικών θέσεων των δυο πλευρών για τα προβλήματα στο Αιγαίο. 
Η Αγκυρα ωστόσο δεν έχει προβεί σε καμία κίνηση καλής θέλησης «τεχνικού» έστω περιεχομένου στο Αιγαίο. 
Σπεύδει όμως να ενθαρρύνει την Αθήνα να συνεχίσει τις μονομερείς ενέργειές της, είτε συγχαίροντάς της για τη συνεργασία της στη NATΟϊκή άσκηση στο Αιγαίο, είτε διαβεβαιώνοντας ότι οι ελληνοτουρκικές σχέσεις δεν θα σκοντάψουν στο Αιγαίο.
Τα περίφημα ελληνοτουρκικά ΜΟΕ (μέτρα οικοδόμησης εμπιστοσύνης) για το Αιγαίο διχάζουν, κατά τα φαινόμενα, τις ηγεσίες των υπουργείων Εθνικής Αμυνας και Εξωτερικών, ανατροφοδοτώντας την αίσθηση ότι οι Α. Τσοχατζόπουλος και Γ. Παπανδρέου δεν μοιράζονται τις ίδιες αντιλήψεις για το χειρισμό των ελληνοτουρκικών σχέσεων. 
Η νέα διαφωνία δεν ήρθε στην επιφάνεια πριν από το γύρο επαφών του υπουργού Εξωτερικών στη Νέα Υόρκη, δεδομένου ότι ο υπουργός Αμυνας προτίμησε να τηρήσει στάση αναμονής. Ο Α.Τσοχατζόπουλος δεν κρύβει όμως, πλέον, τις επιφυλάξεις του για τους χειρισμούς του συναδέλφου του, καθώς η πρόσφατη μεταξύ τους συνάντηση (το πρωί της Τετάρτης) ουδόλως τον άφησε ικανοποιημένο.
nΣτενοί συνεργάτες του επισημαίνουν ότι «ο Ακης διαφωνεί με τη λογική ενός απευθείας διαλόγου με την Τουρκία, ενώ τον βρίσκει αντίθετο και η προσχηματική χρήση της συζήτησης για τα ΜΟΕ, προκειμένου να περάσουμε μέσω αυτών σε έναν άτυπο ελληνοτουρκικό διάλογο». 
nΗ θέση του υπουργείου Εξωτερικών προκύπτει από το περιεχόμενο των απαντήσεων που δίνει ο εκπρόσωπός του, ενόψει των ελληνοτουρκικών επαφών για τα ΜΟΕ: «Θα βασισθούμε στο μνημόνιο Παπούλια-Γιλμάζ, στο non paper Τζεμ του Ιανουαρίου, ενώ το κλειδί βρίσκεται σε μία προσεκτική διατύπωση του Π. Μπεγλίτη για «τεχνικά ζητήματα που δεν αποκλείεται να συζητηθούν σε διμερές επίπεδο». (Pεπορτάζ επάνω).
Στον πρώτο γύρο των συναντήσεων που έγιναν την περασμένη εβδομάδα ανάμεσα στους Κ. Σημίτη-Γ. Παπανδρέου και Γ. Παπανδρέου-Α. Τσοχατζόπουλου, κάθε πλευρά κατέγραψε τις απόψεις της. 
Το περιβάλλον του υπουργού Αμυνας σημειώνει, όμως, ότι «ο Ακης για τα ΜΟΕ δεν θέλει να ακούσει κουβέντα, πριν ξεκαθαρισθεί ο στόχος μας και το αντικείμενο της διαπραγμάτευσης». 
Παράλληλα γίνεται λόγος για νέο ραντεβού του πρωθυπουργού με τους δύο υπουργούς, προκειμένου να καθορισθεί μια κοινή στάση αφού αποσαφηνισθούν οι διαφωνίες αλλά και να προσδιοριστεί με σαφήνεια ο επιδιωκόμενος στόχος.
Ο Α.Τσοχατζόπουλος προτίθεται να προτείνει στον Γ. Παπανδρέου την επαναφορά του Κυπριακού στο προσκήνιο, ως βασικής προϋπόθεσης για τη συντήρηση του καλού κλίματος με τους γείτονές μας.  Κλειδί, σύμφωνα με την άποψη του υπουργού Εθνικής Αμυνας, είναι το κεφάλαιο «ειρήνη και ασφάλεια στην Ευρώπη», που πρέπει να τεθεί ως όρος στην πρόοδο των ελληνοτουρκικών σχέσεων. Aυτό μεταφράζεται ότι οι διμερείς επαφές πρέπει να γίνονται κυρίως στο πλαίσιο του NATΟ. 
