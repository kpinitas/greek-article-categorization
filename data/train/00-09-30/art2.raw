Στη γενέτειρα του Γιώργου Σεφέρη, τη Σμύρνη, μεταφέρονται οι επετειακές εκδηλώσεις για το Ετος Σεφέρη. Την ερχόμενη Δευτέρα αρχίζει διεθνές συνέδριο με θέμα «Γιώργος Σεφέρης, ποιητής μεταξύ Ανατολής και Δύσης» με σημείο αναφοράς τον μεταφρασμένο, αλλά και μεταφραστή Σεφέρη και την εμβέλειά του στη Δύση, όπως επίσης στο μεσογειακό και μεσανατολικό χώρο.
 Η έναρξη του Συνεδρίου θα συνοδευθεί με τα εγκαίνια έκθεσης πολυμέσων «Γ. Σεφέρης, ποιητής και πολίτης». Την επομένη θα δώσει συναυλία η Ορχήστρα των Χρωμάτων (4 Οκτωβρίου), ενώ η λήξη του Συνεδρίου θα γίνει στις 5 Οκτωβρίου, οπότε θα ακολουθήσει επίσκεψη στα Βουρλά και συναυλία εκεί του συγκροτήματος Βόσπορος.
 Η έκθεση μετά τη Σμύρνη θα ταξιδέψει στη Διεθνή Εκθεση Βιβλίου στη Φρανγκφούρτη και θα καταλήξει στην Τεχνούπολη, στο Γκάζι (Νοέμβριο, Δεκέμβριο 2000), όπως είπε ο πρόεδρος της Οργανωτικής Επιτροπής του Ετους Σεφέρη, καθηγητής Δημ. Μαρωνίτης, ο οποίος επανέλαβε ότι ο συνολικός προϋπολογισμός όλων των εκδηλώσεων ανέρχεται στα 250 εκ. δρχ., εκ των οποίων τα 100 εκ. κόστισε η έκθεση, 15 εκ. το Συνέδριο της Κύπρου και 50 εκ. οι εκδηλώσεις της Σμύρνης, όπου έχουν κληθεί να πάρουν μέρος 24 ποιητές και συγγραφείς και 19 πανεπιστημιακοί.
 Ο κ. Μαρωνίτης, μιλώντας για την οργάνωση του συνεδρίου στη Σμύρνη, επισήμανε ότι οι «τουρκικές αρχές και η πανεπιστημιακή κοινότητα της Τουρκίας λειτούργησαν ιδαιτέρως αποτελεσματικά, κάτι που δεν θα συνέβαινε αν γινόταν αντίστοιχη εκδήλωση στην Ελλάδα, γιατί δεν υπάρχει ανάλογη ευφυΐα».
 Για την πολιτική σημασία αυτού του εγχειρήματος, είχε να πει: «H παρέμβαση που κάνουμε με αυτό το συνέδριο δεν παρακολουθείται από ένα είδος επιπόλαιης αισιοδοξίας, ότι μια τέτοια εκδήλωση μπορεί να προωθήσει τη λύση των πολιτικών προβλημάτων μεταξύ Ελλάδας - Τουρκίας. Ας είμαστε ρεαλιστές».
 Εξήγησε ότι δούλεψαν με εντατικούς ρυθμούς χωρίς να περιβάλλουν τις εκδηλώσεις του Ετους Σεφέρη με πυροτεχνήματα που συνοδεύουν συνήθως παρόμοιες γιορτές στον τόπο μας.
