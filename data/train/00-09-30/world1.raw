 Λυπηρό αλλά χωρίς επιπτώσεις στο Ενιαίο Ευρωπαϊκό Νόμισμα χαρακτηρίζουν το «όχι» των Δανών στο ευρώ οι υπόλοιπες χώρες-μέλη της Ε.Ε., αν και ανησυχούν για την πολιτική του σημασία. Αντιθέτως, το αποτέλεσμα του δημοψηφίσματος προκαλεί ανησυχίες στις αρχές της Δανίας, που σπεύδουν να αυξήσουν τα επιτόκια για να προστατεύσουν την κορόνα.
 Χαρακτηριστικό είναι ότι χθες, μία μέρα μετά την ανακοίνωση του αποτελέσματος στη Δανία, το ευρώ ενισχύθηκε έναντι του δολαρίου και του γεν στο χρηματιστήριο του Τόκιο.
 Αν και το «όχι» των Δανών στο ευρώ δεν αναμένεται να έχει πρακτικές επιπτώσεις στο ευρωπαϊκό νόμισμα, έχει πολιτικές, καθώς ενισχύει πολιτικά τις χώρες εκείνες που αντιτίθενται στη μεγαλύτερη ευρωπαϊκή ολοκλήρωση, όπως η Βρετανία.
 Οπως γράφει η βρετανική εφημερίδα «Φαϊνάνσιαλ Τάιμς», το χθεσινό αποτέλεσμα ελάχιστα έχει να κάνει με την οικονομία... έχει να κάνει με την πολιτική ανάπτυξη της Ευρωπαϊκής Ενωσης.
 Ηδη οι «ευρωσκεπτικιστές» έσπευσαν να εκμεταλλευτούν τα αποτελέσματα του δημοψηφίσματος. Ο ηγέτης του βρετανικού συντηρητικού κόμματος δήλωσε χθες ότι «ισχυρίζονταν πως η Βρετανία θα απομονωθεί αν διατηρήσουμε τη λίρα. Δεν είμαστε. Ισχυρίζονταν ότι η συμμετοχή στο ευρώ είναι αναπόφευκτη. Δεν είναι».
 Ο Γερμανός υπουργός Εξωτερικών, Γιόσκα Φίσερ, τόνισε ότι «η πόρτα θα παραμείνει ανοιχτή για τη Δανία» και παρατήρησε ότι «ο καλύτερος τρόπος να αντιμετωπιστεί ο ευρω-σκεπτικισμός» είναι η ανάληψη περισσότερων προσπαθειών για αναμόρφωση της Ευρωπαϊκής Ενωσης.
 Ευρω-σκεπτικισμός υπάρχει και στη Γερμανία καθώς, όπως δείχνει δημοσκόπηση που δόθηκε χθες στη δημοσιότητα, το 55% των Γερμανών είναι κατά του ευρώ.
 Σχολιάζοντας το αποτέλεσμα, ο Γερμανός υπουργός Οικονομικών Χανς Αϊχελ παρατήρησε ότι «πρόκειται για ένα μειονέκτημα για τη Δανία... δεν προβλέπω επίδραση στο ευρώ».
 Οι υπουργοί Οικονομικών της ζώνης του ευρώ ανακοίνωσαν ότι «σέβονται την απόφαση του λαού της Δανίας αλλά λυπούνται γι' αυτή». Τόνισαν ακόμα ότι «ανεξάρτητα με το αποτέλεσμα του δημοψηφίσματος στη Δανία, η οικονομική και νομισματική ένωση αποτελεί μια πραγματικότητα και ένα μεγάλο πρόγραμμα ευρωπαϊκής ολοκλήρωσης το οποίο θα εξασφαλίσει σταθερή ανάπτυξη με έμφαση στις θέσεις εργασίας».
 Ο πρωθυπουργός της Δανίας Πόουλ Νίρουπ Ράσμουσεν παραδέχθηκε την αποτυχία της κυβέρνησής του να πείσει τους πολίτες της χώρας να υιοθετήσουν το Ευρώ. «Δεν θα πρέπει να κρύψω το γεγονός ότι είμαι απογοητευμένος από το αποτέλεσμα», είπε. «Πρόκειται για προσωπική μου ήττα, αλλά και ήττα για όλους μας», πρόσθεσε. Διευκρίνισε, πάντως, ότι η κορόνα θα συνεχίσει να συνδέεται με το ευρώ.
 Η κεντρική τράπεζα της Δανίας ανακοίνωσε χθες την αύξηση των βασικών επιτοκίων κατά μισή ποσοστιαία μονάδα, από 5, 10% σε 5, 60%. «Αυτή η απόφαση, με άμεση εφαρμογή, ακολουθεί τις τελευταίες πιέσεις επί της κορόνας που προκάλεσαν παρέμβαση της νομισματικής αρχής για στήριξη του νομίσματος. Η αύξηση των επιτοκίων αποφασίστηκε επίσης για να αποφευχθούν αβεβαιότητες σχετικά με το μέλλον της κορώνας», ανακοίνωσε η κεντρική τράπεζα.
