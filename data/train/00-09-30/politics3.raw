 Αμυντικές βιομηχανίες 34 χωρών, υπουργοί και υφυπουργοί Aμυνας από 21 χώρες και στρατιωτικές αντιπροσωπείες από 62 χώρες συμμετέχουν στη φετινή 11η Διεθνή Εκθεση Συμβατικών Συστημάτων Εθνικής Αμυνας Ξηράς, Θαλάσσης και Αέρος Defendor yInternational 2000, η οποία φιλοξενείται στο Εκθεσιακό Κέντρο Πειραιά (ΟΛΠ) από την ερχόμενη Τρίτη 3 μέχρι τις 7 Οκτωβρίου.
 Ξεχωριστή, όπως αναμένεται, θα είναι η παρουσία του Τούρκου υπουργού Aμυνας Σαμπαχατίν Τσακμάκογλου, ο οποίος επισκέπτεται την έκθεση για λόγους καθαρά πολιτικούς. Τουρκικές εταιρείες οπλικών συστημάτων δεν εκπροσωπούνται στην «Ντιφέντορι», ούτε μέχρι τώρα έχουν ποτέ συμμετάσχει. Χαρακτηριστικό είναι, όπως μάθαμε, ότι τρεις τέτοιες εταιρείες από την Τουρκία εκδήλωσαν περισσότερο «για τα μάτια» ενδιαφέρον συμμετοχής την τελευταία στιγμή, μόλις προ ολίγων ημερών κι ενώ η διαρρύθμιση των εκθεσιακών περιπτέρων είχε ήδη ολοκληρωθεί.
 Η φετινή είναι η μεγαλύτερη έκθεση μέχρι σήμερα, λένε οι διοργανωτές της, προβάλλοντας ιδιαίτερα το γεγονός ότι η «Ντιφέντορι 2000» συμπίπτει με την εξαγγελία του νέου εξοπλιστικού προγράμματος ύψους 3, 95 τρισ. δρχ. των ελληνικών Ενόπλων Δυνάμεων. 
 Στη διάρκειά της, η EADS, η κοινοπραξία των ευρωπαϊκών εταιρειών για την παραγωγή του Eυρωμαχητικού αεροσκάφους, θα πραγματοποιήσει την πρώτη επίσημη παρουσίασή της στην Ελλάδα, ενώ έχει εγκαταστήσει στο χώρο της έκθεσης εξομοιωτή πτήσης (simulator) του Eυρωμαχητικού, του οποίου το αρχικό στάδιο βιομηχανικής παραγωγής ξεκίνησε μόλις στις αρχές του μήνα.
 Ανάμεσα στους «σταρ» των εκθεμάτων της έκθεσης θα βρίσκονται και δύο από τα έξι διαγωνιζόμενα άρματα μάχης για το δεύτερο μεγαλύτερο σε εκκρεμότητα πρόγραμμα προμηθειών των ελληνικών Eνόπλων Δυνάμεων: το γερμανικό πρωτότυπο Λεόπαρντ Α-6, το οποίο μεταφέρθηκε από την Τουρκία όπου περνούσε διαδικασία τεχνικής αξιολόγησης, και ένα γαλλικό Λεκλέρκ, που αποσπάστηκε από μία ίλη της γαλλικής στρατιωτικής αποστολής της KFΟR στο Κόσοβο. Οι ελληνικές εταιρείες αμυντικής τεχνολογίας θα εκπροσωπηθούν και αυτές δεόντως.
 Ο υπουργός Eθνικής Aμυνας Ακης Τσοχατζόπουλος θα εγκαινιάσει επισήμως την «Ντιφέντορι 2000» στις 12 το μεσημέρι της Τρίτης. Ωστόσο, η έκθεση ξεκινά νωρίτερα, με συνέντευξη Tύπου του Γάλλου υφυπουργού Aμυνας Ζαν -Πιερ Μασερέ δύο ώρες πριν. Την Τετάρτη το πρωί θα δώσει συνέντευξη Tύπου ο υφυπουργός Aμυνας του Ισραήλ Εφρέμ Σεχ. Το Ισραήλ ενδιαφέρεται να πουλήσει στην Ελλάδα ηλεκτρονικό σύστημα αυτοπροστασίας των μαχητικών αεροσκαφών (ASPS).
