 Σε ανυπακοή και πενθήμερη γενική απεργία κάλεσε η αντιπολίτευση το γιουγκοσλαβικό λαό και έστειλε στη Ρωσία τα αποτελέσματά της για τις προεδρικές εκλογές, ενώ η κυβέρνηση διαψεύδει ότι ο πρόεδρος Μιλόσεβιτς βρίσκεται με την οικογένειά του στη Μόσχα.
 Ο Ζόραν Τζίντζιτς, εκ των ηγετών της Ενωμένης Αντιπολίτευσης, δήλωσε ότι αν το κράτος παραλύσει με γενικές απεργίες και ανυπακοή των πολιτών, όπως συνέβη στις πρώην ανατολικές χώρες όπου κατέρευσε ο κομμουνισμός, «θα πάει μπροστά».
 Στο κάλεσμά του ανταποκρίθηκαν περίπου 3.000 μαθητές στη Νις, τη δεύτερη μεγαλύτερη πόλη της Σερβίας, που κατέβηκαν στους δρόμους με τους καθηγητές τους φωνάζοντας συνθήματα κατά του Μιλόσεβιτς. Σε ένα σχολείο της πόλης έμεινε μόνο ο διευθυντής. Μαθητικές διαδηλώσεις έγιναν στο Γκόρνι Μιλάνοβατς, ενώ η πόλη Τσάτσακ παρέλυσε χθες από γενική απεργία, καθώς όλοι εργαζόμενοι εγκατέλειψαν τις εργασίες τους λίγο πριν από το μεσημέρι. Ο Τζίντζιτς είπε ότι οι μαθητές δεν πρέπει να πάνε στα σχολεία, οι φοιτητές στα πανεπιστήμια, οι οδηγοί λεωφορείων και ταξί στα αυτοκίνητά τους. Είπε ότι πρέπει να κλείσουν σπίτια, θέατρα και κινηματογράφοι και κάλεσε το στρατό και την αστυνομία να συμμετάσχουν στην απεργία.
 Η αντιπολίτευση οργάνωσε μεγάλη διαδήλωση στο Βελιγράδι μετά το μεσημέρι, για να ανακοινώσει «συγκεκριμένα μέτρα υπεράσπισης» της εκλογικής νίκης της. Καθώς ο Μιλόσεβιτς δεν έχει δώσει καμία ένδειξη ότι σκέπτεται να παραιτηθεί, στους κόλπους της αντιπολίτευσης εκφράζονται φόβοι ότι οι αρχές θα εξαπολύσουν στρατό και δυνάμεις ασφαλείας εναντίον των μελών της, κίνηση που ίσως αναγκάσει τη Δύση να περάσει στα έργα, εγκαταλείποντας την πολιτική των λόγων. Η αστυνομία εισέβαλε χθες σε εργοστάσιο μεταλλουργίας στελέχους τής αντιπολίτευσης και έκανε έρευνα, υποστηρίζοντας ότι υπήρχε εκεί κρυμμένο φορτηγό με όπλα.
 Ο ρωμαιοκαθολικός αρχιεπίσκοπος της Σερβίας Φρανς Πέρκο ζήτησε δίκαιη λύση, αλλά αμφέβαλε για την αποτελεσματικότητα της γενικής απεργίας. «Τώρα υπάρχει μεγάλος κίνδυνος βίας, εκτεταμένων ταραχών, ακόμα και εμφυλίου πολέμου», είπε. Ο Αμερικανός υπουργός Aμυνας Ουίλιαμ Κοέν δήλωσε ότι τα αμερικανικά στρατεύματα στην περιοχή είναι έτοιμα για ενδεχόμενες ανωμαλίες. Στη Δύση πάντως, εκτιμούν ότι η παρουσία του Μιλόσεβιτς στη χώρα, ακόμα και αν δεν είναι πρόεδρος, θα έχει αποσταθεροποιητικές τάσεις.
 Η Ρωσία δεν έχει ακόμα ζητήσει την παραίτηση του Μιλόσεβιτς, ζήτησε όμως από την αντιπολίτευση να της στείλει τα αποτελέσματα των εκλογών. Η αντιπολίτευση τα έστειλε, αλλά ο εκπρόσωπός της, Τσέντα Γιοβάνοβιτς, απέφυγε να πει με ποιο τρόπο. «Περιμένουμε χωρίς φόβο την απάντηση της Μόσχας και είμαστε πεπεισμένοι ότι αυτή θα είναι στο νεύμα του σεβασμού της βούλησης που εξέφρασε η πλειοψηφία των πολιτών», δήλωσε ο Γιοβάνοβιτς. Πρόσθεσε ότι η «Ρωσία μπορεί να παίξει σημαντικό ρόλο» και ότι υπάρχει «η ιδέα της διεθνούς διαιτησίας και δεν μπορεί να αποκλειστεί πρωτοβουλία προς αυτή την κατεύθυνση».
