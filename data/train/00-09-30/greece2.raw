Στην ταχύτατη ολοκλήρωση των ερευνών και στον καταλογισμό ευθυνών μέσα σε εύλογο διάστημα στηρίζει τώρα η κυβέρνηση όλες τις ελπίδες της, ώστε να ανατραπεί το εξαιρετικά δυσμενές κλίμα που δημιουργήθηκε από το ναυάγιο της Πάρου. Γι' αυτό ο πρωθυπουργός συναντήθηκε χθες με τον εισαγγελέα του Αρείου Πάγου και του ζήτησε να παρακολουθεί προσωπικά την πορεία των ερευνών, ώστε να αποφευχθούν οι συνήθεις καθυστερήσεις.
 Συνυφασμένη με αυτήν την επιδίωξη είναι και η απόφαση της κυβέρνησης να αποκρούσει τις κατηγορίες ότι δεν αναλαμβάνει την πολιτική ευθύνη για το ναυάγιο με την παραίτηση του αρμόδιου υπουργού. Ο κυβερνητικός εκπρόσωπος χαρακτήρισε «εύκολη προσέγγιση του προβλήματος» το αίτημα για παραίτηση, τασσόμενος κατά των «ανθρωποθυσιών» και εξήγησε γιατί: «Οι υπουργοί έχουν χρέος να αντιμετωπίζουν τα πραγματικά προβλήματα και αυτό θα κάνουμε και στη συγκεκριμένη περίπτωση» είπε. Και για να μη μείνει καμία αμφιβολία για το πώς εννοεί η κυβέρνηση το θέμα που τίθεται πρόσθεσε: «Αν κάποιος εργαζόμενος στο Δημόσιο υποπέσει σε ένα παράπτωμα, αυτό σημαίνει ότι φταίει αυτομάτως ο πολιτικός προϊστάμενος του; ». Ο εκπρόσωπος υπερασπίστηκε και τον προηγούμενο υπουργό Ναυτιλίας Στ. Σουμάκη, λέγοντας ότι «ήταν καλός υπουργός, όπως απέδειξε η επανεκλογή του από τον πειραϊκό λαό».
 Προανήγγειλε ότι θα αρθεί το περίφημο «καμποτάζ», δηλαδή η απαγόρευση κυκλοφορίας ξένων πλοίων στο Αιγαίο, πριν από τη λήξη του. Οπως είναι γνωστό, η Ελλάδα είχε ζητήσει και πήρε παράταση αυτής της απαγόρευσης μέχρι το τέλος του 2003. Η άρση της, όμως, θα γίνει «πολύ πιο πριν» είπε ο κ. Ρέππας, επειδή προφανώς έχει κριθεί ότι αυτή η απαγόρευση δεν συνέβαλε στην ανανέωση του στόλου και την ασφάλεια των πλοίων, όπως επισήμανε και χθες η «Ε». Πάντως, υπέρ του «καμποτάζ» έχουν ταχθεί τόσο οι εφοπλιστές όσο και οι ναυτεργάτες και τα κόμματα.
 Επιβεβαίωσε ότι η κυβέρνηση επανεξετάζει το όριο που έχει θέσει για την απόσυρση των πλοίων που είναι τα 35 χρόνια.
 Ο κ. Ρέππας είπε ότι η έρευνα θα εξετάσει όλες τις πτυχές του ναυαγίου, αλλά πρόσθεσε ότι «θεωρεί αδιανόητο» να βούλιαξαν επίτηδες το πλοίο για να εισπράξουν την αποζημίωση.
