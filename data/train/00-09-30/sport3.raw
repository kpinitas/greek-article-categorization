 Η γερμανική Καϊζερσλάουτερν για τον Ηρακλή, η ιταλική Ουντινέζε για τον ΠΑΟΚ, η τσέχικη Σλάβια Πράγας για τον ΟΦΗ και η πρωταθλήτρια Δανίας Χερφόλγκε για την ΑΕΚ. Αυτή τη φορά η κληρωτίδα της UEFA μπορεί να χαμογέλασε μόνο στους «κιτρινόμαυρους», τους μοναδικούς από τις τέσσερις εκπροσώπους μας που τέθηκαν επικεφαλής ομίλου, χωρίς όμως αυτό να σημαίνει ότι και οι υπόλοιπες δεν μπορούν να παλέψουν για τη λεγόμενη μεγάλη έκπληξη. Ποντάροντας κυρίως στην κακή στιγμή της Ουντινέζε, ο ΠΑΟΚ, και της Καϊζερσλάουτερν, ο Ηρακλής, αλλά και στην παράδοση που έχει ήδη δει τον ΟΦΗ ν' αποκλείει τη Σλάβια Πράγας στο UEFA του '94, πάντα στο «Γιεντί Κουλέ»...
 Από τις 4 αντιπάλους μας, το μεγαλύτερο όνομα είναι αναμφβισβήτητα η Καϊζερσλάουτερν. Ο... ΠΑΟΚ της Γερμανίας, λόγω κυρίως των φανατικών της οπαδών που με τα χρόνια μετέτρεψαν το «Φριτς Βάλτερ Στάντιον» σε κάτι σαν Τούμπα.
 Η ομάδα του Οτο Ρεεχάγκελ (πιστός στο σύστημα 3-5-2), που αφού κατέκτησε το '97 το πρωτάθλημα της δεύτερης κατηγορίας, την αμέσως επόμενη χρονιά πήγε και κατέκτησε και το αργυρό πιάτο της Μπουντεσλίγκα, αφήνοντας άναυδη την ποδοσφαιρική Ευρώπη με το χωρίς προηγούμενο κατόρθωμά της. Εναν τίτλο, το 4ο της ιστορίας της ύστερα από αυτά του '51, του '53 και του '91 που μοιράστηκε και ο Αντρέας Ράινκε, ο οποίος αυτό το καλοκαίρι, σύμπτωση ή όχι, άφησε τα δοκάρια της Καϊζερσλάουτερν γι' αυτά του Ηρακλή.
 Τα χρόνια πέρασαν, η «Κάιζερ» ενισχύθηκε με Τζορκαέφ, Πέτερσον, Μπάσλερ, αλλά και με τον Δημήτρη Γραμμόζη που το καλοκαίρι αποκτήθηκε από το Αμβούργο, χωρίς ωστόσο να επαναλάβει τις επιδόσεις των προηγούμενων χρόνων. Με αποτέλεσμα, σήμερα, ύστερα από μόλις έξι αγωνιστικές της Μπουντεσλίγκα να βρίσκεται μόνο στη 12η θέση με 7 βαθμούς, αποτέλεσμα δύο νικών, 1 ισοπαλίας και 3 ηττών, που δεν αποκλείεται να στοιχίσουν ακόμη και τη θέση στον Ρεεχάγκελ, που με τη σειρά του επιρρίπτει τις ευθύνες στην ατυχία που «χτύπησε» 9 ποδοσφαιριστές του.
 Αμέσως μετά έρχεται η αντίπαλος του ΠΑΟΚ. Η ιταλική Ουντινέζε, που μπορεί να έφτασε στο 2ο γύρο μέσω Intertoto, έχοντας αποκλείσει με τη σειρά Ααλμποργκ (0-2, 2-1), Αούστρια Βιέννης (0-1, 0-2), Σίγκμα Ολουμουτς (2-2, 2-4) και Πολόνια Βαρσοβίας (0-1, 0-2), αλλά το θέμα είναι ότι έφτασε βυθισμένη σ' ένα πρωτοφανές σκάνδαλο πλαστογραφίας. Ενα σκάνδαλο που αφορούσε τα διαβατήρια τεσσάρων ποδοσφαιριστών της, των Βραζιλιάνων Βαρλέι, Αλμπέρτο και Ζορζίνιο και του Παραγουανού Ντα Κόστα, οι οποίοι έχουν ήδη απελαθεί από την Ιταλία! 
 Ενα σκάνδαλο που αποκάλυψαν τυχαία οι πολωνικές αρχές, όταν πριν από 15 ημέρες η Ουντινέζε έπαιξε στη Βαρσοβία με την Πολόνια (αντίπαλος του Παναθηναϊκού στον 3ο προκριματικό γύρο του Champions League). Aντιλήφθηκαν ότι οι Βαρλέι και Αλμπέρτο είχαν στην κατοχή τους πλαστά, πορτογαλικά διαβατήρια, ενώ οι Ζορζίνιο και Ντα Κόστα κλεμμένα διαβατήρια. Η Ουντινέζε δήλωσε άγνοια κι έκανε ένταση, για την ώρα όμως μόνο ο Αλμπέρτο ενδέχεται να επιστρέψει στην ομάδα ως μη κοινοτικός, αφού ο Βαρλέι δόθηκε ήδη δανεικός στην Γκρέμιο.
 Μία ομάδα πάντως, έτσι κι αλλιώς δυνατή, με Γιόργκενσεν, Μούτσι, Σόζα, Στέφανο Φιόρε και Τζανικέντα (οι δύο τελευταίοι έχουν ήδη αποκτηθεί από τη Λάτσιο για τη νέα περίοδο) και που θα κάνει το ντεμπούτο στο Campionato, αύριο στο «Φριούλι» με την Μπρέσια του Ρομπέρτο Μπάτζο.
 Η Σλάβια Πράγας έχει ήδη αποκλειστεί μία φορά από τον ΟΦΗ στον 1o γύρο του UEFA '93-'94: 1-1 στην Πράγα με πέναλτι του Γεωργαμλή και 1-0 στο Ηράκλειο με γκολ του Νίκου Μαχλά. Αλλά το χειρότερο είναι ότι πρόκειται για την ομάδα που έστειλε τη Σακτιάρ Ντόνετσκ στους ομίλους του Champions League (την είχε κερδίσει 1-0 στην Ουκρανία) δεχόμενη το 1-0 στην Πράγα στο 92ο λεπτό και το 0-2 στο 7ο της παράτασης...
 Οσο για την πρωταθλήτρια Δανίας Χερφόλγκε, παίκτης- προπονητής της είναι ο 35χρονος Τζον Γένσε, ένας ταλαντούχος χαφ με μεγάλη καριέρα σε Αμβούργο, Αρσεναλ, συν τοις άλλοις πρωταθλητής Ευρώπης το '92 με την εθνική του ομάδα, ο οποίος αγωνίστηκε και στο προχθεσινό παιχνίδι ρεβάνς με την ΑΙΚ Σόλνα που έστειλε τη Χερφόλγκε στο δρόμο της ΑΕΚ.
