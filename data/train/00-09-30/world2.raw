 Για μια εβδομάδα αναβλήθηκε η ψηφοφορία στην Επιτροπή Διεθνών Σχέσεων του Αμερικανικού Κογκρέσου σχετικά με την απόφαση που θα αναγνωρίζει ως γενοκτονία τη σφαγή των Αρμενίων από τους Τούρκους μεταξύ 1915 και 1923. Το όλο θέμα έχει προκαλέσει αντιδράσεις από την τουρκική πλευρά, η κυβέρνηση Κλίντον αντιτίθεται επίσης στην απόφαση, ενώ και ο Αμερικανός πρεσβευτής στην Τουρκία προειδοποίησε τους βουλευτές ότι η επικύρωση της επίμαχης απόφασης θα δημιουργήσει σοβαρά προβλήματα με έναν στρατιωτικό σύμμαχο-κλειδί.
 Η διεξαγωγή της ψηφοφορίας έστω και με καθυστέρηση κρίνεται πλέον αμφίβολη, με δεδομένο ότι το Αμερικανικό Κογκρέσο θα διαλυθεί εν όψει των προεδρικών αμερικανικών εκλογών. 
 Οπως είναι γνωστό, η Τουρκία είναι μέλος του ΝΑΤΟ και οι Ηνωμένες Πολιτείες χρησιμοποιούν την αεροπορική βάση του Ινσιρλίκ στο νότιο τμήμα της, για να επιθεωρούν τη ζώνη απαγόρευσης πτήσεων στο βόρειο Ιράκ.
 «Θα υπάρξει σοβαρή τουρκική αντίδραση», προειδοποίησε ο Αμερικανός πρεσβευτής στην Τουρκία, Ρόμπερτ Πίρσον, την Επιτροπή Διεθνών Σχέσεων της Αμερικανικής Βουλής. «...αυτή (η απόφαση) είναι σχεδιασμένη να κάνει πιο δύσκολες τις τουρκο-αμερικανικές σχέσεις και τα ζητήματα που προσπαθούμε να αντιμετωπίσουμε».
 Αντίθετα, όπως δήλωσε ο ρεπουμπλικανός βουλευτής Τζορτζ Ραντάνοβιτς, «Η αποσιώπηση μιας γενοκτονίας, όπως μάθαμε, το μόνο που μπορεί να κάνει είναι να αποθρασύνει εκείνους που θα μπορούσαν και πάλι να επιδιώξουν τη συστηματική εξόντωση ενός ολόκληρου λαού».
 Στην Αγκυρα, ο Τούρκος υπουργός Eξωτερικών, Ισμαήλ Τζεμ, περιέγραψε τη διαδικασία ως «κακόγουστη εξέλιξη».
 «Η Τουρκία είναι μια ισχυρή χώρα, μια ισχυρή κοινωνία και θα κάνουμε ό,τι είναι δυνατό για να εξασφαλίσουμε ότι δεν θα ληφθεί μια λανθασμένη απόφαση σε ένα ξένο κοινοβούλιο», δήλωσε ο Τούρκος υπουργός Eξωτερικών.
 Η τουρκική κυβέρνηση έχει κινητοποιήσει ισχυρές ομάδες άσκησης πίεσης και λέγεται ότι, για παράδειγμα, οι πρώην ρεπουμπλικανοί Μπομπ Λίβινγκστον, Τζέραλντ Σόλομον και Στίβεν Σόλαρτς πήραν 1, 8 εκατομμύρια δολάρια για να προωθήσουν τις θέσεις της Αγκυρας.
 Από την πλευρά τους, φυσικά, και οργανώσεις των Αρμενίων έχουν κινητοποιήσει τους δικούς τους λομπίστες.
