 Επί ξυρού ακμής βρίσκεται πλέον η αγορά των καυσίμων.
 Οι βυτιοφορείς κρατούν κλειστά τα χαρτιά τους, καθώς παρά τις προχθεσινές διαβεβαιώσεις μελών της κυβέρνησης για μείωση της τιμής του πετρελαίου κατά 3 δραχμές, ο αρμόδιος υπουργός Εθνικής Οικονομίας και Οικονομικών Γιάννος Παπαντωνίου, σύμφωνα με πληροφορίες αρνήθηκε χθες να συνηγορήσει στην υλοποίηση της υπόσχεσης, προκαλώντας αμηχανία τόσο στους ιδιοκτήτες φορτηγών όσο και σε άλλα μέλη της κυβέρνησης.
 Ετσι, χθες οι βυτιοφορείς αρνήθηκαν να προσέλθουν στην προγραμματισμένη για το μεσημέρι συνάντηση με τον υπουργό Ανάπτυξης Νίκο Χριστοδουλάκη και φυσικά την περαιτέρω στάση τους θα σταθμίσουν με βάση τις απαντήσεις που θα λάβουν από τον υπουργό Εθνικής Οικονομίας Γιάννο Παπαντωνίου κατά τη σημερινή τους συνάντηση. Η γενική συνέλευση των μελών τους, που ήταν προγραμματισμένη για σήμερα, αναβλήθηκε και ενδεχομένως θα γίνει αύριο.Με λίγα λόγια: η απεργία των βυτιοφορέων συνεχίζεται και όλα θα εξαρτηθούν από την απόφαση της γενικής τους συνέλευσης. 
 Η κατάσταση με τον εφοδιασμό της αγοράς παραμένει στα ίδια επίπεδα με τις προηγούμενες μέρες και με τα κυριότερα προβλήματα να εντοπίζονται σε περιοχές όπως η Κρήτη, τα Ιωάννινα, η Ρόδος, η Καρδίτσα, η Βοιωτία.
 Στην Αττική τα προβλήματα είναι περιορισμένα. Αυτό γιατί αφ' ενός οι αυτοκινητιστές φρόντισαν να γεμίσουν τα ρεζερβουάρ των αυτοκινήτων τους μέχρι την περασμένη Τρίτη, όσοι μπορούν κάνουν οικονομία στις μετακινήσεις τους, με αποτέλεσμα ο εφοδιασμός των πρατηρίων να καλύπτεται έστω και οριακά από τα ιδιωτικά βυτιοφόρα.
 Ωστόσο, από την πλευρά των βενζινοπωλών διαφαίνεται ότι υπάρχει διάθεση για όξυνση με αφορμή μια σειρά από αιτήματα του κλάδου. Χθες η διοίκηση της Ομοσπονδίας Bενζινοπωλών συναντήθηκε με τον N. Xριστοδουλάκη (στη συνάντηση επρόκειτο να συμμετάσχουν και οι βυτιοφορείς) στον οποίο έθεσε για συζήτηση το κυριότερο θέμα που τους απασχολεί και είναι η αποδέσμευση των πρατηρίων από τις εταιρείες, δηλαδή η ελεύθερη πρόσβασή τους στα διυλιστήρια, κάτι που σήμερα απαγορεύεται από το νόμο.
  Εξάλλου σε ανακοίνωσή της η Ομοσπονδία Bενζινοπωλών και με αφορμή την καταδίκη από δικαστήριο του γενικού γραμματέα της Χρήστου Σκουρλά, επειδή πουλούσε βενζίνη με τιμή 15, 7 δραχμές υψηλότερη της ενδεικτικής, κατηγορεί το υπουργείο ότι έχει δρομολογήσει εκστρατεία εκφοβισμού και συκοφάντησης του κλάδου με ποινικές διώξεις. Οι αρχές δεν ήλεγξαν ούτε το πόσο αγόρασε τα καύσιμα ο βενζινοπώλης ούτε τη νομοθεσία για τις τιμές, οι οποίες διαμορφώνονται ελεύθερα.
