 Και ξαφνικά τα μέσα ενημέρωσης και μαζί με αυτά όλη η άλλη Ελλάδα ανακάλυψαν τον Κώστα Κεντέρη. Το «κουτσό άλογο», τον «τεμπέλη», τον «άχρηστο». Για τον οποίο πλέον, μετά το τρίτο ανδρικό χρυσό μετάλλιο στην ιστορία των Ολυμπιακών Aγώνων που έφερε στην Ελλάδα -το τρίτο μετά από αυτά των Σπύρου Λούη και Κώστα Τσικλητήρα-, ετοιμάζονται να γκρεμίσουν τείχη. 
 Κι όμως. Μόλις 22 μήνες πριν, όχι τα τείχη της πόλης που τον γέννησε και τον ανέδειξε, της Μυτιλήνης, δεν γκρεμίστηκαν, αλλά ούτε καν 225 Μυτιληνιοί δεν βρέθηκαν για να τον εκλέξουν δημοτικό σύμβουλό της. Ο Κώστας Κεντέρης, στις εκλογές της 11ης Οκτωβρίου 1998 ήταν υποψήφιος δημοτικός σύμβουλος στο συνδυασμό του σημερινού δημάρχου Μυτιλήνης Νάσου Γιακαλή. Συγκέντρωσε μόλις 138 ψήφους Μυτιληνιών, ήρθε 25ος επί συνόλου 37 υποψηφίων, εκλέχθηκαν 13, με τον τελευταίο εκλεγέντα να συγκεντρώνει 225 ψήφους, σχεδόν διπλάσιες ψήφους από τον Κώστα Κεντέρη! 
 «Eνα αδύνατο παιδάκι που δεν μπορούσε να ανεβεί τα σκαλοπάτια των κερκίδων του γηπέδου της Μυτιλήνης», θυμάται σαν πρώτη εικόνα του Ολυμπιονίκη ο γυμναστής Γρηγόρης Κοντός, ο άνθρωπος που ανακάλυψε τον Κώστα Κεντέρη. «Μου τον έφερε, λέει, μαθητή της Γ' Γυμνασίου το 1987, η μητέρα του. Μια εβδομάδα μετά είχε ένα σοβαρότατο τραυματισμό μέσα στο γήπεδο. Σκόνταψε πάνω σε ένα εμπόδιο και έπαθε ένα συντριπτικό κάταγμα στο δεξί του χέρι. Μόλις έγινε καλά, το πρώτο πράγμα που έκανε ήταν να επιστρέψει στο γήπεδο. Αλλα παιδιά δεν θα ξαναπερνούσαν ούτε απ' έξω από τους αθλητικούς χώρους. Ο Κωστής γύρισε στο γήπεδο τρέχοντας».
 Ολοι στη Μυτιλήνη, όλοι όσοι γνωρίζανε τον αγώνα του Κώστα Κεντέρη 14 χρόνια τώρα, μιλούν με θαυμασμό και για τους άλλους ήρωες. Τους γονείς του. Ανθρώπους μεροκαματιάρηδες· ο πατέρας του εισπράκτορας στα αστικά λεωφορεία, χρόνια συνδικαλιστής, με μπόλικες «τιμωρίες» για τη δράση του.
 «Οι γονείς του Κώστα», λέει ο κ. Κοντός, «είναι οι άνθρωποι που δικαιούνται τον έπαινο του δήμου όσο και ο Κώστας. Του στάθηκαν όσο κανένας. Είναι οι ήρωες που τον ενέπνευσαν να ξεπερνά τις δυσκολίες και τα εμπόδια. Και τα κατάφεραν».
 Ετερος άνθρωπος του Κώστα, στενός φίλος του κι ακόμα αποκούμπι του στις δύσκολές του ώρες, ο προσωπικός του φίλος, φυσιοθεραπευτής της Μυτιλήνης Δημήτρης Τάκας. «Ο Κώστας -λέει ο κ. Τάκας, που χρόνια τώρα δουλεύει αφιλοκερδώς με τον Κεντέρη- είναι μεγάλος αθλητής. Από τους μεγαλύτερους. Κι όμως τόσα χρόνια εθεωρείτο "κουτσό άλογο". Ο Κώστας είχε και έχει ένα πρόβλημα ανισοσκελίας από γεννήσεως. Σημαίνει τούτο ότι το αριστερό του πόδι είναι ελάχιστα πιο κοντό από το δεξί. Κάποιοι μύες στην υπερπροσπάθεια τραβούσαν περισσότερο και το αποτέλεσμα ήταν οι συχνοί τραυματισμοί. Η αθλητιατρική έρευνα έδειξε πως το αριστερό του πόδι είναι κοντύτερο κατά 1, 2 πόντο από το δεξί. Ενας ειδικός Γερμανός επιστήμονας έφτιαξε έναν ειδικό πάτο για το αριστερό του πόδι και σιγά σιγά τα προβλήματα σταμάτησαν. Ελπίζω να τον έβγαλε χθες που πέταξε τα παπούτσια του στους φιλάθλους που παρακολούθησαν την κούρσα του. Είναι και πανάκριβος...».
 Οχι τυχαία, ο Δημήτρης Τάκας μιλά για την ανάγκη «οικονομίας» από τον Κώστα Κεντέρη. «Χρόνια τώρα ο Ελληνας Ολυμπιονίκης έκανε πρωταθλητισμό, πολλές φορές πληρώνοντας σχεδόν από την τσέπη του! Χρειαζόταν να έλθει στη Μυτιλήνη για φυσικοθεραπείες και δεν είχε λεφτά ούτε για τα εισιτήρια. Αφιερωμένο ετούτο σε όσους θα σπεύσουν να τον συγχαρούν. Ο Κωστής ό,τι κατάφερε το κατάφερε μοναχός του. Και λίγοι, πολύ λίγοι -με πρώτους και σχεδόν μόνους τους γονείς και τα αδέλφια του- του στάθηκαν».
 Αν ζητήσεις από τον προπονητή του να σου μιλήσει για τον Κώστα χαμογελά. Ο Γρηγόρης Κοντός θυμάται «το αδύνατο παιδάκι» που έτρεχε γρήγορα. Και δυο συμβάντα: 
 Ενα που αποδεικνύει πόσο μεγάλος αθλητής είναι. «Το 1992 στο παγκόσμιο πρωτάθλημα στίβου εφήβων της Σεούλ, όπου ο Κώστας αντιμετώπισε για πρώτη φορά τον Μπόλτον, έπρεπε να βγούμε στον αγωνιστικό χώρο. Τον είχα χάσει τον Κώστα. Ψάχνοντας, και με την καρδιά μου να χτυπά διαβολεμένα, τον βρήκα. Σε μια γωνιά αυτοσυγκεντρωνόταν». "Aντε, ρε Κώστα, θα χάσουμε τον αγώνα", του είπα. "Cool, μεγάλε. Θα σκίσω", απάντησε. Και έσκισε. έτρεξε τα 200 μέτρα σε 21.05, πανελλήνιο ρεκόρ εφήβων που ακόμα δεν καταρρίφθηκε».
 Κι ένα που αποδεικνύει το πώς τιμά η Ελλάδα όσους χτίζουν πρωταθλητές. «Στη σχολική περίοδο 1989-1990, διορίστηκα γυμναστής στα Ψαρά. Προσπάθησα να αποσπαστώ στη Μυτιλήνη να συνεχίσω την προπόνηση του Κεντέρη. Δεν το δέχθηκαν. Ετσι κάναμε, για πρώτη φορά στην ιστορία, προπόνηση διά τηλεφώνου. Ο Ολυμπιονίκης χτίστηκε με το γυμναστή του να του δίνει καθημερινά οδηγίες από το τηλέφωνο, κι αυτός να τις εκτελεί σε ένα γήπεδο, το τότε γήπεδο Μυτιλήνης, στρωμένο με καρβουνόσκονη».
