Εκκληση στις εκλεγμένες γυναίκες από τις χώρες των Βαλκανίων, «να μετατρέψουν την πολιτική του μίσους και της αντιπαράθεσης σε πολιτική ειρήνης και συνεργασίας», έκανε χθες η ευρωβουλευτής Αννα Καραμάνου από το βήμα του τριήμερου συνεδρίου που ξεκίνησε στην Αθήνα με θέμα: «Παγιώνοντας τη Δημοκρατία, τη Σταθερότητα και την Ειρήνη στα Βαλκάνια - Ο Αποφασιστικός Ρόλος των Γυναικών».
 Το συνέδριο διοργάνωσαν ο Πολιτικός Σύνδεσμος Γυναικών σε συνεργασία με το Ινστιτούτο Δημοκρατίας του Συμβουλίου της Ευρώπης, στο πλαίσιο του Συμφώνου Σταθερότητας για τη Νοτιοανατολική Ευρώπη.
 «Δεν μπορεί -είπε η κ. Καραμάνου, γ.γ. του Συνδέσμου- να πραγματοποιηθεί η ευρωπαϊκή ολοκλήρωση χωρίς τη συμμετοχή της Κύπρου, των χωρών της Κεντρικής και Ανατολικής Ευρώπης, αλλά και των χωρών της Βαλκανικής που αποτελούν αναπόσταστο τμήμα της ευρωπαϊκής ταυτότητας.
 Το Σύμφωνο Σταθερότητας και οι αποφάσεις του Ελσίνκι δημιούργησαν νέα δεδομένα για την περιοχή. Διαμόρφωσαν ένα πλαίσιο αρχών, έναν «οδικό χάρτη» για ολόκληρα τα Βαλκάνια στην πορεία της ενσωμάτωσής τους στην ευρωπαϊκή οικογένεια. «Το πλαίσιο αυτό αφορά και τη Σερβία, η οποία δεν μπορεί να αποκλειστεί από αυτήν την διαδικασία. Παρά λοιπόν τα όποια λάθη και τις παραλείψεις της ευρωπαϊκής στρατηγικής στην περιοχή των Βαλκανίων, σήμερα προωθείται ένα συνολικό σχέδιο με στόχους και χρονοδιαγράμματα που το διέπουν το όραμα, οι αρχές και η συνέπεια».
 Η ομιλήτρια υπενθύμισε ότι «καμιά γυναίκα δεν συμμετείχε στις ειρηνευτικές συνομιλίες του Ντέιτον (1995) όπου πήρε τέλος ο πόλεμος της Βοσνίας. Παρόμοια ήταν η εικόνα στο Ραμπουιγέ, όπου αποφασίστηκαν οι βομβαρδισμοί του ΝΑΤΟ στο Κοσσυφοπεδιο. Τα γεγονότα αυτά καταδεικνύουν πόσο επιτακτική είναι η ανάγκη και η αλληλεγγύη μεταξύ μας, ώστε οι φιλειρηνικές αξίες των γυναικών να αποτελέσουν τη βάση για μια εναλλακτική πολιτική που θα είναι κοντύτερα στον άνθρωπο και τις ανάγκες του».
 Για το ρόλο των γυναικών στις διακυβερνήσεις των χωρών, τη συμμετοχή αυτών στα κέντρα λήψης των αποφάσεων αναφέρθηκε με την τοποθέτησή της η υπουργός Εσωτερικών Βάσω Παπανδρέου. Παρουσίασε στις συνέδρους τις δράσεις και τα μέτρα που ήδη εφαρμόζει η χώρα μας μέσω της πολιτικής της ισότητας και των ίσων ευκαιριών.
 Στους σκοπούς του Συνεδρίου αναφέρθηκε η βουλευτής της Ν.Δ. Μαριέττα Γιαννάκου, ενώ ο Παν. Ρουμελιώτης, πρόεδρος της πρωτοβουλίας Ro yamont (αφορά την ανασυγκρότηση των Βαλκανίων), τόνισε πόσο σημαντική είναι η ενίσχυση του ρόλου των γυναικών στη διακυβέρνηση των χωρών της περιοχής.
 Μήνυμα στις συνέδρους έστειλε ο υπουργός Eξωτερικών Γ. Παπανδρέου και ο πρόεδρος της Bουλής Aπ. Kακλαμάνης μέσω του αντιπροέδρου αυτής Ντ. Βρεττού, ο οποίος δεσμεύτηκε ότι η ελληνική Bουλή υποστηρίζει κάθε πρωτοβουλία που οδηγεί στη βελτίωση των σχέσεων των χωρών της περιοχής μας.
 Οι εργασίες του Συνεδρίου θα συνεχιστούν σήμερα με τοποθετήσεις εκπροσώπων του ευρωπαϊκού Κοινοβουλίου, των κοινοβουλιών των χωρών της Βαλκανικής και της υφυπουργού Μιλένας Αποστολάκη. Οι σύνεδροι θα γευτούν τη φιλοξενεία των υπουργών Πολιτισμού και Εξωτερικών.
