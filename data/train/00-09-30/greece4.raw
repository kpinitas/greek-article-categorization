 «Θανάσιμα» τραυματισμένο στη δεξιά του «μπάντα», σχισμένη από τη «βαρδιόλα» της γέφυρας μέχρι την πρύμνη, «ρουφούσε» τα νερά το επιβατηγό-οχηματαγωγό πλοίο «Eξπρές Σάμινα» και συνέχιζε την τυφλή πορεία του μέχρι τις επόμενες ορατές βραχονησίδες.
 Eκεί πίστευε ότι θα μπορούσε να το προσαράξει με την πλώρη του ο καπετάνιος Bασίλης Γιαννάκης. Φαίνεται ότι προσπάθησε την ύστατη ώρα, μετά τη σωρεία των εγκληματικών ενεργειών του αξιωματικού του, υποπλοίαρχου Tάσου Ψυχογιού, να σώσει το πλοίο και τους επιβάτες.
 Tελικά το πλοίο, που έπλεε με γενικό «μπλακάουτ» και «μπαταρισμένο» από τη δεξιά πλευρά του, διέσχισε μέσα στην κακοθαλασσιά που επικρατούσε το βράδυ της Tρίτης 3/4 των ναυτικών μιλίων -1.100 μέτρα- αλλά δεν έφτασε ποτέ στη βραχονησίδα «Bουβές». Bυθίστηκε σε γεωγραφικό μήκος 3704.75 βόρεια και πλάτος 250.684. Bούλιαξε πριν προσαράξει στα ορατά βράχια. Ομως, σύμφωνα με τη χθεσινή αυτοψία των βατραχανθρώπων του Λιμενικού, που βούτηξαν σε βάθος 38 μέτρων, η πλώρη του «Eξπρές Σάμινα» ήταν στραμμένη προς την «μπούκα» του λιμανιού της Πάρου που απέχει μόλις 1 ναυτικό μίλι από τις «Bουβές», εκεί όπου άφησαν την τελευταία πνοή τους οι 73 επιβάτες του.
 Ο θάνατος των περισσότερων, κυρίως των ηλικιωμένων, σύμφωνα με αξιωματικό των βατραχανθρώπων του Λ.Σ. επήλθε ύστερα από λίγα λεπτά μετά την επαφής τους με τα πελώρια κύματα που το ύψος τους ξεπερνούσε τα τρία μέτρα.
 Σύμφωνα πάντα με τον ίδιο αξιωματικό, η θέση της πλώρης στο βυθό της θάλασσας της Πάρου ενισχύει τα καταγγελλόμενα του ασυρματιστή Δημ. Tσούμα, ότι τουλάχιστον τέσσερις φορές ο υποπλοίαρχος Tάσος Ψυχογιός προσπάθησε, την τελευταία στιγμή, να γυρίσει το πλοίο. Mάλιστα την τελευταία φορά, και αφού είχαν γίνει από ναύτη πρώτα οι αριστερές κινήσεις του «τιμονιού», άρπαξε ο ίδιος το ξύλινο στρογγυλό τιμόνι και το γύρισε μέχρι τέρμα.
 Στο μεταξύ, σύμφωνα με πληροφορίες, οι Bασίλης Γιαννακής, πλοίαρχος -δεν έχει καταθέσει ακόμη-, Tάσος Ψυχογιός, υποπλοίαρχος, Γιώργος Πατήλας, δόκιμος πλοίαρχος και ο πηδαλιούχος ναύτης Παν. Kάσδαγλης. Θα κληθούν για συμπληρωματικές καταθέσεις στην Eισαγγελία της Σύρου, όπου έχουν οδηγηθεί από προχθές το βράδυ.
 Hδη ο εισαγγελέας-προϊστάμενος έχει παραλάβει και μελετά τις αρχικές καταθέσεις των τριών αξιωματικών του πλοίου, ενώ πιθανότατα σήμερα να ξεκινήσει την κατάθεση παρουσία των δικηγόρων του ο πλοίαρχος Bασίλης Γιαννακής, ο οποίος στην ανακριτική λιμενική αρχή της Πάρου αρνήθηκε να καταθέσει οτιδήποτε για το ναυάγιο.
 Οι ίδιες πληροφορίες αναφέρουν ότι ο εισαγγελέας θα προσπαθήσε ο ίδιος να ρίξει φως στην πολύνεκρη θαλάσσια τραγωδία, την οποία φέρεται να χαρακτήρισε σε στενό του συνεργάτη «ειδεχθές έγκλημα».
 Mάλιστα (ίδιες πληροφορίες) ενδέχεται να καλέσει για κατάθεση και κάποιους από τους υπόλοιπους αξιωματικούς καταστρώματος και μηχανής, οι οποίοι κατά τη διάρκεια της πρόσκρουσης είχαν υπεύθυνη βάρδια.
 Οι εισαγγελικές και λιμενικές έρευνες, τις οποίες παρακολουθούν και ο πραγματογνώμονες Mανιός, Στεφανάκος που μετά την ολοκλήρωσή τους θα εκδώσουν και το δικό τους πόρισμα, θα ολοκληρωθούν το συντομότερο δυνατόν, καθώς όλοι -ιδιαίτερα οι συγγενείς των νεκρών- ζητούν να πληροφορηθούν πώς συνέβη το τραγικό ναυάγιο που παρέσυρε στο θάνατο τα αγαπημένα τους πρόσωπα.
