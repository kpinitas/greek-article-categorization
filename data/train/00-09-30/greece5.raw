Οχι μόνο σωστικές βάρκες αλλά και ειδικευμένους ναυτικούς που θα πρέπει να βρίσκονται σε αυτές σε περίπτωση ναυαγίου προβλέπει ο κανονισμός που διέπει όλα τα πλοία της ακτοπλοΐας, βάσει της Διεθνούς Σύμβασης για την Ασφάλεια στα πλοία. Σύμφωνα με αυτόν, στο «Εξπρές Σάμινα» θα έπρεπε την ώρα που έπεσαν τα σωστικά μέσα στη θάλασσα να βρίσκονται σε αυτά για να βοηθήσουν τους ναυαγούς 40 ειδικευμένοι ναυτικοί. 
 Οπως καταγγέλλουν επιζώντες, ούτε βάρκες υπήρχαν ούτε ο προβλεπόμενος αριθμός των ειδικά εκπαιδευμένων ναυτικών για να βοηθήσει συστηματικά στη διάσωση των πανικόβλητων επιβατών.
 Σύμφωνα, λοιπόν, με το υπ' αριθμ 265 Προεδρικό Διάταγμα της 21ης Αυγούστου 1996 σχετικά με τον «κανονισμό ειδικευμένων και εκπαιδευμένων ατόμων για το χειρισμό των σωστικών μέσων των επιβατηγών πλοίων που εκτελούν πλόες εσωτερικού» βάσει του άρθρου 3 προβλέπεται: 
 «Ο ελάχιστος αριθμός ειδικευμένων ατόμων για τα ακόλουθα σωστικά μέσα: Για κάθε σωσίβια λέμβο ανοικτού τύπου που καθαιρείται με επωτίδες βαρύτητας, 3 άτομα, για πνευστές σωσίβιες σχεδίες καθαιρουμένου τύπου 1 άτομο ανά σχεδία και για πνευστές σχεδίες ριπτομένου τύπου τουλάχιστον 1 άτομο ανά τρεις σχεδίες». Στο μοιραίο «Εξπρές Σάμινα» υπήρχαν 8 σωσίβιες λέμβοι, 12 πνευστές σχεδίες καθαιρούμενου τύπου και 12 σχεδίες ριπτόμενου τύπου, για τις ανάγκες των οποίων απαιτούνται 40 εκπαιδευμένα άτομα, εφοδιασμένα με πιστοποιητικά Δημόσιας Σχολής Εμπορικού Ναυτικού Σωστικών Πυροσβεστικών Μέσων με το οποίο βεβαιώνεται ότι αποφοίτησαν από κάποια σχολή. 
 Στο άρθρο 4 αναφέρεται: «Τα εκπαιδευμένα άτομα μπορούν να επανδρώσουν μόνο πνευστές σωσίβιες σχεδίες ριπτόμενου ή καθαιρούμενου τύπου και μόνο στις περιπτώσεις εκείνες που ο προβλεπόμενος από την οργανική σύνθεση πληρώματος αριθμός ατόμων είναι μικρότερος εκείνου που προκύπτει από τον απαιτούμενο αριθμό ατόμων σύμφωνα με το άρθρο 3 του κανονισμού αυτού για το χειρισμό και επάνδρωση των σωστικών μέσων του πλοίου. Στην περίπτωση που ο αριθμός ειδικευμένων και εκπαιδευμένων ατόμων δεν επαρκεί για το χειρισμό όλων των σωστικών μέσων του πλοίου ο αριθμός των επιβαινόντων μειώνεται ώστε τα διατιθέμενα ειδικευμένα και εκπαιδεύμενα άτομα να επαρκούν για το χειρισμό των σωστικών μέσων που απαιτούνται για την παραλαβή του συνόλου των επιβαινόντων». 
 Ο νόμος είναι σαφής: «Στους παραβάτες του κανονισμού ανεξάρτητα από άλλη ποινική πειθαρχική ευθύνη επιβάλλονται οι κυρώσεις του άρθρου 45 του ΝΔ 187/73 (Α261) ».
