 «Είσαι εγκληματίας», εσύ «κλέφτης», «έχεις βυθίσει τη χώρα στη δυστυχία», «είσαι διανοητικά καθυστερημένος». Είναι μερικές μόνον από τις φιλοφρονήσεις που αντηλλάγησαν κατά τη διάρκεια της προεκλογικής εκστρατείας πριν από τις αυριανές, δημοτικές εκλογές στην Αλβανία. Η Δύση παρακολουθεί με προσοχή και θα εξαρτήσει τη μελλοντική σχέση της με τη χώρα από τον τρόπο με τον οποίο θα διεξαχθεί η εκλογική αναμέτρηση.
 Δύο εκατομμύρια οκτακόσιες χιλιάδες ψηφοφόροι θα λάβουν αύριο μέρος στις εκλογές για την ανάδειξη 65 δημάρχων και 300 τοπικών αξιωματούχων. Ο αριθμός των εγγεγραμμένων αναπροσαρμόστηκε χθες, μετά τις καταγγελίες ότι 600.000 άτομα, που θεωρούνται ψηφοφόροι του αντιπολιτευόμενου Δημοκρατικού Κόμματος, είχαν μείνει εκτός εκλογικών καταλόγων.
 Οι πρώτοι παρατηρητές του Οργανισμού για την Ασφάλεια και τη Συνεργασία στην Ευρώπη (ΟΑΣΕ) είχαν φτάσει στην Αλβανία ήδη από την Πέμπτη. Ο πρέσβης του ΟΑΣΕ στα Τίρανα Γκεέρτ-Χίνριχ Αχρενς, θύμισε στους ψηφοφόρους ότι καλούνται «να κάνουν μια σημαντική επιλογή: να παραμείνουν στην απομόνωση ή να προσεγγίσουν την Ευρώπη». Ο ΟΑΣΕ κάλεσε επίσης τα πολιτικά κόμματα «να αποδεχτούν τα αποτελέσματα όποια κι αν είναι», ενώ ξεκαθάρισε ότι «από την επιτυχία των εκλογών εξαρτάται κάθε βοήθεια και ξένη επένδυση».
 Κύριοι πρωταγωνιστές αυτών των εκλογών είναι το κυβερνών Σοσιαλιστικό Kόμμα του Φατός Νάνο και το Δημοκρατικό του Σαλί Μπερίσα. Ο τελευταίος επιδιώκει να κερδίσει την αναμέτρηση και να δημιουργήσει το εφαλτήριο για να ζητήσει πρόωρες εκλογές. Οι απερχόμενες δημοτικές αρχές σε ποσοστό 80% ελέγχονται από το Δημοκρατικό Kόμμα, καθώς είχαν εκλεγεί το 1996, ενώ στην κεντρική εξουσία βρισκόταν ο Μπερίσα.
 Το πολιτικό κλίμα ήταν πολύ φορτισμένο τις τελευταίες εβδομάδες, με τους πρωταγωνιστές Μπερίσα και Νάνο να ανταλλάσσουν βαρείς χαρακτηρισμούς.
 Την περασμένη Τρίτη έγινε απόπειρα κατά του Σαλί Μπερίσα από δράστη οπλισμένο με χειροβομβίδα, την οποία ο πρώην πρόεδρος αντιμετώπισε ως έργο της κυβέρνησης, την οποία αποκάλεσε «συμμορία τρομοκρατών». Το υπουργείο Eσωτερικών, πάντως, ανακοίνωσε ότι ο δράστης ήταν μέλος του Δημοκρατικού Kόμματος.
 «Χοντρό» παιχνίδι παίχτηκε κατά την προεκλογική εκστρατεία και με τους Ελληνες της Αλβανίας. Στις προεκλογικές συγκεντρώσεις τους, τα δύο μεγάλα κόμματα προσπάθησαν να αναδείξουν τον αλβανικό εθνικισμό εις βάρος της ελληνικής καταγωγής, σε μια προσπάθεια να υπονομεύσουν τις πιθανότητες επιτυχίας του κόμματος Ενωσης Ανθρωπίνων Δικαιωμάτων. Σε μια περίπτωση μάλιστα, ο γ.γ. του Σοσιαλιστικού Kόμματος Πέτρο Κότσι κάλεσε τον Μπερίσα να συναινέσει για κοινό υποψήφιο στη Χειμάρρα, ώστε να αποκλειστεί η πιθανότητα εκλογής του υποψηφίου της Ενωσης. Στην ουσία ήταν έτοιμος να συνεργήσει με το «διάβολο». Η Ενωση, που στηρίζεται από την ελληνική μειονότητα, κατεβάζει αυτόνομους υποψήφιους σε 38 δήμους και 88 κοινότητες, ενώ σε δύο δήμους έχει συμμαχήσει με τους Σοσιαλιστές.
 Στα Τίρανα ένας ζωγράφος και ένας συγγραφέας κονταρομαχούν για το δημαρχιακό θώκο. Ο μεν πρώτος, ο Εντι Ράμα είναι υποψήφιος με τους Σοσιαλιστές, έχοντας μάλιστα επικεφαλής της εκστρατείας του έναν Αμερικανοεβραίο και ο δεύτερος, ο Μπεσνίκ Μουσταφάι κατεβαίνει με τους Δημοκρατικούς. Οι κεντρικές προεκλογικές συγκεντρώσεις τους είχαν προγραμματιστεί για χθες το βράδυ, την ίδια ώρα και στο ίδιο σημείο και τελικά, προκειμένου να μη γίνουν επεισόδια, οι Σοσιαλιστές υπαναχώρησαν.
 Για την ομαλή διεξαγωγή των εκλογών κινητοποιήθηκαν ήδη από χθες μεγάλες δυνάμεις της αστυνομίας και του στρατού. Τα 3, 7 εκατομμύρια δολάρια που απαιτήθηκαν για την έκδοση ψηφοδελτίων, για κάλπες κ.λπ. δόθηκαν εν μέρει από την αλβανική κυβέρνηση και εν μέρει από το πρόγραμμα του ΟΗΕ για την ανάπτυξη.
