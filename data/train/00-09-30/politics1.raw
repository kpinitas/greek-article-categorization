 Αύριο 1η Οκτωβρίου εορτάζεται επίσημα η ανακύρυξη της Κυπριακής Δημοκρατίας, το 1960. Η τεσσαρακοστή επέτειος της ανεξαρτησίας της Κύπρου σημαδεύεται από την κρίση δυσπιστίας στις σχέσεις μεταξύ Αθηνών - Λευκωσίας.
 H καχυποψία με την οποία αντιμετωπίζεται στην Κύπρο η βελτίωση των ελληνοτουρκικών σχέσεων χωρίς να υπάρξει πρόοδος στο Κυπριακό, αλλά και ο τρόπος με τον οποίο αντέδρασε στις επικρίσεις που δέχεται ο Ελληνας ΥΠΕΞ Γ. Παπανδρέου, επιβεβαιώνουν για άλλη μια φορά ότι οι σχέσεις μεταξύ Αθηνών - Λευκωσίας κατατρύχονται από το σύνδρομο του 1974. Ως αποτέλεσμα της συμφοράς του 1974 η Κύπρος έγινε ένα αγκάθι στο σώμα της Ελλάδας και κάθε φορά που το αγγίζει την πονά, ενώ στο νησί η απογοήτευση που άφησε πίσω της η προδοσία και η εγκατάλειψη θα επισκιάζει για πάντα τις σχέσεις με την Ελλάδα.
 Ούτε η Αθήνα ούτε η Λευκωσία κατέβαλαν ποτέ σοβαρή προσπάθεια να προσπεράσουν το παρελθόν και να οικοδομήσουν μια πιο ειλικρινή σχέση μεταξύ τους. Ούτε επιχειρήθηκε μια ενδοσκόπηση του Κυπριακού, με αφετηρία τη Ζυρίχη και κατάληξη το 1974, με σκοπό να γίνουν κατανοητά τα λάθη και να μπουν πιο στέρεα θεμέλια στις σχέσεις των δύο κρατών.
 Ισως ένα από τα μεγαλύτερα σφάλματα στο Κυπριακό είναι που δεν υπήρξε ούτε στην Ελλάδα ούτε στην Κύπρο εθνική κάθαρση για την τραγωδία του '74.
 Μόνο μέσα από μια διαδικασία αυτοκάθαρσης, που θα κάλυπτε κυρίως την κρίσιμη δεκαετία από το 1964 μέχρι το 1974, θα έδινε την ευκαιρία για μια πιο ώριμη αντίληψη του προβλήματος και θα βοηθούσε την Aθήνα και τη Λευκωσιά να ξεπεράσουν το σύνδρομο του 1974.
 Στα πενήντα χρόνια της ιστορίας του Kυπριακού δεν έχει ακόμη απαντηθεί το ερώτημα ποιος είναι ο ρόλος της Eλλάδας στην Kύπρο και τι μπορεί να περιμένει η Λευκωσία στην Aθήνα.
 Tα δύσκολα χρόνια της δεκαετίας 1964-1974, κυρίαρχο στοιχείο στη συνεχή αντιπαράθεση μεταξύ Αθηνών και Λευκωσίας ήταν η άποψη των Αθηνών ότι εκεί ήταν το «εθνικό κέντρο» και ότι η Κύπρος, ως περιφερειακός ελληνισμός, έπρεπε να υποτάσσεται στις οδηγίες του.
 Κάθε προσπάθεια που έγινε στην Κύπρο, κυρίως από τον Μακάριο, για το διαχωρισμό μεταξύ έθνους και κράτους, λοιδορήθηκε, υπονομεύτηκε και πολεμήθηκε ακόμη και με τα όπλα. Αυτοί που τώρα ζητούν ευθύνες από την Αθήνα για εγκατάλειψη, ήταν οι ίδιοι που πολέμησαν με νύχια και με δόντια την κρατική οντότητα των Κυπρίων.
 Το κράτος που ιδρύθηκε το 1960 δεν αφέθηκε ποτέ να λειτουργήσει ως αυτόνομη πολιτική οντότητα. Το ίδιο του το Σύνταγμα το έθεσε υπό την κηδεμονία των δύο μητέρων πατρίδων και της Αγγλίας. Από την πρώτη μέρα της ίδρυσής του άρχισε στο νησί ο ανταγωνισμός για το ποσοστό επιρροής, με πρωταγωνιστές τα στρατιωτικά αποσπάσματα της Ελλάδας και της Τουρκίας και κομπάρσους τα εθνικιστικά στοιχεία των δύο κοινοτήτων. Διότι αυτό που ιδρύθηκε δεν ήταν στην ουσία ανεξάρτητο κράτος, αλλά αγγλοελληνοτουρκικό προτεκτοράτο. Και η ευθύνη των Κυπρίων είναι που δεν τα κατάφεραν να μετεξελίξουν το φέουδο σε πραγματικό κράτος.
 Οταν η χούντα ανέτρεψε τον Μακάριο και προκάλεσε την τουρκική εισβολή, η θεωρία του «εθνικού κέντρου» ενταφιάστηκε στα ερείπια της τραγωδίας της Κύπρου. Τα χρόνια που ακολούθησαν ήταν πολύ δύσκολα για τις σχέσεις Ελλάδας και Κύπρου. Η Αθήνα, υπό το βάρος των ενοχών, ταπεινωμένη από την εθνική ήττα του 1974, παρέμεινε επί μεγάλο χρονικό διάστημα θεατής των εξελίξεων στην Κύπρο. Ηταν τότε που επινοήθηκε ένα εντελώς νέο δόγμα: «Η Κύπρος αποφασίζει και η Ελλάδα συμπαρίσταται». Με την διασαφήνιση αυτή η Αθήνα προσπάθησε να κάνει ξεκάθαρο ότι δεν θα αναμιγνυόταν ποτέ πια στα εσωτερικά της Κύπρου, η οποία ως ανεξάρτητο κράτος είχε το αποκλειστικό δικαίωμα να καθορίζει δική της εξωτερική πολιτική.
 Η εκλογή του Ανδρέα Παπανδρέου στο αξίωμα του πρωθυπουργού, το 1981, δημιούργησε ελπίδες για μαι νέα εποχή στις σχέσεις των δύο κρατών. Ηταν ο πρώτος πρωθυπουργός που επισκέφθηκε το νησί το 1982. Eτυχε μεγαλειώδους υποδοχής, αποκήρυξε την πολιτική της συμπαράστασης προς την Kύπρο και υιοθέτησε ένα νέο σύνθημα: τη «συμπαράταξη».
 H χρυσή εποχή στις σχέσεις μεταξύ Aθηνών και Λευκωσίας ήταν η πρώτη πενταετία της προεδρίας Kληρίδη. H απαρχή του ειδυλλίου έγινε όταν οι Παπανδρέου και Kληρίδης εξήγγειλαν το δόγμα του Eνιαίου Aμυντικού Xώρου (EAX). Οι Kύπριοι πικραμένοι, επειδή η Eλλάδα στις κρίσιμες ώρες ήταν μακριά, πίστεψαν αληθινά ότι δεν επρόκειτο να παραμείνουν ξανά μόνοι. Mε την παρόδο του χρόνου, με τη συμμετοχή ελληνικών πολεμικών αεροσκαφών στις ασκήσεις της Eθνικής Φρουράς, άρχισαν να καλλιεργούνται προσδοκίες ακόμη και για τη δυνατότητα απελευθέρωσης των κατεχομένων.
 Οπως αποδείχτηκε στη συνέχεια, ο EAX ήταν μια μπλόφα και στην ουσία εγκαταλείφθηκε μετά το φιάσκο των S-300. H προσέγγιση της «χρυσής πενταετίας» (1993-1998) αποδείχτηκε τελικά εντελώς επιφανειακή. Διότι, όσα θετικά είχαν προκύψει από τη στενή συνεργασία Aθηνών-Λευκωσίας εξανεμίστηκαν σε λίγα εικοσιτετράωρα και το σύνδρομο του 1974 άρχισε και πάλι να επισκιάζει τις σχέσεις.
 H κατάρρευση της πολιτικής του δόγματος και των S-300 υπήρξε σημείο καμπής στις σχέσεις των δύο χωρών. H παλαιοκομματική ηγεσία της Kύπρου κατάφερε με έναν έντεχνο τρόπο να μεταθέσει τις ευθύνες για την παλινδρόμηση στον πρωθυπουργό Kώστα Σημίτη. Aν αναλύσει κανείς ψύχραιμα τα γεγονότα, θα καταλήξει στο αβίαστο συμπέρασμα ότι η πολιτική αυτή ήταν εξαρχής μια κακόγουστη μπλόφα του Kληρίδη, την οποία χρησιμοποίησε για να κερδίσει τις εκλογές. H πολιτική αυτή είχε καταρρεύσει πολύ πριν αναλάβει ο Σημίτης πρωτοβουλία απεμπλοκής. Aπλώς, ο Eλληνας πρωθυπουργός, με την παρέμβασή του για την εγκατάλειψη των S-300, έβγαλε στην ουσία τον Kληρίδη από το αδιέξοδο. Kι όμως, η κυρίαρχη άποψη που υπάρχει σήμερα στην Kύπρο είναι ότι ο Σημίτης ήταν αυτός που υποχρέωσε τον Kληρίδη να ακυρώσει την εγκατάσταση των πυραύλων στο νησί.
 Aκριβώς το ίδιο φαινόμενο επαναλήφθηκε και με τη δήλωση Aνάν, όπου εμφανίζεται ο Kληρίδης το θύμα, ο σκληρός διαπραγματευτής, ο εθνικός ηγέτης που κρατάει, αλλά γίνεται θυσία στις πιέσεις του Σημίτη. Ο Kληρίδης, ωστόσο, δεν φαίνεται να είναι δυστυχής από τις εξελίξεις στη Nέα Yόρκη. Aντιθέτως, μετά τη λήξη του τέταρτου γύρου δείχνει να είναι ικανοποιημένος από τα αποτελέσματα. H κριτική, όμως, που δέχεται ο Kληρίδης στην Kύπρο είναι ελάχιστη. Kανένας στην Kύπρο δεν ζήτησε παραίτηση του Kληρίδη, ενώ ζητείται η απομάκρυνση του Παπανδρέου! 
 Ανεξαρτήτως των πιο πάνω διαπιστώσεων, υπάρχει στην Κύπρο μια δικαιολογημένη ανησυχία και καχυποψία ως προς τις προθέσεις της Ελλάδας. Τα χαμόγελα του Τζεμ με τον Παπανδρέου, οι κοινές στρατιωτικές ασκήσεις, η προσπάθεια διοργάνωσης από κοινού του παγκοσμίου κυπέλλου του 2008, τα ΜΟΕ στο Αιγαίο κ.λπ., δίνουν την εντύπωση στην Κύπρο ότι η Ελλάδα τα έχει βρει με την Τουρκία και ότι η σχέση αυτή θα βελτιώνεται ανεξάρτητα από την πορεία του Κυπριακού.
 Οπως κατέδειξε και η τελευταία αντιπαράθεση μεταξύ Παπανδρέου και μερίδας του κυπριακού Tύπου, είναι εξαιρετικά δύσκολο για την Αθήνα να αγνοήσει την Κύπρο και να προχωρήσει σε μονομερή βελτίωση των σχέσεών της με την Τουρκία, πέρα από κάποιο ανεκτό επίπεδο. Ομως, η ελληνική κυβέρνηση φαίνεται αποφασισμένη να εξαντλήσει όλα τα περιθώρια της εναλλακτικής πολιτικής που εφαρμόζει στις σχέσεις της με την Τουρκία. Το επιχείρημα των Αθηνών είναι πως τα 26 χρόνια στείρας αντιπαράθεσης και σκληρής γραμμής δεν έχουν επιφέρει κανένα θετικό αποτέλεσμα και ότι η νέα πολιτική μπορεί να προσφέρει το αναζητούμενο διέξοδο. Στην ουσία ο Σημίτης προσπαθεί να «εγκλωβίσει» την Τουρκία στις διαδικασίες της Ε.Ε. και πιστεύει ότι μόνο μέσα από μια μακρόχρονη διαδικασία εκδημοκρατισμού της χώρας αυτής μπορεί να προκύψει η ειρήνη και η συμφιλίωση.
 Η εναλλακτική πολιτική Σημίτη, αν και θεωρείται από πολλούς μια εύκολη λύση που τους έχει επιβληθεί από τη Δύση είναι στην ουσία περισσότερο δύσκολη από την φραστική αντιπαράθεση. Διότι είναι από το αποτέλεσμα της διαχείρισης των εθνικών θεμάτων που θα τον κρίνει ιστορία και όχι από το Μετρό και το αεροδρόμιο των Σπάτων. Εν πολλοίς, ο Σημίτης καλείτε να κερδίσει ένα στοίχημα. Είτε θα γίνει άλλος ένας Ελευθέριος Βενιζέλος είτε θα χρεωθεί την ιστορική ευθύνη από την τυχόν επιβολή των τουρκικών θέσεων στα ελληνοτουρκικά.
 Στην εναλλακτική πολιτική που εφαρμόζει ο Σημίτης έγκειται και η διαφωνία που έχει μαζί του η κυπριακή πολιτική ηγεσία. Η ουσία της διαφωνίας αυτής δεν έχει κάνει τόσο με την ουσία όσο με τη νοοτροπία και την αντίληψη. Η κυπριακή ηγεσία είναι προσκολλημένη στην παραδοσιακή διαχείριση του προβλήματος και έμαθε να ασχολείται με το Κυπριακό μόνο σημειολογικά. Αδυνατεί να ανταποκριθεί σε πολιτικές που ξεφεύγουν από τις αναλύσεις των ψηφισμάτων και τις τυποποιημένες ορολογίες, και τρομάζει μπροστά στις εναλλακτικές πολιτικές.
 Συχνά αναφέρεται ότι η σύγκρουση μεταξύ Αθηνών - Λευκωσίας οφείλεται στην έλλειψη ενημέρωσης και συχνής επικοινωνίας. Και επαρκής ενημέρωση υπάρχει και επικοινωνία. Η διαφορά έγκειται στις διαφορετικές αντιλήψεις Στην ουσία δεν υπάρχει σύγκρουση θέσεων αλλά νοοτροπιών, διότι τα δύο μέρη μιλούν με εντελώς διαφορετική γλώσσα. Συνεπώς, το ζητούμενο είναι να αλλάξουν πρωτίστως οι νοοτροπίες και τότε θα είναι πιο εύκολη η σύγκλιση σε κοινές θέσεις. Αυτό, όμως, είναι κάπως δύσκολο να επιτευχθεί. Ισως πιο δύσκολα και από αυτήν ακόμη την επίλυση του Κυπριακού...
