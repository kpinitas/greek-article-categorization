 Οπως και στο Λεβερκούζεν, η επίθεση της ΑΕΚ έβγαζε φωτιές. Τέσσερα τα γκολ που πέτυχε, τέσσερα δεν «έφαγε», αλλά προς τα εκεί κινδύνευε να πάει το πράγμα για τους «Ενωσίτες» αν δεν καθάριζε ο γιατρός.
 Ο Σωτήρης Κωνσταντινίδης, φρέσκος φρέσκος στο ματς στη θέση του Ρουίς, έβγαλε την ΑΕΚ από τη δύσκολη θέση στο τελευταίο 20λεπτο με δύο προσωπικά γκολ. Γλίτωσε έτσι την παρτίδα, σ' αυτό το 4-2 της ομάδας του επί του καταπληκτικού ΠΑΣ Γιάννινα, σε παιγνίδι υψηλού επιπέδου, από εκείνα που καθηλώνουν και αρέσουν στον (μη παθιασμένο) θεατή. 
 Η πλάκα είναι ότι ώς το 3-2, η διαμόρφωση του σκορ ήταν α λα Λεβερκούζεν: 
 0-1 στο 4' με πλασέ του Γκαρόζη από μπαλιά του ταχύτατου Φουτσίνι.
 1-1 στο 26' με προσποίηση και σουτ έξω από την περιοχή του Δέλλα, ο οποίος επανεμφανίστηκε (για ένα ημίχρονο) ύστερα από δυόμισι μήνες.
2-1 στο 28' με συνδυασμό-αστραπή των Τσάρτα, Λάκη, Ρουίς και τακουνάκι από τον Νικολαΐδη! 
 2-2 στο 66' από τον Κορμαρή που «άδειασε» τον Κωστένογλου και πλάσαρε τον Ατματσίδη.
 3-2 στο 71' με κοντινό πλασέ του Κωνσταντινίδη, από σέντρα σουτ του Τσάρτα και απόκρουση του Ράντου.
 Ο ΠΑΣ με θράσος και τόλμη που δεν συναντάς εύκολα σε «μικρομεσαία» ομάδα κυνήγησε το 3-3, αλλά εισέπραξε την χαριστική βολή στο 82', πάλι από τον Κωνσταντινίδη, και αφού προηγήθηκε κούρσα του Λάκη από δεξιά. 
 Η ΑΕΚ, με πέντε απουσίες (Νάβας, Φερούζεμ, Καψής, Ζαγοράκης, Πετκόφ) και με δύο πρόσωπα στο παιχνίδι. Στο πρώτο ημίχρονο, ακόμη και στο διάστημα που ήταν πίσω στο σκορ, είχε ρυθμό, κίνηση, καλή κυκλοφορία της μπάλας και όμορφη ανάπτυξη από τα άκρα. Με τον Κασάπη σε προωθημένο ρόλο από αριστερά να κάνει δύσκολη τη ζωή του Τσαλίκη, τον Ζήκο να καλύπτει πολλούς χώρους στο κέντρο, τον Λάκη αρκετά δραστήριο από τη δεξιά πλευρά και τον ξεχασμένο Κοπιτσή να φωνάζει με την απόδοσή του ότι είναι εδώ. 
 Οι δύο προπονητές έδωσαν ρέστα στη σκακιέρα της τακτικής. Από το πρώτο δεκάλεπτο, βλέποντας ο Παθιακάκης ότι έχει προβλήματα ο Ντόντσεφ με τον γρήγορο Φουτσίνι, έφερε πάνω στον Καμερουνέζο τον εξίσου ταχύ Κοπιτσή, και έδωσε το μαρκάρισμα του Μπελά στον Ντόντσεφ. Ο Παράσχος, στα μέσα του α' ημιχρόνου, αλλάζει το μαρκάρισμα στον Τσάρτα: Τάτσης πάνω στο 10 της ΑΕΚ, ο Τσαλίκης πήγε στο δεξί άκρο. Στο β' ημίχρονο, είδαμε τον Σαβέβσκι λίμπερο, και στόπερ στο τελευταίο 20λεπτο τον Μαλαδένη, να επιτηρεί τον Κορμαρή! 
 Ο λιγοστός κόσμος που πήγε στη Ν. Φιλαδέλφεια είδε μία ΑΕΚ να κάνει βουτιά στο β' ημίχρονο και τουλάχιστον ώς το 70ό λεπτό. Διάστημα στο οποίο ανέπτυξε έντονη επιθετική πρωτοβουλία ο ΠΑΣ, από τον οποίο απουσίασε ο ταλαντούχος δεξιός μπακ χαφ Γιώργος Σεϊταρίδης (τον διεκδικούν ΠΑΟ, ΑΕΚ και Ηρακλής). Με μπροστάρη τον αρχοντικό Μπελά, αλλά και ιδιαίτερα επικίνδυνους στην «κόντρα» τους Φουτσίνι, Κορμαρή. Ο Βραζιλιάνος Ελντερ ξέρει μπάλα όσο λίγοι, αλλά είναι πιο αργός και από το...ριπλέι. Σε γενικές γραμμές ο ΠΑΣ κέρδισε τις εντυπώσεις, όπως κάνει στα πιο πολλά ματς· το θέμα είναι να μαζέψει και βαθμούς από δω και πέρα.
 Στο κακό δεύτερο ημίχρονο της ΑΕΚ δεν έλειψαν και οι γκρίνιες από την εξέδρα. Για πρώτη φορά εφέτος οι πάγκοι των δύο ομάδων βρίσκονταν μπροστά στη Θύρα 3, μια αλλαγή που έγινε κατόπιν επιθυμίας του Παθιακάκη. Προφανώς για να αποφύγει τους...επιστήμονες της Θύρας 18. Ομως και από την 3 δεν λείπουν οι...προπονητές της εξέδρας· ο Παθιακάκης έγινε αποδέκτης της γνωστής μουρμούρας, όταν η ομάδα δεν πάει καλά.
 Οι ευκαιρίες χάθηκαν με το τσουβάλι, ο Τσάρτας έχασε μοναδικό τετ-α-τετ με τον Ράντο στο 29' και λίγο μετά το 2-1 (άουτ). Ο Λάκης (19') και ο Μπελά (63') είχαν σουτ στα δοκάρια. 
 Πολύ καλή η διαιτησία του Πειραιώτη Βούλγαρη. Κάρτα είδε στο τέλος ο Νούλης. 
 Ο Γιάννης Παθιακάκης δήλωσε ικανοποιημένος από την προσπάθεια που έκαναν οι παίκτες να γυρίσουν δύο φορές το ματς. «Με τις απουσίες δεν είχαμε εναλλακτικές λύσεις. Με τον Παναθηναϊκό, το ματς της Τετάρτης (σ.σ. 6.45 μ.μ., Ν. Φιλαδέλφεια, Κύπελλο) έχει διαδικαστικό χαρακτήρα και θα έχουμε το χρόνο να ξεκουραστούμε ώς το ματς με τον Πανιώνιο. Η αλλαγή του Δέλλα ήταν αναγκαστική. Ηταν λάθος του Ρουίς που στην αλλαγή έφυγε για τα αποδυτήρια. Δεν είχε τέτοια εντολή. Ισως μπερδεύτηκε από την αλλαγή των πάγκων».
 Ο Γιώργος Παράσχος τόνισε ότι είναι αδιανόητο να σημειώνει η ομάδα του δύο γκολ στη Ν. Φιλαδέλφεια και να μην παίρνει αποτέλεσμα. «Δείξαμε νευρικότητα, και όταν προηγηθήκαμε και όταν ισοφαρίσαμε. Εκεί φάνηκε η διαφορά κλάσης με τους παίκτες της ΑΕΚ. Παρά το γεγονός ότι η ομάδα μας έχει αξιόλογη παρουσία, χάνουμε τα ματς στις λεπτομέρειες».
