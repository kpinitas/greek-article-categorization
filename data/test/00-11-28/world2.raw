 Το ψυχολογικό πλεονέκτημα της επίσημης ανακήρυξής του σε νικητή των εκλογών στη Φλόριντα με πλειοψηφία μόλις 537 ψήφων και, κατ' επέκταση, των προεδρικών εκλογών απολαμβάνει από χθες ο κυβερνήτης του Τέξας, Τζορτζ Μπους τζούνιορ, χωρίς όμως αυτό να του επιτρέπει να θεωρείται ο επόμενος πρόεδρος των ΗΠΑ, καθώς εκκρεμεί σειρά ενστάσεων που ενδέχεται να ανατρέψουν την κατάσταση υπέρ του Δημοκρατικού αντιπάλου του, Αλ Γκορ, που διατηρεί ζωντανές τις ελπίδες του.
 Τα φτερά του Μπους φρόντισε να κόψει λίγα μόλις λεπτά μετά την ανακοίνωση των αποτελεσμάτων από τη Ρεπουμπλικάνα υπουργό Εσωτερικών της Φλόριντα, Κάθριν Χάρις, ο Δημοκρατικός υποψήφιος για την αντιπροεδρία, Τζο Λίμπερμαν, χαρακτηρίζοντας τα επίσημα αποτελέσματα «ανακριβή και ατελή» και αφήνοντας να εννοηθεί ότι θα εξαντληθούν οι δυνατότητες ενστάσεων.
 Ο Τζορτζ Μπους δεν μπορεί καν να ξεκινήσει τη διαδικασία της διαδοχής, καθώς οι ομοσπονδιακές αρχές δεν αποδεσμεύουν το ποσόν των 5, 3 εκατομμυρίων δολαρίων
για τη λειτουργία του «γραφείου διαδοχής» μέχρι να ολοκληρωθεί η διαδικασία των ενστάσεων. «Εφόσον και οι δύο πλευρές καταφεύγουν στα δικαστήρια, και οι δύο είπαν ότι θα το κάνουν, πιστεύουμε ότι το αποτέλεσμα (των εκλογών) παραμένει ασαφές», δήλωσε εκπρόσωπος της αρμόδιας υπηρεσίας.
 Hδη από χθές οι δικηγόροι του Αλ Γκορ ξεκίνησαν την υποβολή ενστάσεων σε τρεις
 - Στην περιφέρεια του Νάσο, όπου κατατέθηκαν επισήμως τα αρχικά αποτελέσματα και όχι τα αποτελέσματα της ανακαταμέτρησης, ζητούν να περιληφθούν τα τελευταία στην επίσημη καταμέτρηση, κάτι που αν συμβεί θα προσφέρει στον Γκορ 51 επιπλέον ψήφους.
 - Στην περιφέρεια του Μαϊάμι - Ντέιντ ζητούν να καταμετρηθούν οι 10.000 ψήφοι που δεν μπορούσαν να αναγνωσθούν από τα αυτόματα μηχανήματα, αλλά και δεν καταμετρήθηκαν με το χέρι.
 - Στο Παλμ Μπιτς ζητούν να ληφθεί υπόψη η ανακαταμέτρηση που έγινε με το χέρι.
Η Κάθριν Χάρις απέρριψε την ανακαταμέτρηση επειδή ολοκληρώθηκε λίγες ώρες μετά
την προθεσμία της Κυριακής και έλαβε υπόψη της μόνο τα αποτελέσματα της αρχικής καταμέτρησης. Ενδέχεται επίσης να υποβάλουν ένσταση για τα ψηφοδέλτια,
η μορφή των οποίων προκάλεσε σύγχυση σε ορισμένους ψηφοφόρους που ψήφισαν Πατ Μπιουκάναν πιστεύοντας ότι ψηφίζουν για τον Αλ Γκορ.
 «Μέχρι να καταμετρηθούν αυτές οι ψήφοι, αυτές οι εκλογές δεν μπορούν να τελειώσουν», δήλωσε ο νομικός σύμβουλος του Αλ Γκορ, Ντέιβιντ Μπόις.
 Οι σύμβουλοι του Γκορ παρουσίασαν αποτελέσματα δικών τους μαθηματικών υπολογισμών, σύμφωνα με τους οποίους, ακόμα και αν δεν γίνουν νέες καταμετρήσεις, ο Δημοκρατικός υποψήφιος κερδίζει στις εκλογές της Φλόριντα με εννέα ψήφους.
 Σε αντίθεση με τους Δημοκρατικούς οι Ρεπουμπλικανοί θεωρούν ότι το θέμα πρέπει
να λήξει. «Τώρα οι ψήφοι καταμετρήθηκαν και είναι καιρός οι ψήφοι να μετρήσουν», δήλωσε ο Τζορτζ Μπους λίγη ώρα μετά την επίσημη ανακοίνωση των αποτελεσμάτων.
