 Με «διπλή γλώσσα» σχολιάζουν στο οικονομικό επιτελείο της κυβέρνησης τις πρόσφατες εκθέσεις των διεθνών οργανισμών, όπως της Eυρωπαϊκης Eπιτροπής, του ΟΟΣΑ και του Διεθνούς Nομισματικού Tαμείου.
 Επισήμως τα οικονομικά στελέχη υποστηρίζουν πως η γενική εκτίμηση και των τριών οργανισμών είναι θετική. Πράγματι στις γενικές τους γραμμές και οι τρεις
οργανισμοί καταγράφουν με θετικό τρόπο τις μεταβολές που έχουν επέλθει τα τελευταία χρόνια στην ελληνική οικονομία ως προς την κατεύθυνση της σύγκλισης.
 Ανεπισήμως όμως κανείς δεν αρνείται ότι οι «συντηρητικές» προβλέψεις και των τριών οργανισμών για το έλλειμμα, το χρέος αλλά και το ΑΕΠ, είναι περισσότερο «ρεαλιστικές» από αυτές που καταγράφονται στον Προϋπολογισμό.
 Αρμόδιος παράγων του ΥΠΕΘΟ διευκρίνισε στην «Οικονομική» ότι το κεντρικό πρόβλημα της ελληνικής οικονομίας με την ενταξή της στην ΟΝΕ είναι ένα: «η χαμηλή ανταγωνιστικότητα έναντι των Eυρωπαίων εταίρων και αυτό ανατανακλάται με μεγάλη σαφήνεια στις προβλέψεις για το έλλειμμα του ισοζυγίου τρεχουσών συναλλαγών και βεβαια στην απασχόληση. Εκεί θα συναντήσουμε πολύ σοβαρά προβλήματα...».
 Πράγματι, ενώ με την ένταξη της δραχμής στο ευρώ ο συναλλαγματικός κίνδυνος παύει να εκφράζεται μέσω του ελλείμματος του ισοζυγίου τρεχουσών συναλλαγών που μετατρέπεται σε «εσωτερικό» της ζώνης του ευρώ, εν τούτοις σ' αυτό εκφράζεται με τον πλέον σαφή τρόπο η απόκλιση της οικονομίας από τον μέσο κοινοτικό όρο. Συγκεκριμένα το έλλειμμα του Ισοζυγίου Τρεχουσών Συναλλαγών που
φέτος βρίσκεται σε πολύ ψηλό επίπεδο, ήτοι 4, 6% του ΑΕΠ (με το ενδεχόμενο να κλείσει στο 4, 8%), όπως προβλέπεται από τον ΟΟΣΑ στην τελευταία του Εκθεση θα παραμείνει στα επίπεδα αυτά και τα επόμενα δύο έτη τουλάχιστον.
 Η «ερμηνεία» της πρόβλεψης αυτής είναι ιδιαίτερα οδυνηρή καθώς σ' αυτήν συνυπολογίζεται για το 2001-2002 ισχυροποίηση του ευρώ και πτώση της τιμής του
πετρελαίου, γεγονός που ισοδυναμεί με πρόβλεψη επιδείνωσης της ήδη άσχημης σχέσης εισαγωγών εξαγωγών έναντι των σημερινών στοιχείων...
 Η εικόνα αυτή «κρύβει» ακόμα μεγαλύτερη συρρίκνωση της βιομηχανικής παραγωγής λόγω υστέρησης στην ανταγωνιστικότητα και υψηλότερο κόστος παραγωγής.
 Το κεντρικό αυτό στοιχείο βρίσκεται πίσω από τις προβλέψεις για μικρότερο ρυθμό αύξησης του ΑΕΠ σε σχέση με εκείνο που εκτιμά το ΥΠΕΘΟ, όπως διευκρίνισαν στην «Οικονομική» παράγοντες της ΤτΕ αλλά και στελέχη του ΥΠΕΘΟ, που συναντήθηκαν με τους εκπροσώπους των τριών οργανισμών.
 Η διαφορά πρόβλεψης μεταξύ της ελληνικής κυβέρνησης και των τριών οργανισμών όσον αφορά το ρυθμό αύξησης του ΑΕΠ είναι από 0, 5% έως και 1% του ΑΕΠ ετησίως για τα επόμενα χρόνια. Η απόκλιση αυτή στην πρόβλεψη για το μέγεθος του ΑΕΠ εξηγεί και τις διαφορές (πέραν της δημιουργικής λογιστικής) στις εκτιμήσεις για το έλλειμμα και το χρέος.
 Συγκεκριμένα το ΔΝΤ ιδιαίτερα, αλλά και η Κομισιόν και ο ΟΟΣΑ, διατυπώνουν επιφυλάξεις για το αν η ελληνική οικονομία θα πετύχει πλεονασματικό προϋπολογισμό το 2001 και μεταθέτουν το στόχο αυτό για το 2002. Το ΔΝΤ μάλιστα
-παρά τα εγκώμια για τις μεγάλες αλλαγές στην οικονομία- διατυπώνει ανοικτά επιφύλαξη για τη δυνατότητα της ελληνικής οικονομίας να υποστηρίξει με αξιοπιστία τους στόχους που έχει βάλει για το έλλειμμα και το χρέος τον πρώτο χρόνο της συμμετοχής της στην ΟΝΕ. Αυτό όμως, όπως υποστηρίζουν, δεν σημαίνει ότι θέτουν επιφυλάξεις για την ένταξη... 
 Με άλλα λόγια, λένε στο ΥΠΕΘΟ, «η όποια καθυστέρηση όχι μόνο στην προώθηση των
διαρθρωτικών πολιτικών, αλλά και όποια απόκλιση από έναν ρεαλιστικό τρόπο εφαρμογής τους, όσο και αν αυτό σημαίνει αύξηση της πολιτικής έντασης, θα μας φέρει, αν δεν μας έχει ήδη φέρει, σε μια πολύ δυσκολότερη θέση σε λιγότερο από
ένα χρόνο, μέσα στη ζώνη του ευρώ. Στην πραγματικότητα τώρα μπαίνουμε στα "δύσκολα" και αυτό λίγοι το έχουν καταλάβει και ακόμα λιγότεροι είναι αποφασισμένοι να κάνουν κάτι γι' αυτό...».
