 Οσο και αν φαίνεται ακατανόητο, υπάρχουν ακόμη σοβαροί άνθρωποι που εξακολουθούν να έχουν εμπιστοσύνη στο ευρώ και να αντιμετωπίζουν με αισιοδοξία
τις προοπτικές της νομισματικής ένωσης. Ακόμη πιο παράξενο είναι όταν τα άτομα
αυτά τυχαίνει να είναι Βρετανοί, δηλαδή να προέρχονται από μια χώρα που δείχνει έντονη δυσπιστία για τα τεκταινόμενα στον ευρωπαϊκό χώρο, ιδιαίτερα στο χώρο της νομισματικής και αμυντικής πολιτικής. Μια τέτοια προσωπικότητα είναι ο Λεόν Μπρίταν -σήμερα λόρδος Μπρίταν- που διετέλεσε από το 1989 έως το 2000 επίτροπος της Ευρωπαϊκής Ενωσης και για το μεγαλύτερο μέρος της περιόδου αυτής ήταν αντιπρόεδρος της Ευρωπαϊκής Επιτροπής.
 Από την πρώτη στιγμή της συζήτησής μας ο Λεόν Μπρίταν υπογραμμίζει ότι δεν βλέπει κανένα λόγο ανησυχίας σχετικά με την πορεία του ευρώ.
 Δηλαδή, η συνεχής διολίσθηση του ευρώ δεν σηματοδοτεί την αρχή του τέλους του εγχειρήματος; Ζητούμε να μάθουμε.
 «Οχι, ακριβώς, το αντίθετο συμβαίνει», απαντά ο συνομιλιτής μας. «Θα έλεγα ότι
αυτή η περίοδος σηματοδοτεί το τέλος της αρχής». Ολα τα νομίσματα -το δολάριο,
το γεν και φυσικά η στερλίνα- έχουν περάσει από ανάλογες φάσεις. Χωρίς το γεγονός αυτό να προκαλεί βαθυστόχαστες συζητήσεις και προβληματισμούς σχετικά με τα θεμελιώδη δεδομένα στα οποία στηρίζονται αυτά τα νομίσματα. Το ευρώ -συμπληρώνει ο κ. Μπρίταν- απλά διανύει τη νηπιακή του ηλικία και αυτό εξηγεί τις αντιδράσεις των αγορών».
 Ο συνομιλητής μας δεν παραγνωρίζει το γεγονός ότι η Ευρωπαϊκή Ενωση σήμερα αντιμετωπζει προβλήματα που σχετίζονται με δομικές αλλαγές στην οικονομία. Ομως, σε αντίθεση με πολλούς άλλους, δεν πιστεύει ότι η αρνητική πορεία του ευρώ αντανακλά αυτά τα δεδομένα. Αντίθετα πιστεύει ότι η ευρωπαϊκή νομισματική
ένωση θα αποτελέσει το μοχλό για την προώθηση των διαρθρωτικών αυτών αλλαγών.
 «Κατ' αρχάς, δεν πρέπει να ξεχνάμε», τονίζει ο λόρδος Μπρίταν, «ότι η ανάγκη του εναρμονισμού με τη συνθήκη του Μαάστριχτ έκανε πολλές κυβερνήσεις να αλλάξουν την οικονομική τους πολιτική και ταυτόχρονα και τη δομή της οικονομίας των χωρών τους. Αυτό δεν θα συνέβαινε ποτέ αν οι χώρες αυτές δεν επεδίωκαν τη συμμετοχή τους στην ΟΝΕ». Συνεχίζοντας ο συνομιλητής μας επισημαίνει ότι σήμερα πια η ανάγκη μιας σωστής δημοσιονομικής πολιτικής δεν θεωρείται θυσία, αλλά έχει ενσωματωθεί στην κουλτούρα της οικονομικής πολιτικής της χώρας. «Σήμερα αναγνωρίζεται ότι η αυστηρή δημοσιονομική πολιτική όχι μόνο δεν αποτελεί τροχοπέδη για την οικονομική ανάπτυξη, αλλά προϋπόθεσή της».
 Ενας άλλος τομέας στον οποίο βλέπουμε το ευρώ να επισπεύδει διαρθρωτικές αλλαγές είναι ο τομέας της ανασυγκρότησης των επιχειρήσεων. «Ετσι, βλέπουμε κινήσεις, όπως την εξαγορά της Μάνεσμαν από τη Βόνταφον, που θα ήταν αδιανόητες πριν από μερικά έτη».
 Αλλά και στο φορολογικό σύστημα η δημιουργία του ευρώ λειτουργεί θετικά, επισπεύδοντας τις αναγκαίες μεταρρυθμίσεις.
 «Η πρόσφατη αλλαγή στο φορολογικό σύστημα, την οποία είδαμε στη Γερμανία, ήταν
μια αλλαγή την οποία όλοι θεωρούσαν απαραίτητη την τελευταία δεκαετία, αλλά κανείς δεν είχε την πολιτική βούληση να την εφαρμόσει. Ομως το ευρώ την κατέστησε αναγκαία».
 Επίσης, η διαφάνεια και συγκρισιμότητα των τιμών σε πανευρωπαϊκό επίπεδο, την οποία ενθαρρύνει το ευρώ, οδηγεί σε πίεση για μείωση των τιμών σε πανευρωπαϊκό
 «Αν η επιτυχία του ευρώ», συμπεραίνει ο συνομιλητής μας, «είναι συνυφασμένη με
την εφαρμογή διαρθρωτικών αλλαγών στην Ευρώπη -στο ασφαλιστικό, στις αγορές εργασίας κ.τ.λ.- είναι προφανές ότι αυτή η πίεση θα συνεχιστεί. Η δημιουργία του ευρώ είχε ήδη δραματικές επιπτώσεις στη δημοσιονομική πολιτική και θα συνεχίσει να έχει επιπτώσεις στην εφαρμογή των απαιτούμενων μεταρρυθμίσεων».
 Υπάρχουν πολλοί που πιστεύουν ότι η δημιουργία εμπορικών μπλοκ, όπως η Ευρωπαϊκή Eνωση ή η ΝΑΦΤΑ, σε τελική ανάλυση θα έχει δυσμενείς επιπτώσεις στην
ανάπτυξη του διεθνούς εμπορίου. Ομως ο συνομιλητής μας δεν συμμερίζεται αυτή την άποψη: «Οταν πήγα στις Βρυξέλλες, το 1989, η κατηγορία περί μιας "Ευρώπης-φρουρίου" ήταν στα χείλη όλων. Οταν εγκατέλειψα τις Βρυξέλλες, δέκα χρόνια αργότερα, κανείς πια δεν εξέφραζε αυτόν το φόβο».
