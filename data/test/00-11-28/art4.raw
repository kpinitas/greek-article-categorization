«H  ομοφυλοφιλία δεν είναι αμαρτία, ο Θεός μας δέχεται όπως είμαστε» διατείνονται οι θρησκευόμενοι γκέι. Μια ακόμη εκκεντρική τάση που αναπτύχθηκε από τους ομοφυλόφιλους που θέλουν να συμμετέχουν στις θρησκευτικές τελετές χωρίς να κρύβουν την ιδαιτερότητά τους. Οι νεοαφυπνισμένοι αυτοί χριστιανοί θεωρούν άδικη την αποπομπή τους από τη σύγχρονη Eκκλησία και πιστεύουν ότι ο Θεός δεν είναι προκατειλημμένος απέναντι στην ιδιαίτερη σεξουαλική ταυτότητα των πιστών
 Ετσι, ακόμη και όταν οι επίσημοι εκκλησιαστικοί φορείς δεν τους δέχτηκαν στους
κόλπους τους, αυτοί δημιούργησαν τη δική τους θρησκευτική κοινότητα ομοφυλοφίλων. Στην ιστοσελίδα της ga ychristian.org ο κάθε επισκέπτης μπορεί να
μιλήσει για τις θρησκευτικές του προτιμήσεις χωρίς να φοβάται τη λογοκρισία.
 Η συγκεκριμένη σελίδα δεν προπαγανδίζει κανένα δόγμα ούτε απορρίπτει αυτά που βρίσκονται έξω από τα όρια του χριστιανισμού. Σκοπό έχει να προσφέρει στέγη σε
όλους τους ομοφυλόφιλους που έχουν την ανάγκη να πιστέψουν κάπου και δεν γίνονται δεκτοί στις διάφορες ενορίες. Στα παράθυρα επικοινωνίας που υπάρχουν μπορεί ο καθένας να εκφράσει ελεύθερα τις απόψεις του για τη σχέση της «απαγορευμένης» του πίστης με τις ερωτικές του επιλογές και το πιθανότερο είναι ότι θα βρει κάποιους να του συμπαρασταθούν. 
 Ενας ακόμη στόχος αυτής της εικονικής κοινότητας είναι να προσελκύσει ανθρώπους με επιρροή σε εκκλησιαστικά κυκλώματα, ώστε να πείσουν όσο το δυνατόν περισσότερες ενορίες να δέχτουν τους ομοφυλόφιλους στους κόλπους τους.
 Μέσα από τέτοιες διαδικασίες φαίνεται ότι αυτοί που μέχρι πριν από λίγα χρονια
ήταν περήφανοι για τη σεξουαλικότητά τους και αρνήθηκαν να δεχτούν την εικόνα που έδινε η Eκκλησία γι' αυτούς, ζητούν τώρα το δικαίωμα να γίνουν ισότιμα μέλη της παγκόσμιας θρησκευόμενης οικογένειας. Και όταν πλέον γυρνούν εκεί μοιάζει να παλεύουν ξανά τις δεισιδαιμονίες και τις προκαταλήψεις που είχαν αντιμετωπίσει και παλιότερα. Μόνο που αυτή τη φορά απέναντι στην απόρριψη που δέχονται δεν αντιπαραθέτουν την αδιαφορία και την αυτοπεποίθησή τους, αλλά αντίθετα ψάχνουν να βρουν επιχειρήματα που θα αποδεικνύουν ότι δεν είναι άρρωστοι ή δαιμονισμένοι. 
 Εχουν βρει μάλιστα και τον δικό τους προφήτη, τον Ντάνιελ Ελμινιάκ. Εναν ψυχοθεραπευτή με γνώσεις κοινωνικών επιστημών και θεολογίας, που σαν κύριο έργο του έχει την αποκατάσταση των γκέι από τη χριστανική κοινότητα. Ο Ντάνιελ
έχει δώσει μια δική του ερμηνεία των Γραφών, σύμφωνα με την οποία οι παράγραφοι που αναφέρονται στην ομοφυλοφυλία σαν αμάρτημα δεν ήταν υπαγορευμένες από τον Θεό και κατά συνέπεια αντανακλούν το συντηρητισμό και την προκατάληψη της κοινωνίας στην οποία γράφτηκαν. Το βασικό επιχείρημα γι' αυτή τη θέση είναι ότι μια τόσο ρατσιστική διάκριση δεν ταιριάζει με το πνεύμα
του χριστιανισμού και την εικόνα του φιλεύσπλαχνου Θεού που μας υπόσχεται το Ευαγγέλιο. 
 Ο Ντάνιελ και οι οπαδοί του όμως δεν έχουν καταλάβει ότι τα ιερά βιβλία κάθε θρησκείας δεν είναι ανοιχτά σε ερμηνείες και αυτό που απαιτείται από κάθε πιστό δεν είναι να αμφισβητεί αλλά να πιστεύει χωρίς να κρίνει. Αυτά είναι άλλωστε και τα επιχειρήματα των πολέμιων του κινήματος, που δεν είναι άλλοι από την ίδια την Eκκλησία και τους πιστούς της. Σύμφωνα με αυτούς, η ομοφυλοφιλία είναι καταραμένη από τον Δημιουργό και η «προσφυγή» σε αυτή θεωρείται αμάρτημα, ενώ όσοι υιοθετούν αυτή τη συμπεριφορά αντιμετωπίζονται σαν δαιμονισμένοι. 
 Σε αυτή τη λογική έχουν μπει και πολλοί γκέι που, πεισμένοι για την αμαρτία που διαπράττουν, προσπαθούν να ξεριζώσουν το κακό από μέσα τους με προσευχές, μετάνοιες και κηρύγματα. Κάτω από τον τίτλο «πρώην-γκέι» (ex-ga y) κρύβεται ένα
αρκετά δυνατό εκκλησιαστικό κίνημα, που με τους τρόπους που προαναφέραμε προσπαθεί να επαναφέρει στον «ίσιο δρόμο» τους άτυχους παραστραστημένους ομοφυλόφιλους, με αμφιλεγόμενα βέβαια αποτελέσματα.
 Με όλα αυτά όμως φαίνεται ότι ο καιρός που η γκέι ταυτότητα έκανε πιο γόνιμο το χώμα του αντικομφορμισμού έχει περάσει για τα καλά. Στις μέρες μας, οι κραυγές για την ελεύθερη ερωτική επιλογή εξαντλούνται στο πολύχρωμο ασκέρι των
λοβ παρέιντ, ενώ ήδη γεννιούνται τα κινήματα που θα ζητήσουν επανένταξη στην κατεστημένη τάξη πραγμάτων και τις αξίες που τη στηρίζουν. Και σίγουρα είναι παράδοξο για ένα κίνημα που, παρ' όλες τις ακρότητες και τις αντιφάσεις του, αρνήθηκε να ασπαστεί τον καθωσπρεπισμό της κοινωνίας που το φιλοξενούσε, να αποζητά τώρα την αποδοχή από τους παλιούς του αντιπάλους. Το χειρότερο από όλα
είναι ότι έχουμε πλέον εθιστεί τόσο πολύ στην παραδοξολογία, που τίποτα δεν μπορεί να μας εκπλήξει. 
