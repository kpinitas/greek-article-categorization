Καμιά χώρα δεν μπορεί να εγγυηθεί ότι τα βοοειδή της δεν έχουν προσβληθεί από τη νόσο των τρελών αγελάδων δηλώνει ο Eυρωπαίος επίτροπος για την Προστασία των Καταναλωτών, ενώ οι γερμανικές αρχές δεν αποκλείουν την εμφάνιση κύματος κρουσμάτων της ασθένειας Κρόιτσφελντ-Γιάκομπ στη χώρα τους στο μέλλον.
 «Πρέπει να επανεκτιμήσουμε τον κίνδυνο μόλυνσης των Γερμανών καταναλωτών», δήλωσε χαρακτηριστικά ο Ντίτερ Αρνολντ, ειδικός του Ομοσπονδιακού Γερμανικού Ινστιτούτου για την Yγεία των Kαταναλωτών. Δεδομένου ότι ο χρόνος επώασης της νέας μορφής της νόσου Κρόιτσφελντ-Γιάκομπ, που συνδέεται με τη σπογγώδη εγκεφαλοπάθεια των βοοειδών (ΣΕΒ), είναι άγνωστος, «είναι πιθανόν ένα κύμα αυτής της ασθένειας να μη χτυπήσει τη Γερμανία παρά μόνο έπειτα από πολλά χρόνια», τονίζει ο κ. Αρνολντ, προσθέτοντας ωστόσο ότι τα μέτρα που λαμβάνονται πρέπει να αποτρέψουν τον πανικό. Η Γερμανίδα υπουργός Υγείας Αντρέα Φίσερ προειδοποίησε, ωστόσο, ότι ούτε το ηλεγμένο κρέας μπορεί να θεωρηθεί 100% ασφαλές, θυμίζοντας ότι τα τεστ ανίχνευσης εντοπίζουν την ασθένεια όταν αυτή ήδη έχει εκδηλωθεί.
 Στο ίδιο μήκος κύματος και ο Eυρωπαίος επίτροπος για την Προστασία των Καταναλωτών, Ντέιβιντ Μπιρν, ο οποίος τονίζει ότι καμία χώρα δεν μπορεί να είναι σίγουρη πως είναι πλήρως προστατευμένη. Αναφερόμενος στις πληροφορίες ότι η Ιρλανδία σκοπεύει να διοχετεύσει στην αγορά βοδινό κρέας, ισχυριζόμενη ότι δεν έχει αντιμετωπίσει κρούσματα της ασθένειας, ο κ. Μπιρν επισήμανε ότι, αν και η χώρα αυτή εφαρμόζει αυστηρούς ελέγχους, «κανένα κράτος-μέλος της Ε.Ε.
δεν μπορεί να εγγυηθεί πως δεν έχει κρούσματα της ασθένειας των τρελών αγελάδων». «Αυτό που μπορούμε να πούμε με βεβαιότητα είναι ότι προσπαθούμε να μειώσουμε τους κινδύνους», κατέληξε.
 Την ίδια ώρα Τσεχία και Πολωνία προχωρούν σε λήψη μέτρων. Οι αρχές της Τσεχίας
αποφάσισαν την απαγόρευση εισαγωγής ζωικών αλεύρων από τις χώρες της Ε.Ε. προκειμένου να αποτρέψουν τον κίνδυνο εξάπλωσης της ασθένειας. Στη χώρα αυτή η
χρήση ζωικών αλεύρων στις ζωοτροφές απαγορεύεται από το 1991, η εισαγωγή βρετανικού βοδινού από το 1996 και οι εισαγωγές βοδινού και βοοειδών από τη Γαλλία και την Πορτογαλία από την περασμένη εβδομάδα. Η Πολωνία επέκτεινε το εμπάργκο στις εισαγωγές βοδινού κρέατος σε πέντε ακόμη χώρες της Ε.Ε., και συγκεκριμένα στη Γερμανία, το Βέλγιο, τη Δανία, την Ολλανδία και την Ισπανία. Στην Πολωνία ισχύει ήδη εμπάργκο στις εισαγωγές βρετανικού, γαλλικού, ιρλανδικού και πορτογαλικού βοδινού.
 Οι υπουργοί Γεωργίας της Ε.Ε. αναμένεται να συναντηθούν εκ νέου την ερχόμενη Δευτέρα στις Βρυξέλλες, σε μια έκτακτη σύνοδο υπό το φως των νέων εξελίξεων. Σύμφωνα με πηγή προσκείμενη στο Γάλλο υπουργό Γεωργίας, Ζαν Γκλαβανί, η ημερομηνία της 4ης Δεκεμβρίου έχει επιβεβαιωθεί, ενώ δεν έχει οριστικοποιηθεί η ημερήσια διάταξη της συνάντησης. Στα θέματα προς συζήτηση θα περιλαμβάνονται, πάντως, το εμπάργκο των χωρών της Ε.Ε. στο γαλλικό βοδινό, η απαγόρευση των ζωικών αλεύρων σε όλες τις ζωοτροφές και τα νέα κρούσματα στη Γερμανία.
