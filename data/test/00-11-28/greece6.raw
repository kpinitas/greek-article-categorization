Στη μείωση του συντελεστή του προφορικού βαθμού των 9 μαθημάτων της Β' και της Γ' Λυκείου, που εξετάζονται πανελλαδικά για την εισαγωγή στα ΑΕΙ και τα ΤΕΙ, οδηγείται τελικά το υπουργείο Παιδείας.
 Ο κ. Ευθυμίου, όταν ρωτήθηκε χθες από δημοσιογράφους για το θέμα του προφορικού βαθμού με αφορμή δημοσίευμα της «Κυριακάτικης Ελευθεροτυπίας», αλλά
και τη συνέντευξη του υφυπουργού Παιδείας Φ. Πετσάλνικου στον «Τύπο της Κυριακής», δήλωσε: «Σε καμία περίπτωση δεν μελετάται η κατάργηση του προφορικού βαθμού από τη διαδικασία εισαγωγής στα πανεπιστήμια και στα ΤΕΙ». Διευκρινίζοντας όμως τις δηλώσεις του κ. Πετσάλνικου, ο οποίος είχε αφήσει το θέμα ανοιχτό, μίλησε για ένα διαφορετικό σύστημα προσομοίωσης του προφορικού προς τον γραπτό, που θα έχει αποτέλεσμα τη μείωση του συντελεστή, που διαμορφώνει σήμερα κατά 50% την τελική βαθμολογία για κάθε μάθημα.
 Την ίδια στιγμή, στο υπουργείο Παιδείας φτάνουν από πολλές πλευρές, γονιές, φροντιστές αλλά και καθηγητές του Δημοσίου, διαμαρτυρίες για την αναστάτωση που έχει προκαλέσει η συμμετοχή του προφορικού βαθμού στη σχολική ζωή. Οι καταγγελίες αναφέρουν στροφή των μαθητών σε ιδιαίτερα μαθήματα έπειτα από υπόδειξη των καθηγητών προς τους γονείς, αλλά και μια τάση μετεγγραφών από δημόσια προς ιδιωτικά σχολεία.
 Σύγχυση και καθεστώς αμφισβήτησης επικρατεί και στους μαθητές, καθώς βρισκόμαστε κοντά στο τέλος του πρώτου τετραμήνου και έχουν ήδη ξεκινήσει τα διαγωνίσματα προκειμένου να βγει η προφορική βαθμολογία.
 Ο κ. Ευθυμίου απέκλεισε το ενδεχόμενο πάντως να υπάρξουν άλλες αλλαγές στο εξεταστικό σύστημα, πέρα από αυτές που έχει ήδη ανακοινώσει, και κάλεσε τους μαθητές να αρχίσουν τη δουλειά γιατί, όπως είπε, οι εξετάσεις δεν κερδίζονται το Μάρτιο, τον Απρίλιο ή και το Μάιο αλλά από τώρα.
