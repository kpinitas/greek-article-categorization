 Τις ευθύνες του Ισραήλ για τη νέα φάση της μεσανατολικής κρίσης υπογράμμισε η ύπατη εκπρόσωπος του Οργανισμού Ηνωμένων Εθνών για τα Ανθρώπινα Δικαιώματα, Μαίρη Ρόμπινσον, σε γραπτή αναφορά της ύστερα από επίσκεψη που πραγματοποίησε στη δίνη του μεσανατολικού κυκλώνα.
 Η Ρόμπινσον υποστήριξε ότι η ισραηλινή πλευρά κάνει χρήση «υπερβολικής βίας», με αποτέλεσμα και η ίδια η αξιωματούχος των Ηνωμένων Εθνών να αισθάνεται «σοκαρισμένη, αποκαρδιωμένη και συγκλονισμένη» από τις δοκιμασίες που υφίστανται οι Παλαιστίνιοι από τους Ισραηλινούς στα κατεχόμενα εδάφη.
 Η οξύτητα των εκφράσεων που διάλεξε η Ρόμπινσον, μάλιστα, οδήγησαν τον Γιακόβ Λεβί, πρεσβευτή του Ισραήλ στα Ηνωμένα Εθνη, να υποστηρίξει ότι η έκθεση πάσχει από «έλλειμμα ισορροπίας στους χαρακτηρισμούς» και να προσθέσει ότι στις περιπτώσεις που στις εκθέσεις καταδικάζεται το Ισραήλ, η ορολογία που χρησιμοποιείται είναι σαφής κι απόλυτη, ενώ αν πρέπει να καταγραφούν οι παλαιστινιακές ευθύνες τότε αρχίζουν οι ασάφειες και οι αοριστίες.
 Η χθεσινή πρώτη μέρα του Ραμαζανιού σημαδεύτηκε από νέες συγκρούσεις στη Δυτική Οχθη, μετά το θάνατο πέντε Παλαιστινίων από τα πυρά στρατιωτών του Ισραήλ, με τους οποίους ο αριθμός των νεκρών Παλαιστινίων από την έναρξη της νέας κρίσης (28 Σεπτεμβρίου) ανέβηκε σε 290. Η νέα χθεσινή όξυνση περιόρισε τις ελπίδες που είχαν δημιουργηθεί τις προηγούμενες ώρες από την επιτάχυνση των διπλωματικών επαφών, ιδιαίτερα μετά τη συνάντηση του Αραφάτ με δύο συμβούλους του Μπάρακ.
 Ισως, μάλιστα, η όξυνση να οφείλεται εν μέρει και στο ότι αυτές οι συναντήσεις
απέβησαν άκαρπες, όπως δήλωσε στο πρακτορείο Ρόιτερς ο Παλαιστίνιος στρατηγός Αμπντέλ Ραζέκ Aλ Ματζαϊντέχ, που συναντήθηκε με τον Iσραηλινό στρατηγό Γιον Τοβ Σαμία. Ωστόσο, και οι δυο πλευρές εμφανίζονται να έχουν πρόθεση να καταστείλουν τα πάθη. Ο υπουργός Εξωτερικών του Ισραήλ Σλόμο Μπεν Αμί, σε τηλεφωνική επικοινωνία που είχε αρχά προχθές το βράδυ με το γενικό γραμματέα του ΟΗΕ Κόφι Ανάν, ανέφερε ότι η χώρα του θα λάβει «μέτρα οικοδόμησης εμπιστοσύνης» για να χαλαρώσει η ένταση κατά τη διάρκεια του Ραμαζανιού, αν και η πρώτη μέρα κάθε άλλο παρά ειρηνική ήταν. Λίγο αργότερα, ο πρωθυπουργός του Ισραήλ Εχουντ Μπάρακ, μιλώντας στη Σύνοδο του Εργατικού Κόμματος, τάχθηκε υπέρ της εφαρμογής μιας φόρμουλας που θα επιτρέψει να επιτευχθεί η εφαρμογή μιας «τελικής συμφωνίας» με τους Παλαιστινίους, η οποία «θα εφαρμοστεί σταδιακά».
 Η παλαιστινιακή πλευρά, διά του διαπραγματευτή της Αχμέντ Κόρεϊ, έθεσε τρεις όρους για την επανάληψη των διαπραγματεύσεων: Την εφαρμογή των υποχρεώσεων από
το Ισραήλ που προβλέπονται από τις υφιστάμενες συμφωνίες, την έναρξη συνομιλιών σε θέματα ασφαλείας με σκοπό την ασφάλεια των Παλαιστινίων και την πραγματοποίηση διεθνούς ειρηνευτικής διάσκεψης για τη Μέση Ανατολή με τη συμμετοχή των ΗΠΑ, της Κίνας και των ενδιαφερομένων μερών συμπεριλαμβανομένων της Συρίας, του Λιβάνου, της Ιορδανίας και της Αιγύπτου με σκοπό την εξεύρεση βιώσιμης λύσης στο πρόβλημα.
