Ακόμη μία νέα κατηγορία στο μεσοβδόμαδο κουπόνι του στοιχήματος, που δεν είναι άλλη από τη Β  κατηγορία της Γαλλίας. Εκεί όπου προπορεύεται η Λόριαν και ακολουθούν οι Σόσο, Νιόρ και Μονπελιέ.
 Για μια... πρώτη γεύση, θα επιλέξουμε δύο σημεία, το 1.40 της Μονπελιέ την Πέμπτη, αλλά η ευκαιρία ίσως είναι το 2-Χ της πολύ φορμαρισμένης Νιόρ στη Χάβρη. Για μια ομάδα που είναι σε δαιμονιώδη φόρμα, το διπλό με απόδοση 3.00, αλλά και το Χ, αξίζουν το ρίσκο...
 Πέρα από τη Μάγχη, οι Αγγλοι και οι Σκωτσέζοι παίζουν κύπελλα, προσέξτε όμως τους κωδικούς, γιατί στην Αγγλία άλλα ματς είναι οι ρεβάνς για τον πρώτο γύρο του Κυπέλλου κι άλλα (τα περισσότερα) είναι για τον τέταρτο γύρο του Λιγκ Καπ (αγώνες νοκ άουτ).
 Οι αγώνες αυτοί εμπεριέχουν πολύ ρίσκο, αφού πολλές από τις «μεγάλες» ομάδες κατεβαίνουν με πολλούς αναπληρωματικούς! Για παράδειγμα, η Μάντσεστερ Γιουνάιτεντ πληρώνει το... εξωφρενικό 2.90 για διπλό στη Σάντερλαντ, αλλά ποιος ξέρει ποιους παίκτες θα κατεβάσει στο γήπεδο ο Φέργκιουσον; Ακόμη, η Μπέρμιγχαμ είναι ικανή να κάνει ζημιά στη Νιούκαστλ, και... αν κυνηγήσετε τις ακόμη μεγαλύτερες εκπλήξεις, το 1-Χ της σκληροτράχηλης Στόουκ κόντρα στην Λίβερπουλ, ή ακόμη και το 2-Χ της Γουίμπλεντον μέσα στη Μάντσεστερ Σίτι που παραπαίει στην Πρέμιερ, μπορεί να πληρώσουν. Δυσεύρετα τα στάνταρ, λοιπόν, σε Αγγλια-Σκωτία, πιο πιθανοί είναι οι άσοι της Φούλαμ και της Μάδεργουελ και το διπλό της Λίβινγκστον. Ακόμη μία έκπληξη μπορεί να γίνει στο ματς Χίμπερνιαν-Σέλτικ, αφού οι γηπεδούχοι δεν χαρίζονται στους «μεγάλους», η απόδοση του άσου είναι εξαιρετική και οι φιλοξενούμενοι έρχονται από το 1-5 με τη Ρέιντζερς...
 Στα υπόλοιπα ματς, και στη Γερμανία έχουμε κύπελλο (νοκ άουτ αγώνες με παράταση-πέναλτι, αν υπάρχει ισοπαλία στα 90'), και τα στάνταρ είναι... άφαντα! Με ρίσκο θα προτείνουμε άσο την Γκλάντμπαχ, που τα πάει καλά σε αυτή τη διοργάνωση, ενώ παραμονεύουν εκπλήξεις στα ματς Μόναχο-Μπόχουμ και Στουτγκάρδη-Ανόβερο. Κακές οι αποδόσεις των άσων, ίσως κι εδώ να αξίζει το ρίσκο στο Χ-2...
 Τα στάνταρ του κουπονιού, προσφέρονται στην -γενικά αλλοπρόσαλλη φέτος- Γαλλία. Τουλάχιστον εκεί οι αγώνες είναι πρωταθλήματος. 
 Λιλ, Μπορντό, Οσέρ και Λιόν έχουν πολύ καλές πιθανότητες να κερδίσουν στην έδρα τους...
 Κλείνοντας και αφού επαναλάβουμε ότι στα κύπελλα οι εκπλήξεις παραμονεύουν, να αναφέρουμε και μερικούς αγώνες που η ισοπαλία ίσως έχει τον πρώτο λόγο: Ροντά-Φίτεσε στην Ολλανδία, Σάλτσμπουργκ-Τιρόλ στην Αυστρία, Φράιμπουργκ-Λεβερκούζεν στο γερμανικό κύπελλο, Βασκάλ-Λαβάλ στην Β  Γαλλίας και Πάρμα-Ιντερ στο κύπελλο Ιταλίας.
 Είστε σίγουροι ότι θέλετε να παίξετε πολλά λεφτά πάνω σε εθνικές ομάδες, που είτε αδιαφορούν για την κατάληξή τους στα προκριματικά του Ευρωμπάσκετ 2001 (επειδή έχουν ήδη αποκλειστεί), είτε χαλαρώνουν από δω και πέρα την προσπάθειά τους (θεωρώντας πως έχουν ήδη προκριθεί); 
 Η καλύτερη λύση είναι να παίξετε λίγα λεφτά, για λίγα κέρδη. Και να προτιμήσετε τις ομάδες που νομίζετε ότι ξέρετε καλύτερα από τις άλλες. Οπως, για παράδειγμα, την Eθνική Ελλάδας, που παίζει αύριο με την αδιάφορη Λευκορωσία, και δεν θέλει πολύ για να την κερδίσει με πάνω από 10 πόντους διαφορά. 
 Μια δεύτερη επιλογή μας είναι η Ολλανδία, που με την προσθήκη του Ρικ Σμιτς μπήκε γερά στο παιχνίδι της πρόκρισης και θέλει νίκη με 10 πόντους διαφορά για να έχει πλεονέκτημα στην ισοβαθμία με τους Βόσνιους. Θα κυνηγήσει τη διαφορά, οπότε αξίζει να ρισκάρετε μαζί της. 
 Και την Κροατία την έχουμε ικανή να κερδίσει με μεγάλη διαφορά τους Ελβετούς (στο 
40 σταμάτησε το κοντέρ του πρώτου αγώνα!). Οπως και τη Σλοβενία να σαρώσει στην Ισλανδία, αφού παίζει με τη χειρότερη ομάδα της προκριματικής φάσης. Το θέμα είναι αν θα επιμείνουν οι Σλοβένοι σε μια διαφορά ανώτερη των 20 πόντων...
 Από τα υπόλοιπα παιχνίδια, η Ουγγαρία δεν μας πείθει για εύκολη νίκη στη Σλοβακία. Το δε Ισραήλ θα επιδιώξει νίκη στη Φινλανδία για να σιγουρέψει την πρωτιά στον όμιλό του.
