 Ο Πάολο Σόουζα ξεκινάει σήμερα προπονήσεις, οι ελπίδες ωστόσο να προλάβει το αποφασιστικής σημασίας παιχνίδι με την Βαλένθια τη μεθεπόμενη Τετάρτη (2η αγωνιστική, β' φάσης Τσάμπιονς Λιγκ) είναι λίγες. Μέχρι τώρα ο Πορτογάλος άσος του Παναθηναϊκού ακολουθούσε θεραπευτική αγωγή για να ξεπεράσει το πρόβλημα στους προσαγωγούς, που του παρουσιάστηκε στο νικηφόρο ματς με τη Γιουβέντους (8 Νοεμβρίου), στο οποίο μάλιστα είχε σημειώσει το πρώτο γκολ με απ' ευθείας χτύπημα φάουλ (σκορ 3-1).
 Χθες, η ΠΑΛΕΦΙΠ (ο κεντρικός Σύνδεσμος Φιλάθλων ΠΑΟ) παρέλαβε 17.000 εισιτήρια των 5.000, η διάθεση των οποίων ξεκίνησε από το απόγευμα. Υπάρχουν ακόμη εισιτήρια των 7.000, 8.000 και 12.000 δρχ για τους μη οργανωμένους, που μπορούν να απευθύνονται στη θύρα 11 του γηπέδου της Λεωφόρου Αλεξάνδρας και στις μπουτίκ του Παναθηναϊκού.
 Την ώρα που τα μετεγγραφικά σενάρια πυκνώνουν, μετά την υπόσχεση του προέδρου Αγγελου Φιλιπίδη στους οπαδούς (στην κυριακάτικη συνάντηση) ότι «η ομάδα θα ενισχυθεί, βάσει των εισηγήσεων του Αναστασιάδη», το κλίμα για Πφλίπσεν, Σίγκουρτσον κάθε άλλο παρά καλό είναι. Αμφότεροι έχουν χρησιμοποιηθεί ελάχιστα μέχρι τώρα, πράγμα που σημαίνει ότι βρίσκονται εκτός πλάνων του προπονητή. Ο Σίγκουρτσον ήδη κοιτάζει προς την Αγγλία, απ' όπου εξετάζει κάποιες προτάσεις. Από την πλευρά του, ο Γερμανός χαφ αποφεύγει να μιλάει για το θέμα του. Χωρίς αμφιβολία είναι δυσαρεστημένος, θεωρείται πάντως πολύ δύσκολο να δεχτεί να σπάσει το συμβόλαιό του (λήγει τον Ιούνιο) αν δεν αποζημιωθεί.
 Οσον αφορά τις επικείμενες μετεγγραφές, όπως διευκρινίστηκε αρμοδίως, «ο Παναθηναϊκός θα κινηθεί, εφ' όσον βρεθεί κάτι εξαιρετικό, όχι κατ' ανάγκην όνομα, αλλά παίκτης μέχρι 25-26 χρόνων, διαπιστωμένα εξελίξιμος και με κίνητρα για διάκριση».
 Στον αγωνιστικό τομέα προβλήματα δεν υπάρχουν. Στο αδιάφορο βαθμολογικά ματς Κυπέλλου αύριο στο Στάδιο «Νίκος Γκούμας» με την ΑΕΚ (19.45') ο Αναστασιάδης θα χρησιμοποιήσει αρκετούς αναπληρωματικούς. Το ματς με τον Ηρακλή (9η αγωνιστική) θα γίνει την Κυριακή, καθώς το αίτημα του ΠΑΟ για μετάθεσή του μια ημέρα πριν δεν έγινε δεκτό από τους Θεσσαλονικείς. 
