 Οποιος πιστεύει ότι η εξασφάλιση της πρώτης θέσης του ομίλου και τα...καλά λόγια που συνόδευσαν τις εμφανίσεις της στα προκριματικά του Ευρωμπάσκετ του 2001 έφταναν για να ξεθυμάνουν τα κίνητρα και τον ενθουσιασμό της Εθνικής ομάδας εν όψει της αυριανής αναμέτρησης με τη Λευκορωσία, πλανάται πλάνην οικτράν. Aλλωστε, ο Κώστας Πετρόπουλος φρόντισε να «γκαζώσει» τους διεθνείς, απαιτώντας 10 νίκες σε 10 αγώνες, γιατί «τώρα που έχουμε πετύχει το βασικό στόχο μας πρέπει να δείξουμε το χαρακτήρα μας». Κατά μια έννοια, οι τρεις αγώνες που απομένουν μπορούν να χαρακτηριστούν προπαρασκευαστικά παιχνίδια για τα τελικά της Τουρκίας και συμπλήρωμα του ειδικού κύκλου προετοιμασίας που συντελέστηκε στα φιλικά τουρνουά του καλοκαιριού. Συν τοις άλλοις, για τον κόουτς το καθένα έχει το σκοπό του. Για παράδειγμα στην Οπάβα χάρηκε που οι μικροί (Διαμαντόπουλος και Χαρίσης) χρειάστηκε να αντέξουν σε σκληρές μονομαχίες ή, αντίθετα, ενοχλήθηκε από τα νεκρά διαστήματα που ήταν απόρροια της απώλειας συγκέντρωσης και ρυθμού. Για όλα -ευχάριστα ή δυσάρεστα μηνύματα- είχε μια εξήγηση. Εκεί που έδειχνε έτοιμος να «σπάσει» το κεφάλι του ήταν όταν η συζήτηση ερχόταν στην απόδοση του Λάζαρου Παπαδόπουλου. Ο νεαρός σέντερ του Ηρακλή είναι -μέχρι στιγμής- ο μοναδικός από τους παίκτες, που έπαιξαν, ο οποίος δεν έχει ξεδιπλώσει τις αρετές του και δεν έχει πιάσει ούτε ένα καλό διάστημα όσο χρησιμοποιήθηκε. «Ειλικρινά δεν μπορώ να το εξηγήσω» σχολίαζε και αναρωτιόταν ο «Νουρέγεφ» που θέλει να δημιουργήσει όσο περισσότερες λύσεις είναι δυνατόν αλλά και να δώσει στον κάθε παίκτη την αίσθηση ότι μπορεί να διαδραματίσει πρωταγωνιστικό ρόλο. Εκτός από τη νίκη, λοιπόν, αύριο στο Μινσκ ο Ομοσπονδιακός τεχνικός θα προσπαθήσει να «ξυπνήσει» τον Λάζαρο. Οι ενδείξεις λένε ότι πιθανότατα θα τον ξεκινήσει στην αρχική πεντάδα. Αφ' ενός για να τον κάνει να αισθανθεί περισσότερο υπεύθυνος κι αφ' ετέρου για να τον δοκιμάσει περισσότερο χρόνο. «Τον πιστεύω πολύ, γι' αυτό και επιμένω. Είναι από τους ελάχιστους σέντερ στην Ευρώπη που μπορεί σε κάθε παιχνίδι να φτάνει τους 20 πόντους, γιατί έχει και ταλέντο και τεχνική κατάρτιση», σχολίασε.
 Η αποστολή της Εθνικής αναχώρησε το πρωί με πτήση τσάρτερ για το Μινσκ (δεν τον άγγιξε η απεργία στην Ολυμπιακή) χωρίς τον τραυματία Νίκο Χατζηβρέττα. Αντίθετα, ταξίδεψαν με την ομάδα ο Διαμαντόπουλος (υπέφερε από ελαφρά θλάση στο μηρό) και ο Καλαϊτζής (είχε πυρετό) και η συμμετοχή τους θα αποφασιστεί την τελευταία στιγμή.
 Στο μεταξύ, η ΕΟΚ έστειλε εξώδικο διαμαρτυρία στον ΟΠΑΠ, επειδή συμπεριλαμβάνει τους αγώνες της Εθνικής ομάδας στο Στοίχημα. Επί τούτου ο Γιώργος Βασιλακόπουλος ζήτησε ραντεβού με τον υφυπουργό Αθλητισμού, Γιώργο Φλωρίδη, το οποίο όμως θα πραγματοποιηθεί την επόμενη εβδομάδα λόγω της επίσκεψης του Ζακ Ρογκ στην Αθήνα. Πάντως χθες, ο υφυπουργός συναντήθηκε με αντιπροσωπεία παικτών αποτελούμενη από τον πρόεδρο του ΠΣΑΚ Φραγκίσκο Αλβέρτη και τους Σιγάλα-Παπανικολάου. Εκτός από το ασφαλιστικό, συζήτησαν θέματα κοινοτικών αλλά και εγγυήσεων για την καταβολή των αμοιβών τους από τις ομάδες. Εκτός των άλλων, ο πρόεδρος της Ομοσπονδίας (αναχωρεί για το Μόναχο) επιβεβαίωσε εμέσως πλην σαφώς ότι η Εθνική υπολογίζει τον Ιάκωβο Τσακαλίδη για το Ευρωμπάσκετ, διευκρινίζοντας ότι υπάρχουν μαρτυρίες ανθρώπων του Δικαστηρίου στο Λονδίνο που βεβαιώνουν ότι ουδέποτε ο παίκτης υποστήριξε ότι είναι Ρώσος και πως δεν έχει σχέση με την Ελλάδα.
