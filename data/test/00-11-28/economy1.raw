 Δεν αποκλείουν κάποιο ράλι στη Σοφοκλέους τον επόμενο μήνα κάποιοι διαχειριστές αμοιβαίων κεφαλαίων, θέτοντας όμως σαν προϋπόθεση ένα ράλι στα ξένα χρηματιστήρια, που θα τονίσει περισσότερο τα θετικά της μεγάλης μείωσης των επιτοκίων της δραχμής. Ομως η επενδυτική απραξία και η άσχημη τεχνική εικόνα της χρηματιστηριακής αγοράς φαίνεται ότι έχει επηρεάσει αρνητικά και τη
δική τους ψυχολογία, με αποτέλεσμα να μην εμφανίζονται ιδιαίτερα αισιόδοξοι για το άμεσο μέλλον.
 Ο γενικός δείκτης κατέγραψε μικρές απώλειες της τάξης του 0, 28% στις 3.312, 08 μονάδες τη Δευτέρα με τον τραπεζικό κλάδο να κερδίζει έδαφος και τις εταιρείες
των τηλεπικοινωνιών να βρίσκονται κάτω από πίεση, παρά την άνοδο των άλλων ευρωπαϊκών χρηματιστηρίων.
 «Δεν θα απέκλεια κάποιο ράλι στο τέλος του χρόνου, ιδιαιτέρως αν, όπως αναμένεται, οι ξένες αγορές κινηθούν ανοδικά και με δεδομένη τη μεγάλη πτώση των επιτοκίων κατά δυο περίπου ποσοστιαίες μονάδες», λέει στην «Οικονομική-Ε» ανώτερο στέλεχος ΑΕΔΑΚ κρατικής τράπεζας που επιθυμεί να παραμείνει ανώνυμο.
 Ο ίδιος τονίζει ότι αυτό το ράλι θα μπορούσε να «διαχυθεί» και στον Ιανουάριο αν συνοδευόταν από κάποια καλά νέα... Ομως, δεν θεωρεί ότι ένα τέτοιο ράλι θα έχει διάρκεια χωρίς κάποια σημαντική αλλαγή σε επίπεδο διαρθρωτικών αλλαγών ή και εταιρικών νέων.
 Το ίδιο στέλεχος προβληματίζεται για το γεγονός ότι η αύξηση της παραγωγικότητας δεν μεταφράζεται σε διεύρυνση των περιθωρίων κέρδους για πολλές επιχειρήσεις και πιστεύει ότι οι μικρομέτοχοι, αντί να πιέζουν τους επιχειρηματίες να στηρίξουν τις μετοχές τους, θα έπρεπε να τους πιέζουν για να
βελτιώσουν το μάνατζμεντ και την κερδοφορία των επιχειρήσεων.
 «Προσωπικά με προβληματίζει η ποιότητα των κερδών κάποιων επιχειρήσεων, συμπεριλαμβανομένων των τραπεζών και οι χαμηλοί δείκτες αποδοτικότητας κάποιων
 Ομως άλλοι, όπως ο κ. Πέτρος Παπαθανασίου, υπεύθυνος πωλήσεων σε ξένους θεσμικούς της Π&Κ Χρηματιστηριακής, πιστεύουν ότι δεν θα δούμε κάτι το ιδιαίτερο μέχρι το τέλος του χρόνου.
 Ο κ. Παπαθανασίου παρατηρεί ότι υπάρχει μια γενικότερη επενδυτική αδιαφορία, με τους ξένους να είναι ελαφρώς καθαροί πωλητές τελευταία ενώ τον ανησυχεί το γεγονός ότι η ελληνική αγορά δεν αντέδρασε θετικά τη Δευτέρα, που οι άλλες ευρωπαϊκές αγορές σημείωσαν μεγάλα κέρδη.
 «Νομίζω ότι όλοι οι παράγοντες της αγοράς θέλουν να κλείσει αυτή η χρονιά με τον πληθωρισμό να φθάνει στο ανώτερο σημείο του και μετά να πέφτει, όπως και τα επιτόκια. Να ξεκινήσουμε δηλαδή τη νέα χρονιά από σχετικά χαμηλή βάση για να υπάρχει η προοπτική ανόδου», λέει ο κ. Παπαθανασίου που όμως δεν αποκλείει κάποια ανοδική κίνηση στις 3.500 μονάδες μέχρι τα τέλη Δεκεμβρίου.
 Ερωτηθείς για πιθανές κινήσεις που θα αποσκοπούν στην «ωραιοποίηση» της κατάστασης (window dressing) από εγχώρια θεσμικά χαρτοφυλάκια, ο ίδιος τονίζει
 «Οι εταιρείες επενδύσεων χαρτοφυλακίου δεν μπορούν να το κάνουν και τα αμοιβαία κεφάλαια δεν το επιθυμούν», προσθέτει.
 Αναφορικά με τα ξένα κεφάλαια, ο κ. Παπαθανασίου τονίζει ότι χρειάζονται κάποια «δικαιολογία» για να μπουν στην αγορά που ίσως τους δώσει η μείωση της φορολογίας των εισηγμένων επιχειρήσεων και των χρηματιστηριακών συναλλαγών.
 «Πιστεύω ότι υπάρχουν κάποια χρήματα που θα μπορούσαν να μπουν στην ελληνική αγορά αλλά ψάχνουν να βρουν κάποια αιτία για να το κάνουν, ιδιαιτέρως όταν γνωρίζουν ότι η ρευστότητα είναι περιορισμένη», καταλήγει.
 Ο κ. Απόστολος Κωνσταντινίδης, επικεφαλής της Marfin ΑΕΔΑΚ, επιμένει να μην κοιτάζει τον γενικό δείκτη αλλά επιμέρους εταιρείες.
 «Είμαστε σε μια διαδικασία δυσκολιών και ανακατατάξεων εδώ και πολύ καιρό και κάτω υπό την επήρεια των διεθνών αγορών. Πιστεύω ότι οι καλές εταιρείες της μεγάλης και μεσαίας κεφαλαιοποίησης θα αναδειχθούν σε κάποιο σημείο που δεν μπορεί να προσδιορισθεί τώρα με ακρίβεια», τονίζει ο κ. Κωνσταντινίδης.
 Πάντως, ενθαρρυντικά μηνύματα στέλνει η αγορά παραγώγων, με τα συμβόλαια μελλοντικής εκπλήρωσης να διαπραγματεύονται σε premium.
 «Είναι ενθαρρυντικό για τη spot αγορά το ότι τα συμβόλαια μελλοντικής εκπλήρωσης τόσο στον δείκτη FTSE/ASE-20 όσο και στον δείκτη FTSE/ASE-40 διαπραγματεύονταν με premium τόσο σήμερα (Δευτέρα) όσο και την Παρασκευή», λέει ο κ. Αχιλλέας Πορφυρής, επικεφαλής του τμήματος παραγώγων της Ασπίς Χρηματιστηριακής.
 Premium υφίσταται όταν οι τιμές των συμβολαίων είναι υψηλότερα των θεωρητικών τιμών τους, που δίνονται από τα διάφορα μοντέλα αποτίμησης.
 Ο κ.Αλέξης Χρυσοχοΐδης, επικεφαλής της ανάλυσης παραγώγων της Τέλεσις Χρηματιστηριακής παρατηρεί ότι αν παρατηρήσει κανείς την πορεία της ελληνικής αγοράς παραγώγων και των υποκείμενων δεικτών θα διαπιστώσει ότι συνήθως μόνο τα υψηλά premium επιβεβαιώνονται με ανοδικές κινήσεις του ΧΑΑ.
 «Φαίνεται ότι υπάρχει μια τάση στην ελληνική αγορά παραγώγων οι αγοραστές να είναι περισσότεροι των πωλητών, κάτι που μεταφράζεται πολλές φορές σε premium.
Αυτό μπορεί να έχει να κάνει με τον τρόπο σκέψης (mentalit y) των Eλλήνων επενδυτών, » λέει ο κ. Χρυσοχοΐδης, προσθέτοντας ότι η Τελεσις θεωρεί ελκυστική
τη Σοφοκλέους από πλευράς θεμελιωδών δεδομένων αλλά ότι η τεχνική εικόνα της αγοράς δεν είναι καλή.
