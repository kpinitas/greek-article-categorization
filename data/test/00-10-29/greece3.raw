Ενας νέος οδικός άξονας, η Ιονία Οδός, με συνολικό μήκος 460 χιλιόμετρα, με 20 ανισόπεδους κόμβους και σήραγγες συνολικού μήκους 5 χιλιομέτρων, φιλοδοξεί να βγάλει από τη σημερινή απoμόνωση τη δυτική Ελλάδα, από την Καλαμάτα  μέχρι την Κακκαβιά, στα ελληνοαλβανικά σύνορα. 
Το κόστος της παρέμβασης υπολογίζεται ότι θα ξεπεράσει το 1 τρισ. δραχμές, που θα διασφαλιστoύν από ιδιωτικά κεφάλαια. Μόλις την περασμένη εβδομάδα η Ευρωπαϊκή Ενωση έδωσε τη συγκατάθεσή της να κατασκευαστούν τα κομμάτια του βασικού εθνικού δικτύου που υπολείπονται ακόμη και μάλιστα με παραχώρηση της εκμετάλλευσης των διοδίων σε ιδιώτες, για συγκεκριμένο χρόνο. 
Παράλληλα, έγινε και η σχετική δημοσίευση της περίληψης στην Εφημερίδα της Ε.Ε., ώστε να ξεκινήσουν οι διαδικασίες για  την πρόσληψη των χρηματοπιστωτικών και τεχνικών συμβούλων.
- Ηδη το τμήμα από την Πάτρα ώς τον Πύργο είχε περιληφθεί στο πρόγραμμα για την ανακατασκευή του εθνικού δρόμου Κορίνθου-Πατρών, που θα γίνει από ιδιώτες με αντάλαγμα την διαχείριση των διοδίων του. 
Το υπόλοιπο κομμάτι, από τον Πύργο ώς την Καλαμάτα, θα παραμείνει ως έχει με μικρές βελτιώσεις, δεδομένου ότι η Μεσσηνία θα εξυπηρετείται και από τον άξονα Κορίνθου-Τριπόλεως.
- Σήμερα ο ταξιδιώτης που αφήνει πίσω του το Αντίρριο μπαίνει σε πραγματική περιπέτεια: Στα πιο πολλά σημεία του ο δρόμος είναι στενός, ενώ η πρόσβαση των αγροτικών αυτοκινήτων από τους γύρω οικισμούς είναι συνηθισμένο φαινόμενο. Οταν τα έργα θα τελειώσουν, οι οδηγοί θα μπορούν να κινούνται με ταχύτητα 120 χιλιομέτρων και να διανύουν την απόσταση από το Αντίρριο ώς την Κακκαβιά μέσα σε 2 ώρες και 10 λεπτά. 
Λιγότερες από δύο ώρες θα αρκούν τότε για την απόσταση από την Πάτρα ώς την πρωτεύουσα της Μεσσηνίας την Καλαμάτα.
- Ιδιαίτερο βάρος δίνεται στο βόρειο τμήμα, από το Αντίρριο ώς την Κακκαβιά, που έχει μήκος 262 χιλιόμετρα. 
Σε αυτό το κομμάτι θα υλοποιηθούν οι παρακάμψεις του Αγρινίου (34,4 χιλιόμετρα), της Αρτας και της Φιλιππιάδας (23 χιλιόμετρα). 
Και στις 3 περιπτώσεις έχουν ξεκινήσει τα πρώτα έργα, ενώ προγραμματίζεται και η δημοπράτηση και των υπολοίπων τμημάτων των παρακάμψεων, ώστε τα νέα τμήματα να δοθούν στην κυκλοφορία ώς τα τέλη του 2002.
Από την ειδική υπηρεσία του υπουργείου ΠΕΧΩΔΕ είχαν ξεκινήσει οι μελέτες για το οδικό δίκτυο, οι οποίες προβλέπουν την κατασκευή σηράγγων σε επιλεγμένα σημεία του συνολικού δικτύου. 
- Η μεγαλύτερη προβλέπεται να κατασκευαστεί κοντά στην Κλόκοβα, στην Παλιοβούνα αμέσως μετά το Αντίρριο, που θεωρείται το πιο μελανό σημείο του συγκεκριμένου έργου. 
- Μικρότερες σήραγγες προβλέπονται σε άλλα σημεία του δρόμου, κυρίως σε περιοχές που εκτιμάται ότι θα έχουν αρχαιολογικά ευρήματα.
Οι κυκλοφοριακοί φόρτοι δεν είναι ιδιαίτερα υψηλοί στο οδικό αυτό δίκτυο και γίνονται ακόμα μικρότεροι μετά την Αμφιλοχία και τα Γιάννενα. 
- Με αυτό το δεδομένο, οι σχεδιασμοί προβλέπουν κλειστό αυτοκινητόδρομο (δεν υπάρχει πρόσβαση παρά μόνον στους ανισόπεδους κόμβους) με δύο λωρίδες ανά κατεύθυνση και εσωτερική νησίδα ασφαλείας συνολικού πλάτους 14 μέτρων. Μετά την Αμφιλοχία οι εκτιμήσεις αναφέρουν ότι αρκεί μία λωρίδα ανά κατεύθυνση με ενδιάμεση λωρίδα μικρότερου πλάτους. 
- Βασικό στοιχείο του νέου άξονα είναι η υποθαλάσσια ζεύξη Ακτίου-Πρέβεζας, που αναμένεται να δοθεί στην κυκλοφορία στις αρχές του 2001, με καθυστέρηση δύο ετών σε σχέση με το αρχικό χρονοδιάγραμμα που υπήρχε. 
Η σήραγγα, με μήκος 4,7 χιλιόμετρα μαζί με τις προσβάσεις, θα μειώσει τη σημερινή ταλαιπωρία των οδηγών κατά 35 λεπτά.
- Στις μεγάλες παρεμβάσεις, που θα αλλάξουν την εικόνα της δυτικής Ελλάδας, περιλαμβάνονται οι οδικές συνδέσεις με το σημερινό αλλά και το νέο λιμάνι της Ηγουμενίτσας. Ο δρόμος προς το λιμάνι προβλέπεται να είναι έτοιμος μέσα στο πρώτο εξάμηνο του επομένου έτους. 
- Ενα χρόνο αργότερα θα παραδοθεί και το νέο λιμάνι, το οποίο θα διασφαλίζει 12 θέσεις πρυμνοδότησης και θα μπορεί να εξυπηρετεί ταυτόχρονα 7 πλοία. 
