Kερδισμένη από την ενασχόλησή της με τα κοινά εμφανίζεται η πλειονότητα των 300 «πατέρων του έθνους»: Συγκρίνοντας τα περιουσιακά στοιχεία που επισήμως δήλωναν το 1997 με εκείνα που επικαλούνται τώρα, βλέπουμε ότι η τετραετία έκανε τους περισσότερους πιο πλούσιους, είτε βρίσκονται στην κυβέρνηση, είτε στην αντιπολίτευση.
Πολλές από τις δηλώσεις, πάντως, δείχνουν ελάχιστα πειστικές, αφού πολιτικοί με εισοδήματα περί τα 30.000.000 δρχ. ετησίως δηλώνουν μηδαμινές καταθέσεις και φτωχότεροι σε σχέση με παλιά.
Aυτό, πάντως που σαφώς έχει αλλάξει είναι η επενδυτική συμπεριφορά των «300», η οποία ακολουθεί το «ρεύμα»: τότε μόνο ένας στους τέσσερις είχε μετοχές, ενώ σήμερα ένας στους δύο. Tο 50%, δηλαδή.
- Κ. Σημίτης: Ο πρωθυπουργός εμφανίζεται σταθερός και μάλλον «συντηρητικός» στη διαχείριση των οικονομικών του. Επιμένει στις καταθέσεις σε μετρητά, σε ομόλογα κι ένα μικρό μέρος των χρημάτων του είναι τοποθετημένο σε αμοιβαία κεφάλαια.
Το 1995,υπουργός Βιομηχανίας και Εμπορίου, δήλωνε καταθέσεις και επενδύσεις ύψους 30 εκατομμυρίων, ενώ η δήλωση περιλάμβανε κι ένα μικρό ταχύπλοο 4,2 μέτρων. 
Το 1997 οι καταθέσεις του είχαν αυξηθεί σημαντικά: έφταναν τα 102.000.000, επίσης είχε ομόλογα αξίας 14.664.924 δραχμών και αμοιβαία κεφάλαια αξίας 30.000.000 δρχ.
Η πρωθυπουργία, όπως προκύπτει από τη σύγκριση των δηλώσεων του K. Σημίτη, δεν τον ωφέλησε οικονομικά. Φέτος οι καταθέσεις σε δραχμές εμφανίζονται μειωμένες. Ανέρχονται σε 29.540.694, ενώ διαθέτει ομόλογο ης Ευρωπαϊκής Τράπεζας Επενδύσεων, αξίας 70.000 ευρώ, αμοιβαίο κεφάλαιο 21.000.000 και ρέπος 73.500.000. 
- Ο Κ. Καραμανλής παραμένει σταθερός στις προτιμήσεις του σε καταθέσεις κυρίως σε ξένα νομίσματα κι έχει κάνει μερική στροφή από ομόλογα σε αμοιβαία κεφάλαια. 
Το 1997 κατείχε μαζί με τους γονείς του ομόλογα αξίας 274.000.000 δραχμών και καταθέσεις 95.000 δολαρίων, 139.000 μάρκων και 20.000.000 δραχμών. Από τότε έχει αυξήσει την ακίνητη περιουσία του με δυο αγροτεμάχια εμβαδού 4.250 τ.μ. στην τοποθεσία Οσμάν Μπαΐρ στις Σέρρες.
Πάντα από κοινού με τους γονείς του έχει στην Tράπεζα Πίστεως 4.322 λίρες και 65.370 δολάρια. Επίσης μαζί με τον πατέρα του στη Midland 23.565 δολάρια και 22.070 μάρκα. 
Ο πρόεδρος της Ν.Δ. διαθέτει ομόλογα της Ευρωπαϊκής Τράπεζας Επενδύσεων, αξίας 139.000 μάρκων και 95.000 δολαρίων και αμοιβαία  της Χίος 103.364.280 δρχ.
- Ο Νίκος Κωνσταντόπουλος έχει δραχμοποιήσει τα ομόλογά του κι έχει γίνει ελαφρώς φτωχότερος. Το 1997 δήλωνε καταθέσεις 20.000.000 δραχμών και 35.000.000 σε ομόλογα και φέτος έχει καταθέσεις στην Εγνατία Tράπεζα ύψους 45.966.634 δρχ. και ένα ομόλογο προθεσμιακής κατάθεσης ύψους 3.633.964 δρχ.
- Ο Στ. Μάνος φαίνεται ότι έχει χειριστεί πολύ καλά τα οικονομικά του, με αποτέλεσμα να έχει βγάλει πολλά χρήματα, κυρίως από το χρηματιστήριο. Το 1995 κατείχε ομόλογα της Ευρωπαϊκής Τράπεζας Επενδύσεων, αξίας 620.000 μάρκων και μετοχές στην Αλατίνη και τους Μύλους Αγίου Γεωργίου.
Το 1997 είχε μειώσει τις θέσεις του στα ομόλογα σε 409.000 μάρκα και είχε αγοράσει 6.080 μετοχές της ΕΛΚΑ Ασπιώτη. Φέτος δήλωσε πλεόνασμα 570.816.766 δραχμών από αγοραπωλησία μετοχών, ενώ διαθέτει ένα αρκετά πλούσιο χαρτοφυλάκιο.
- Ο Κωνσταντίνος Μητσοτάκης δεν δείχνει να κάνει οικονομικές κινήσεις και παραμένει προσηλωμένος σε ακίνητα στα Χανιά, στην Αθήνα, στον Κάλαμο, στην Αλόννησο, και στη Βοιωτία.
Στα πρωτοκλασάτα στελέχη της κυβέρνησης η κατάσταση εμφανίζεται μικτή. Αλλοι έγιναν πλουσιότεροι κι άλλοι φτωχότεροι (αν πιστέψουμε τις δηλώσεις των ιδίων).
- Ο Γ. Παπαντωνίου την τελευταία πενταετία έχει αυξήσει σημαντικά τις καταθέσεις του. Το 1995 ο υπουργός δήλωνε 30.000.000 δραχμές και 28.000 γαλλικά φράγκα. 
Από το 1997 μέχρι σήμερα κινείται σταθερά γύρω από τα 75 εκατομμύρια. Η διαφορά είναι ότι τότε είχε και δολάρια ΗΠΑ και Καναδά, ενώ τώρα έχει μόνο δραχμές.
Το 1997 δήλωνε καταθέσεις 18.000.000 δραχμών και ομόλογα 5.000.000 και σήμερα δηλώνει καταθέσεις 13-15 εκατομμυρίων, ενώ ελαφρώς μειωμένα εμφανίζονται και τα οικονομικά στοιχεία της συζύγου του.
- Ο Κ. Λαλιώτης, σύμφωνα πάντα με τη δήλωσή του, όλη την προηγούμενη τετραετία όχι μόνο δεν αποταμίευσε ούτε δραχμή, αλλά φτώχυνε κιόλας: Σε σύγκριση με το 1997 εμφανίζει την ίδια ακίνητη περιουσία και δηλώνει φτωχότερος κατά 2.700.000.δραχμές. (Τότε είχε 6, τώρα 3,3).
- Ο Δ. Ρέππας έβγαλε κάποια χρήματα. Το 1997 εμφανιζόταν δίχως καταθέσεις, ενώ σήμερα έχει «στην άκρη» 38.500.000 δραχμές.
Σημαντικά οικονομικά κέρδη εμφανίζουν αρκετά κυβερνητικά στελέχη. Xαρακτηριστικά αναφέρουμε:
- Η Ελισάβετ Παπαζώη δεν είχε μετοχές, ούτε καταθέσεις το 1997. Σήμερα εμφανίζει μεγάλο χαρτοφυλάκιο με 3.500 Πειραιώς, 2.400 Χίου, 335 Εθνικής, 200 ΟΤΕ, 2.000 Πάναφον, έχει όμως μικρότερη ακίνητη περιουσία, ενώ ο Χρ. Βερελής το 1997 είχε μετοχές τραπεζών αξίας 19.650.000 και φέτος το χαρτοφυλάκιό του αποτιμάται σε 165.354.000 δρχ.
Σε καλύτερη οικονομική κατάσταση δεν βρίσκονται μόνο οι κυβερνώντες αλλά και πολλά στελέχη της αξιωματικής αντιπολίτευσης. 
- Ο Γιώργος Αλογοσκούφης, ο επί των Οικονομικών τομεάρχης της Ν.Δ., εμφανίζεται πλουσιότερος κατά 60.000 λίρες Αγγλίας και 8.000.000 δραχμές.
- Ο τομεάρχης Ανάπτυξης της Ν.Δ. Γ. Βουλγαράκης δεν πήγε καθόλου άσχημα. Είναι από τους λίγους που ήδη από το 1997 διέθεταν ένα πλούσιο χαρτοφυλάκιο σε μετοχές και μερίδια αμοιβαίων κεφαλαίων, τα οποία έχουν αποδώσει, αυξάνοντας την περιουσία του και σε ακίνητα.
- Ο Πρ. Παυλόπουλος δηλώνει σχεδόν στάσιμος από απόψεως οικονομικών μεγεθών, ενώ τα εισοδήματά του έχουν μειωθεί περίπου στο μισό. Το 1997 δήλωνε καταθέσεις ύψους 85.000.000 δρχ., 23.000 γαλλικών φράγκων και εισόδημα 74.636.072 δρχ.
Σήμερα οι καταθέσεις του είναι 105.000.000 δραχμές, 15.000 φράγκα και το εισόδημά του 36.600.398 δραχμές.
- Πλειάδα βουλευτών, τέλος, κυβερνητικών κι αντιπολιτευομένων, εμφανίζονται να έχουν αυξήσει σημαντικά τα περιουσιακά τους στοιχεία τα προηγούμενα χρόνια, ενώ όπως προκύπτει από τις συγκρίσεις, οι «πατέρες του έθνους» ακολούθησαν την επενδυτική μόδα. Το 1997, οι 224 από τους 300 δεν δήλωναν μετοχές, ενώ σήμερα 153 είναι τοποθετημένοι στη Σοφοκλέους με μετοχές ή μέσω αμοιβαίων κεφαλαίων.
