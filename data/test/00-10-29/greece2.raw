Μια επιχείρηση αποφόρτισης του κλίματος και αποκατάστασης στοιχειωδών ισορροπιών ετέθη σε εφαρμογή από τη διοίκηση της Οργανωτικής Eπιτροπής, την επομένη της απομάκρυνσης του Κ. Λιάσκα από την Εκτελεστική Επιτροπή. 
Η Γ. Αγγελοπούλου κλείστηκε στο γραφείο της  από  τις  αρχές της εβδομάδας, ρίχνοντας το σύνθημα για εργασιοθεραπεία και τερματισμό των «εχθροπραξιών».
Η απομάκρυνση του προέδρου του ΤΕΕ από το οργανωτικό σχήμα μπορεί να μην έλυσε όλα τα προβλήματα, αλλά τουλάχιστον σκέπασε προσωρινά ορισμένα από αυτά. Τα σενάρια περί «νέου κύματος» εσωτερικού ελέγχου στη διοργανώτρια αρχή, αυτή τη φορά εις βάρος των Π. Συναδινού-Μ. Σίμιτσεκ και με αντικείμενο τη γνωστή υπόθεση του κτιρίου στο Σίδνεϊ, δημοσιεύονται κατόπιν αυτού όλο και σπανιότερα.
- Σύμφωνα με την αισιόδοξη εκδοχή των συνεργατών της Γ. Αγγελοπούλου, τα προβλήματα μπορεί να εκλείψουν σύντομα, εάν ολοκληρωθεί με επιτυχία η επίσκεψη των «αθανάτων» το μήνα Νοέμβριο. Η ίδια φέρεται αποφασισμένη να τους υποστηρίξει σθεναρά, τονίζοντας ότι δεν υπάρχουν άνθρωποι με ανάλογες γνώσεις και κατάρτιση στο συγκεκριμένο αντικείμενο.
- Υπάρχουν, πάντως, και εκείνοι που διαβλέπουν πιθανότητες επίρριψης ευθυνών στα δύο κορυφαία στελέχη της διοργανώτριας αρχής σε περίπτωση που κριθεί σκόπιμο από την κυβέρνηση να επιμείνει στο θέμα των εντυπώσεων που δημιουργήθηκε στο Σίδνεϊ.
Σε μία τέτοια περίπτωση η τύχη των δύο συνεργατών της προέδρου θεωρείται ότι θα είναι κοινή, καθ' όσον τυπικά εμπλέκονται και οι δύο στην υπόθεση της μίσθωσης του Μουσείου Σύγχρονης Τέχνης του Σίδνεϊ (μέσω των εταιρειών «Δεκαθλον» και «Eπαθλον»).
- Παράλληλα, διατυπώνεται η εκτίμηση ότι με την ανάθεση της ευθύνης των ολυμπιακών έργων του 2004 στον αρχιτέκτονα-πολεοδόμο Γιάννη Πυργιώτη μπορεί να ανατραπεί το δυσμενές κλίμα που τροφοδότησε εσχάτως η διαμάχη Κ. Λαλιώτη-Κ. Λιάσκα. 
Ασφαλείς πληροφορίες, που προέρχονται τόσο από το μέγαρο Μαξίμου όσο και από τη λεωφόρο Κηφισίας, αναφέρουν ότι η επιλογή του καθηγητή του Πανεπιστημίου Θεσσαλίας βρίσκει σύμφωνους τους τρεις εμπλεκόμενους πόλους: τον υπουργό Περιβάλλοντος, τον πρωθυπουργικό τεχνικό σύμβουλο Βασίλη Μακρυωνίτη και τη Γιάννα Αγγελοπούλου, με την οποία συνεργάζεται ο Γ. Πυργιώτης ήδη από το 1997.
Χρονικά, η κυβέρνηση πιέστηκε για να καταλήξει άμεσα σε μία επιλογή, ενόψει της συμμετοχής του απομακρυνθέντος στην επιτροπή που καλείται να υπογράψει την ανάθεση της ευθύνης για τη ραδιοτηλεόραση, έως το τέλος του τρέχοντος μηνός. Το γεγονός ότι έμεινε «ορφανή» μία θέση στο 17μελές διοικητικό συμβούλιο του «Αθήνα 2004», από το οποίο προέρχεται ο συγκεκριμένος συνεργάτης, δεν προβληματίζει ιδιαίτερα, καθώς εκτιμάται ότι η κάλυψή της δεν επείγει. 
Αυτό που επείγει, αντίθετα, είναι η προώθηση των διαδικασιών για το Ολυμπιακό Χωριό, που χαρακτηρίζεται αυτή τη στιγμή ως το πλέον «επικίνδυνο» έργο του 2004.
Η παράδοσή του εντός 40 μηνών από σήμερα θεωρείται ανελαστικό χρονικό όριο, που καθίσταται δυσκολότερο να επιτευχθεί όσο εκκρεμούν οι γαλλικές προσφυγές στο Συμβούλιο της Επικρατείας. Είναι δεδομένο ότι το μεγάλο μέρος της ευθύνης, μετά την απομάκρυνση του Κ. Λιάσκα, πέφτει στους ώμους του υπουργού Περιβάλλοντος.
