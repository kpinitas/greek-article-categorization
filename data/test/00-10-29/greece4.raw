Στα γρανάζια της γραφειοκρατίας συνθλίβεται η υγεία των πολιτών. Ο ΕΟΦ, ο Οργανισμός που δημιουργήθηκε για να λειτουργεί ως φύλακας άγγελος του πολίτη απέναντι σε κάθε είδους φάρμακο, ασθενεί βαρέως- 
Αποδιοργανωμένος, με ελλείψεις σε στελέχη και υποδομή αλλά και εγκλωβισμένος στη λογική της δημόσιας υπηρεσίας, δυσκολεύεται σήμερα, σε μια εποχή που τα πάντα κινούνται ταχύτατα, να ανταποκριθεί στον κρίσιμο ρόλο του. Είναι δυσκίνητος. Συχνά τόσο πολύ, που μπορεί να επιφέρει ακόμη και- βλάβες στην ανθρώπινη υγεία.
- Yπεύθυνος κατά τα άλλα για τον έλεγχο και τη διακίνηση των φαρμακευτικών σκευασμάτων στη χώρα, αποτελεί έναν από τους μεγαλύτερους πονοκεφάλους για τους εμπλεκόμενους με την υγεία φορείς. 
Οι έλεγχοι που πραγματοποιεί στα φάρμακα που φθάνουν στους ασθενείς είναι ανεπαρκείς, όπως καταγγέλλουν και παράγοντες του φαρμακευτικού χώρου.
- Οσο για τη διαδικασία απόσυρσης ενός σκευάσματος, τις περισσότερες φορές πραγματοποιείται με καθυστέρηση και εφόσον βέβαια υπάρξει σχετική επίσημη προειδοποίηση από υπηρεσίες του εξωτερικού όπως τον Αμερικανικό Οργανισμό Φαρμάκων (FDA) ή την Ευρωπαϊκή Ενωση.
- Η πρόσφατη περίπτωση των δύο φαρμάκων ευρείας κυκλοφορίας, του Ντιμετάπ και του Ορνέιτ, τα οποία σύμφωνα με μελέτη του πανεπιστημίου του Γέιλ έχουν σοβαρές παρενέργειες στην καρδιά, ανέδειξε άλλη μια φορά το πρόβλημα και απέδειξε πως ο ΕΟΦ υστερεί σημαντικά σε ό,τι αφορά το χρόνο αντίδρασης. 
Με βάση και επίσημη ανακοίνωση του οργανισμού, η όποια δραστηριοποίηση για τα εν λόγω σκευάσματα θα υπάρξει μόνο εάν δοθεί εντολή από φορείς των ΗΠΑ ή της Ε.Ε.
- «Ο ΕΟΦ καθυστερεί να λάβει μια απόφαση για την απόσυρση ενός φαρμάκου κυρίως όταν αυτό παράγεται στην Ελλάδα. Και αυτό εξαιτίας του φόβου της ευθύνης που πρέπει να πάρει αλλά και των οικονομικών επιπτώσεων που μπορεί να έχει μια τέτοια ενέργεια. 
Οταν υπάρχει επίσημη αναφορά από το εξωτερικό για σοβαρές παρενέργειες ενός φαρμάκου, τότε ανταποκρίνεται και τα φαρμακεία έχουν τη δυνατότητα το πολύ μέσα σε μία ημέρα να βγάλουν τα σκευάσματα από τα ράφια τους», εξηγεί ο αντιπρόεδρος του Πανελλήνιου Φαρμακευτικού Συλλόγου, Θ. Αμπατζόγλου, και συμπληρώνει: 
«Μέχρι όμως να ληφθεί η απόφαση για απόσυρση ενός σκευάσματος, αυτό συνεχίζει να κυκλοφορεί κανονικά στην ελληνική αγορά. Kαι αυτό παρ' ότι κάθε χρόνο αποκαλύπτεται ότι τουλάχιστον δύο με τρία φάρμακα που υπάρχουν στη χώρα μας έχουν παρενέργειες πολύ πιο σημαντικές από ό,τι οι θετικές ενέργειες που μπορεί να έχει η ουσία».
-Eνα άλλο από τα βασικά σημεία στο οποίο φαίνεται να χωλαίνει ο ΕΟΦ είναι οι έλεγχοι που πραγματοποιούνται στην αγορά σχετικά με τις συνθήκες διατήρησης των φαρμάκων.
«Ο φορέας δεν διαθέτει αρκετά συνεργεία για να κάνει τους απαραίτητους ελέγχους αλλά και την τεχνική υποδομή. Τα φάρμακα πρέπει να ελέγχονται εάν στα σημεία διάθεσης φυλάσσονται στις κατάλληλες συνθήκες που σχετίζονται με την υγρασία, τα ψυγεία κ.λπ.», υπογραμμίζει ο αντιπρόεδρος του Πανελλήνιου Φαρμακευτικού Συλλόγου.
Ο Αντιπρόεδρος του Συλλόγου Εργαζομένων του ΕΟΦ, Γιάννης Μαλέμης, αναφέρει ότι, για να αποσυρθεί ένα φάρμακο από την ελληνική αγορά με πρωτοβουλία του ΕΟΦ, πρέπει να έχουν παρουσιασθεί αρκετά περιστατικά που να αποδεικνύουν σοβαρές παρενέργειες. 
Οπως διευκρινίζει, «Mόνο με ένα περιστατικό δεν μπορεί να αποσυρθεί ένα φάρμακο. Πρέπει να καταγραφούν πολλά». 
