Οι Παλαιστίνιοι μιλούν για νέα Ιντιφάντα και πράγματι, εκτός από την ιερή οργή και την παλικαριά στο θάνατο, δεν είναι πολλές οι ομοιότητες αυτής της εξέγερσης με εκείνη που άνοιξε το δρόμο για την ειρηνευτική διαδικασία.
Οι συμφωνίες του Οσλο, όπως και κάθε αποφασιστικής σημασίας συνθήκη, ήταν ένα μνημείο ασάφειας, ακριβώς για να προσφέρουν, θα μπορούσε κανείς να πει, τη δυνατότητα της ευελιξίας κατά τη διαπραγμάτευση.
Στα εφτά χρόνια που πέρασαν όμως από τότε, φάνηκαν οι μεγάλες αδυναμίες στην προσέγγιση Ισραήλ -Παλαιστινίων αλλά και οι αποφασιστικής σημασίας αλλαγές, αυτές που ντε φάκτο τις προβάλλει η εξέγερση που ένα μήνα τώρα συγκλονίζει τη Μέση Ανατολή.
Η επίσκεψη του Αριέλ Σαρόν στα τεμένη των Αράβων στην Ιερουσαλήμ, την πόλη που στο όνομά της θα χυθεί πολύ αίμα ακόμη, δεν ήταν παρά η θρυαλλίδα που άναψε τη μεγάλη φωτιά. Στους δρόμους κατέβηκε -όχι μονάχα με πέτρες αλλά και με καλάσνικοφ αυτή τη φορά- ένας λαός που καταπιέζεται από το Ισραήλ και εξεγείρεται για την κατάσταση που ζει δίχως καμία ελπίδα να υλοποιηθούν όσα οι συνθήκες υπόσχονται:
-Το σχέδιο της τελικής συμφωνίας Ισραήλ-Παλαιστινίων έπρεπε να είχε παραδοθεί από το Μάιο για να διατυπωθεί η οριστική μορφή του και να ανακηρυχθεί το παλαιστινιακό κράτος το Σεπτέμβριο. Αλλά η φανερή και η μυστική διπλωματία δεν έχουν αποδώσει στην ουσία τίποτε στους 16 μήνες που βρίσκεται στην εξουσία ο Εχουντ Μπάρακ. Κι αυτή τη στιγμή η Μέση Ανατολή περνά τις δυσκολότερες από την εποχή του Πολέμου στον Περσικό ώρες.
-Η προφορική συμφωνία -το μόνο που μπόρεσε να αποσπάσει ο Μπιλ Κλίντον στην τετραμερή διάσκεψη του Σαρμ Ελ Σέιχ - να σταματήσουν οι συγκρούσεις του ισραηλινού στρατού με τους Παλαιστινίους και να επιστρέψουν τα δυο μέρη στο τραπέζι των διαπραγματεύσεων, δεν κράτησε ούτε 24 ώρες. Οι συγκρούσεις συνεχίζονται και ο διάλογος δεν είναι τώρα παρά μια μακρινή προοπτική. 
-Η διάσκεψη των 22 χωρών του Αραβικού Συνδέσμου, που συνεδρίασαν το περασμένο Σαββατοκύριακο στο Κάιρο επειγόντως για το Παλαιστινιακό, έκλεισε τις εργασίες της όπως αναμενόταν: με λόγια, λόγια, λόγια!
Μόνο συγκεκριμένο αποτέλεσμα, η οικονομική βοήθεια ύψους ενός δισ. δολαρίων που εξασφάλισε ο Αραφάτ για τις οικογένειες των θυμάτων της νέας Ιντιφάντας και για «να διατηρηθεί ο αραβικός χαρακτήρας της Ιερουσαλήμ».
Αφορισμοί κατά του Ισραήλ για τις αγριότητες στα παλαιστινιακά εδάφη διατυπώθηκαν, αλλά ούτε τη διπλωματική απομόνωσή του αποφάσισαν ούτε το όπλο του πετρελαίου, όπως είχε ελπίσει ο Αραφάτ, χρησιμοποίησαν. Οι Παλαιστίνιοι έμειναν και πάλι μόνοι όπως ήταν πάντα...
Η κατάσταση είναι εκρηκτική. Κι ενώ στο Ισραήλ ο κυβερνητικός συνασπισμός καταρρέει, ο Ε. Μπάρακ παγώνει μονομερώς και επ' αόριστον τις διαπραγματεύσεις με τους Παλαιστίνιους.
Ο ισραηλινός πρωθυπουργός, που δεν έχει παρά 30 από τις 120 συνολικά έδρες της Κνεσέτ, επιχειρεί να σχηματίσει «κυβέρνηση εκτάκτου ανάγκης» και για να κρατηθεί στην εξουσία διαπραγματεύεται την είσοδο του Αριέλ Σαρόν σ' αυτήν. Ο καθένας μπορεί να φανταστεί τι σημαίνει μια τέτοια εξέλιξη. Ο αρχηγός του Λικούντ -έχει 19 έδρες στην παρούσα Bουλή- γνωστός ως ο «Χασάπης της Βηρυττού» για το ρόλο του στη σφαγή των Παλαιστινίων στους καταυλισμούς της Σάμπρα και της Σατίλα στο Λίβανο, πουλάει ακριβά τα δεκανίκια του στον Μπάρακ: απαιτεί καίριο υπουργείο, αλλά προπαντός απαιτεί βέτο στην ειρηνευτική διαδικασία. 
Αν ώς αυτή την εβδομάδα -αύριο αρχίζει η νέα σύνοδος της Βουλής- δεν βρεθεί το σχήμα, η κυβέρνηση πέφτει και το ενδεχόμενο πρόωρων εκλογών ενισχύεται σημαντικά.
Ο Μπάρακ, λένε οι επικριτές του, μοιάζει να μην έχει πολιτική στην κρίσιμη αυτή φάση. Η άγνοια σ' ό,τι αφορά τις αντιδράσεις και την ψυχολογία των Παλαιστινίων οδήγησαν στο σημερινό χάος, που το καθιστούν αληθινό εφιάλτη οι πληροφορίες πως ο ισραηλινός στρατός ετοιμάζεται για μεγάλης διάρκειας επιχειρήσεις μέσα στα παλαιστινιακά εδάφη.
Ολα όμως ωχριούν μπροστά στο άλλο σενάριο: να κηρύξει δηλαδή το Ισραήλ «μονομερή διαχωρισμό» από τα παλαιστινιακά εδάφη, οριοθετώντας κατά το δοκούν το ζωτικό χώρο του παλαιστινιακού λαού με φυσικά, πολιτικά και οικονομικά τείχη.
Σ' αυτόν τον κυκεώνα, ο Γιάσερ Αραφάτ προσπαθεί να ελέγξει τις οργανώσεις που σε ενιαίο μέτωπο μοιάζει να τον έχουν πλέον υπερκεράσει. Με μια θαυμαστή σύμπνοια, η Χαμάς, η Τζιχάντ, το «Λαϊκό Μέτωπο-Γενικό Αρχηγείο» του Αχμάντ Τζιμπρίλ, η «Φατάχ-Ιντιφάντα» του Αμπου Μούσα και βεβαίως η Χαντζίμ, ο ένοπλος βραχίονας της Αλ Φατάχ υπό τον Μαρουάν Μπαργκούτι, ακολουθούν κοινό σχέδιο δράσης για τη νέα Ιντιφάντα, που όπως τονίζουν «θα διαρκέσει όσο και η ισραηλινή κατοχή».
Ο βαθμός της επιρροής του Γιάσερ Αραφάτ στους κόλπους της Χαντζίμ στη Ραμάλα δεν είναι σαφής. Ανατέλλων αστήρ στην ένοπλη οργάνωση της θρυλικής Φατάχ είναι ο Μπαργκούτι, 41 χρόνων, εξαιρετικά δημοφιλής, φιλόδοξος και με λαμπρές σπουδές πολιτικών επιστημών. 
Σφήνα στη λαϊκή βάση του Αραφάτ, οι αδελφοί αυτοί προειδοποιούν τον Αραφάτ να μην πάει στη συνάντηση που ο πρόεδρος Κλίντον θέλει να έχει με τον παλαιστίνιο ηγέτη και τον ισραηλινό πρωθυπουργό, αρχές Νοεμβρίου. Στις 15 Νοεμβρίου άλλωστε συνέρχεται το συμβούλιο της Φατάχ και αναμένεται εκεί ο Αραφάτ να κηρύξει το ανεξάρτητο παλαιστινιακό κράτος.
Η κατάσταση είναι τόσο ρευστή και τόσο επικίνδυνη, ώστε ή τα δεινά μιας σύγκρουσης εγκυμονεί ή θα γίνει αφορμή να αποκτήσει η ειρηνευτική διαδικασία νέο περιεχόμενο και νέα αφετηρία. Είναι τόσο εφιαλτική η προπτική της σύγκρουσης, ώστε μόνο τη δεύτερη εκδοχή μπορεί κανείς να σκεφτεί.
