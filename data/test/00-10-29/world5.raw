Οι παράκτιες εταιρείες (offshore) με τους ανώνυμους ιδιοκτήτες τίθενται τώρα στο επίκεντρο του σκανδάλου που έχει ξεσπάσει στη Ρουμανία και εμπλέκει τον ΟΤΕ σε χρηματισμό του πρωθυπουργού Ρ. Βασίλε και τεσσάρων ανώτατων κυβερνητικών αξιωματούχων, προκειμένου ο ελληνικός οργανισμός να αποκτήσει τον έλεγχο του ρουμανικού οργανισμού τηλεπικοινιωνών (Ρομτελεκόμ).
nΤο διεθνές ειδησεογραφικό πρακτορείο Bridge News που ξεκίνησε τις δημοσιεύσεις γύρω από την πολύκροτη έρευνα της ρουμανικής Γερουσίας, σε νεότερο τηλεγράφημά του αναφέρεται συγκεκριμένα στην εταιρεία ΟTERΟM μέσω της οποίας έγινε η εξαγορά του 35% του ρουμανικού «ΟΤΕ» από τον ελληνικό.
n«Ποιοι είναι τελικά οι Ελληνες που έχουν αγοράσει τη Ρομτελεκόμ»; αναρωτήθηκε ο Σερμπάν Σαντουλέσκου (πρόεδρος της Επιτροπής που συνέταξε το πόρισμα) και ανέφερε ότι η ΟΤΕRΟΜ συνεστήθη στις 26 Οκτωβρίου 1998 με έδρα την Κύπρο και μετοχικό κεφάλαιο μόλις 2.000 δολάρια, εκ των οποίων το 85% ανήκει στον ΟΤΕ και το υπόλοιπο 15% σε Ελληνες των οποίων τα στοιχεία δεν έχουν γίνει γνωστά, αλλά - προφανώς- είναι σε γνώση του ΟTE.
nΟ γερουσιαστής δήλωσε επίσης ότι ζήτησε τη βοήθεια της ρουμανικής υπηρεσίας πληροφοριών προκειμένου να αποκαλυφθούν ποιοι είναι οι συνέταιροι του ΟΤΕ, χωρίς όμως αποτέλεσμα μέχρι σήμερα. 
nΟ κ. Σαντουλέσκου επανέλαβε ότι, σύμφωνα με το πόρισμα της Επιτροπής της Γερουσίας, ο ΟΤΕ πλήρωσε «προμήθειες» ύψους περίπου 70 εκατομμυρίων δολαρίων (30 δισ. δραχμών) στον πρώην ρουμάνο πρωθυπουργό Ράντου Βασίλε, τον πρώην υπουργό Αμυνας Βίκτορ Μπάμπιουτς, τον υπουργό Δικαιοσύνης Βαλέριου Στόικα, τον υπουργό Οικονομικών Τραϊάν Ρέμες και τον πρόεδρο του Ταμείου Διαχείρισης Δημόσιας Περιουσίας Ράντου Σάρμπου.
Η ανάγνωση του πορίσματος που εισηγείται την ακύρωση της εξαγοράς, θα συνεχισθεί την ερχόμενη εβδομάδα ενώπιον της Γερουσίας. 
Το πολιτικο-οικονομικό σκάνδαλο, όμως, απασχολεί ήδη την κοινή γνώμη στη Ρουμανία που ετοιμάζεται για εκλογές, ενώ κάποιοι από τους κατηγορουμένους απειλούν με μηνύσεις τα μέλη της επιτροπής.
nΕνας άλλος γερουσιαστής, ο Κ. Γκαβαλιούγκοφ, κατηγόρησε την κυβέρνηση που επέτρεψε στον ΟΤΕ να δημιουργήσει ιδιωτικό μονοπώλιο (στη θέση του κρατικού) και επέβαλε επώδυνες αυξήσεις στα τηλεφωνικά τιμολόγια. Ο ίδιος γερουσιαστής δήλωσε ότι η συμφωνία θεωρείται ακόμη περισσότερο ύποπτη «την στιγμή που περιλαμβάνει άκρως απόρρητα παραρτήματα σε αυτήν».
H όλη υπόθεση της εξαγοράς της Ρομτελεκόμ απασχολεί ήδη την ελληνική Δικαιοσύνη, ενώ πολλές φορές έχουν ασχοληθεί μαζί της τα κόμματα στη Βουλή.
 Η τελική απόφαση της ρουμανικής κυβέρνησης να δώσει τη Ρομτελεκόμ στον ΟΤΕ ελήφθη το Νοέμβριο του 1998, όταν διευθύνων σύμβουλος στον Οργανισμό ήταν ο πληθωρικός Γ. Χρυσολούρης. Λίγες εβδομάδες πριν είχε παραιτηθεί ο πρόεδρος Δημ. Παπούλιας και τον είχε διαδεχθεί ο Βασ. Ράπανος.
 Οταν έγινε ερώτηση στη Βουλή στις 30/10/98 για τους λόγους διαμεσολάβησης της ΟΤΕRΟΜ, ο κ.Χρυσολούρης απήντησε ότι οι μετοχές της Ρομτελεκόμ θα βρίσκονται «στα χέρια» της παράκτιας εταιρείας προκειμένου να μην υπάρξουν προβλήματα με μια μελλοντική μεταβίβαση ποσοστού 5% στη ρουμανική εταιρεία «Γκρίβκο».
Αρνήθηκε όμως να δώσει στοιχεία για το ποιοι ελέγχουν την Γκρίβκο, ενώ βοούσαν οι φήμες για ανώτατους ρουμάνους αξιωματούχους. Σημειωτέον, ότι η Γκρίβκο (εκπροσωπείτο νομικά από τον Αλ. Λυκουρέζο) δεν αγόρασε τελικά το 5% αφού είχε ζητήσει αλλεπάλληλες παρατάσεις για να καταβάλει το ανάλογο τίμημα.
 Ο τότε διευθύνων σύμβουλος του ΟΤΕ Γ. Χρυσολούρης και ο διευθυντής επενδύσεων Π. Νικάκης (παραμένει σε διευθυντικές θέσεις στον ΟΤΕ και τη Ρομτελεκόμ) κατηγορήθηκαν επανειλημμένως ότι απέκρυψαν στοιχεία από τις διαπραγματεύσεις ακόμη και από τα μέλη του Δ.Σ. του Οργανισμού.
 Το Δεκέμβριο του 1999, η Εισαγγελία ασκεί δίωξη σε βαθμό κακουργήματος κατά των Γ. Χρυσολούρη, Π. Νικάκη και της διοίκησης της Ιντρακόμ (Σ. Κόκκαλης, Κ. Τσουκαλίδης) με το σκεπτικό ότι ο ΟΤΕ προέβη σε ριψοκίνδυνες επενδύσεις προκειμένου να επωφεληθούν οι προνομιακοί προμηθευτές του: Ιντρακόμ και Ζίμενς έχουν λάβει χωρίς διαγωνισμό προμήθειες άνω των 250 δισεκατομμυρίων δραχμών από τη Pομτελεκόμ.
Yπενθυμίζεται, άλλωστε, ότι η εξαγορά του «βουλγαρικού ΟTE» από την κοινοπραξία ΟTE και KPN ναυάγησε προ τριμήνου, λόγω των αντιδράσεων της βουλγαρικής πλευράς στην απαίτηση του ΟTE να γίνει η Iντρακόμ αποκλειστικός προμηθευτής του βουλγαρικού οργανισμού.
Σε ολιγόλογη ανακοίνωσή του ο ΟΤΕ δήλωσε ότι η εξαγορά έγινε με απόλυτα διαφανείς διαπραγματεύσεις και το ποσό των 675 εκατομμυρίων δολαρίων ήταν το μοναδικό που καταβλήθηκε. Κύκλοι του Οργανισμού επιχειρούν δε να αποδώσουν το θόρυβο στο «προεκλογικό κλίμα της Ρουμανίας» και υποστηρίζουν ότι η ΟΤΕRΟΜ χρησιμοποιήθηκε «για φορολογικούς λόγους».
Σημειώνεται, πάντως, ότι η ΟΤΕRΟΜ είναι μία από τις εκατοντάδες παράκτιες εταιρείες που δρουν στην Κύπρο και αποτελούν «αγκάθι» για τη διαδικασία ένταξης στην Ευρωπαϊκή Ενωση. Το θέμα της διαφάνειας στην κίνηση των κεφαλαίων θα απασχολήσει εξάλλου και τις επαφές που θα έχει προσεχώς στην Κύπρο ο υπουργός Εθνικής Οικονομίας Γιάννος Παπαντωνίου.
