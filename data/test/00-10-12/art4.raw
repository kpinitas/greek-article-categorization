Υπάρχουν ορισμένα ναυάγια που η αποκάλυψή τους δεν προκαλεί την οδύνη. Αναφερόμαστε βέβαια σε πλοία που έχουν βυθιστεί εδώ και χιλιάδες χρόνια, γεγονός που μας επιτρέπει να τα χαρακτηρίσουμε αρχαιολογικούς θησαυρούς.
 Ενα μικρό μέρος των θησαυρών που κρύβει ο βυθός των ελληνικών θαλασσών έφερε στην επιφάνεια η ελληνο- νορβηγική αρχαιολογική έρευνα, που γίνεται τα τελευταία χρόνια στην ευρύτερη περιοχή Κεφαλονιάς και Ιθάκης.
 Πρόκειται για τρία αρχαία ναυάγια με σημαντικά ευρήματα που «κείτονταν» στο βυθό του Ιονίου πελάγους. Το πρώτο, που εντοπίστηκε ύστερα από πληροφορία ψαρά
της περιοχής σε βάθος 60 μέτρων, είναι ναυάγιο της ρωμαϊκής περιόδου με κύρια ευρήματα αμφορείς. Χρονολογείται μέχρι το 2ο μ.X. αιώνα. Το δεύτερο, επίσης της ρωμαϊκής περιόδου μεταξύ του 1ου και 2ου μ.X. αιώνα, εντοπίστηκε σε βάθος 40 μέτρων. Δίπλα στα υπολείμματα του ξύλινου σκαριού του βρέθηκαν μεταλλικά αντικείμενα και οι αμφορείς τεσσάρων διαφορετικών τύπων. Ναυάγιο διαταραγμένο,
όπως διαπιστώθηκε όπου έχουν δράσει αρχαιοκάπηλοι, πράγμα συνηθισμένο στα ναυάγια των ελληνικών θαλασσών. 
 Τέλος, σε βάθος μεταξύ 15 και 25 μέτρων εντοπίστηκε ένα ναυάγιο το οποίο μετέφερε καλυπτήρες και κεραμίδια, χρονολογείται μεταξύ του 3ου-4ου π.X. αιώνα.
 Οι θησαυροί του βυθού δεν θα έβγαιναν στην επιφάνεια χωρίς τη βοήθεια της νέας
τεχνολογίας και τη συνεργασία της Εφορείας Εναλίων Αρχαιοτήτων με το Τεχνολογικό Πανεπιστήμιο Τρόντχαϊμ της Νορβηγίας και το Νορβηγικό Iνστιτούτο.
 Ολα ξεκίνησαν το 1999, χρονιά που διεξήχθη η προκαταρκτική έρευνα στη θαλάσσια
περιοχή των Β. Σποράδων με σκοπό τη ρύθμιση και την αξιολόγηση των μηχανημάτων
της επιχείρησης. Τα αποτελέσματα υπήρξαν ενθαρρυντικά αφού με τη χρήση των μηχανημάτων εντοπίστηκε ένα άγνωστο βυζαντινό ναυάγιο του 12ου αιώνα.
 Τα αρχαιολογικά ευρήματα εντοπίστηκαν με τη βοήθεια ενός ηχοβολιστικού μηχανήματος, το αποκαλούμενο «ψάρι», που μοιάζει με τορπίλη και το οποίο ρυμουλκείται με μικρή ταχύτητα (μικρότερη από 3 κόμβους) πίσω από το ερευνητικό πλοίο. Το «ψάρι» περιέχει δύο σαρωτές σόναρ οι οποίοι στέλνουν ακουστικά σήματα που μεταβιβάζονται στην οθόνη του υπολογιστή από το βυθό της θάλασσας με τη μορφή γραφημάτων. Η εικόνα σόναρ δεν αποκαλύπτει μόνο ναυάγια αλλά και διάφορες ασυνήθιστες επιφάνειες που οι ειδικοί αξιολογούν και ερευνούν. Στη συνέχεια ένα τηλεκατευθυνόμενο ρομπότ εξοπλισμένο με ψηφιακές κάμερες αναλαμβάνει να εξετάσει και να φωτογραφίσει από κοντά ό,τι έχει εντοπίσει το τεχνολογικό «ψάρι». 
 Η Εφορεία Εναλίων Αρχαιοτήτων δεν διαθέτει τέτοιου τύπου μηχανήματα, τα οποία όπως αντιλαμβάνεστε κοστίζουν πολύ ακριβά. Η εφαρμογή τους στις ελληνικές θάλασσες θα εξασφαλίσει την πλήρη χαρτογράφηση των αρχαιοτήτων με τεχνικά μέσα
αβλαβή για τα αρχαία. Τους προσεχείς μήνες θα εξερευνηθεί συστηματικά η θαλάσσια περιοχή του Ιονίου πελάγους ώστε να εντοπισθεί το πλήθος των εναλίων αρχαίων, τα οποία όπως φαίνεται βρίκονται στο βυθό της θάλασσας.
 Η παρουσίαση των αποτελεσμάτων της επιστημονικής συνεργασίας Ελλάδας-Νορβηγίας
έγινε χθες στο Ζάππειο από τον πρέσβη της Νορβηγίας Jan Wessel Hegg, τον Michael Wedde από το Νορβηγικό Iνστιτούτο, τη γενική γραμματέα του ΥΠΠΟ Λίνα Μενδώνη και την έφορο κ. Δελαπόρτα. 
 Πανέτοιμη είναι η ελληνική ομάδα εναλίων ερευνών για την έβδομη αποστολή της στην Αλεξάνδρεια. «Φεύγουμε στις 2 Νοεμβρίου», έλεγε χθες ο πρόεδρός της Χαρ. Τζάλλας. Αυτή τη φορά, εκτός από την περαιτέρω έρευνα στις γνωστές θέσεις με τα ογκώδη κτίρια που έχουν εντοπισθεί στο λιμάνι της Αλεξάνδρειας, θα ερευνηθεί κατά πόσον είναι σφίγγα το τεραστίων διαστάσεων εύρημα της προηγούμενης αποστολής. Επίσης θα ανελκυσθούν για να συντηρηθούν και οι υπόλοιπες 32 αρχαίες άγκυρες που έχουν βρεθεί στο βυθό με σκοπό να συντηρηθούν
όπως και οι άλλες 10 που έχουν ήδη βγει στην ξηρά.
