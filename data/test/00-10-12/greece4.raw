 «Είμαι αισιόδοξος, αφού έχω απόλυτη εμπιστοσύνη στην ελληνική Δικαιοσύνη, η οποία θα εξετάσει σε λίγες ημέρες την αίτηση της αποφυλάκισής μου». Tάδε έφη Γιώργος Κοσκωτάς, ο οποίος χθες, χαμογελαστός και ευδιάθετος προσπάθησε να πείσει τους δικαστές που θα εξετάσουν την υφ' όρους απόλυσή του, ότι αν βγει από τις φυλακές όπου κρατείται για 12 χρόνια, θα αναλάβει... σύμβουλος επιχειρήσεων.
 Χωρίς άγχος για το αν θα πεισθούν οι δικαστές του Συμβουλίου Πλημμελειοδικών, που πριν από λίγες ημέρες παρέλαβαν μέσω του δικηγόρου του την αίτησή του, έφτασε στο δικαστικό μέγαρο του Πειραιά ο Γιώργος Κοσκωτάς, που το 1988 καταδικάσθηκε σε 25ετή φυλάκιση για την υπεξαίρεση 33 δισ. από τα ταμεία της Τράπεζας Κρήτης.
 Δίπλα του, εκτός από τον δικηγόρο του Παναγιώτη Μιχαλόλια και δύο παράγοντες του Ολυμπιακού, ήταν η 17χρονη κόρη του Αγγελική και ο 19χρονος γιος του Βασίλης, ο οποίος μαζί με την αδελφή του ήρθαν από την Αμερική για να συμπαρασταθούν στον πατέρα τους.
 Χωρίς να κάνει καμιά δήλωση στους δημοσιογράφους που τον πολιόρκησαν με τις ερωτήσεις τους, ο άλλοτε πανίσχυρος άνδρας μπήκε στο γραφείο των τριών δικαστών που αποτελούν το συμβούλιο, όπου παρέμεινε μισή περίπου ώρα.
 Σύμφωνα με πληροφορίες, οι δικαστές περιορίσθηκαν σε τυπικές ερωτήσεις, όπως τι θα κάνει σε περίπτωση που αποφυλακισθεί και πού θα διαμένει μόνιμα, ενώ ο Κοσκωτάς, πάντα σύμφωνα με τις ίδιες πληροφορίες, τους απάντησε ότι θα μείνει στο σπίτι του στην Εκάλη και θα προσπαθήσει να εργασθεί ως σύμβουλος επιχειρήσεων.
 Στη συνέχεια και αφού δήλωσε χαμογελαστός στους δημοσιογράφους ότι «θέλω να δω
τη ζωή σαν σύγχρονος Eλληνας», έφυγε από το δικαστικό μέγαρο με τα παιδιά και τον δικηγόρο του.
 Η αίτησή του θα εξετασθεί τις επόμενες ημέρες, όταν πλέον οι τρείς δικαστές έχουν μελετήσει προσεκτικά τον ατομικό του φάκελο, αλλά και την πρόταση του εισαγγελέα των φυλακών Κορυδαλλού, ο οποίος είχε προτείνει την υφ' όρους απόλυσή του.
