 Το πρώτο κείμενο που εισηγήθηκε η Ελληνίδα επίτροπος Αννα Διαμαντοπούλου είναι μία ανακοίνωση σχετικά με την εξέλιξη της κοινωνικής προστασίας σε μακροπρόθεσμο πλαίσιο για ασφαλείς και βιώσιμες συντάξεις. Το δεύτερο κείμενο με εισηγητή τον αρμόδιο για την εσωτερική αγορά επίτροπο Φρέντερικ Μπολκεστάιν
 Τόσο η Αννα Διαμαντοπούλου όσο και ο Ολλανδός επίτροπος φρόντισαν στην από κοινού συνέντευξη Τύπου που έδωσαν να διευκρινίσουν ότι τα κράτη-μέλη είναι αποκλειστικά αρμόδια για τις αποφάσεις που έχουν σχέση με τα συνταξιοδοτικά ταμεία και τη λειτουργία αυτών.
 Τότε, για ποιο λόγο υιοθετεί κείμενα για το συνταξιοδοτικό τομέα η Επιτροπή; Η
ανακοίνωση της Αννας Διαμαντοπούλου θα αποτελέσει το πλαίσιο συνεργασίας των «15» με στόχο να καταστούν βιώσιμα τα ευρωπαϊκά συνταξιοδοτικά συστήματα που αντιμετωπίζουν την κοινή πρόκληση της γήρανσης του πληθυσμού. Αλλωστε, οι ίδιοι οι αρχηγοί κρατών και κυβερνήσεων των «15» αποφάσισαν, τον περασμένο Μάρτιο στη Λισαβόνα, να αναθέσουν για το θέμα αυτό σε ομάδα υψηλού επιπέδου για την κοινωνική προστασία την εκπόνηση μελέτης με βάση την ανακοίνωση της Επιτροπής. Μια μελέτη που θα υποβληθεί στη Σύνοδο Κορυφής του Δεκεμβρίου στη Νίκαια.
 Η ανακοίνωση, λοιπόν, της Αννας Διαμαντοπούλου δεν προτείνει τίποτε, αλλά προβαίνει σε διαπιστώσεις και προβλέψεις. Κατά την επίτροπο, «η αναλογία των συνταξιούχων ως προς τον ενεργό πληθυσμό θα διπλασιαστεί στο χρονικό διάστημα 2000-2040». Και αυτό θα αποτελέσει πρόσθετη πίεση στα δημόσια οικονομικά των κρατών-μελών. Από την άλλη πλευρά, «οι μεταρρυθμίσεις δεν γίνονται από τη μία ημέρα στην άλλη. Οι συντάξεις πρέπει να είναι βιώσιμες, όχι μόνο οικονομικά αλλά και κοινωνικά». Πρέπει, λοιπόν, να γίνει ευρύτατη συζήτηση μεταξύ των «15», διότι «τα προβλήματα είναι σοβαρά».
 Ερωτηθείσα για ορισμένα δημοσιεύματα, σύμφωνα με τα οποία η Επιτροπή προτείνει
σύνταξη στα 65 και ενοποίηση εισφορών, η Αννα Διαμαντοπούλου έδωσε την εξής -αντί διάψευσης- απάντηση:«Τα συνταξιοδοτικά συστήματα είναι αρμοδιότητα των κρατών-μελών. Δεν πρόκειται και δεν μπορούμε να θεσπίσουμε υποχρεωτικούς κανόνες»...
 Επίσης, η Αννα Διαμαντοπούλου τάχθηκε κατά της γενίκευσης του συστήματος της πρόωρης συνταξιοδότησης στα κράτη-μέλη.
 Η πρόταση οδηγίας του Φρέντερικ Μπολκεστάιν είναι σημαντική, δεδομένου ότι θέτει το θεσμικό πλαίσιο για επενδύσεις των αυτοχρηματοδοτούμενων συνταξιοδοτικών Ταμείων στα χρηματιστήρια και γενικά στην κεφαλαιαγορά. Κατά τον Ολλανδό επίτροπο, οι συνταξιοδοτικοί αυτοί φορείς είναι οι τελευταίες οντότητες του κλάδου χρηματοπιστωτικών υπηρεσιών, οι οποίες δεν είναι σε θέση να δρέψουν τα οφέλη του νομοθετικού πλαισίου που διέπει την εσωτερική αγορά. Η
αξία του ενεργητικού τους ανέρχεται σήμερα σε περίπου 2, 3 δισ. ευρώ και το 2005 θα φτάσει στα 3, 5 δισ. ευρώ. Οι εν λόγω φορείς, που έχουν εξελιχθεί περισσότερο στη Μ. Βρετανία, την Ολλανδία και την Ιρλανδία, καλύπτουν το 25% του πληθυσμού της E.E. H πρόταση δεν καλύπτει τα βασικά κρατικά συστήματα που στηρίζονται στη μέθοδο της τρέχουσας χρηματοδότησης. Επίσης, δεν αφορά τα συνταξιοδοτικά καθεστώτα αποταμίευσης που έχουν καθαρά ατομικό χαρακτήρα.
 Σύμφωνα με την πρόταση, το ταμείο θα υπόκειται στους κανόνες περί επενδύσεων και προληπτικής εποπτείας του κράτους-μέλους στο οποίο έχει συσταθεί. Προβλέπονται μέγιστες τιμές για τα ποσοτικά επενδυτικά όρια, ώστε τα Tαμεία να
μπορούν να λειτουργούν υπό συνθήκες επαρκούς ελευθερίας. Ειδικότερα, τα κράτη-μέλη θα είναι υποχρεωμένα να επιτρέπουν στα Tαμεία να επενδύουν σημαντικό ποσοστό των πόρων τους σε μακροπρόθεσμα περιουσιακά στοιχεία, όπως είναι οι μετοχές - τουλάχιστον 70% των υποχρεώσεων ή του επενδυτικού χαρτοφυλακίου, αντί π.χ. του 35% που ισχύει σήμερα στη Γερμανία και την Αυστρία- και οι αγορές επιχειρησιακών κεφαλαίων. Τα Tαμεία θα μπορούν, επίσης,
να φροντίζουν για την ικανοποιητική διεθνή διαφοροποίηση του χαρτοφυλακίου τους, διότι τα κράτη-μέλη θα είναι υποχρεωμένα να τους επιτρέπουν να επενδύουν
ένα ποσοστό μέχρι 30% σε άλλα νομίσματα πλην εκείνου στο οποίο εκπληρώνονται οι συνταξιοδοτικές υποχρεώσεις του εκάστοτε Tαμείου. Βάσει της πρότασης, τα κράτη-μέλη δεν θα μπορούν να απαιτούν από τα ταμεία να επενδύουν σε συγκεκριμένες κατηγορίες στοιχείων ενεργητικού (π.χ. κρατικά ομόλογα).
 H πρόταση αποβλέπει, επίσης, στη θέσπιση του δικαιώματος των συνταξιοδοτικών φορέων να διαχειρίζονται συστήματα συνταξιοδότησης σε διασυνοριακή βάση, δικαίωμα που δεν τους αναγνωρίζεται σήμερα. Ο Φρέντερικ Μπολκεστάιν ανέφερε ως
παράδειγμα ότι μια μεγάλη πολυεθνική θα μπορούσε να εξοικονομήσει έως και 40 εκατομ. ευρώ αν είχε την ευχέρεια να συγκεντρώσει όλα της τα συνταξιοδοτικά συστήματα σε άλλο Tαμείο, αντί να διαχειρίζεται διαφορετικά Tαμεία σε κάθε κράτος-μέλος.
 Κατά τον Ολλανδό επίτροπο, ένα δεύτερο βήμα θα είναι η παραχώρηση στις εταιρείες και στους εργαζομένους του δικαιώματος να λαμβάνουν φοροαπαλλαγή για
τις εισφορές που καταβάλλουν σε φορείς οι οποίοι εδρεύουν σε άλλα κράτη-μέλη.
