Το κεφάλαιο «Μουσική και Πολιτική», με έμφαση τη σχέση τέχνης και ολοκληρωτισμού όπως εκφράστηκε από το γερμανικό φασισμό, τη σταλινική εξουσία και, στη χώρα μας, μεταπολεμικά μέχρι και τη δικτατορία, θα θίξει η Ορχήστρα των Χρωμάτων τις επόμενες μέρες σε τρεις εκδηλώσεις. Aποσκοπώντας, όπως εξήγησε ο καλλιτεχνικός διευθυντής της, Γιώργος Κουρουπός, σε χθεσινή συνέντευξη Tύπου, στην ευαισθητοποίηση του κοινού σε σχέση με την έξαρση φαινομένων όπως ο εθνικισμός, ο ρατσισμός κι ο αυταρχισμός. «Δεν υπάρχει μεγαλύτερο λάθος», υπογράμμισε, «από το να νομίζει κάποιος πως αυτά τα φαινόμενα αφορούν τους διπλανούς κι όχι εμάς τους ίδιους».
 Αύριο στις 7.30 μ.μ. οργανώνεται δημόσια συζήτηση με θέμα «Μουσική και Πολιτική», συντονιστή τον Γιώργο Κουρουπό κι ελεύθερη είσοδο, στο αμφιθέατρο του Γαλλικού Ινστιτούτου. 
 Ο ιστορικός τέχνης Ανδρέας Ιωαννίδης θα μιλήσει για τον «Ολοκληρωτισμό στην Τέχνη». Η δρ μουσικολογίας Αναστασία Σιώψη για «Ζητήματα ιδεολογίας στο έργο, στην κριτική και την υποδοχή της μουσικής στη Γερμανία του Τρίτου Ράιχ». Ο συνθέτης Θωμάς Σλιώμης για «Ιδεολογία, πολιτική και μουσική στη σύγχρονη Ελλάδα (1950-1980) ». Ο καθηγητής στο Τμήμα Μουσικών Σπουδών του Ιονίου Πανεπιστημίου, Χάρης Ξανθουδάκης, θα μιλήσει με θέμα «Μουσική και σοβιετική πολιτική στη μετεπαναστατική Ρωσία».
 Επειδή ο Ντμίτρι Σοστακόβιτς «είναι μάρτυρας του ιδεολογικού βάρους και της πίεσης που ασκούσε το σταλινικό καθεστώς στην καλλιτεχνική δημιουργία», τη Δευτέρα, στο Μέγαρο, η Ορχήστρα θα παρουσιάσει τη Συμφωνία του αρ. 13. Θα ερμηνεύσει, δηλαδή, «ένα πολύ σημαντικό έργο», κατά τον μόνιμο μαέστρο της Μίλτο Λογιάδη, «που αποτελείται από 5 ποιήματα του Ευγένιου Γεφτουσένκο». 
 Η συμφωνία έγινε γνωστή στη Δύση ως «Μπάμπι Γιαρ» από τον τίτλο του πρώτου ποιήματος που αναφέρεται στη μαζική δολοφονία 33.771 Εβραίων από τους ναζί και
τα ουκρανικά τάγματα ασφαλείας στη χαράδρα Μπάμπι Γιαρ κοντά στο Κίεβο. «Τα υπόλοιπα ποιήματα», συμπλήρωσε ο κ. Λογιάδης, «προβάλλουν απροσδόκητες εικόνες
και θέματα "ταμπού" στην τότε Σοβιετική Ενωση -την καταλυτική δύναμη του χιούμορ μπροστά στο δεσποτισμό, το βάρος του καθημερινού μόχθου, τον τρόμο του
ατόμου που βρίσκεται μπλεγμένο στα νήματα του ανελεύθερου κράτους...».
 Παρά την οικονομική της δυσπραγία, την οποία ο κ. Κουρουπός επικαλέστηκε τρις,
η Ορχήστρα των Χρωμάτων δεν ξέχασε κι αυτή τη φορά την ελληνική μουσική. Ετσι,
θα παρουσιάσει το έργο-παραγγελία «Περίπατος στον Αδη» του Θοδωρή Αμπαζή, σε λιμπρέτο Αλέξη Σταμάτη, την Τρίτη 24 Οκτωβρίου στη «Χώρα». 
 Σ' αυτό το έργο για σολίστ, αφηγητή, παιδική χορωδία και μεγάλη ορχήστρα, οι δημιουργοί πραγματεύονται την εμφάνιση του ναζισμού ως μαζικού κινήματος και την απήχηση του χιτλερικού λόγου στους νέους, επιχειρώντας μια αλληγορική ανάγνωση του παραμυθιού Pied Piper. Στην ίδια συναυλία θα παρουσιαστεί και το αντιφασιστικό έργο των Μπρεχτ-Βάιλ «Τα 7 θανάσιμα αμαρτήματα», με ερμηνευτές τους Αννα Παρλαπάνου, Νίκο Καπέτα, Κώστα Ρασιδάκι, Γιάννη Φίνα και Τάκη Φίνα. Το κάθε αμάρτημα, μάλιστα, θα σχολιάσει σύντομος πρόλογος με την υπογραφή του Γιάννη Ξανθούλη. 
