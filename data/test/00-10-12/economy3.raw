Μεταξύ φθοράς και αφθαρσίας εξακολουθεί να κινείται η αγορά της Σοφοκλέους, εισπράττοντας την περιρρέουσα ανησυχία από τις πολιτικο-οικονομικές εξελίξεις στο εσωτερικό της χώρας, αλλά και το αρνητικό κλίμα που επικρατεί στα μεγάλα ευρωπαϊκά χρηματιστήρια, καθώς πυκνώνουν οι αναταράξεις στην πέραν του Ατλαντικού όχθη.
 Η έλλειψη κεντρικής κατεύθυνσης της αγοράς ήταν παραπάνω από εμφανής κατά τη χθεσινή συνεδρίαση, με το γενικό δείκτη να καταγράφει νευρικές διαδρομές γύρω από τα επίπεδα των 3.900 μονάδων, για να κλείσει τελικά στις 3.883, 2 μονάδες, σημειώνοντας για τρίτη συνεχή ημέρα απώλειες 1, 02%.
 Τις μεγαλύτερες πιέσεις δέχθηκαν οι τίτλοι των Συμμετοχών (-4, 15%) και των εταιρειών λίζινγκ (-3, 68%), ενώ δεν είχαν καλύτερη τύχη και οι μετοχές της Παράλληλης Αγοράς (-3%) οι περισσότερες των οποίων απαξιώθηκαν για μία ακόμη φορά με λίγα κομμάτια, όπως συνηθέστατα συμβαίνει το τελευταίο διάστημα. Η έλλειψη γενικότερου αγοραστικού ενδιαφέροντος, άλλωστε, αποτυπώθηκε στον τζίρο
συναλλαγών που μόλις και μετά βίας έφθασε τα 70 δισ. δρχ., εκ των οποίων τα 5 δισ. δρχ. είχαν τη μορφή πακέτων.
 Με «κενό αέρος» παρομοιάζουν χρηματιστηριακοί κύκλοι την κατάσταση στην οποία έχει βρεθεί κατά τις τελευταίες ημέρες η Σοφοκλέους. Και τούτο γιατί τα μεγάλα
ξένα χαρτοφυλάκια που δραστηριοποιούνται στην εγχώρια αγορά δεν αποφασίζουν να
προβούν σε νέες αγορές, αναμένοντας κατά πάγια τακτική να ξεκαθαρίσει πρώτα ο διεθνής χρηματιστηριακός και οικονομικός ορίζοντας, ενώ την ίδια στιγμή οι Eλληνες θεσμικοί επενδυτές αρκούνται σε κάποιες μικρές αναδιαρθρώσεις χαρτοφυλακίων ή απλώς προβαίνουν σε αμυντικές ενδοσυνεδριακές κινήσεις, καθώς βρίσκονται σε προφανή αδυναμία να προβλέψουν εάν η αγορά θα κινηθεί ελαφρώς υψηλότερα ή θα συνεχιστεί η πορεία καθημερινής φθοράς που έχει ξεκινήσει.
 Η ενίσχυση της θέσης των εταιρειών Αμοιβαίων Κεφαλαίων που είχε διαφανεί τον Αύγουστο, αλλά και κατά τη διάρκεια του Σεπτεμβρίου, όταν ο γενικός δείκτης βρέθηκε εντός ολίγων ημερών να καταγράφει κέρδη 1.000 μονάδων, έχει ανακοπεί τις τελευταίες ημέρες αποστερώντας έτσι τις εταιρείες, αλλά και την ίδια την αγορά από «φρέσκο» χρήμα. Σε ύφεση βρίσκεται εξάλλου και η αγοραστική δραστηριότητα που είχαν επιδείξει ορισμένοι μεγαλομέτοχοι εισηγμένων εταιρειών
εν όψει δημοσιοποίησης από τις αρχές του χρηματιστηρίου των μεριδίων που οι ίδιοι εξακολουθούν να κατέχουν στις εταιρείες τους.
 Οι περίφημες λίστες είδαν το φως της δημοσιότητας και αρκετοί... βασιλιάδες της Σοφοκλέους αποδείχθηκαν γυμνοί ενώπιον του κοινού των επενδυτών, πλην όμως
εξέλιπε (ώς ένα βαθμό) και το κίνητρο που τους είχε ωθήσει στην, έστω και μικρή, αύξηση των μεριδίων τους για λόγους προσωπικού και επιχειρηματικού πρεστίζ...
 Ανασχετικό ρόλο στην αναθέρμανση της επενδυτικής δραστηριότητας θεωρείται εξάλλου ότι διαδραματίζουν οι κατά καιρούς δημοσιευόμενες -ή απλώς «διαρρέουσες»-εκθέσεις ή και σημειώματα ξένων επενδυτικών οίκων που εκτιμούν περιθώρια αύξησης τιμών στη Σοφοκλέους όχι μεγαλύτερα του 10% ώς το τέλος του έτους, αποτρέποντας κατ' αυτό τον τρόπο και τοποθετήσεις ιδιωτών επενδυτών που
θα ήταν διατεθειμένοι να πάρουν το όποιο ρίσκο προσβλέποντας, όμως, σε μεγαλύτερα κέρδη.
 Μέχρι στιγμής, βέβαια, οι περισσότεροι από τους οίκους αυτούς έχουν επιδείξει αδυναμία να προβλέψουν την εκδήλωση ανοδικών ρευμάτων στην ελληνική αγορά, έχοντας ωστόσο πέσει «διάνα» στις προβλέψεις τους για τα κατώτατα σημεία στα οποία θα οδηγούνταν η Σοφοκλέους (βλέπε Morgan Stanle yγια τις 3.400 μονάδες),
κάτι που προσφέρεται αβίαστα για την εξαγωγή χρησιμων συμπερασμάτων.
