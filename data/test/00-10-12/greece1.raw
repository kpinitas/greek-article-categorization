ΘΕΣΣΑΛΟΝΙΚΗ Αυτός είναι παπάς! Ούτε έναν ούτε δύο ούτε τρεις, αλλά 5.652 κρατουμένους αποφυλάκισε παπάς από τη Χαλκιδική, τα τελευταία 22 χρόνια. Πρόκειται για φτωχούς κρατουμένους που φυλακίστηκαν ή διώκονταν για μικροποσά. Είναι ο θαυματουργός ιεροκήρυκας της Ιεράς Μητρόπολης Κασσανδρείας Χαλκιδικής και ιερέας της Ιεράς Μονής Οσίας Ξένης, αρχιμανδρίτης Γερβάσιος Ραπτόπουλος.
 Τα χρήματα για το σημαντικό αυτό έργο προέρχονται μόνο από φτωχούς ανθρώπους -όπως ο ίδιος λέει- «που θέλουν να προσφέρουν αγάπη» και ενημερώνονται για το θεάρεστο έργο από το περιοδικό «Χριστιανικοί παλμοί». Eτσι μαζεύονται τα χρήματα. «Υπάρχει κάποιος από την Τρίπολη που μας στέλνει κάθε μήνα εκατό δραχμές», αναφέρει ενδεικτικά.
 Η «Διακονία Αποφυλακίσεως Απόρων Κρατουμένων και Φυγοποίνων» που δημιούργησε ο
ιερωμένος φροντίζει να ενημερώνεται από τις κοινωνικές υπηρεσίες των φυλακών όλης της Ελλάδας αλλά και τα Αστυνομικά Τμήματα που αναζητούν άπορους φυγόποινους. «Χαρακτηριστική είναι η περίπτωση κάποιου που έμεινε στη φυλακή, πριν από οχτώ με δέκα χρόνια, επειδή δεν είχε να πληρώσει το ποσόν των 400 δραχμών». Οι εξαγοράσιμες ποινές πληρώνονται στα Πρωτοδικεία και οι υπηρεσιακές βεβαιώσεις στέλνονται στα οικεία Αστυνομικά Τμήματα. «Μαζί με τα χρήματα στέλνουμε και μια επιστολή στους κρατουμένους που εξηγούμε το κίνητρό μας, που δεν είναι άλλο από την αγάπη» διευκρινίζει. 
 Τα 22 αυτά χρόνια απελυθερώθηκαν 5.652 κρατούμενοι και το συνολικό ποσόν που δαπανήθηκε αγγίζει τα 250.000.000 δραχμές. Αντικείμενο του έργου είναι οι άποροι Ελληνες και αλλοδαποί κρατούμενοι σε ελληνικές φυλακές, αλλά και Ελληνες κρατούμενοι σε φυλακές της αλλοδαπής που φτάνουν μέχρι τη μακρινή Μαδαγασκάρη. Το θέμα έφερε στη δημοσιότητα η εφημερίδα «Μακεδονία».
 Θρησκευόμενοι πολίτες -επισημαίνει ο πατέρας Γερβάσιος- «επισκεπτόμαστε συχνά τις αγροτικές φυλακές ανά την Ελλάδα και την Κύπρο -και όχι τις δικαστικές και
τις κλειστές για λόγους ασφαλείας- και δίνουμε χαρά σε φυλακισμένους. Μας ενδιαφέρει η κοινωνία των κρατουμένων, για τους οποίους οι περισσότεροι νομίζουν ότι είναι όλοι εγκληματίες». Συμπαραστάτης του είναι η «Αδελφότητα Οσίας Ξένης» που τηρεί βιβλία εσόδων-εξόδων και αρχείο.
 Αν μπορεί μάλιστα να μιλήσει κάποιος για την ανταμοιβή των ανθρώπων που επιτελούν αυτό το έργο, ο ιερέας σημειώνει: «Δεν είναι άλλη από την ηθική ικανοποίηση. Είναι σημαντικό πράγμα να δίνεις χαρά. Γεμίζεις τη ζωή σου».
