 Στον επανέλεγχο χιλιάδων φορολογικών υποθέσεων επιχειρήσεων και ελεύθερων επαγγελματιών που ελέγχθησαν πέρυσι προχωρούν οι ελεγκτικές υπηρεσίες του υπουργείου Οικονομικών, μέχρι τέλος του έτους.
 Xθες, οι έφοροι της Αττικής έλαβαν αυστηρές εντολές για εντατικοποίηση ελέγχων,
με στόχο την ενίσχυση των εσόδων, από την πολιτική ηγεσία του υπουργείου.
 Η περιστολή της φοροδιαφυγής μέσω της έντασης των ελέγχων αποτελεί βασικό μέλημα της ηγεσίας του υπουργείου, επιδιώκοντας ουσιαστικά την έμμεση άντληση φορολογικών εσόδων, αφού, «υπό τον φόβο του ελέγχου», επιχειρήσεις και ελεύθεροι επαγγελματίες αποδεικνύονται πιο συνεπείς και εμφανίζουν υψηλότερα καθαρά κέρδη. Ενδεικτικά είναι τα τελευταία αποκαλυπτικά στοιχεία των δηλώσεων
ΦΠΑ, που ανήλθαν φέτος (εννεάμηνο έτους) σε 4, 7 εκατ. έναντι 2, 8 εκατ. το αντίστοιχο περσινό διάστημα. 
 Με το σκεπτικό αυτό, η πολιτική ηγεσία του υπουργείου έδωσε, σύμφωνα με πληροφορίες, χθες, αυστηρές εντολές στους εφόρους του νομού Αττικής, προκειμένου να εντείνουν τους ελέγχους σε όλο το φάσμα της οικονομικής δραστηριότητας. Μεταξύ άλλων, ζητήθηκε, κυρίως απ' όσους εμφανίζουν υστέρηση έναντι του στόχου τους, να επιδείξουν ιδιαίτερη προσοχή, ώστε να πετύχουν τους
στόχους τους και αν είναι εφικτό να τους ξεπεράσουν.
 Στο πλαίσιο της έντασης των ελέγχων, με εγκύκλιο του υπουργείου Οικονομικών καλούνται οι εφορίες, τα Περιφερειακά Ελεγκτικά Κέντρα (ΠΕΚ) και το Εθνικό Ελεγκτικό Κέντρο (ΕΘΕΚ) να προχωρήσουν μέχρι τέλος του έτους (σ.σ. σε ειδικές περιπτώσεις δίνεται διορία μέχρι τέλος Μαρτίου 2001) σε δειγματοληπτικό επανέλεγχο των φορολογικών υποθέσεων, που είχαν ελεγχθεί κατά το 1999. Ειδικότερα: 
 * Θα ελεγχθεί το 2% από τις υποθέσεις που είχαν ελεγχθεί το 1999 με οριστικό (τακτικό) έλεγχο, ανεξαρτήτως από το αν είχαν περαιωθεί ή είχαν εξαιρεθεί ή λόγω μη αποδοχής των αποτελεσμάτων του ελέγχου από τον φορολογούμενο.
 * Ελέγχεται το 5% των εκκρεμών φορολογικών υποθέσεων (σ.σ. αφορά την εγκύκλιο 1144/98, για κλείσιμο αυτών), που είχαν ελεγχθεί πέρυσι και τελικώς δεν περαιώθηκαν, λόγω μη αποδοχής των αποτελεσμάτων από τον φορολογούμενο.
 Η επιλογή των ελεγχόμενων υποθέσεων θα γίνει με δύο κριτήρια: 
 1. Συσχέτιση ακαθάριστων εσόδων και καθαρών κερδών, με προτεραιότητα σε όσους έχουν μικρότερο ποσοστό καθαρού κέρδους. Οι φορολογούμενοι, που θα επιλεγούν με το κριτήριο αυτό, θα αποτελέσουν το 50% του δείγματος.
 Διευκρινίζεται ότι για επιχειρήσεις που πωλούν αγαθά για λογαριασμό τρίτων ως ακαθάριστα έσοδα λαμβάνονται οι προμήθειες, ενώ για όσους υπάγονταν στα αντικειμενικά κριτήρια ως καθαρά κέρδη θα ληφθούν αυτά που εμφανίζουν στα βιβλία τους και όχι αυτά που προκύπτουν με το αντικειμενικό σύστημα φορολόγησης. 
 2. Το υπόλοιπο 50% θα επιλεγεί με βάση το τελευταίο ψηφίο του φορολογικού τους
μητρώου, που ορίστηκε να είναι ο αριθμός 7.
 Σημειώνεται ότι με τον επανέλεγχο επιδιώκεται, τόσο το οριστικό κλείσιμο των υποθέσεων, όσο και ο έλεγχος των εφοριακών που είχαν κλείσει τις υποθέσεις για
να διαπιστωθεί αν έκαναν σωστά τη δουλειά τους. Αφού στην εγκύκλιο ορίζεται ρητά ότι δεν μπορεί ο επανέλεγχος να γίνει από τον ίδιο υπάλληλο, ενώ σύμφωνα με τη σχετική απόφαση ο προϊστάμενος του συνεργείου επιθεωρητών με ειδικό σημείωμα θα κρίνει την πληρότητα και την ποιότητα του αρχικού ελέγχου κάνοντας
χρήση πέντε διαβαθμίσεων: άριστη, πολύ καλή, καλή, μέτρια και κακή.
