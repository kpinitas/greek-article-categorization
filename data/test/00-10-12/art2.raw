Οι αριθμοί ευημερούν, αποκαλύπτοντας μία αύξηση 8, 41% στα έσοδα του Εθνικού Θέατρου και επιπλέον μείωση των εξόδων του έναντι των προϋπολογισθέντων κατά 16, 41%, σε σχέση με πέρυσι. Το ίδιο το Εθνικό Θέατρο ευημερεί; Και απλά «μία καλή οικονομική εικόνα, υπονοεί και μία εξίσου καλή καλλιτεχνική πορεία; », όπως ερωτήθηκε χθες ο καλλιτεχνικός διευθυντής του Εθνικού Θεάτρου Νίκος Κούρκουλος που νωρίτερα είχε παρουσιάσει τον απολογισμό του θεάτρου για την περίοδο 1999-2000. «Μα αυτό είναι θέμα μιας ολόκληρης ημερίδας», απάντησε για μία ακόμα φορά αντ' αυτού το μέλος του δ.σ. Ελένη Γλύκατζη-Αρβελέρ.
 Ως εκ τούτου θέματα όπως το κατά πόσον το Εθνικό μας Θέατρο είναι ένας θεσμός με ξεχωριστή «προσωπικότητα», αν αυτό που το ενδιαφέρει είναι καταρχήν τα γεμάτα ταμεία, το συναφές θέμα της επιλογής του ρεπερτορίου, των κριτηρίων επιλογής των συνεργατών, συμπεριλαμβανομένων και των νέων συνεργατών της Πειραματικής Σκηνής κ.ά. παραπέμπονται στην ημερίδα. Αντίστοιχα η πλήρης εικόνα της πορείας και των εισιτηρίων του θεάτρου ανά σκηνή (Κεντρική, Νέα, Παιδικό Στέκι, Πειραματική κ.λπ.), πράγμα που θα επιτρέψει και τη συναγωγή συμπερασμάτων για την επιτυχή ή λιγότερο επιτυχή πορεία κάθε σκηνής, παραπέμπεται στο Δεκέμβριο όταν θα γίνει ο ισολογισμός.
 Αυτό που έδωσε όμως χθες στη δημοσιότητα ο κ.Κούρκουλος είναι τα συγκεντρωτικά
στοιχεία για την περίοδο 1999-2000, στοιχεία που μας επιτρέπουν μία (συγκρατημένη) αισιοδοξία αφού το θέατρο: 
  Οι δαπάνες είχαν προϋπολογισθεί στο ύψος των 3 δισ. 535 εκ δρχ., αλλά περιορίστηκαν στα 2δις 955 εκ.δρχ. Το Εθνικό Θέατρο έκανε με άλλα λόγια οικονομία μειώνοντας τα έξοδά του έναντι των προϋπολογισθέντων κατά 16, 41%. 
  Οσον αφορά αυτό καθεαυτό το έργο που παρήγαγε μεταφράζεται σε 895 παραστάσεις με 14 παραγωγές στις σκηνές του και με περιοδείες στην Ελλάδα και το εξωτερικό.
 Τα θετικά ποσοστά δεν συνεπάγονται και την άρση των οικονομικών προβλημάτων του θεάτρου. «Στις δυσκολίες», επισήμανε χθες ο κ.Κούρκουλος, «συμπεριλαμβάνω το σχεδόν μόνιμο πλέον πρόβλημα οικονομικής ρευστότητας που πηγάζει κυρίως από
τη χρόνια δυστοκία των αρμόδιων προϊσταμένων υπηρεσιών και της εποπτεύσουσας το Εθνικό Θέατρο αρχής να προωθήσουν έγκαιρα τουλάχιστον τα προϋπολογισθέντα».
 Βλέπε δηλαδή χρωστούμενα του ΥΠΠΟ, τα οποία ανέρχονται σε 680 εκ. δρχ. Αποτέλεσμα; «Το ταμείο μας», τονίζει ο κ.Κούρκουλος «ήταν και συνεχίζει να βρίσκεται σε οριακή κατάσταση λόγω της ρευστότητας». Αυτό σημαίνει ότι υπάρχει
και πρόβλημα στις μισθοδοσίες; «Αν είχαμε και τέτοιο, εγώ τουλάχιστον δεν θα ήμουν εδώ», απαντά ο Νίκος Κούρκουλος.
 Ενα ακόμα από τα προβλήματα του Εθνικού που απαιτούν άμεσα μέτρα είναι αυτό της «αποκατάστασης και ανακαίνισης του κτιρίου, ζήτημα που εκκρεμεί αδικαιολόγητα». Για το ζήτημα αυτό έχουν γίνει επανειλημμένα διαβήματα στο ΥΠΠΟ, ακόμα πιο έντονα από πέρυσι, αμέσως μετά τους σεισμούς. Ως διατηρητέο το
κτίριο της Αγίου Κωνσταντίνου απαιτεί η οποιαδήποτε επέμβαση ή μελέτη να εγκριθεί καταρχήν από το ΥΠΠΟ, το οποίο όμως κωλυσιεργεί...
 Παρά τα προβλήματα το Εθνικό Θέατρο προχωρά φυσικά. Τα σχέδιά του για τη φετινή σεζόν περιλαμβάνουν την παραγωγή 12 έργων. 
  Στην Κεντρική Σκηνή, των «Δον Ζουάν» του Μολιέρου σε σκηνοθεσία Ν.Μιλιβόγεβιτς και «Κάμινο Ρεαλ» του Τ.Ουίλιαμς σε σκηνοθεσία Ασ.Τομπούλη.
  Στη Νέα Σκηνή, των «Αντίθετη Ψυχολογία» του Τσ.Λάντλαμ, σε σκηνοθεσία Αλ.Μυλωνά και «Ενας Ηρως με Παντούφλες» των Σακελλάριου-Γιαννακόπουλου, σε σκηνοθεσία Γ. Ιορδανίδη.
  Στην Παιδική Σκηνή, των «Ο Τσάρος με τη Μακριά Γενειάδα» και «Οδύσσεια» της Κ.Ρουγγέρη, σε σκηνοθεσία της ιδίας. 
  Στο Κοτοπούλη-Ρεξ, της παραγωγής των «Φοιτητών» του Ξενόπουλου, σε σκηνοθεσία Κ.Τσιάνου. 
  Στην Πειραματική Σκηνή, όπως αναφέραμε αναλυτικά στο προχθεσινό μας φύλλο, θα παρουσιαστούν 3 έργα, εκ των οποίων 2 στο Εργαστήρι Ηθοποιών. Eπίσης 4 θα παρουσιαστούν στον Αδειο Χώρο.
