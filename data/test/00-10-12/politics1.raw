Πυρά αποδοκιμασίας από πολλά στελέχη του ΠΑΣΟΚ συγκέντρωσε χθες ο πρώην γενικός
διευθυντής του ΟΠΑΠ Χρήστος Σαλαλές, ο οποίος επέλεξε να εργαστεί ως νομικός σύμβουλος σε εταιρεία του Σ. Κόκκαλη και υποχρεώθηκε να παραιτηθεί γι' αυτό από την Κεντρική Επιτροπή του ΠΑΣΟΚ με εντολή του Κ. Σημίτη.
 Η περίπτωση Σαλαλέ προκάλεσε νέα δυσάρεστη έκπληξη στο κυβερνητικό στρατόπεδο μετά την περίπτωση Ροκόφυλλου. Ηρθε σε μια στιγμή που η κυβέρνηση αγωνιζόταν να αποκρούσει τις κατηγορίες της αντιπολίτευσης για διαπλοκή και γι' αυτό, προφανώς, η αντίδραση ήταν έντονη. Είναι χαρακτηριστικό ότι την επιλογή του κ.
Σαλαλέ αποδοκίμασε ακόμη και ο πρώην υφυπουργός Αθλητισμού Ανδρέας Φούρας, ο οποίος τον είχε διατηρήσει στη θέση του επί μια τετραετία.
 Ο κυβερνητικός εκπρόσωπος δήλωσε μεν ότι «η επαγγελματική ελευθερία είναι σεβαστή», αλλά πρόσθεσε ότι τα δημόσια πρόσωπα πρέπει να παίρνουν υπόψη τους την ευαισθησία που υπάρχει για τον τρόπο που επιλέγουν να ενταχθούν στον επαγγελματικό στίβο. Ο κ. Σαλαλές -πρόσθεσε- μετά τις εκλογές δεν είχε κρατικό
αξίωμα, επέλεξε αυτή την επαγγελματική δραστηριότητα και κρίνεται γι' αυτή την
 «Ο κ. Σαλαλές έκανε ό,τι έκανε και δικαίωμά του, αλλά και εγώ έκανα αυτό που έπρεπε να κάνω την ώρα που ανέλαβα», δήλωσε ο υφυπουργός Αθλητισμού Γ. Φλωρίδης, εννοώντας ότι εκείνος τον απομάκρυνε από τη θέση του γενικού διευθυντή του ΟΠΑΠ.
 Ο πρώην υφυπουργός Α. Φούρας δήλωσε: «Η ανάγκη για επαγγελματική αποκατάσταση και βιοπορισμό που επικαλείται ο κ. Σαλαλές, δεν ανταποκρίνεται στην υπεύθυνη πολιτική συμπεριφορά που όφειλε να έχει ένα στέλεχος που τιμήθηκε από το ΠΑΣΟΚ».
 Ο Ευάγγ. Βενιζέλος χαρακτήρισε την υπόθεση ενοχλητική και πρόσθεσε: «Eίναι μια
δυσάρεστη έκπληξη για μένα». Ο Ευάγγ. Γιαννόπουλος χαρακτήρισε την επιλογή του
κ. Σαλαλέ «μέγα λάθος», αλλά πρόσθεσε ότι γνώριζε πως «έχει επαγγελματικά προβλήματα». Για «άτυχη κίνηση καθ' όλα μεμπτή», μίλησε ο βουλευτής Βαγγ. Βλασσόπουλος και ο συνάδελφός του Δ. Αλαμπάνος ζήτησε «να φύγουν όλοι οι Σαλαλέδες από το ΠΑΣΟΚ».
 Ο πρώην γενικός διευθυντής του ΟΠΑΠ δήλωσε στο ραδιοσταθμό «Αντέννα» ότι προσφέρει την εργασία του για να ζήσει και αμείβεται με διαφάνεια και καθαρότητα. «Αν υπήρχαν εξυπηρετήσεις ή συναλλαγές ή οτιδήποτε άλλο, ή δεν θα χρειαζόταν να δουλέψω ή θα έπαιρνα μια αργομισθία στα κρυφά. Δεν έχω τέτοιου είδους σχέσεις», πρόσθεσε.
 Σε ανακοίνωσή της η εταιρεία «Θρύλος Α.Ε.», στην οποία προσελήφθη ο κ. Σαλαλές, αναφέρει ότι για να πετύχει τους στόχους της «χρειάζεται τη συνδρομή αποδεδειγμένα ικανών στελεχών, ανθρώπων που, εκτός από τη μεγάλη εμπειρία τους
στα επιχειρηματικά δρώμενα, πιστεύουν στα οράματα και τους στόχους του Ολυμπιακού». Και προσθέτει ότι «ερευνά και ανευρίσκει τέτοια στελέχη απ' όποιο
χώρο κι αν προέρχονται αυτά». Η εταιρεία χαρακτηρίζει αβάσιμες τις κατηγορίες για το δήθεν ύποπτο της συνεργασίας του κ. Σαλαλέ μαζί της και επικρίνει μερίδα του Τύπου για τα δημοσιεύματά του.
 Διαψεύδει ο Xρήστος Pοκόφυλλος με γραπτή δήλωσή του δημοσίευμα της εφημερίδας «Aδέσμευτος Tύπος του Pίζου», ότι κατέχει μετοχές σε εταιρεία της ακτοπλοΐας και επιφυλάσσεται να προσφύγει στη Δικαιοσύνη εναντίον της εφημερίδας. Παράλληλα, υποστηρίζει ότι η μικρή συμμετοχή του αδερφού του σε εταιρεία άσχετη με τη MINΟAN χρησιμοποιήθηκε «ως δόλος έντεχνα, για να δημιουργηθεί ψευδώς η εντύπωση τάχα της δικής του ανάμιξης». Παράλληλα, με δική του δήλωση ο αδερφός του Στάθης Pοκόφυλλος τονίζει ότι συμμετέχει στην εταιρεία «Θαλάσσιες Tαχυμεταφορές» με μετοχές αξίας 4.000.000 δρχ., υποστηρίζει όμως ότι αυτή η εταιρεία δεν έχει καμία συμμετοχή ή συνεργασία με τη MINΟAN FLYING DΟLFINS.
