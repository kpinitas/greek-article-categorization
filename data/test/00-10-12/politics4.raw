 Mε δύο...φάουλ σε βάρος της κομματικής γραμμής, δύο πρωτοκλασάτων και συγκεκριμένα του επίτιμου Προέδρου της N.Δ. K. Mητσοτάκη και του υπουργού Επικρατείας του ΠAΣΟK M. Παπαϊωάννου, και με μια ντρίμπλα του εισηγητή του κυβερνώντος κόμματος Ε. Βενιζέλου επήλθε, όπως όλα δείχνουν, η συναίνεση των δύο μεγάλων κομμάτων στον τρόπο επιλογής των κορυφαίων της Δικαιοσύνης, που παραμένει ως έχει.
 Το Υπουργικό Συμβούλιο θα συνεχίσει να επιλέγει τους προέδρους και τους αντιπροέδρους του ΣτΕ, του Αρείου Πάγου και του Ελεγκτικού Συνεδρίου. Χωρίς να
προηγείται προεπιλογή τους από Εκλεκτορικό Σώμα (η αρχική πρόταση του ΠAΣΟK) ή
από τις Ολομέλειες των αντίστοιχων Ανώτατων Δικαστηρίων (η αρχική πρόταση της N.Δ.). Hδη βέβαια (κι αυτό έπαιξε καθοριστικό ρόλο) τα δύο κόμματα είχαν συμφωνήσει από προχθές το βράδυ, στη συζήτηση της Αναθεώρησης του Συντάγματος,
πως η θητεία των κορυφαίων της Δικαιοσύνης θα είναι τετραετής.
 Η χθεσινή συζήτηση πάντως σημαδεύτηκε και από τις «τολμηρές» απόψεις του υπουργού Δικαιοσύνης Μ. Σταθόπουλου που κι αυτός έκρινε πως «το σύστημα επιλογής των κορυφαίων της Δικαιοσύνης, με τα λιγότερα μειονεκτήματα είναι το ισχύον».
 Ο κ. Σταθόπουλος ανέφερε πως θα πρέπει να υπάρξει πρόβλεψη, ότι με νόμο ορίζεται ο τρόπος εισόδου σε κατώτερο βαθμό στο Δικαστικό Σώμα αλλά και σε ανώτερο βαθμό. Προχωρώντας τη σκέψη του έκανε λόγο για εισδοχή σε ανώτερο βαθμό στο Δικαστικό Σώμα ακόμη και μη δικαστικών (ακαδημαϊκοί, δικηγόροι) «έτσι ώστε να πετύχουμε να μην γίνει κράτος εν κράτει», είπε. Ο ίδιος βέβαια έσπευσε να χαρακτηρίσει «τολμηρή» τη σκέψη του και να επισημάνει: «Ξέρω ότι θα
είναι αντίθετοι οι δικαστές αλλά δεν ξέρω αν η αντίθεσή τους αυτή θα οφείλεται
σε επαγγελματικούς λόγους ή λόγους που αφορούν το γενικότερο συμφέρον».
 Πάντως ο Ε. Βενιζέλος αμέσως μετά παρενέβη, θέλοντας όπως είπε να μη δημιουργηθούν παρεξηγήσεις και υπογράμμισε ότι μπορεί να είναι ρηξικέλευθη και
να τον γοητεύει η άποψη για την εισδοχή σε ανώτερο βαθμό αλλά χωρίς προδικασία, θα υπάρξει πολιτική σύγκρουση με το Δικαστικό Σώμα.
 Διαφοροποιημένος από την πρόταση του ΠAΣΟK για την επιλογή της ηγεσίας των Ανώτατων Δικαστηρίων εμφανίστηκε ο Μ. Παπαϊωάννου. «Καλύτερα να μείνουμε σ' αυτό που ισχύει σήμερα» είπε. Ανέφερε πως η πρόταση της N.Δ. θα οδηγήσει σε «φατριασμό» στο χώρο της Δικαιοσύνης και θα συμβάλει στη λογική της ενίσχυσης του κράτους των δικαστών. Ενώ, για το Εκλεκτορικό Σώμα που προτείνει το ΠAΣΟK είχε ενστάσεις, λέγοντας πως θα αρχίσει η συναλλαγή και η διαφθορά από τη στιγμή που δικηγόροι και καθηγητές μετέχοντας σ' αυτό θα έχουν αυτή την εξουσία της προεπιλογής.
 Λίγο αργότερα ο επίτιμος πρόεδρος της N.Δ. K. Mητσοτάκης ανέφερε πως τίποτα απ' αυτά που προτείνεται, από ΠAΣΟK και N.Δ., «δεν είναι απόλυτα ικανοποιητικό». Εξέφρασε δε την άποψη πως ο καθορισμός της θητείας αρκεί αφού αντιμετωπίζει το θέμα σε σημαντικό ποσοστό.
 Ο Ε. Βενιζέλος δεν έχασε την ευκαιρία και είπε: «Ως εισηγητής συμφωνώ, αν πιστεύετε ότι η θητεία αρκεί, αν αυτή είναι θέση της N.Δ.».
 Ο Κ. Μητσοτάκης τού αντέτεινε ότι «δεν υπάρχει κομματική πειθαρχία στο θέμα του Συντάγματος» και οι βάσεις για τη συναίνεση μπήκαν.
 Η N.Δ. πάντως, αν και την τελική της γνώμη θα τη διατυπώσει σήμερα, φαίνεται να αποδέχεται την πρόταση του ΠAΣΟK για να εκδικάζονται διαφορές σχετικά με τις κάθε είδους αποδοχές και τις συντάξεις των δικαστικών λειτουργών από ανώτατο ειδικό δικαστήριο. Διαφωνεί όμως με το ΠAΣΟK ως προς την αριθμητική ισορροπία σ' αυτό, δικαστικών λειτουργών και μη.
 Από την πλευρά τους τα δύο άλλα κόμματα της αντιπολίτευσης διατύπωσαν τις αντιρρήσεις τους όσον αφορά το ρόλο της κυβέρνησης στην επιλογή των κορυφαίων της Δικαιοσύνης. Χαρακτηριστικά ο εισηγητής του KKE A. Σκυλλάκος ζήτησε η απόφαση του Εκλεκτορικού Σώματος να είναι δεσμευτική για την κυβέρνηση. Να αποφασίζει το Σώμα οριστικά και αμετάκλητα ότι αυτός θα γίνει πρόεδρος του Αρείου Πάγου, ο άλλος θα γίνει εισαγγελέας.
 Ο εισηγητής του ΣYN Φ. Kουβέλης εξέφρασε κι αυτός την αντίθεσή του στις τελικές κρίσεις της εκτελεστικής εξουσίας.
