Στους Aμερικανούς οικονομολόγους Τζέιμς Τζ. Χέκμαν και Ντάνιελ Λ. Μακφάντεν απένειμε χθες η Βασιλική Σουηδική Ακαδημία Επιστημών το Νόμπελ Οικονομίας 2000, επιβραβεύοντάς τους για την ανάπτυξη θεωρίας και μεθόδων στατιστικής ανάλυσης της συμπεριφοράς των ατόμων και των νοικοκυριών. 
 Οι δύο Aμερικανοί καθηγητές ανέπτυξαν θεωρίες οι οποίες συνέβαλαν τα μέγιστα στη δημιουργία εκπαιδευτικών προγραμμάτων απασχόλησης καθώς και συστημάτων επικοινωνιών και συγκοινωνιών.
 Η Σουηδική Aκαδημία εγκωμίασε τους δύο οικονομολόγους για τη δουλειά τους στον
τομέα της Μικροοικονομετρίας, η οποία συνδυάζει τόσο τα οικονομικά όσο και τη στατιστική: Μια μεθοδολογία μελέτης μικρο-δεδομένων, όπως, για παράδειγμα, οικονομικές πληροφορίες για μεγάλες ομάδες ατόμων, νοικοκυριών ή εταιρειών.
 Η μεγαλύτερη διαθεσιμότητα τέτοιου είδους στοιχείων επέτρεψαν εμπειρικές μελέτες σε διάφορα ζητήματα, όπως τι καθορίζει την απόφαση ενός ατόμου να εργαστεί, και αν ναι, πόσες ώρες. Επιπλέον, πώς τα οικονομικά κίνητρα επηρεάζουν αποφάσεις για την εκπαίδευση, την απασχόληση ή την τοποθεσία της κατοικίας.
 Επίσης, τις επιδράσεις διαφορετικών εκπαιδευτικών προγραμμάτων στο εισόδημα και την απασχόληση. Οι Τζέιμς Χέκμαν και Nτάνιελ Μακφάντεν επέλυσαν θεμελιώδη προβλήματα που προκύπτουν στη στατιστική ανάλυση των μικρο-δεδομένων. Οι μέθοδοι που ανέπτυξαν έχουν τα θεμέλιά τους στην οικονομική θεωρία, εξελίχθηκαν όμως σε στενή αλληλεπίδραση με εφαρμοσμένη έρευνα σε σημαντικά κοινωνικά προβλήματα. Ετσι, αποτελούν πλέον εργαλεία όχι μόνο για τους οικονομολόγους, αλλά και αρκετούς κοινωνικούς επιστήμονες. 
 Ο Χέκμαν είναι περισσότερο γνωστός για τις μελέτες του στο εργατικό δυναμικό, εστιάζοντας στο πώς διάφορες κοινωνικές ομάδες αποφασίζουν να εργαστούν. Οι μελέτες του έδειξαν πως η εκπαίδευση επιδρά στους μισθούς, ενώ πρότειναν μοντέλα που εφαρμόζονται σήμερα σε κρατικά προγράμματα απασχόλησης.
 Τα μοντέλα του Μακφάντεν εστιάζουν στο πώς τα άτομα επιλέγουν μεταξύ εναλλακτικών λύσεων όταν αποφασίζουν για το πού θα ζήσουν, πώς θα ταξιδέψουν και τι θα αγοράσουν. Η δουλειά του αποτέλεσε τη βάση για την ανάπτυξη του σιδηροδρομικού συστήματος του Σαν Φρανσίσκο, καθώς και τα επενδυτικά προγράμματα στις τηλεφωνικές υπηρεσίες και τη στέγαση των ηλικιωμένων. 
 Ο Μακφάντεν, ο οποίος θα μοιραστεί μαζί με τον εδώ και χρόνια φίλο και συνάδελφό του Χέκμαν το ποσό των 915.000 δολαρίων, δήλωσε υπερευχαριστημένος για την αναγνώριση του έργου του. «Αυτό που έκανα στην εργασία μου με αυτή θεωρία», είπε αμέσως μετά την ανακοίνωση της βράβευσής του, «ήταν να αναπτύξω μοντέλα που να καθορίζουν έναν τρόπο μελέτης σε αυτό που καλείται η μεγάλη επιλογή της ζωής. Οπως, η επιλογή της απασχόλησης, το πότε να παντρευτεί κάποιος και το πόσα παιδιά να έχει».
 Από την πλευρά του, ο Χέκμαν δήλωσε ότι είναι τιμή του να μοιραστεί το Νόμπελ με τον Μακφάντεν, από τον οποίον όπως είπε έμαθε πολλά. Τόνισε ακόμη ότι ένα μεγάλο μέρος της δουλειάς του βασίζεται στα μοντέλα του Μακφάντεν. 
 Το περσινό Νόμπελ Οικονομίας είχε απονεμηθεί στον Kαναδό οικονομολόγο Ρόμπερτ Μάντελ για την καινοτόμο ανάλυσή του στις συναλλαγματικές ισοτιμίες, η οποία προετοίμασε το έδαφος για τον ερχομό του ευρώ. Φέτος η Σουηδική Aκαδημία εστίασε σε ανακαλύψεις εφαρμόσιμες στην καθημερινή ζωή αντί σε υποθετικά ζητήματα, κάτι που αποτέλεσε κριτήριο και για την απονομή των Νόμπελ Φυσικής και Χημείας νωρίτερα αυτήν την εβδομάδα.
