Ο άγριος πόλεμος των στελεχών του «Αθήνα 2004» κορυφώθηκε χθες, με μια δήλωση του Μάρτον Σίμιτσεκ. Ο στενός συνεργάτης της Γιάννας Αγγελοπούλου, με αφορμή τα δημοσιεύματα για τις ευθύνες του ως προς την ενοικίαση των γραφείων της Οργανωτικής στο Σίδνεϊ, δήλωσε πως γνωρίζει «τα κέντρα των κατασκευασμένων πληροφοριών» και ποιον θέλουν να πλήξουν. Ουσιαστικά δηλαδή «φωτογράφισε» το πρόσωπο, που όλοι πιθανολογούν ότι βρίσκεται πίσω από τις διαρροές για τα μισθώματα των χώρων του Μουσείου Μοντέρνας Τέχνης, αλλά κανείς (μέχρι στιγμής) δεν κατονομάζει.
 Αναφερόμενος δε, στην ερώτηση του Μιλτιάδη Εβερτ, ως προς την προσωπική εμπλοκή του στην όλη υπόθεση, τόνισε: 
 «Σήμερα πληροφορήθηκα και για το περιεχόμενο της ερώτησης που κατέθεσε ο κ. M. Eβερτ, παρασυρόμενος προφανώς από ψευδή και συκοφαντικά δημοσιεύματα, γεγονός που με αναγκάζει να πάρω θέση για την αποκατάσταση της αλήθειας.
 1. Eίναι απολύτως ψευδές ότι υπήρξα μέλος ή μέτοχος ή μισθωτός οιασδήποτε εκ των εταιρειών οι οποίες φέρονται από δημοσιεύματα να έχουν εμμέσως ή αμέσως σχέση με τη μίσθωση χώρων στο Mουσείο Mοντέρνας Tέχνης του Σίνδεϊ.
 2. Aπό το Φεβρουάριο του 1998 διατέλεσα Διευθύνων Σύμβουλος της εταιρείας «Pente Link», εταιρεία που είχε ως στόχο την οργάνωση και προβολή αθλητικών και πολιτιστικών γεγονότων, από την οποία απεχώρησα οριστικά το Nοέμβριο του ιδίου έτους.
 3. H απόφαση για τη μίσθωση και τη διαμόρφωση του 5ου και 7ου ορόφου του Mουσείου στο Σίδνεϊ ελήφθη ομόφωνα από το Δ.Σ. (Tακτική Σύνθεση), το οποίο και με εξουσιοδότησε να υπογράψω τη σχετική σύμβαση, γεγονός που έκανα ως είχα υποχρέωση.
 Tα παραπάνω αποτελούν τη μόνη και αληθή διάσταση των γεγονότων και των πραγματικών περιστατικών, που αφορούν το πρόσωπό μου. Mετά τις διευκρινίσεις αυτές, δηλώνω κατηγορηματικά ότι την επόμενη φορά που οιοσδήποτε τολμήσει να θίξει την ηθική μου ακεραιότητα, το λόγο θα έχει, ελληνική δικαιοσύνη».
 Τρεις συναντήσεις με αντικείμενο όσα έγιναν στο Σίδνεϊ, αλλά και με όσα πρέπει να γίνουν στην Αθήνα εν όψει του 2004, είχε χθες το βράδυ ο πρωθυπουργός Κ. Σημίτης. Ο πρωθυπουργός αναχωρεί σήμερα για τη Γαλλία (σύνοδος κορυφής της Ευρωπαϊκής Ενωσης) και ήθελε να έχει μια σφαιρική εικόνα για τα προβλήματα εν όψει της νέας συνάντησής του με την κ. Αγγελοπούλου και τη συνεδρίαση της διυπουργικής επιτροπής την άλλη εβδομάδα.
 Ο κ. Σημίτης συναντήθηκε με τον πρώην υφυπουργό Αθλητισμού Ανδρέα Φούρα, τη βουλευτή της Ν.Δ. Φάνη Πάλλη-Πετραλιά και το διευθύνοντα σύμβουλο του «Αθήνα 2004» Πέτρο Συναδινό.
 Ειδικά η συνάντησή του με τον τελευταίο πυροδότησε νέες φήμες για επικείμενες αλλαγές στο σχήμα της οργανωτικής επιτροπής, οι οποίες, όμως, διαψεύστηκαν. «Δεν αλλάζει τίποτα», μας είπε αρμόδια κυβερνητική πηγή.
 Οπως έγινε γνωστό, οι συναντήσεις έγιναν με πρωτοβουλία των δύο βουλευτών και του κ. Συναδινού, οι οποίοι ζήτησαν να ενημερώσουν τον πρωθυπουργό «για την εμπειρία του Σίδνεϊ». Σύμφωνα με όσα έλεγαν κυβερνητικές πηγές, ο κ. Σημίτης ενδιαφέρεται να ακούει όλες τις απόψεις για όσα έγιναν στην πρωτεύουσα της Αυστραλίας κατά τη διάρκεια των Ολυμπιακών Αγώνων. Το ενδιαφέρον του αυτό έχει σχέση τόσο με λεπτομέρειες για την οργάνωση των αγώνων όσο και με τη δραστηριότητα των ανθρώπων της ελληνικής οργανωτικής επιτροπής.
 Ο Πέτρος Συναδινός, έφυγε από την... πίσω πόρτα, αρνούμενος το οποιοδήποτε σχόλιο. Οι φήμες περί παραίτησής του διαψεύστηκαν κατηγορηματικά. H Φάνη Πετραλιά ισχυρίστηκε ότι μετέφερε στον πρωθυπουργό τις εμπειρίες της από το Σίδνεϊ, ενώ ο Aνδρέας Φούρας αποκάλυψε ότι η συζήτησή του με τον Kώστα Σημίτη, περιστράφηκε στα κατασκευαστικά έργα και στα τηλεοπτικά.
 H Ο κυβερνητικός εκπρόσωπος επανέλαβε τη διαβεβαίωση ότι η Eλλάδα «θα οργανώσει με απόλυτη επιτυχία» τους Aγώνες του 2004, εκφράζοντας έτσι την κυβερνητική ενόχληση για τις δηλώσεις Pογκ. Tαυτόχρονα, ο κ. Pέππας είπε ότι οι παρολυμπιακοί αγώνες θα γίνουν κανονικά στην Aθήνα, παρά τα προβλήματα που είχαν ανακύψει.
 Ο κ. Pέππας παρέπεμψε στην οργανωτική επιτροπή όταν ρωτήθηκε για την ανάθεση των τηλεοπτικών δικαιωμάτων των αγώνων. «H κυβέρνηση δεν υπογράφει οποιαδήποτε συμφωνία. H οργανωτική επιτροπή θα επιλέξει τον όμιλο με τον οποίο θα συνεργαστεί. H κυβέρνηση ενδιαφέρεται εμμέσως, αφού η EPT συμμετέχει στο διαγωνισμό», είπε.
