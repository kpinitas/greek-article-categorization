 Φόβους για την απώλεια ακόμη και για ανθρώπινο κόστος στο νομό Θεσσαλονίκης, από βροχοπτώσεις και πλημμύρες, εξέφρασαν οι εκπρόσωποι των φορέων στη διάρκεια σύσκεψης του συντονιστικού νομαρχιακού οργάνου, ενώ οι πυρκαγιές σε δάση του νομού ήταν φέτος διπλάσιες από πέρσι.
 Εντονότερα αναμένεται να είναι τα προβλήματα από πλημμύρες στην περιοχή μεταξύ
του αεροδρομίου Μακεδονία και της κοινότητας Αγίας Τριάδας, στην κεντρική αρτηρία της οδού Βασ. Ολγας, όπου είναι δύσκολο να διαπιστωθεί πόσα και ποια από τα 30.000 φρεάτια που υπάρχουν εκεί, είναι βουλωμένα, αλλά και στην περιφερειακή τάφρο, όπου τα ρέματα της Τούμπας και της Πυλαίας μεταφέρουν ογκώδη αντικείμενα. Προβλήματα αναμένεται να ανακύψουν στο Ωραιόκαστρο εξαιτίας της μεγάλης πυρκαγιάς του καλοκαιριού, αλλά και στην περιοχή του δήμου Θερμαϊκού, όπου έχουν μπαζωθεί ρέματα. 
 Θετικές είναι πάντως οι εντυπώσεις από τα αντιπλημμυρικά έργα στο Σέιχ Σου, τα
 Ο νομάρχης Θεσσαλονίκης Κώστας Παπαδόπουλος ανακοίνωσε ότι έχουν τεθεί στη διάθεση της ΕΜΑΚ δύο ερπυστριοφόρα οχήματα με δυνατότητα πρόσβασης σε οποιαδήποτε περιοχή σε περίπτωση πλημμύρας, αλλά δεν επιτεύχθηκε η αγορά σωστικών λέμβων για τη διάσωση των πλημμυροπαθών. 
 Στη σύσκεψη ανακοινώθηκε ακόμη ότι το φετινό καλοκαίρι οι δασικές πυρκαγιές στο νομό Θεσσαλονίκης διπλασιάστηκαν και έφτασαν τις 493, έναντι 246 το 1999. 
 Στο μεταξύ, ευθύνες αρμόδιων υπηρεσιών και τυχόν άλλων παραγόντων για τις πλημμύρες στη Χαλκιδική από τις οποίες προκλήθηκαν τεράστιες ζημιές και στοίχισαν ανθρώπινες ζωές, αναζητεί ο εισαγγελέας.
 Οπως έγινε γνωστό από τον προϊστάμενο της Eισαγγελίας Eφετών Θεσσαλονίκης, Σταμάτη Κουβά, ο εισαγγελέας Πρωτοδικών Πολυγύρου Γιώργος Σκιαδαρέσης παρήγγειλε ήδη στην Aστυνομία τη διενέργεια επείγουσας προκαταρκτικής εξέτασης, προκειμένου να διαπιστωθεί αν υπήρξαν καθυστερήσεις και παραλείψεις σε έργα υποδομής ή εργασίες συντήρησης.
