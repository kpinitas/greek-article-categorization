Ορατότης μηδέν για τη Σοφοκλέους. Υπαρκτές ή ανύπαρκτες αιτίες, αλλά προπαντός
η ολιγωρία εκείνων που θα μπορούσαν να διατηρήσουν «ζωντανή» τη χρηματιστηριακή αγορά, έχουν συμβάλει στο να βρίσκεται σήμερα το Χρηματιστηρίο
της Αθήνας στη χειρότερη ίσως φάση των τελευταίων ετών.
 Ποτέ άλλοτε στο πρόσφατο παρελθόν η αγορά δεν έδειχνε τόσο εγκαταλειμμένη και απαξιωμένη από τους πολλούς, με τους «λομπίστες» μόνο να επιμένουν και να στήνουν χορό σαν τα ποντίκια στο κουφάρι ενός μισοβυθισμένου σκάφους. Ο μεγάλος αριθμός των επενδυτών, που καταπιάστηκαν κάποτε με τις ελληνικές μετοχές, στέλνοντας σε μετεωρικά επίπεδα τις ημερήσιες συναλλαγές, έχουν σήμερα αποσυρθεί, με απώλειες που σχεδόν εξαφάνισαν το κεφάλαιό τους. Κι ο τζίρος, που ακόμη και στις αρχές του 1999 ξεπερνούσε τα 120 δισ. δρχ., έχει συρρικνωθεί σήμερα χαμηλότερα κι από τα 50 δισ. δραχμές.
 Χθες η Σοφοκλέους κατέγραψε μια νέα μεγάλη πτώση κατά 2, 6%, με το γενικό δείκτη να κλείνει στις 3.627, 55 μονάδες, μια ανάσα δηλαδή από τα χαμηλότερα επίπεδα του 2000. Θα αποτελούσε ειρωνεία εάν αποδίδαμε την πολλοστή κατά σειρά
αυτή κάμψη των τιμών αποκλειστικά και μόνο στα όσα πράγματι αρνητικά, ίσως και
ανησυχητικά, συμβαίνουν στο διεθνή χρηματιστηριακό και οικονομικό περίγυρο.
 Η Wall Steet μπορεί να βρίσκεται για άλλη μια φορά σε περιδίνηση, αντιμετωπίζοντας πιέσεις από πετρέλαιο, αυξημένους δείκτες πληθωρισμού, κάμψη επιχειρηματικών κερδών και φυσιολογική... αποσυμπίεση των «φουσκωμένων» μετοχών της, αλλά μέχρι σήμερα έχει αποδείξει ότι ξέρει να βρίσκει οδούς διαφυγής και αποφυγής μείζονος κρίσης. Στον ίδιο περίπου άξονα κινούνται και άλλες μεγάλες χρηματιστηριακές αγορές, που φέτος έφτασαν στην πλειονότητά τους
 Ποιες είναι, άραγε, οι βαθύτερες αιτίες που οδηγούν κάτω και από τον «πάτο του
βαρελιού» τη Σοφοκλέους, όταν, σύμφωνα και με τις εκτιμήσεις μεγάλων διεθνών οίκων, όπως λ.χ η Schroder Salomon Smith Barne y, η ελληνική αγορά είναι σήμερα
η φθηνότερη μεταξύ των αναπτυγμένων αγορών του κόσμου με δείκτη κερδών προς κέρδη (Ρ/E) που διαμορφώνεται πια σε 16; Πολύ δε περισσότερο όταν η ελληνική οικονομία «παίζει» ακόμη με το σενάριο των χαμηλών επιτοκίων, των τεράστιων επενδύσεων εν όψει της Ολυμπιάδας και των ταχύτερων ρυθμών ανάπτυξης (5%) ανάμεσα σε όλες τις χώρες της Ευρώπης. 
 Είναι ελκυστική, λοιπόν, η ελληνική αγορά, αλλά κανείς -ούτε τα «παιδιά» της- δεν φαίνεται πια να την πλησιάζει. Οι εγχώριοι θεσμικοί επενδυτές δείχνουν να κάνουν στροφές γύρω από τον εαυτό τους, αποφεύγοντας να βάλουν έστω και μια δραχμή όσο η ψυχολογία παραμένει σε αρνητικό πεδίο.
 Η πλειονότητα των μικροεπενδυτών, δικαίως πια, είτε έχει πηδήξει από το τρένο,
είτε παραμένει εγκλωβισμένη (και αηδιασμένη) στο συρμό. Οι επιχειρηματίες που τώρα θα έπρεπε να παρέμβουν, ώστε να διασώσουν τη φήμη των εταιρειών τους, «σφυρίζουν αδιάφορα», παρατηρώντας την απαξίωση των μετοχών τους, ενώ οι ξένοι
των ώριμων αγορών συνεχίζουν να μας... μελετούν, αλλά χαρτιά δεν αγοράζουν ακόμη. 
 Το ελληνικό χρηματιστήριο έχει καταστεί πια -και ποιος ξέρει για πόσο ακόμη- ενασχόληση για λίγους. Οι «πολλοί» στράφηκαν λόγω συνθηκών σε άλλες μορφές επένδυσης, πιο σταθερές. Προχθές, στη δημοπρασία τριετών ομολόγων συγκεντρώθηκαν προσφορές 1 τρισ. δρχ., ενώ σύμφωνα με τα στοιχεία της ΤτΕ, το 12μηνο Αυγούστου 1999-Αυγούστου 2000 περισσότερα από 3, 1 τρισ. δρχ. κατευθύνθηκαν σε ρέπος και καταθέσεις, ενώ την ίδια περίοδο ο τζίρος στη Σοφοκλέους έφθινε συνεχώς, για να μην μπορεί σήμερα να υπερβεί τα...50 δισ. δραχμές.
