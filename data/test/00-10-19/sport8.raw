 Ο Παναθηναϊκός θα μπορούσε να θεωρήσει την ΤΣΣΚΑ και ως γούρι του, αν αναλογιστούμε ότι δυο από τις μεγαλύτερες επιτυχίες του συλλόγου σε διεθνές επίπεδο ήρθαν μετά από νίκες επί της ομάδας «φετίχ» του ρωσικού μπάσκετ.
 Η μία ήταν την περίοδο 1981-82, όταν χάρη στις βολές του Απόστολου Κόντου (87-83) στην εκπνοή, οι «πράσινοι» εξασφάλισαν την πρόκρισή στους «6» του Kυπέλλου Πρωταθλητριών. Η άλλη ήταν τον Απρίλιο του 1996 στον ημιτελικό του φάιναλ φορ στο Παρίσι, όταν ο Παναθηναϊκός του Μάλκοβιτς απέκλεισε τους Μοσχοβίτες (81-71) κι έφτασε μέχρι την κατάκτηση του πολυπόθητου στέμματος.
 Το περίεργο είναι ότι οι δυο ομάδες που ανταμώνουν απόψε (7 μ.μ. - NEW Tempo) στη Μόσχα, έκτοτε δεν είχαν ξανασυναντηθεί. Και το έφερε έτσι η μοίρα, να δώσουν ραντεβού στην πρεμιέρα της «Σουπρολίγκα» της ΦΙΜΠΑ, που ξεκινάει το δικό της ταξίδι με προορισμό την ίδια ακριβώς πόλη. Το Παρίσι, που θα φιλοξενήσει το φετινό φάιναλ φορ.
 «Ο δικός μας στόχος είναι να τελειώσουμε τη χρονιά όπως ακριβώς και πέρυσι, δηλαδή πρωταθλητές. Δεν με απασχολεί καθόλου τι γίνεται στην Ευρωλίγκα της ULEB», επέμενε χθες το πρωί ο Ζέλιμιρ Ομπράντοβιτς, που δεν έχει και λίγα προβλήματα να αντιμετωπίσει. Το ένα είναι ότι η δική του ομάδα δεν έχει ακόμη βρει τον ρυθμό της.
 Το άλλο είναι ότι η κατασκοπεία έγινε μετ' εμποδίων. «Δυστυχώς, δεν έχουμε ολοκληρωμένη εικόνα της φετινής ΤΣΣΚΑ, είναι πάντως μια ομάδα μονίμως δύσκολη, ειδικά μέσα στην έδρα της», είπε ο Ομπράντοβιτς. Τουλάχιστον οι «πράσινοι» δεν θα βρουν απέναντί τους ούτε τον Σεργκέι Πανόφ, ούτε τον Αμερικανό Κέβιν Τόμσον, οι οποίοι, σύμφωνα με απόφαση της ΦΙΜΠΑ, θα είναι στη διάθεση του ρούκι τεχνικού Βαλερί Τιχονένκο στη δεύτερη φάση.
 Ετσι ο διάδοχος του Στάνισλαβ Ερέμιν θα στηριχθεί κυρίως στους Κουντέλιν, Βέτρα, Εϊνίκις, Αλάνοβιτς και Κιριλένκο. Από την άλλη, μοναδικός απώντας του «τριφυλλιού» θα είναι ο Οντεντ Κάτας.
 Μήπως θυμάστε ποια ομάδα ήταν εκείνη που στέρησε πέρυσι από το Περιστέρι την πρόκριση στα προημιτελικά του Κόρατς, κερδίζοντας εντός κι εκτός έδρας; Στο Περιστέρι, πάντως, να είστε σίγουροι ότι δε μπορούν να ξεχάσουν. Γι' αυτό κι απόψε στη Μαδρίτη, στο πρώτο παιχνίδι τους με την Εστουντιάντες για τον α' όμιλο της Ευρωλίγκα (21.30, χωρίς τηλεοπτική κάλυψη), ο στόχος είναι διπλός: και νίκη, και άτυπη ρεβάνς για το περσινό στραπάτσο.
 Και πώς θα κατορθώσει το Περιστέρι ν' αντισταθεί στην ομάδα των πολύπειρων Νέναντ Μάρκοβιτς, Αλφόνσο Ρέγιες, Σον Βάντιβερ και Ινγάθιο Αζόφρα; Μόνο αν καταφέρει να ξεπεράσει το πρόβλημα του Τσαρτσαρή (έβγαλε το μεγάλο νύχι του ποδιού του), και μπορέσει να τρέξει λίγο πιο γρήγορα απ' όσο αντέχουν οι Ισπανοί.
