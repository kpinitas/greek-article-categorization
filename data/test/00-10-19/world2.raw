 Mπορεί να αυξάνεται διαρκώς ο αριθμός των δημοκρατικών καθεστώτων σε ολόκληρο τον κόσμο, αλλά ταυτόχρονα περισσότεροι άνθρωποι από ποτέ υποβάλλονται σε βασανιστήρια, βιασμούς, ηλεκτροσόκ και κάθε μορφής μαρτύρια, σύμφωνα με στοιχεία της Διεθνούς Αμνηστίας.
 Προωθώντας παγκόσμια εκστρατεία εναντίον των βασανιστηρίων, η Διεθνής Αμνηστία
ανακοίνωσε ότι έχει στοιχεία για τις απάνθρωπες πρακτικές που εφαρμόζονται σε περισσότερες από 150 χώρες, μεταξύ αυτών και στη Βρετανία και τις Ηνωμένες Πολιτείες.
 «Βασανιστήρια εφαρμόζονται σε δημοκρατικά καθεστώτα σε καθημερινή βάση κι έχουν χαρακτήρα ρουτίνας», δήλωσε ο γενικός γραμματέας της Οργάνωσης, Πιερ Σέιν.
 Η Διεθνής Αμνηστία στοιχειοθετεί την έκθεσή της με περιστατικά από το Λονδίνο,
το Παρίσι, τη Βηρυτό, το Ναϊρόμπι, το Τόκιο και το Μπουένος Αϊρες, σε μια προσπάθεια να δείξει καθαρά το διεθνή χαρακτήρα του προβλήματος.
 Οι ερευνητές της Αμνηστίας συγκέντρωσαν αναφορές για «εκτεταμένους» βασανισμούς από κυβερνητικούς παράγοντες σε περισσότερες από 70 χώρες μεταξύ 1997 και 2000. Μάλιστα, σε περισσότερες από 80 χώρες, οι άνθρωποι χάνουν τη ζωή τους κατά τους βασανισμούς.
 Σε πάνω από 40 χώρες, τα θύματα των βασανισμών υποβλήθηκαν σε ηλεκτροσόκ. Οι περιπτώσεις που εξετάστηκαν ποικίλλουν, περιλαμβάνοντας από βιασμούς και ακρωτηριασμούς πολιτών στη Σιέρα-Λεόνε μέχρι τη χρήση ηλεκτροσόκ και «όπλα αιφνιδιασμού» σε κρατουμένους στις ΗΠA.
 Φυλετικές ή εθνικές μειονότητες, γυναίκες, παιδιά και ομοφυλόφιλοι είναι οι ομάδες που περισσότερο απ' όλους υφίστανται στην εποχή μας βασανιστήρια.
 Στη δυτική Ευρώπη, ένας αριθμός ξένων υπηκόων πεθαίνουν στη διάρκεια της διαδικασίας απέλασής τους, προφανώς εξαιτίας της κακομεταχείρισής τους από την
αστυνομία. Τέτοια φαινόμενα παρατηρούνται στη Γερμανία, την Αυστρία, το Βέλγιο, τη Βρετανία και την Ελβετία. «Υπάρχει πρόβλημα για τους ανθρώπους που μοιάζουν αλλοδαποί. Οταν είναι έγχρωμοι είναι πολύ μεγαλύτερος ο κίνδυνος να βγουν από ένα αστυνομικό τμήμα κακοποιημένοι. Στη Γερμανία, στην Αυστρία, στην
Ελλάδα, στη Γαλλία, στις μεσογειακές χώρες αναφέρονται κάθε χρόνο τέτοια περιστατικά», υπογραμμίζει ο πρόεδρος του γαλλικού τμήματος της Διεθνούς Αμνηστίας, Ντενίς Ρομπιλιάρ. Προσθέτει επίσης ότι «τα βασανιστήρια είναι μια συνήθης πρακτική στην Τουρκία και όχι μόνο στις κουρδικές περιοχές».
 Στη Βουλγαρία, τη Σλοβακία, την Ουγγαρία, μαζικές και ιδιαίτερα βίαιες αστυνομικές επιχειρήσεις παρατηρήθηκαν εναντίον συνοικιών ή κέντρων τσιγγάνων.
 «Σε μικρότερο ή μεγαλύτερο βαθμό, λεσβίες, ομοφυλόφιλοι και τρανσέξουαλ σε ολόκληρο τον κόσμο υφίστανται βασανιστήρια χωρίς κανένας να τολμά να μιλήσει»,
επισημαίνεται με βάση πληροφορίες και από τις πέντε ηπείρους.
 Οσον αφορά τις γυναίκες, «εξακολουθούν να τις αντιμετωπίζουν ως πολίτες δεύτερης κατηγορίας και να υφίστανται βιασμούς». Εκεί όπου η βία εις βάρος τους προβλέπεται από το νόμο, όπως στο Σουδάν και Αφγανιστάν, τις κτυπούν με κλομπ όταν τολμούν να δείξουν τον αστράγαλό τους, να βγουν από το σπίτι χωρίς να συνοδεύονται από άνδρα, να γελάσουν πολύ δυνατά. Είναι χαρακτηριστικό το γεγονός ότι στην Τουρκία, η σεξουαλική κακοποίηση δεν περιλαμβάνεται στις παραβιάσεις του ποινικού κώδικα.
 Για τα παιδιά η κατάσταση είναι εξίσου δραματική. Τα παιδιά που αναγκάζονται να ζουν στους δρόμους, κλέβοντας ή εκδιδόμενα, «είναι ιδιαίτερα εκτεθειμένα σε
αυθαίρετες συλλήψεις και σε κακομεταχείριση», σύμφωνα με την έκθεση, στην οποία τονίζεται ότι τέτοια φαινόμενα παρατηρούνται στην Τουρκία, το Σουδάν και
