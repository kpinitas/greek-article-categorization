 Ευνόησε τον Αλ Γκορ η χθεσινή τρίτη και τελευταία δημόσια αναμέτρησή του με τον Τζορτζ Μπους, όπως έδειξαν οι πρώτες δημοσκοπήσεις. Ο Γκορ αυτή τη φορά «βγήκε» πιο επιθετικά και ως φαίνεται αποζημιώθηκε. Οι δύο υποψήφιοι για την προεδρία των ΗΠΑ αντιπαρατέθηκαν σε αρκετούς τομείς, προβάλλοντας καθαρά τις διαφορές τους, συμφώνησαν όμως στην «αναγκαιότητα» διατήρησης της θανατικής ποινής ως «αποτρεπτικού μέσου» για επίδοξους εγκληματίες καθώς και στην κατοχή
 Μετά την παραδοσιακή χειραψία Γκορ-Μπους στο ξεκίνημα του «ντιμπέιτ» και αφού όλοι οι παρευρισκόμενοι τήρησαν ενός λεπτού σιγή στη μνήμη του κυβερνήτη του Μισούρι, Κάλαχαν, η αναμέτρηση που βασίστηκε στις γραπτές ερωτήσεις του κοινού
άρχισε. Αρκετές φορές στη μιάμιση ώρα αντιπαράθεσης οι δύο υποψήφιοι αντάλλαξαν κατηγορίες. Ο Γκορ καταλόγισε στον Μπους ότι συμμαχεί με τα μεγάλα συμφέροντα, ο Ρεπουμπλικάνος πολιτικός υπέδειξε στο κοινό ότι ο Δημοκρατικός υπηρετεί τον ομοσπονδιακό γιγαντισμό. Και οι δύο ορκίστηκαν ότι τηρούν τις υποσχέσεις τους και ο καθένας για τον εαυτό του είπε ότι είναι ο ικανότερος για ηγέτης. 
 «Είστε περήφανος που ως κυβερνήτης του Τέξας έχετε δώσει συγκατάθεση για τις περισσότερες θανατικές εκτελέσεις»; ρώτησε σε κάποια στιγμή τον Μπους ένας μαύρος άνδρας από το κοινό. «Οχι, δεν είμαι υπερήφανος» απάντησε ο Ρεπουμπλικάνος υποψήφιος, δήλωσε όμως «ικανοποιημένος» από την πτώση της εγκληματικότητας την οποία ευθέως απέδωσε στην επιβολή της θανατικής ποινής. Εξήγησε μάλιστα ότι δεν θεωρεί τέτοιες καταδίκες «μέσο εκδίκησης», αλλά εκτιμά
ότι «σώζουν ζωές». Υπέρ της θανατικής ποινής δήλωσε και ο Αλ Γκορ, τόνισε όμως
ότι θα πρέπει να επιβάλλεται με περισσή σύνεση ώστε να αποφεύγονται δικαστικές
πλάνες. Πρότεινε επίσης η εξέταση DNA να είναι υποχρεωτική. 
 Στο θέμα κατοχής όπλων, ο Αμερικανός αντιπρόεδρος ζήτησε τριήμερη καθυστέρηση της παράδοσης όπλου σε ιδιώτη, αφού έχει προηγηθεί η σχετική άδεια, ώστε να ελέγχεται το μητρώο του. Με προφανή αγωνία να μην «ταράξει» την πανίσχυρη Εθνική Ομοσπονδία Οπλων, ο Γκορ ξεκαθάρισε ότι καμία από τις προτάσεις του «δεν στοχεύει να πλήξει τους κυνηγούς ή εκείνους που ασχολούνται με τη σκοποβολή ως χόμπι». Ο Μπους από την πλευρά του τάχθηκε υπέρ της δυνατότητας των «νομοταγών πολιτών να υπερασπίζονται (μέσω της κατοχής όπλων) τις οικογένειές τους». 
 Μπους και Γκορ αντάλλαξαν τα ξίφη τους και σε τομείς όπως η υγεία, η εκπαίδευση αλλά και η ηθική, όπου οι αντίπαλοι βρήκαν την ευκαιρία να προβάλουν τις άριστες σχέσεις με τις συζύγους τους και τη λαμπρή και ηθική πορεία των παιδιών τους. 
 Η εξωτερική πολιτική δεν εθίγη, με εξαίρεση ερώτηση για τη Μέση Ανατολή στην οποία Γκορ και Μπους απάντησαν γενικόλογα. Από σήμερα, οι δύο υποψήφιοι επιστρέφουν στην προεκλογική εκστρατεία. 
 Ο υποψήφιος του κόμματος των Πρασίνων, Ραλφ Νέιντερ, κατέθεσε μήνυση κατά της επιτροπής διοργάνωσης δημοσίων αναμετρήσεων, με αφορμή την απαγόρευση εισόδου του στο χώρο του πρώτου ντιμπέιτ, στις 3 Οκτωβρίου, ενώ διέθετε πρόσκληση. Πριν από ένα μήνα, η επιτροπή είχε αποφασίσει να συμμετέχουν στο διάλογο μόνον
οι δύο κύριοι υποψήφιοι δεδομένου ότι κανένας από τους υπολοίπους δεν συγκέντρωνε ποσοστό πρόθεσης ψήφου άνω του 15%. Ο Νείντερ έμεινε και χθες εκτός νυμφώνος. Παρ' όλο που είχε άδεια εισόδου στον περίβολο του κτιρίου όπου
διεξαγόταν το ντιμπέιτ, όπου είχε προσκληθεί να δώσει συνέντευξη, ο επικεφαλής
ασφάλειας θεώρησε την άδειά του άκυρη και του απαγόρευσε να μπει.
