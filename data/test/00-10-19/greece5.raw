Με μηνύσεις για τοκογλυφία και άλλες ποινικά κολάσιμες πράξεις κατά επικεφαλής τραπεζών, αλλά και κατά του διοικητού της Τράπεζας της Ελλάδος, απείλησαν ότι θα προχωρήσουν εντός των επομένων ημερών οι εκπρόσωποι της Ενωσης Καταναλωτών και Δανειοληπτών.
 Οπως δήλωσαν χθες στο πλαίσιο συνέντευξης Tύπου, η μία μήνυση για τοκογλυφία, παράβαση καθήκοντος και υπεξαγωγή εγγράφων κατατίθεται σε βάρος του πρώην διοικητή της Εμπορικής Τράπεζας Κωστ. Γεωργουτσάκου και του νυν Ιωάν. Στουρνάρα, καθώς και των διευθυντών της ίδιας τράπεζας Χαρ. Ροζμαρή και Ιωάν. Ξείπα, ενώ για παράβαση καθήκοντος και παρασιώπηση εγκλήματος κατηγορούνται, από την Ενωση, οι ορκωτοί ελεγκτές των ισολογισμών της συγκεκριμένης τράπεζας,
Γ. Τρισμπιώτης και Στ. Ξενάκης, όσο και ο διοικητής της Τράπεζας της Ελλάδος Λ. Παπαδήμος. 
 Επιπλέον, κατατίθεται μηνυτήρια αναφορά σε βάρος των νυν και πρώην διοικητών των τραπεζών Γενικής και Εurobank, (για την απορρόφηση της Τράπεζας Κρήτης) για πράξεις που φέρονται ότι αποτελούν αποχρώσες ενδείξεις για τοκογλυφία, ενώ
στους ορκωτούς λογιστές που έχουν ελέγξει τους ισολογισμούς των τραπεζών, για παρασιώπηση εγκλήματος. Τέλος, αιχμές για παραλείψεις που φέρονται ότι συνιστούν παράβαση καθήκοντος, διατυπώνονται σε βάρος του διοικητού της Τράπεζας της Ελλάδος Λ. Παπαδήμου. Τέλος, αναφέρεται συγκεκριμένη παράλειψη σχετικά με τον Κώδικα Τραπεζικής Δεοντολογίας της Ενωσης Ελληνικών Τραπεζών που μπορεί να συνεπάγεται ποινικές ευθύνες της ηγεσίας για ενδεχόμενη απάτη.
 Σύμφωνα με τη μήνυση που έχει κατατεθεί εις βάρος της Εμπορικής, οι κατηγορίες
για τοκογλυφία βασίζονται σε δύο αθέμιτες μεθοδεύσεις των τραπεζών που ο μηνυτής αποκαλεί «τοκοτεχνάσματα». Το πρώτο αφορά τη χρήση του «διπλού ημερολογιακού έτους» με βάση τις 365 ημέρες για τον υπολογισμό των δανείων και
τις 360 ημέρες για τον υπολογισμό των καταθέσεων. Για την Εμπορική Τράπεζα το συνολικό ποσό της αθέμιτης αυτής μεθόδευσης προσεγγίζει τα 4 δισ. δρχ. κάθε χρόνο.
