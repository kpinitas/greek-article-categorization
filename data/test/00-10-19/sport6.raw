 Η άμυνα για σεμινάριο που έπαιξαν στα τελευταία 27'' πάνω στον Ριγκοντό, ο Κακιούζης (κατά κύριο λόγο) και ο Γκούροβιτς, έσωσε την ΑΕΚ από το έμφραγμα. 
 Σε έναν αγώνα με πολλά σκαμπανεβάσματα, που κρίθηκε στην τελευταία επίθεση, ο «δικέφαλος» κράτησε την πολύτιμη νίκη με 78-77 εις βάρος της Κίντερ και ξεκίνησε με το δεξί τις υποχρεώσεις του στη νέα Ευρωλίγκα.
 Ο Κακιούζης ήταν ο παίκτης που τελικά έβγαλε τα κάστανα από τη φωτιά, όταν οι Ιταλοί έδειχναν αποφασισμένοι να ολοκληρώσουν το μεγάλο κόλπο. Στα 58'' πριν από τη λήξη, με προσωπική ενέργεια πέτυχε καλάθι-ανάσα (78-75). Στα 27'' ανέλαβε τον Ριγκοντό που προσπάθησε με το «έτσι θέλω» να γίνει ήρωας και τον «φίμωσε».
 Στην εξέλιξη της φάσης ήταν αυτός που άρπαξε το αμυντικό ριμπάουντ, δίνοντας το έναυσμα για ξέφρενους πανηγυρισμούς στους λίγους (ήταν δεν ήταν...600!) αλλά εκδηλωτικούς οπαδούς της ομάδας του, που βρέθηκαν στην εξέδρα του ΟΑΚΑ.
 «Αυτό το ματς ήταν μεγάλο σχολείο», αποφάνθηκε ο Ντούσαν Ιβκοβιτς, που διαφύλαξε το αήττητό του με αντίπαλο τον Ετόρε Μεσίνα. «Καμιά φορά είναι καλύτερα να νικάς ένα τόσο κλειστό ματς, παρά να "καθαρίζεις" με 20 πόντους διαφορά».
 Γιατί η ΑΕΚ πραγματικά είχε δώσει την αίσθηση ότι θα μπορούσε να είχε τελειώσει τον αγώνα χωρίς να μπει σε περιπέτειες. Δυο φορές πήρε μεγάλες διαφορές (18-2 στο 5' και 71-55 στο 32') όμως δεν κατάφερε να τις κρατήσει. Μπορεί όταν έτρεχε να ήταν πραγματικά ασταμάτητη με άξονα τον Στεφάνοβ (αλλά και τον Παντελιάδη στην 3η περίοδο), είχε όμως πολλά προβλήματα διάρκειας, που ξεκινούσαν από την άμυνα, την ολιγωρία στα ριμπάουντ και την αστοχία στις βολές (18/35). 
 Η Κίντερ αντέδρασε κυρίως χάρη στην κλάση του Ριγκοντό (6/9 τρ.), την εμπειρία του Γκρίφιθ αλλά κι ένα σερί 15-0 που γράφτηκε σχεδόν εξ ολοκλήρου με τρίποντα. Μάλιστα προηγήθηκε 73-75 στο 38', την ίδια στιγμή που ο Κουτλουάι φορτωμένος με 5 φάουλ ήταν εκτός παιχνιδιού. Αν ο θετικός Μπετς δεν πετύχαινε γρήγορα την ισοφάριση και ο Κακιούζης δεν έπαιρνε την κατάσταση στα χέρια του, τότε θα πήγαινε χαμένη και η εξαιρετική εμφάνιση του Μίλαν Γκούροβιτς που ανάγκασε τον Ιβκοβιτς να παραδεχθεί: «Ούτε κι εγώ περίμενα να παίξει τόσο καλά»! 
