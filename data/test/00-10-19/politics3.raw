 Αποφασισμένος να βάλει τέλος στα φαινόμενα εσωστρέφειας που πολλαπλασιάζονται στο κόμμα του, δηλώνει ο Κώστας Καραμανλής στους στενούς συνεργάτες του. Εν τούτοις δεν είναι βέβαιο ότι θα τα καταφέρει, αφού η κατάσταση τείνει να γίνει
 Η αντιπαράθεση Μητσοτάκη-Κεφαλογιάννη πήρε νέες διαστάσεις, αφού συνεχίστηκε χθες με ανταλλαγή οξύτατων πυρών και από τις δυο πλευρές, ενώ στο παζλ ενεπλάκη και πάλι ο Αντώνης Σαμαράς, ο οποίος επιτέθηκε με σφοδρότητα στον επίτιμο πρόεδρο της Ν.Δ. εμπλέκοντάς τον με διαπλεκόμενα συμφέροντα.
 Ο πρόεδρος της Ν.Δ. δεν παρενέβη χθες, όπως όμως λένε οι πληροφορίες θα επιχειρήσει από τη Λάρισα, όπου θα βρεθεί την Κυριακή να δώσει μια συνολική απάντηση, οποία αυτή τη φορά θα έχει πολλούς αποδέκτες. Και ανάμεσά τους και τον επίτιμο πρόεδρο της Ν.Δ.
 Χθες, το σίριαλ Κεφαλογιάννη-Μητσοτάκη άρχισε από νωρίς το πρωί, όταν ο Κωνσταντίνος Μητσοτάκης επισκέφτηκε την Βουλή. Εξω από αυτήν οι δημοσιογράφοι του ευχήθηκαν «χρόνια πολλά» (συμπλήρωσε τα 82 χρόνια του χθες) και τον ρώτησαν πως είδε το «δώρο» που του έκανε χθες ο κ. Κεφαλογιάννης με τις δηλώσεις του (ότι είναι δηλαδή ο από μηχανής θεός του Κ. Σημίτη) «Ελεος, τέλος
πάντων! Μη ζητάτε να ασχοληθώ με τον κ. Κεφαλογιάννη» απάντησε μ' ένα εντελώς υποτιμητικό ύφος. Και συνέχισε: «Αυτό που ήθελα να πω εγώ, είναι πολύ απλό. Είναι αδιαμφισβήτητο ιστορικά βεβαιωμένο γεγονός ότι την κυβέρνηση της Ν.Δ. το
1993 την ανέτρεψαν τα διαπλεκόμενα οικονομικά συμφέροντα με όργανο τον Α. Σαμαρά.Το να το θυμίζει κανείς, σήμερα μάλιστα που όλοι μιλούν για τα διαπλεκόμενα, ασφαλώς δεν βλάπτει τη Ν.Δ. Επιτέλους και η εμπάθεια και ο παραλογισμός έχουν τα όρια τους! ".
 Δεν πέρασαν παρά λίγες ώρες σιωπής από την πλευρά του Γιάννη Κεφαλογιάννη.Και ήρθε η απάντησή του: «Τον κ. Μητσοτάκη δεν το βολεύει το γεγονός ότι η Νέα Δημοκρατία και ο Κώστας Καραμανλής πηγαίνουν καλά», είπε και πρόσθεσε ότι έχει
χρέος να ξεκαθαρίσει τη θέση του για να αντιληφθεί και ο κόσμος της παράταξης τι ακριβώς συμβαίνει. Μάλιστα κάλεσε για μια ακόμη φορά την Ντόρα Μπακογιάννη και τα άλλα στελέχη να πουν, αν συμφωνούν με όσα λέει και κάνει ο κ. Μητσοτάκης.
 Η Ρηγίλλης παρακολούθησε τη νέα αυτή αντιπαράθεση με παγωμένη ανάσα. Από το γραφείο του στο κόμμα, ο Κώστας Καραμανλής έβλεπε πως η δημόσια εικόνα του κόμματος κάθε άλλο παρα καλή είναι. Και πώς δεν είναι δυνατόν να παραμείνει θεατής. Ομως, τα περιθώρια αντίδρασής του είναι εκ των πραγμάτων περιορισμένα.
Τον κ. Κεφαλογιάννη τον αποδοκίμασε μόλις προχθές για τις πρώτες δηλώσεις του μέσω του εκπροσώπου Τύπου Θ.Ρουσόπουλου (ο οποίος δέχθηκε τη μήνιν του κ. Κεφαλογιάννη γι' αυτό). Τον κ. Μητσοτάκη την ίδια ημέρα τον είχε καλύψει. Δεν ήταν δυνατόν να βγει μια ημέρα μετά και να τον αποδοκιμάσει. Ομως, αυτό που σκέφτεται, είναι να στείλει ένα συνολικό μήνυμα με αποδέκτες και τους δύο. Και
αυτό αναμένεται να το κάνει την Κυριακή που θα μιλήσει σε συγκέντρωση στη Λάρισα. Αναφορές προσωπικές, μάλλον δεν θα περιέχονται στο μήνυμά που θα επιχειρήσει να στείλει. Εν τούτοις θα ζητήσει να σταματήσουν τα φαινόμενα εσωστρέφειας και αυτό θα αφορά και τον επίτιμο της Ν.Δ. και τον Γ. Κεφαλογιάννη.
 Για το όλο θέμα, μίλησε και η Ντόρα Μπακογιάννη, η οποία φυσικά υπερασπίστηκε τον κ. Μητσοτάκη για τον οποίο είπε πως έχει την ίδια θέση για το 1993 εδώ και
αρκετά χρόνια και αποδεικνύει ότι η Ν.Δ. διαχρονικά αγωνίζεται κατά της διαπλοκής. Ομως, η Ντόρα Μπακογιάννη δεν παρέλειψε να αναφερθεί και στον Δ. Αβραμόπουλο τον έτερο «εφιάλτη» της Ρηγίλλης. Οταν ρωτήθηκε για το δήμαρχο, παρατήρησε (στον «Φλας») με μάλλον σκωπτικό ύφος «Ας περιμένουμε να πάρει τις πρωτοβουλίες και τότε εδώ είμαστε να τις σχολιάσουμε...».
 Ιδιαίτερα καυστική όμως ήταν και η δήλωση του Στέφανου Μάνου όταν ρωτήθηκε για
τα τεκταινόμενα στη Ν.Δ. «Δεν είμαι στη δουλειά της Ψυχιατρικής και δεν μπορώ να απαντήσω...».
