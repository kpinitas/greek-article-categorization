 Να... απαλλάξει τη διαιτησία από τον έλεγχο της ΕΠΟ θα ζητήσουν από τον υφυπουργό Αθλητισμού Γιώργο Φλωρίδη τα μέλη της επιτροπής της ΕΠΑΕ που ανέλαβαν να συζητήσουν με την πολιτεία τα αιτήματα των ΠΑΕ. Οι κ. Φιλιππίδης, Σιρχάουζ, Μυτιληναίος και Μπερετάνος θα προτείνουν στον υφυπουργό να παρέμβει νομοθετικά για να γίνει ανεξάρτητη και επαγγελματική η διαιτησία, η οποία είναι από τις βασικές πηγές αναξιοπιστίας του ελληνικού πρωταθλήματος.
 Ο κ. Φλωρίδης έχει από χθες στο συρτάρι του το υπόμνημα με τα αιτήματα των ΠΑΕ και σήμερα θα κληθεί να πει ποια θα κάνει δεκτά και ποια θα απορρίψει. Εκτός από την πρόταση για τη διαιτησία, οι πρόεδροι ζητούν από τον υφυπουργό ποσοστό από το Στοίχημα, κίνητρα για επενδύσεις στο ποδόσφαιρο (φοροαπαλλαγές), ρύθμιση χρεών, καθώς και τον καθορισμό «πριμ» για όποιον καταγγείλει με στοιχεία απόπειρα δωροδοκίας! 
 Για να ικανοποιηθούν όλα ή μέρος των αιτημάτων των ΠΑΕ πρέπει να γίνει νέα νομοθετική παρέμβαση, την οποία έχει εξαγγείλει ήδη ο υφυπουργός Αθλητισμού. Από την Πανεπιστημίου 25 διέρρευσε ότι ο πρωθυπουργός άναψε το πράσινο φως στον κ. Φλωρίδη να προχωρήσει στην εξυγίανση στο χώρο του ποδοσφαίρου. Χθες, πάντως, ο υφυπουργός, εκτός από τον κ. Σημίτη, συναντήθηκε και συζήτησε τις τελευταίες εξελίξεις με τον πρόεδρο του Παναθηναϊκού Αγγελο Φιλιππίδη.
 Η κόντρα Μητρόπουλου - Φλωρίδη καλά κρατεί. Ο πρόεδρος της ΕΠΑΕ επιτέθηκε φραστικά στον υφυπουργό Αθλητισμού με αφορμή δηλώσεις του για τη διαιτησία! «Μου κατήγγειλαν ένα πλέγμα αδιαφάνειας που έχει επιβληθεί από τις διοργανώτριες αρχές, παρά το νόμο, σχετικά με τους ορισμούς των διαιτητών», δήλωσε ο κ. Φλωρίδης μετά τη συνάντηση που είχε με το προεδρείο της ΟΔΠΕ, τα μέλη του οποίου, σύμφωνα με πληροφορίες, είπαν στον υφυπουργό ότι η αξιολόγηση και η προώθηση των διαιτητών γίνεται με δύο μέτρα και δύο σταθμά. Απαντώντας στις δηλώσεις Φλωρίδη, ο πρόεδρος της ΕΠΑΕ υποστήριξε: «Δεν νομίζω ότι οι διαιτητές ζήτησαν... διαιτητή για να λύσουν τα προβλήματά τους. Και καλό είναι να μην ανακατεύεται (σ.σ.: εννοούσε τον κ. Φλωρίδη) εκεί που δεν τον σπέρνουν».
 Ο υφυπουργός Αθλητισμού ανακοίνωσε στους παράγοντες της ΟΔΠΕ ότι θα ικανοποιήσει τα οικονομικά τους αιτήματα και έτσι απέφυγε τα δυσάρεστα, καθώς οι διαιτητές δεν θα κατεβούν σε αποχή.
 Σε έκτακτη συνέντευξη Τύπου ο πρόεδρος της ΕΠΟ Κώστας Αλεξανδρίδης ανακοίνωσε ότι την επόμενη διετία θα μοιρασθούν 10 δισ. δρχ. στις ΕΠΣ για γηπεδικές και υλικές υποδομές. Ο κ. Αλεξανδρίδης δήλωσε ότι «η Ομοσπονδία θα αναλάβει τόσο το κόστος κατασκευής δύο γηπέδων σε κάθε Ενωση, όσο και τη μισθοδοσία δύο υπαλλήλων τους».
 Στις δηλώσεις του ο πρόεδρος της ΕΠΟ διευκρίνισε ότι «τα πρωταθλήματα θα επαναρχίσουν στις 29 Οκτωβρίου και δεν υπάρχει περίπτωση για νέα αναβολή τους». Αναφερόμενος στο θέμα της συνδιοργάνωσης του ευρωπαϊκού πρωταθλήματος το 2008 με την Τουρκία, ο κ. Αλεξανδρίδης τόνισε: «Περιμένουμε απάντηση από τους κ. Πάγκαλο και Φλωρίδη, καθώς πρέπει να υποβληθεί η υποψηφιότητά μας. Εάν κατατεθεί και δημιουργηθεί πρόβλημα στις σχέσεις μας με τη γειτονική μας χώρα, τότε κανείς δεν θα μας εμποδίσει να αποσύρουμε την υποψηφιότητά μας».
