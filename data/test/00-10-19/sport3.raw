 «Οσο κοστίζουν ο Τζιοβάνι, ο Ζε Ελίας και ο Ζέτερμπεργκ κάνει όλη ομάδα της Χέρενφεϊν» έλεγε με παράπονο ο προπονητής της ολλανδικής ομάδας Φόπε Ντε σε συμπατριώτες του δημοσιογράφους περίπου μία ώρα μετά το τέλος του αγώνα στο «Αμπε Λένστρα». Η ομάδα των δισεκατομμυρίων (Ολυμπιακός), όμως, έφυγε με σκυμμένο το κεφάλι από την Ολλανδία για ακόμα μία φορά και επέτρεψε στην πρωτάρα Χέρενφεϊν να χαμογελάσει. Και αυτό ελέω Γιάννη Μαντζουράκη, της νοοτροπίας των ποδοσφαιριστών, αλλά και των αποφάσεων της διοίκησης του Ολυμπιακού, που επιτρέπει να διαιωνίζεται μια άσχημη κατάσταση χωρίς να λαμβάνει τα απαραίτητα μέτρα.
 Ο Σωκράτης Κόκκαλης έφυγε σκασμένος από το γήπεδο με το τελευταίο σφύριγμα του Γερμανού Στράμπε και σύμφωνα με τους στενούς του συνεργάτες τα είχε με όλους. Πήγε στο ξενοδοχείο στο Χέρενφεϊν και δεν μπορούσε να συνειδητοποιήσει την εικόνα που έδειξε ο Ολυμπιακός. Οι διαθέσεις πάντως της διοίκησης είχαν φανεί από την παραμονή του αγώνα. Ο Γιώργος Λούβαρης χαρακτηριστικά είχε πει στο ξενοδοχείο: «Αν δεν κερδίσουμε και αυτούς, τότε...».
 Ας ξεκινήσουμε πρώτα από τον Γιάννη Μαντζουράκη. Είπε ξεκάθαρα στη συνέντευξη Τύπου ότι «προγραμματίσαμε την ισοπαλία». Πήγε, δηλαδή, ο Ολυμπιακός στην Ολλανδία να αντιμετωπίσει την πρωτάρα και ενδέκατη αυτή τη στιγμή στη βαθμολογία του Πρωταθλήματος Χέρενφεϊν, με φόβο και χωρίς επιθετικούς προσανατολισμούς. Οπως συνέβη στο «Μεστάγια» με τη Βαλένθια. Μέχρι να συμβεί το μοιραίο. Η ήττα δηλαδή, που έχει γίνει πια συνήθεια για τους «ερυθρόλευκους» κάθε φορά που βγαίνουν έξω από την Ελλάδα.
 Αυτό όμως είναι το ευρωπαϊκό προφίλ του Ολυμπιακού, το οποίο επιθυμεί και για το οποίο μιλάει ο Σωκράτης Κόκκαλης; Οι μεγάλες ομάδες δεν καταλαβαίνουν από έδρες και πόσο μάλλον όταν πρόκειται για τύπου «Αμπε Λένστρα». Καλύτερες προϋποθέσεις για νίκη για τον Ολυμπιακό δεν θα μπορούσαν να παρουσιαστούν. Η Χέρενφεϊν είχε εκτός ομάδας τέσσερις παίκτες, ο καιρός ήταν θαυμάσιος και το γήπεδο... εκκλησία.
 Ο Μαντζουράκης, όμως, σκέφτηκε προχθές τη θέση του. Πιστεύει ότι παίζει υπό πίεση σε κάθε αγώνα και ότι μπορεί να απολυθεί και επιδίωξε προχθές να στήσει την ομάδα για την ισοπαλία, ώστε να αποφύγει τις συνέπειες. Ετσι όμως δεν μπορεί ο προπονητής να προσφέρει έργο, αλλά και να παίρνει τις σωστές αποφάσεις την κρίσιμη στιγμή. Είναι κοινό μυστικό ότι από το Ρέντη απουσιάζει η πειθαρχία, ο κάθε παίκτης δυσανασχετεί με το παραμικρό και γενικά υπάρχουν πλέον πολλοί ποδοσφαιριστές που τα έχουν με τον προπονητή, διότι θεωρούν ότι δεν τους υπολογίζει.
 Στο 75' του αγώνα βάζει αμυντικό στο παιχνίδι (Ανατολάκη), ενώ ήδη ελέγχει τον αγώνα και βγάζει ένα χαφ (Λουτσιάνο), αφήνοντας ουσιαστικά μόνο τον Τζιοβάνι στην επίθεση, ενώ η Χέρενφεϊν είχε και την αριθμητική υπεροχή στη μεσαία γραμμή. Η αλλαγή του Χούτου στο 84' τι ρόλο έπαιξε; Τι να προλάβει να κάνει ο πιτσιρικάς σε έξι λεπτά; Ο Γιαννακόπουλος σηκώθηκε για προθέρμανση από το 50' και έμεινε με τη φόρμα. Ποια βοήθεια έδωσε ο Μαντζουράκης για να επιτεθεί ο Ολυμπιακός; Με τον Αλεξανδρή και τον Αλβεζ που τους άφησε εκτός 18άδας; 
 Εστω κι αν προκριθεί ο Ολυμπιακός στη δεύτερη φάση, με τέτοιες παρουσίες εκτός έδρας, τι τύχη έχει για θετικό αποτέλεσμα, όταν θα κληθεί να αντιμετωπίσει μεγαθήρια; 
 Δεν φταίει, όμως, μόνο ο Μαντζουράκης. Πού ήταν προχθές όλοι αυτοί οι παίκτες των δισεκατομμυρίων; Ο Τζιοβάνι «κρύφτηκε» σε ακόμα ένα παιχνίδι εκτός έδρας. Ο Ολυμπιακός τον χρειάζεται στα δύσκολα και όχι μόνο στα εύκολα. Εχει δίκιο να φωνάζει ότι είναι μόνος στην επίθεση, αλλά δεν βοηθάει και αυτός τους συμπαίκτες του. Δεν υπάρχουν μόνο οι ντρίμπλες, αλλά και οι πάσες.
 Ο Ζέτερμπεργκ, εξαφανισμένος στη μεσαία γραμμή από το μαρκάρισμα του Ραντόμσκι, όπως και στο «Μεστάγια». Ο Τζόρτζεβιτς χάθηκε κάπου μεταξύ δεύτερου αμυντικού χαφ και αριστερού χαφ, χωρίς να μπορεί να προσφέρει επιθετικά. Ο Οφορίκουε έπαιξε πίσω από τη μεσαία γραμμή και κυνηγούσε τον Λούρλινγκ και στην επίθεση μόνο να τα βάζει με τον Τζιοβάνι ήξερε.
 Και, τέλος, αυτό με τις στημένες φάσεις δεν έχει προηγούμενο. Ο Ολυμπιακός δέχεται συνέχεια γκολ όταν η μπάλα ξεκινάει, είτε από φάουλ, είτε από κόρνερ και οι αμυντικοί κοιτούν ο ένας τον άλλον. Τρία χρόνια στο Champions League χρειάζεται ο Μαντζουράκης να τους πει τι πρέπει να κάνουν; 
 * Οι «ερυθρόλευκοι» αναχώρησαν μία ώρα μετά τον αγώνα από το «Αμπε Λένστρα» με σκυμμένα κεφάλια. Περίπου 20 οπαδοί του Ολυμπιακού που βρέθηκαν στο πούλμαν αποδοκίμασαν τον Μαντζουράκη λέγοντας «σήκω φύγε», αλλά έδωσαν κουράγιο στους ποδοσφαιριστές! «Δεν πειράζει, κερδίστε τη Βαλένθια».
 Οι ποδοσφαιριστές του Ολυμπιακού όμως ήταν χθες σε άσχημη ψυχολογική κατάσταση και μεταξύ άλλων έλεγαν: «Τους κάνουμε όλους ομάδα, όπου και να πηγαίνουμε, και δεν μας φταίει κανείς παρά μόνο ο εαυτός μας. Αφού δεν κερδίσαμε τη Χέρενφεϊν, πού θα κερδίσουμε; Ευτυχώς που μας βοήθησε η Βαλένθια και έχουμε ελπίδες για πρόκριση στην επόμενη φάση της διοργάνωσης».
