 Θετικά απάντησε στον Κοστούνιτσα το αντιπολιτευόμενο Λαϊκό Σοσιαλιστικό Κόμμα του Μαυροβουνίου (ΛΣΜ) για το σχηματισμό ομοσπονδιακής κυβέρνησης, αλλά το κλειδί είναι στα χέρια του προέδρου του Μαυροβουνίου, Μίλο Τζουκάνοβιτς, ο οποίος αρνείται να δεχτεί υπουργεία στην ομοσπονδιακή κυβέρνηση και κρατά ανοιχτό το θέμα της απόσχισης από τη Γιουγκοσλαβική Ομοσπονδία.
 Το Σοσιαλιστικό Κόμμα της Σερβίας (του Μιλόσεβιτς) και το, άλλοτε συμμαχό του,
ΛΣΜ έχουν την πλειοψηφία στην ομοσπονδιακή Βουλή και μπορούν να κάνουν κυβέρνηση. Ο αντιπρόεδρος του ΛΣΜ, Πρέτραγκ Μπουλάτοβιτς, αναγνώρισε όμως ότι ομοσπονδιακή κυβέρνηση με τη συμμετοχή συνεργατών του Μιλόσεβιτς δεν θα βοηθήσει καθόλου τη χώρα στις σχέσεις με τη διεθνή κοινότητα. Το κόμμα ανακοίνωσε ότι θα εξετάσει την πρόταση του Κοστούνιτσα για να οριστεί ομοσπονδιακός πρωθυπουργός από τις τάξεις του. Ο Τζουκάνοβιτς διεκδικεί για το
κυβερνών κόμμα του κάτι περισσότερο από απλά υπουργεία στην ομοσπονδιακή κυβέρνηση, παρ' όλο που μποϊκοτάρισε τις εκλογές. 
 Ο πρόεδρος της Γιουγκοσλαβίας Βόισλαβ Κοστούνιτσα θέλει να μείνει το Μαυροβούνιο στη γιουγκοσλαβική ομοσπονδία, αλλά ο Τζουκάνοβιτς όχι μόνο απειλεί με ανεξαρτητοποίηση, αλλά ζητεί να συζητηθούν οι σχέσεις των δύο χωρών, αφού γίνουν οι σερβικές εκλογές. Αυτό σημαίνει ότι δεν θα σχηματιστεί ομοσπονδιακή κυβέρνηση ώς τις 23 Δεκεμβρίου. Αν σχηματίσει κυβέρνηση με το ΛΣΜ, ξεφορτώνεται τους συμμάχους του Μιλόσεβιτς, αλλά τεντώνει το σχοινί με το
Μαυροβούνιο. Χωρίς κυβέρνηση δεν μπορεί να πάρει τη βοήθεια από το εξωτερικό.
 Ο αντιπρόεδρος της κυβέρνησης του Μαυροβουνίου Ντράγκισα Μπουρζάν σε συνέντευξή του στην αυστριακή εφημερίδα Die Presse αναφέρει ότι το Μαυροβούνιο
εμμένει στο στόχο της ανεξαρτησίας. Παρ' ότι οι συνομιλίες μεταξύ πολιτικών της Σερβίας και του Μαυροβουνίου θα συνεχιστούν για πιθανή ένωση δύο ανεξαρτήτων κρατών, το Μαυροβούνιο θέλει την ελευθερία του, παρατηρεί ο Μπουρζάν.
 Ηγέτες γειτονικών χωρών θα συναντηθούν με τον Κοστούνιτσα στην Πρώην Γιουγκοσλαβική Δημοκρατία της Μακεδονίας την άλλη εβδομάδα για συνομιλίες σχετικά με τις τελευταίες εξελίξεις στα Βαλκάνια. Εκπρόσωπος της προεδρίας ανέφερε ότι αρχηγοί κρατών και κυβερνήσεων από την Αλβανία, τη Βουλγαρία, την Ελλάδα, την ΠΓΔΜ, τη Ρουμανία, τη Βοσνία και την Κροατία, θα συναντηθούν με τον Κοστούνιτσα στα Σκόπια στις 25 Οκτωβρίου.
 Οικογενειακός φίλος του Μιλόσεβιτς δήλωσε χθες ότι «ο πρώην πρόεδρος ανατράπηκε γιατί έκανε δύο λάθη. Πρώτον αποφάσισε να κάνει πρόωρες εκλογές, αντί να εξαντλήσει τη θητεία του. Δεύτερον υπέθεσε, λανθασμένα, ότι η αστυνομία θα προστάτευε το κράτος του».
