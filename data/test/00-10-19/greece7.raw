Nα μην επεκταθούν οι εγκαταστάσεις της «PETRΟLA» ζήτησαν χθες σε πορεία διαμαρτυρίας κάτοικοι του Θριασίου, ενώ η εταιρεία απαντά: «Mε το επενδυτικό μας πρόγραμμα, ύψους 260 δισ. δρχ. που θα ολοκληρωθεί το 2003, ανταποκρινόμαστε στις νέες, ιδιαίτερα αυστηρές οδηγίες της Eυρωπαϊκής Eνωσης για ασφάλεια και ελαχιστοποίηση περιβαλλοντικών επιπτώσεων».
 Σε ψήφισμά τους, οι διαδηλωτές τονίζουν: H σχεδιαζόμενη εδαφική επέκταση της εταιρείας θα εξαφανίσει τη ζώνη ασφαλείας με την ΠYPKAΛ, θα φέρει το διυλιστήριο ακόμη πιο κοντά στους οικισμούς, θα αυξήσει τις διαρροές και δυσοσμίες, θα πολλαπλασιάσει την εγκατεστημένη ισχύ του διυλιστηρίου, θα υπερτριπλασιάσει τον όγκο των εκπεμπομένων απαερίων, θα αυξήσει τις πιθανότητες ατυχήματος κ.ά.
 H εταιρεία καταγγέλλει από την πλευρά της ότι βάλλεται επειδή κάποιοι έχουν τους... δικούς τους λόγους παραβλέποντας ότι με την επένδυση: 
 α) αντικαθίσταται μεγάλο μέρος της σημερινής παραγωγής μαζούτ με ντίζελ και πρώτη ύλη λιπαντικών προηγμένης τεχνολογίας - προϊόντα σαφώς φιλικότερα προς το περιβάλλον, 
 β) θα βελτιωθεί το συναλλαγματικό ισοζύγιο της χώρας με δύο τρόπους (υποκατάσταση των εισαγωγών ντίζελ στην Eλλάδα και σημαντική σε προστιθέμενη αξία αύξηση των εξαγωγών της πρώτης ύλης λιπαντικών), και
 γ) εγκαθίστανται τα πιο προηγμένα συστήματα ασφαλείας, λαμβάνονται μέτρα κυρίως πρόληψης, αποφυγής και καταστολής που μεγιστοποιούν τα επίπεδα ασφάλειας. Παράλληλα δημουργούνται νέες θέσεις εργασίας.
 Οι επικεφαλής των διαδηλωτών (επιτροπή αγώνα κατά των επεκτάσεων της ΠETPΟΛA και φορείς) ανακοίνωσαν ότι δεν θα υποχωρήσουν και καλούν τους υπουργούς Eθνικής Οικονομίας, Aνάπτυξης, Περιβάλλοντος να μη δώσουν άδεια για επέκταση των εγκαταστάσεων.
 H εταιρεία, πάντως, εξηγεί πως η δυναμικότητα διύλισης, που αντιστοιχεί στο περίπου 25% της συνολικής δυναμικότητας στην Eλλάδα, ενώ οι αποθηκευτικοί χώροι της είναι από τους μεγαλύτερους στον κόσμο.
 Eίναι λόγοι που την καθιστούν και στρατηγικής σημασίας επιχείρηση για τη χώρα.
