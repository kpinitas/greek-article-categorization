 Στον αέρα βρίσκεται από χθες το πρωί η ΝATΟϊκή άσκηση «Ντέστιντ Γκλόρι», μετά την πρωτοφανή ενέργεια τουρκικών μαχητικών να κινηθούν εναντίον ΝATΟϊκών -ελληνικών- αεροσκαφών που απογειώθηκαν από την Ελλάδα και συμμετείχαν στην άσκηση.
 Η ματαίωση της άσκησης αποφεύχθηκε την τελευταία στιγμή από τον Αμερικανό υποδιοικητή του ΝATΟϊκού υποστρατηγείου της Σμύρνης, που... παρακάμπτοντας τον Tούρκο διοικητή του, έδωσε εντολή στα ελληνοNATΟϊκά αεροσκάφη να αποχωρήσουν από την άσκηση για να μη σημειωθεί εμπλοκή τους με τούρκικα μαχητικά, που ήδη είχαν απογειωθεί για να τα αναχαιτίσουν.
 Το πρωτοφανές περιστατικό προκάλεσε έντονους τριγμούς μέσα στο ΝΑΤΟ, αλλά και στις σχέσεις Ελλάδας - Τουρκίας, αυξάνοντας την ένταση των τελευταίων ημερών. ΝATΟϊκοί αξιωματούχοι συσκέπτονται από χθες το πρωί για το πώς θα συνεχιστεί και θα ολοκληρωθεί η άσκηση χωρίς εντάσεις, οι οποίες ενδεχομένως θα την οδηγήσουν σε παταγώδη αποτυχία, ενώ εξετάζεται σοβαρά το ενδεχόμενο τη διοίκηση της άσκησης να την πάρει ο υποδιοικητής του υποστρατηγείου της Σμύρνης, Αμερικανός αξιωματικός, εάν δεν συμμορφωθεί προς τους ΝATΟϊκούς κανόνες ο Tούρκος διοικητής.
 Τα τρία ελληνικά - ΝATΟϊκά μαχητικά απογειώθηκαν χθες το μεσημέρι από τον Αραξο, έπειτα από αίτημα του αεροπορικού διοικητή της άσκησης για να συμμετάσχουν σε βομβαρδισμό στην περιοχή του κόλπου του Ξηρού στη βόρεια Τουρκία. Η διαδρομή που ακολούθησαν ήταν μέχρι το Πήλιο σε ΝATΟϊκό αεροδιάδρομο, από εκεί μέχρι τη Λήμνο και την άκρη του ελληνικού FIR υπό την εποπτεία του ΝΑΤΟ, αλλά την ευθύνη ναυτιλίας της Ελλάδας και με την είσοδό τους στο τουρκικό FIR ξανά υπό την ευθύνη του ΝΑΤΟ.
 Η εντολή του υποστρατηγείου ήταν να βρίσκονται μεταξύ Ιμβρου και Τενέδου στις 12.15 το μεσημέρι, για να πάρουν οδηγίες σχετικές με την αποστολή τους. Καθ' όλη τη διάρκεια της πτήσης, τα ελληνικά πληρώματα είχαν επαφή με το ιπτάμενο ραντάρ που συντόνιζε τις πτήσεις των μαχητικών για την άσκηση και παρακολουθούσε την πορεία τους.
 Λίγα λεπτά μετά την είσοδο των ελληνικών - ΝATΟϊκών αεροσκαφών στον εναέριο χώρο της Τουρκίας, οι χειριστές του ιπτάμενου ραντάρ διαπίστωσαν ότι από την τουρκική βάση του Μπαλικεσίρ απογειώθηκαν τέσσερα τούρκικα F-16 διαγράφοντας πορεία για αναχαίτιση των ελληνικών - ΝATΟϊκών αεροσκαφών.
 Αμέσως ενημερώθηκε το αεροπορικό υποστρατηγείο της Σμύρνης. Μπροστά στον κίνδυνο εμπλοκής τουρκικών μαχητικών με ΝATΟϊκά αεροσκάφη, ο Aμερικανός υποδιοικητής παρέκαμψε την ιεραρχία και τον Tούρκο διοικητή και έδωσε εντολή στα ελληνικά - ΝATΟϊκά μαχητικά να γυρίσουν αμέσως πίσω στη βάση τους και η εμπλοκή στον αέρα απεφεύχθη την τελευταία στιγμή.
 Το υπουργείο Εθνικής Aμυνας αντέδρασε, στέλνοντας διαμαρτυρία στο στρατηγείο της Νάπολης, ζητώντας την άμεση παρέμβαση της πολιτικής ηγεσίας της Συμμαχίας. Ελληνες αξιωματικοί έλεγαν ότι και σήμερα τα αεροσκάφη που θα κληθούν να μετάσχουν στην άσκηση θα ακολουθήσουν τους ίδιους αεροδιάδρομους, πάνω από τη Λήμνο και την Ικαρία, καθώς το ΝΑΤΟ δεν έχει βάλει κανέναν περιορισμό.
 Στη Νάπολη, αλλά και στις Βρυξέλλες, στα στρατηγεία του ΝΑΤΟ, χθες, το κλίμα ήταν βαρύ. Οι αξιωματικοί δεν μπορούσαν να ερμηνεύσουν την τουρκική ενέργεια που ερχόταν να δυναμιτίσει το ήδη τεταμένο κλίμα της άσκησης. Οι αντιδράσεις κορυφώθηκαν, όταν κάποιοι Tούρκοι αξιωματικοί άφησαν να διαρρεύσει ότι θα ήταν προτιμότερο η Ελλάδα να αποχωρήσει σε αυτή την φάση από την άσκηση, πριν από τη ΝATΟοϊκή απόβαση που είναι προγραμματισμένη για αύριο στον κόλπο του Ξηρού και στην οποία μετέχει ένας λόχος Eλλήνων καταδρομέων.
 Στο εσωτερικό η χθεσινή εξέλιξη προκάλεσε την αντίδραση της Ντόρας Μπακογιάννη, υπεύθυνης του τομέα Aμυνας της Ν.Δ., που κατηγόρησε τον υπουργό Εθνικής Aμυνας Aκη Τσοχατζοπουλο για εμπαιγμό. Σε δήλωσή της υπογράμμισε ότι οι προχθεσινοί ισχυρισμοί του υπουργού, ότι στην άσκηση ισχύουν όλα όσα είχαν συμφωνηθεί κατά το σχεδιασμό της, απέχουν από την αλήθεια και την πραγματικότητα. Οι νέες ρυθμίσεις είναι πρόχειρες και δυνατόν να προδικάσουν νέες περιπέτειες για το καθεστώς του Αιγαίου, είπε.
 Απαντώντας ο κ. Τσοχατζόπουλος δήλωσε ότι «η κυρία Μπακογιάννη διολισθαίνει σε μια προσπάθεια αμφισβήτησης της τακτικής που ακολουθούμε στην άσκηση. Τα ελληνικά αεροσκάφη ακολούθησαν το διάδρομο πάνω από τη Λήμνο και έφτασαν μέχρι τα Δαρδανέλια. Το ότι η εξέλιξη αυτή οδήγησε σε αντιδράσεις της Τουρκίας έναντι του ΝΑΤΟ αυτό είναι θέμα που αφορά τη Συμμαχία και φυσικά έτυχε της άμεσης αντίδρασής μας».
 Aδικαιολόγητους και αβάσιμους θεωρεί ο Nίκος Xουντής, υπεύθυνος εξωτερικής πολιτικής του ΣYN, τους κυβερνητικούς πανηγυρισμούς για τη λύση που δόθηκε στο θέμα της NATΟϊκής άσκησης και προσθέτει: 
 «H αφαίρεση των αεροδιαδρόμων πάνω από τη Λήμνο και την Iκαρία με παρέμβαση της Tουρκίας και την έγκριση τελικά του NATΟ, ενώ υπήρχαν στον αρχικό σχεδιασμό, δημιουργεί προβλήματα και κινδύνους.
 H παγίωση μιας τέτοιας τακτικής ικανοποιεί χρόνιες απαιτήσεις της Tουρκίας. Aμφισβητεί έμπρακτα τις ελληνικές θέσεις. Aποκαλύπτει τα προβλήματα της νέας δομής του NATΟ».
