Την άγουσα για τις φυλακές πήραν χθες, μετά την πολύωρη απολογία τους στον ανακριτή, οι δύο αστυφύλακες της Αμεσης Δράσης, Γ. Τσαπάρας και Γ. Σακαμπέτης,
τα ατομικά σακίδια των οποίων περιείχαν σύνεργα για κάθε λογής... παρανομία.
 Πρόκειται για τους δύο της ΕΛ.ΑΣ., οι οποίοι θεωρούνταν από τους αποδοτικούς και ιδιαίτερα μάχιμους της υπηρεσίας, που πιάστηκαν το περασμένο Σάββατο ύστερα από μπλόκο των συναδέλφων τους να κουβαλάνε από όπλα, σφαίρες και μαχαίρια μέχρι χάπια και ναρκωτικά.
 Οι κατηγορίες που τους έχουν αποδοθεί είναι «αγορά και κατοχή ναρκωτικών ουσιών, παράβαση του νόμου περί όπλων και απόπειρα εκβίασης».
 Απείρου κάλλους πάντως υπήρξαν οι δικαιολογίες που έδιναν οι αστυνομικοί από την αρχή κιόλας της σύλληψής τους, και μάλιστα σε προανακριτικό στάδιο στους ίδιους τους συναδέλφους τους, αναφορικά με τα όπλα και τα ναρκωτικά που βρέθηκαν πάνω τους. Ούτε λίγο ούτε πολύ, υποστήριξαν ότι ήταν «προϊόντα κατασχέσεων, τα οποία δεν είχαν προλάβει να αποδώσουν», ενώ ειδικά για τα ναρκωτικά φέρεται να λέχθηκε και ο ισχυρισμός ότι «τα μάζευαν κατά την εκτέλεση της υπηρεσίας τους από διάφορους χρήστες, χωρίς να τους συλλαμβάνουν και χωρίς βέβαια να συντάσσουν εκθέσεις κατάσχεσης». Γιατί το έκαναν αυτό; Οπως ο ίδιος ο κατηγορούμενος, Γ. Σακαμπέτης... ευθαρσώς φέρεται να έχει παραδεχθεί, προκειμένου «όταν πιάναμε κάποιον έμπορο ναρκωτικών να προσθέταμε κι αυτά που είχαμε μαζέψει, ώστε να φανεί στην υπηρεσία μας ότι συλλάβαμε κάποιον μεγαλέμπορο».
 Την ώρα που ο πρόεδρος της Ενωσης Αστυνομικών Υπαλλήλων Νομού Θεσσαλονίκης μιλούσε στα κανάλια για «παρεξήγηση» και υπαινισσόταν πως ήταν «υποκινούμενο» το χθεσινό δημοσίευμα της «Ε» με τίτλο «Kαμπαρέ, χορηγός στο "Αστυνομικό Βήμα"», δεκάδες άλλοι αστυνομικοί, κατώτεροι και ανώτεροι, εξέφραζαν τον προβληματισμό και την απορία τους για την επιλογή των εκδοτών της συνδικαλιστικής εφημερίδας. Επίσης, λίγες ώρες νωρίτερα, τα ξημερώματα, οι συνάδελφοί τους έκαναν έφοδο και συλλήψεις στο «Τούτι Φρούτι»! 
 Ο γνωστός από την υπόθεση με το «χουντογλέντι» πρόεδρος της Ενωσης Αστυνομικών
Υπαλλήλων του νομού Γιώργος Αναστασιάδης προσπάθησε να πείσει ότι το δημοσίευμα της «Ε» έγινε εν όψει των νέων συνδικαλιστικών τους αγώνων. Ωστόσο,
ο πρόεδρος της Ενωσης Αξιωματικών Ελληνικής Αστυνομίας Κεντρικής Μακεδονίας Ευστράτιος Κυριακάκης ξεκαθάριζε πως «τα περισσότερα σημαντικά προβλήματα του κλάδου έχουν επιλυθεί, ενώ και πολλά άλλα βρίσκονται στο δρόμο προς επίλυση»! 
 Η εμφάνιση του καμπαρέ «Τούτι Φρούτι», που κάθε τόσο απασχολεί τις διωκτικές αρχές της Θεσσαλονίκης, ως χορηγού (!) στη συνδικαλιστική εφημερίδα «Αστυνομικό Βήμα» έχει προβληματίσει σοβαρά και τη φυσική ηγεσία της ΕΛ.ΑΣ. Ναι μεν δε θέλει να θίξει συνδικαλιστικά δικαιώματα των αστυνομικών, από την άλλη, όμως, κατανοεί ότι δεν μπορεί να μείνει απλός παρατηρητής στο διασυρμό ενός ολόκληρου σώματος από λάθος επιλογές ορισμένων συνδικαλιστών...
 Χθες, μάλιστα (τι σύμπτωση!), αστυνομικοί έκαναν έφοδο στο «Τούτι Φρούτι» (χορηγό του «Αστυνομικού Βήματος») και συνέλαβαν τον ιδιοκτήτη Χρήστο Παγώνη, 24 χρόνων, και έξι αλλοδαπές που απασχολούνταν παράνομα στο εν λόγω καμπαρέ. Οπως έγινε γνωστό, οι κοπέλες δεν είχαν άδεια παραμονής και εργασίας. Σε βάρος
 Το «Τούτι Φρούτι», όχι μόνο έχει απασχολήσει την αστυνομία άλλες τρεις φορές μέσα στο 2000 για παρανομίες που έχουν σχέση με αλλοδαπές γυναίκες, αλλά από την ίδια την αστυνομία έχει υποβληθεί και πρόταση αφαίρεση της άδειας λειτουργίας του! Την ίδια ώρα, «κεφαλές» της Ενωσης Αστυνομικών Υπαλλήλων του νομού αναρωτιούνταν γιατί τόσος «ντόρος», από τη στιγμή που το κατάστημα έχει άδεια! 
  «Η Ομοσπονδία θεωρεί ατόπημα μια τέτοια ενέργεια», αναφέρει σε ανακοίνωσή της η Πανελλήνια Ομοσπονδία Αστυνομικών Υπαλλήλων και συνεχίζει: «Kατά το πρόσφατο γενικό συμβούλιο της Ομοσπονδίας εθίγη το όλο ζήτημα και το ενδεχόμενο δημιουργίας αρνητικών σχολίων, πλην όμως η παραίνεση της Ομοσπονδίας για την αποφυγή αυτού του είδους των καταχωρίσεων δεν εισακούσθη, γεγονός που τελικά εκθέτει όλους».
