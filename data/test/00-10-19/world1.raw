 Tην αποκάλυψη ότι η συμφωνία του Σαρμ Eλ Σεΐχ προβλέπει 48ωρη προθεσμία, που ξεκίνησε από χθες για την εφαρμογή των συμφωνηθέντων, έκανε χθες η ισραηλινή κυβέρνηση, ανακοινώνοντας ταυτοχρόνως τα πρώτα βήματα προς την κατεύθυνση αυτή.
 Ομως στην παλαιστινιακή πλευρά τα πνεύματα παραμένουν εξημμένα και δεν έλειψαν
και χθες οι συγκρούσεις, ενώ ορισμένοι Παλαιστίνιοι αξιωματούχοι επιμένουν ότι
 Ο Iσραηλινός εκπρόσωπος Νασμάν Σάι δήλωσε χθες ότι το κλείσιμο των εσωτερικών συνόρων άρθηκε στις πόλεις Καλκίλια, Τουλκάρμ, Ραμάλα, Ναμπλούς, Ιεριχώ, Χεβρώνα και Ζενίν, επιτρέποντας έτσι την ελεύθερη διακίνηση στις παλαιστινιακές περιοχές.
 Τόνισε όμως ότι θα συνεχιστεί η απαγόρευση στους Παλαιστίνιους να εισέρχονται στο Ισραήλ. Στην απαγόρευση περιλαμβάνονται και όσοι Παλαιστίνιοι εργάζονται στο Ισραήλ.
 Νωρίτερα το Ισραήλ είχε ανακοινώσει ότι άνοιξε και τα διεθνή σύνορα του στους Παλαιστίνιους, επιτρέποντας την επαναλειτουργία του αεροδρομίου της Γάζας και των συνοριακών περασμάτων με την Αίγυπτο.
 Ο Νασμάν Σάι τόνισε η διορία των 48 ωρών για την εφαρμογή των διευθετήσεων της
συνόδου του Σαρμ Ελ Σέιχ, ξεκίνησε χθες στις 16.00 ώρα Ελλάδας.
 «Ο πρόεδρος Κλίντον έδωσε διορία 48 ωρών να ολοκληρωθεί όλη η διαδικασία», τόνισε. «Περιμένουμε μια διακοπή όλων των εχθροπραξιών στα παλαιστινιακά εδάφη» τις προσεχείς 48 ώρες, πρόσθεσε.
 Ωστόσο, σοβαρά επεισόδια μεταξύ Παλαιστινίων και του ισραηλινού στρατού ξέσπασαν στη Βηθλεέμ και στις γύρω περιοχές της. Στη διάρκεια των επεισοδίων, τέσσερις Παλαιστίνιοι τραυματίστηκαν από σφαίρες στο χωριό Αλ Χαντέρ και δύο άλλοι στην πόλη Χοσάν. Στη Nαμπλούς τραυματίστηκαν από σφαίρες έξι Παλαιστίνιοι.
 Η Παλαιστινιακή Αρχή ανακοίνωσε ότι «έδωσε αυστηρές διαταγές σε όλους τους Παλαιστινίους να εφαρμόσουν αυτά που συμφωνήθηκαν».
 Ομως στη Ναπλούς, ο τοπικός ηγέτης της οργάνωσης «Φατάχ» του Γιασέρ Αραφάτ δήλωσε ότι «η εξέγερση πρέπει να συνεχισθεί. Οι συγκρούσεις πρέπει να συνεχισθούν».
 Το Δημοκρατικό Μέτωπο για την απελευθέρωση της Παλαιστίνης έκανε σήμερα λόγο για μια συμφωνία με τις άλλες παλαιστινιακές οργανώσεις, προβλέποντας «κλιμάκωση» της ιντιφάντα στη διάρκεια της αραβικής συνόδου κορυφής που θα γίνει στις 21 και 22 Οκτωβρίου στο Κάιρο.
 «Το Δημοκρατικό Μέτωπο για την Απελευθέρωση της Παλαιστίνης και οι άλλες πατριωτικές και ισλαμικές δυνάμεις αποφάσισαν να συνεχίσουν την ιντιφάντα», αναφέρεται σε σχετική ανακοίνωση.
 Στην ίδια ανακοίνωση τονίζεται ότι οι ημέρες της συνόδου θα είναι ημέρες γενικής κλιμάκωσης της ιντιφάντα, με πορείες σε όλες τις επαρχίες, ενώ η 20ή Οκτωβρίου θα είναι ημέρα αλληλεγγύης προς την Ιερουσαλήμ.
 Στην ανακοίνωση, πάντως, δεν αναφέρεται ποιες είναι οι άλλες παλαιστινιακές οργανώσεις που θα μετάσχουν στις εκδηλώσεις.
