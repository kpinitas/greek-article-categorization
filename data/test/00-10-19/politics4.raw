Με οξύτατη επίθεση κατά του Κωνσταντίνου Μητσοτάκη επανήλθε χθες από την τηλεόραση του «Αλφα» ο Αντώνης Σαμαράς, κατηγορώντας τον ότι είναι δεκανίκι της κυβέρνησης του Κώστα Σημίτη και ότι επί της ουσίας λειτουργεί εις βάρος του Κώστα Καραμανλή και της Ν.Δ. Επίσης, τόνισε ότι θα κάνει εναντίον του και αστική αγωγή για να καθίσει οπωσδήποτε στο σκαμνί.
 Παράλληλα, ενέπλεξε τον κ. Μητσοτάκη σε τρεις σοβαρές υποθέσεις που έχουν σχέση με τα διαπλεκόμενα.
 1. Tον κατήγγειλε ότι έλαβε την περίοδο του 1993 επιταγή ενός εκατομμυρίου δολαρίων από τον επιχειρηματία Αριστείδη Αλαφούζο.
 2. Iσχυρίστηκε ότι ο Αναστάσιος Γκόνης, ως πρόεδρος του ΟΤΕ, πριν από τις εκλογές του 1993 πίεζε τους τότε αρμόδιους υπηρεσιακούς υπουργούς, ύστερα από εντολή του τότε πρωθυπουργού Κ. Μητσοτάκη, να χορηγήσουν γρήγορα και πριν από τη διεξαγωγή των εκλογών ένα εκατομμύριο νέες ψηφιακές παροχές στον Σωκράτη Κόκκαλη. 
 3. Yποστήριξε ότι χάθηκε το πρωτόκολλο υπογραφής της σύμβασης με την οποία η κυβέρνηση Μητσοτάκη, μία μέρα πριν παραιτηθεί, έδωσε το «Ξυστό» στον κ. Κόκκαλη και δεν παραδόθηκε στην κυβέρνηση του ΠΑΣΟΚ.
 Ο κ. Σαμαράς επί της ουσίας χρησιμοποίησε τις καταγγελίες για τον κ. Κόκκαλη για να αποδείξει ότι ο κ. Μητσοτάκης είχε στενές σχέσεις με τον επιχειρηματία,
του έδινε δουλειές μέχρι την τελευταία στιγμή, οπότε δεν ευσταθούν οι ισχυρισμοί του πρώην πρωθυπουργού ότι ο ίδιος εξαγοράστηκε από τον κ. Κόκκαλη για να ρίξει την κυβέρνηση. 
 Yποστήριξε ακόμη ότι τα διαπλεκόμενα δεν είχαν τίποτε να του δώσουν εκείνη την
εποχή γιατί όλοι έλεγαν ότι είχε στο χέρι την αρχηγία της N.Δ. και θα γινόταν πρωθυπουργός. «Πόσα πρέπει να σου δώσουν για να μη γίνεις πρωθυπουργός; », είπε! 
 Ο πρόεδρος της Πολιτικής Ανοιξης είπε ακόμη ότι: 
 - Τα διαπλεκόμενα δεν είχαν κανένα λόγο να ρίξουν τον Μητσοτάκη και στο χέρι του πρώην πρωθυπουργού ήταν να παραμείνει στην κυβέρνηση. «Είναι μύθος ότι τον
 - Η επίθεση του κ. Μητσοτάκη εναντίον του γίνεται για να διευρύνει το χάσμα μεταξύ τους και να αποκόψει την προοπτική συνεργασίας της Ν.Δ. με την ΠΟΛΑΝ αλλά και την όποια συσπείρωση γύρω από τη Ν.Δ. προς όφελος της Ντόρας Μπακογιάννη. Ισχυρίστηκε επί της ουσίας ότι δεν θέλει να δει πρωθυπουργό τον κ. Καραμανλή, για να ανοίξει η πόρτα της ηγεσίας του κόμματος για την κόρη του. «Θυσία πατρός υπέρ της κόρης» είπε. 
 - Ο Κ. Καραμανλής είναι έξω από τα διαπλεκόμενα, είναι αρνητικό όμως το ότι θέλει να κρατάει ισσοροπίες, γιατί δίνει την αίσθηση ότι κάνει ανεπαρκή αντιπολίτευση.
 - Ο κ. Αβραμόπουλος δεν έχει θέσεις για να κάνει κόμμα, αν το κάνει όμως, θα δημιουργήσει αναταραχές. 
 Για τρεις λόγους ο Ευάγγελος Γιαννόπουλος θα καταθέσει υπέρ του κ. Σαμαρά στη μήνυση που υπέβαλε εναντίον του κ. Μητσοτάκη. Οπως δήλωσε χθες στον «Πλάνετ» έχει μια πολιτική εκτίμηση στο πρόσωπό του γιατί ψήφισε τον κ. Στεφανόπουλο για Πρόεδρο της Δημοκρατίας, δεύτερον γιατί «έριξε από την εξουσία τον κ. Μητσοτάκη και έσωσε τον τόπο» και τρίτον γιατί «έχω μια πολιτική αντιπάθεια προς τον κ. Μητσοτάκη γιατί πήρε το μέρος των συκοφαντών μου στη λασπολογία των τριών ετών, το μέρος του "Ριζοσπάστη" και του Κεδίκογλου στη Βουλή». Είπε ακόμη ότι «είναι συκοφαντία ότι εξαγοράστηκε ο Σαμαράς».
