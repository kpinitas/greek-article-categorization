Eξηγήσεις και διευκρινίσεις για τις επαγγελματικές δραστηριότητες της συζύγου του Πόπης, που βρέθηκε στο επίκεντρο της επικαιρότητας τις τελευταίες ημέρες, έδωσε χθες ο βουλευτής Επικρατείας του ΠΑΣΟΚ Θεόδωρος Τσουκάτος, υποστηρίζοντας ότι είναι «καθαρός», δεν έχει σχέση με επιχειρηματικά κέντρα και δεν έχει να φοβηθεί τίποτα.
 Επιβεβαίωσε με δηλώσεις του ότι η σύζυγός του Πόπη είναι μέτοχος κατά 4% στην εταιρεία συμμετοχών D ynamic Finance Corporation, η οποία έχει δημιουργήσει τη χρηματιστηριακή D ynamic Corporation, και σε δύο άλλες διαφημιστικές, αρνήθηκε όμως κατηγορηματικά ότι αυτές οι εταιρείες έχουν σχέση με κεφάλαια των ΔΕΚΟ, ή
και του Δημοσίου, και υποστήριξε ότι ο ίδιος στα 20 χρόνια που είναι στο ΠΑΣΟΚ
δεν έχει διαχειριστεί καμία δραχμή του ελληνικού λαού.
 Παράλληλα, για τη σχέση του με τον πρωθυπουργό είπε ότι πάντα ήταν πολιτική σχέση και ότι ο Κ. Σημίτης τον εμπιστεύεται και προχωράνε μαζί για νέες νίκες.
Εμμέσως πλην σαφώς όμως επιβεβαίωσε ότι δεν έχει πλέον τις αρμοδιότητες που είχε στη Χαριλάου Τρικούπη για τον προγραμματισμό των περιοδειών του πρωθυπουργού γιατί, όπως είπε, τώρα είναι βουλευτής και συμμετέχει στην Επιτροπή των Κοινωνικών Υποθέσεων. Αναφερόμενος στην κοτερολογία είπε ότι έχει
καλυφθεί από τη δήλωση του κ. Πάγκαλου ότι δεν ήταν αυτός στο κότερο του κ. Κόκκαλη. Ωστόσο το βράδυ στο «Μέγκα Τσάνελ» είπε ότι δεν ήταν στο κότερο, αλλά
θα ήταν ανόητο από μέρους του να ισχυριστεί ότι δεν έχει μπει ποτέ σε άλλα κότερα φίλων του...
 Επίσης, ο κ. Τσουκάτος απέδωσε την επίθεση που δέχεται σε οργανωμένο σχέδιο οικονομικών συμφερόντων που έχουν στόχο τη σπίλωση του πολιτικού κόσμου, αλλά και ανθρώπων που είναι δίπλα στον πρωθυπουργό ή είναι κορυφαίοι στο ΠΑΣΟΚ και έπαιξαν ρολο στις νίκες του ΠΑΣΟΚ, οι οποίες ενόχλησαν, ειδικά αυτή του περασμένου Απριλίου.
 Παράλληλα τη συμμετοχή της κ. Τσουκάτου στην D yanmic με ποσοστό 4%, που αντιστοιχεί σε 16.800.000 δρχ., επιβεβαίωσε και ο πρόεδρος και διευθύνων σύμβουλος της «Δυναμικής Χρηματιστηριακής», Αλέκος Πουλαρίκας, τονίζοντας όμως
ότι η κ. Τσουκάτου δεν ήταν ποτέ μέτοχος ατομικά στην εταιρεία αυτή. Διευκρινίζεται ότι η D ynamic συμμετέχει στο μετοχικό κεφάλαιο της «Δυναμικής» και -σύμφωνα με τον κ. Τσουκάτο- η σύζυγός του συμμετέχει και στη «Δυναμική» με ποσοστό 1, 68%, όσο δηλαδή αντιστοιχεί στο ποσοστό συμμετοχής της στην D ynamic.
 Ο βουλευτής του ΠΑΣΟΚ έκανε γνωστό, μιλώντας σε ραδιοφωνικούς και τηλεοπτικούς
σταθμούς, ότι η σύζυγός του συμμετείχε στην εταιρεία FNA που είναι αντιπρόσωπος μεγάλης διαφημιστικής εταιρείας, αλλά ποτέ δεν έκανε καμία πράξη,
και στην ΜGATE, που είναι διαφημιστική και διοργανώνει εκθέσεις προϊόντων. Από
αυτήν όμως έχει πουλήσει τις μετοχές της επειδή η εταιρεία δεν είχε σημαντική κερδοφορία. Καμία από αυτές τις δύο εταιρείες, είπε, δεν έχει σχέση με το Δημόσιο.
 Ακόμη διέψευσε δημοσιεύματα ότι η σύζυγός του είναι στην Αμερική με την οικογένεια Κόκκαλη και είπε ότι βρίσκεται στο Λονδίνο για προσωπική της δουλειά. Tόνισε επίσης ότι οι καταθέσεις των 40 εκατομμυρίων δρχ. που έχει δηλώσει στο «Πόθεν Εσχες» προέρχονται από δουλειά 20 ετών και των δύο και ότι τα περισσότερα από αυτά είναι σε κοινό λογαριασμό της συζύγου του με τον πατέρα της.
