 Κανονικά θα αποπλεύσουν την Παρασκευή από τα λιμάνια όλα τα επιβατηγά-οχηματαγωγά πλοία όλων των τύπων, καθώς οι πλοιοκτήτες τους ύστερα από πολύωρη και έντονη συνεδρίαση αποφάσισαν να μην υλοποιήσουν την απειλή τους.
 Eτσι θα σηκώσουν τις άγκυρες των πλοίων τους πραγματοποιώντας τα προγραμματισμένα τους δρομολόγια, τα οποία αν δεν εκτελούνταν θα προκαλούσαν την παρέμβαση της Εισαγγελίας.
 Mέσα στην ίδια ηλεκτρισμένη ατμόσφαιρα οι πλοιοκτήτες και οι εκπρόσωποι των 24 ναυτιλιακών εταιρειών που αποτελούν και τη δύναμη της Ενωσης Εφοπλιστών Ακτοπλοΐας αποφάσισαν ομόφωνα, όπως αναφέρεται σε σχετική ανακοίνωσή τους, να αναβάλουν για τις 14 Νοεμβρίου την εκλογή του νέου διοικητικού συμβουλίου, και
ως εκ τούτου το νέο ισχυρό άνδρα της ΕΕΑ.
 Σύμφωνα με το δελτίο Tύπου της εφοπλιστικής ένωσης, η ημερομηνία ορίστηκε με ομοφωνία της γενικής συνέλευσης. Μέχρι τότε στην ηγεσία της ΕΕΑ θα παραμένει ως πρόεδρος ο Παντελής Σφηνιάς και γ.γ ο Γιάννης Λεφάκης που όμως είναι και ένας από τους ισχυρούς παράγοντες της MFD.
 Για τη χθεσινή συνεδρίαση της ΕΕΑ και τις αποφάσεις των 24 μελών της «άλλα λένε οι πληροφορίες», οι οποίες θέλουν ως πρωταγωνιστή τουλάχιστον της αναβολής των αρχαιρεσιών «μπλοκ» ομάδας πλοιοκτητών προσκείμενων στη σημερινή διοίκηση πρόεδρο Παντελή Σφηνιά, οι οποίοι και αντέδρασαν στη χθεσινή διεξαγωγή με το σκεπτικό «ότι πρέπει να γίνουν μετά την ολοκλήρωση των ερευνών
που διεξάγει η Δικαιοσύνη για τα αίτια του ναυαγίου του «Eξπρές Σαμίνα» στις 26 Σεπτεμβρίου έξω από το λιμάνι της Πάρου.
 Σύμφωνα με τις ίδιες πληροφορίες, οι οποίες πριν από λίγες ημέρες ήθελαν ως νέο πρόεδρο τον διευθύνοντα σύμβουλο της ΑΝΕΚ Στέλιο Ζαμπετάκη, η «ομάδα» των πλοιοκτητών που αντέδρασε το έκανε γιατί εκ των προτέρων γνώριζε ότι αν έβαζαν
«βέτο» στη διαδικασία, οι υπόλοιποι που δεν διέθεταν τα ανάλογα «κουκιά» -ψήφους- για να εκλέξουν το δικό τους ή αυτόν τον πλοιοκτήτη που ήθελε ένας μεγάλος αριθμός πλοικτητών, θα έκαναν πίσω. Κάτι που τελικά έγινε, αφού οι αντιδρούντες γνώριζαν εκ των προτέρων ότι τα πολλά «κουκιά» τα διέθετε η MFD και οι «Mινωικές Γραμμές». Και οι δύο εταιρείες μαζί έχουν συνολικά 87 πλοία, ήτοι 154 ψήφους, σε σύνολο 282 που είναι όλοι οι ψήφοι που εκλέγουν νέο διοικητικό συμβούλιο.
 Tέλος, αξίζει να σημειωθεί ότι η ψηφοφορία των μελών της EEA είναι διαφορετική
από τα εργατικά συνδικάτα, αφού οι ψήφοι που διαθέτει ο κάθε πλοιοκτήτης είναι ανάλογες με τον αριθμό των πλοίων που διαθέτει, καθώς επίσης και με τον αριθμό επιβατών που μεταφέρει το κάθε ένα από αυτά τα πλοία.
