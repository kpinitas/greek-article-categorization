Η μία μετά την άλλη οι τράπεζες διευρύνουν το φάσμα των προϊόντων που προσφέρουν μέσω του Ιντερνετ, στην προσπάθειά τους να διευρύνουν το μερίδιο που διαθέτουν στην αγορά. Η προσοχή, παρά την αρνητική πορεία του ΧΑΑ, φαίνεται να επικεντρώνεται στις υπηρεσίες που αφορούν χρηματιστηριακές συναλλαγές.
 Ετσι, χθες, η Εθνική Τράπεζα ανακοίνωσε ότι από την περασμένη Τετάρτη προσφέρει στους πελάτες της τη δυνατότητα υποβολής αίτησης συμμετοχής τους σε δημόσιες εγγραφές στο Χρηματιστήριο Αξιών Αθηνών μέσω του Internet Banking. Παράλληλα, η ιστοσελίδα της τράπεζας στο Διαδίκτυο διαμορφώθηκε κατάλληλα ώστε
πέραν της πληροφόρησης που παρέχει για τα βασικά στοιχεία της κάθε έκδοσης, να
θέτει στη διάθεση του πελάτη το αντίστοιχο πλήρες ενημερωτικό δελτίο κάθε εταιρείας. Η ίδια πληροφόρηση προσφέρεται και μέσω του μενού της αντίστοιχης συναλλαγής του Internet Banking.
 Σύμφωνα με τις εκτιμήσεις τραπεζικών στελεχών, ο ρόλος του Διαδικτύου στην προώθηση των τραπεζικών προϊόντων αναμένεται να γίνει καθοριστικός στα επόμενα
χρόνια. Ετσι, μέχρι το 2003 αναμένεται ότι ένας στους τρεις χρήστες του Διαδικτύου θα πραγματοποιεί τις τραπεζικές του εργασίες μέσω του Internet. Πρόσφατα η Eurobank ανακοίνωσε ότι διαθέτει ήδη 10.000 πελάτες, να πραγματοποιούν τις εργασίες τους μέσω του Διαδικτύου, ενώ διαθέτει το 8, 5% των
χρηματιστηριακών συναλλαγών που γίνονται μέσα από τα κανάλια του Ιντερνετ. 
 Αντίστοιχα, θετικές είναι οι προβλέψεις για τις υπηρεσίες του «κινητού Ιντερνετ», αυτές δηλαδή που μπορούν να παρασχεθούν από κινητό τηλέφωνο. Οι χρήστες των υπηρεσιών αυτών προβλέπεται φέτος να φτάσουν τις 36.000 και το 2002 το 1.000.000. Το 2003 τα έσοδα από τις υπηρεσίες αυτές εκτιμάται ότι θα ξεπεράσουν τα 32 δισ.δρχ. Οι τράπεζες που δεν θα δραστηριοποιηθούν στις υπηρεσίες αυτές κινδυνεύουν να χάσουν το 50% της χρηματιστηριακής τους αξίας στο μέλλον, ενώ αυτές που θα ακολουθήσουν μια αμυντική στρατηγική μπορούν να χάσουν το 20% της αξίας τους.
 Η Eurobank έχει ήδη πραγματοποιήσει επενδύσεις 100 εκατ. δολαρίων (40 δισ. δρχ. περίπου) τα τελευταία τρία χρόνια, προκειμένου να είναι σε θέση να αξιοποιήσει τις σύγχρονες εφαρμογές της τεχνολογίας της πληροφορικής και των τηλεπικοινωνιών. Οι επενδύσεις αυτές συνδέονται με την ανάπτυξη των τραπεζικών
εργασιών μέσω Ιντερνετ, μέσω του κινητού τηλεφώνου, αλλά και μέσω της ψηφιακής
 Σημαντική παρουσία στο Διαδικτύο διαθέτει επίσης η Τράπεζα Πειραιώς, η οποία δραστηριοποιείται στο συγκεριμένο χώρο μέσω της Winbank, η οποία αποτελεί αυτοτελή μονάδα. Μάλιστα, σύμφωνα με πληροφορίες, και η «ηλεκτρονική» αυτή τράπεζα αναμένεται να ανακοινώσει σύντομα νέα προϊόντα.
