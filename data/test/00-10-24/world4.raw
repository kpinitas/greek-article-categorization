 Σκληρή και με πολύ μικρή διαφορά είναι η αναμέτρηση των δημοσκοπήσεων για τους
δύο βασικούς υποψηφίους των προεδρικών εκλογών στις Ηνωμένες Πολιτείες, με τον
Τζορτζ Μπους να διατηρεί ένα στοιχειώδες προβάδισμα. Ταυτόχρονα, τα ερωτηματολόγια που κυκλοφορούν στο Ιντερνετ και εξυπηρετούν τη συγκέντρωση εκτιμήσεων δίνουν οριακή διαφορά υπέρ του Αλ Γκορ. Κι αν τελικά πειστεί κανείς
ότι τουλάχιστον η μάχη θα είναι αμφίρροπη, το σίγουρο είναι ότι ποτέ η διαφορά
μεταξύ δύο υποψήφιων προέδρων των ΗΠΑ δεν ήταν στις δημοσκοπήσεις τόσο μικρή, τις τελευταίες δεκαετίες.
 Ο υποψήφιος του Ρεπουμπλικανικού Κόμματος, Τζορτζ Μπους Τζούνιορ, προηγείται με 44 έναντι 42% του υποψηφίου του Δημοκρατικού Κόμματος, Αλ Γκορ, με βάση τα αποτελέσματα της δημοσκόπησης του δικτύου CBS και των «Τάιμς» της Νέας Υόρκης που δόθηκαν στη δημοσιότητα την Κυριακή. Επίσης δημοσκόπηση του δικτύου ABC δίνει προβάδισμα 48% στον Τζορτζ Μπους έναντι 45% του Αλ Γκορ και η τελευταία μέτρηση των CNN-USA Toda yκαι Gallup δίνει διαφορά 9 ποσοστιαίων μονάδων υπέρ του Μπους έναντι του Γκορ. Αντιστοίχως η πρώτη από τις δημοσκοπήσεις αυτές δίνει στον υποψήφιο του Κόμματος των Πρασίνων, Ραλφ Νέιντερ 3%, η δεύτερη 4% και η τρίτη 3%, ενώ στον Πατ Μπιουκάναν του Μεταρρυθμιστικού Κόμματος δίνουν και οι τρεις 1%.
 Εκείνο επίσης που σημειώνουν οι υπεύθυνοι των δημοσκοπήσεων είναι ότι ακόμη και στις περιπτώσεις που η διαφορά μεταξύ των δύο πρώτων υποψηφίων είναι πολύ μικρή, οι υποστηρικτές του Τζορτζ Μπους εμφανίζονται σαφώς πιο ενθουσιώδεις με
μια έντονα θετική διάθεση που αυξάνει διαρκώς μετά τις τηλεοπτικές αναμετρήσεις. Αντίθετα ο ενθουσιασμός υπέρ του Αλ Γκορ έχει περιοριστεί κι αυτό εκτιμάται πως μπορεί να επηρεάσει το εκλογικό ρεύμα.
 Κι ενώ, προφανώς, οι αμερικανικές προεδρικές εκλογές του ερχόμενου μήνα δείχνουν να αποτελούν, μεταξύ άλλων, μια καλή ευκαιρία να δοκιμαστούν οι «νέες
τεχνολογίες της πληροφορίας», σύμφωνα με τις εκτιμήσεις των κυριότερων πανεπιστημιακών που ειδικεύονται στις εκλογικές προβλέψεις καθώς και πολιτειολόγων και οικονομολόγων, τις εκλογές θα κερδίσει ο Αλ Γκορ. Εδώ η μέτρηση γίνεται είτε από κάποιους που στηρίζουν τις προβλέψεις τους σε μοντέλα, δηλαδή εξισώσεις και αντικειμενικά δεδομένα, είτε από ειδικούς οι οποίοι στηρίζονται αποκλειστικά στις γενικές τους γνώσεις από την πολιτική συμπεριφορά των ψηφοφόρων και την υποκειμενική τους κρίση. Κατά μέσο όρο, η πρώτη κατηγορία δίνει κατά μέσο όρο στον Γκορ 53, 1% έναντι 46, 9% του Μπους, ενώ η δεύτερη κατηγορία προβλέπει επίσης νίκη του Γκορ αλλά με πιο μικρή διαφορά: 51, 8% έναντι 48, 2% του Μπους.
 Σημειώνεται ότι η μέθοδος των ηλεκτρονικών πολιτικών αγορών, αν και πιο καινούργια και με πολλές επιτυχίες σε άλλες αναμετρήσεις, παρουσιάζει δύο μειονεκτήματα: α. όσοι συμμετέχουν αυτο-επιλέγονται και β. η σύγκλιση προς το τελικό αποτέλεσμα γίνεται κατά κανόνα τις τελευταίες μέρες πριν από τις εκλογές.
