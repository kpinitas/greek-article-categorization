 Ο Μίλεν Πέτκοφ είναι το μοναδικό πρόβλημα του Γιάννη Παθιακάκη εν όψει της αναμέτρησης της Πέμπτης με τη Χερφόλγκε στη Ν. Φιλαδέλφεια (8 μ.μ., Super Sport). Ο Βούλγαρος μέσος τραυματίστηκε την προηγούμενη εβδομάδα στο φιλικό με το Αιγάλεω. Από τότε, ακολουθεί σε καθημερινή βάση ατομικό πρόγραμμα, με ενοχλήσεις στους προσαγωγούς. Αν δεν καταφέρει να προπονηθεί σήμερα κανονικά με την υπόλοιπη ομάδα, δύσκολα θα προλάβει να είναι έτοιμος ώς την Πέμπτη. Νοκ άουτ είναι (με θλάση) και ο Τραϊανός Δέλλας, που έτσι κι αλλιώς όμως δεν θα αγωνιζόταν, από τη στιγμή που έχει καθιερωθεί το δίδυμο Φερούζεμ - Καψή. Εκτός των άλλων, ο Παθιακάκης είναι πολύ ευχαριστημένος από την κατάσταση στην οποία βρίσκεται ο Κωστένογλου. «Πάει πάρα πολύ καλά. Το καλοκαίρι δεν ήταν στα σχέδιά μου, αλλά δούλεψε και μου δίνει το δικαίωμα να τον υπολογίζω», λέει ο Παθιακάκης.
 Ο Βασίλης Λάκης είναι η εναλλακτική λύση του Παθιακάκη, σε περίπτωση μη συμμετοχής του Πέτκοφ. Στη δεξιά πλευρά, μπροστά από τον Ζαγοράκη, με τον Νάβας να καλύπτει (με τον Κασάπη) την αριστερή μεριά.
 Δεν αποκλείεται μάλιστα η ΑΕΚ να παραταχθεί με την ενδεκάδα που έπαιξε στο α' ημίχρονο με την Προοδευτική. Δηλαδή με τον Κωνσταντινίδη παρτενέρ του Νικολαΐδη, αντί του Ρουίς. 
 Σήμερα το απόγευμα φθάνει στην Αθήνα η αποστολή της Χερφόλγκε. Η αντίπαλος της ΑΕΚ δεν κέρδισε ούτε προχτές στο πρωτάθλημα Δανίας: 1-1 εντός έδρας με την Οντένσε, και τον Αντώνη Μήνου να κρατά σημειώσεις από την εξέδρα.
