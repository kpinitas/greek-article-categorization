 Σενάρια με τους οπαδούς του ΠΑΟΚ, που τους εμφανίζουν να απειλούν οπαδούς της Ουντινέζε μέσω του Διαδικτύου και μιας άγνωστης ιστοσελίδας η οποία έχει να ενημερωθεί από το Δεκέμβριο του περασμένου χρόνου, δημιουργούν οι Ιταλοί.
 Η τοπική αστυνομία προαναγγέλλει ότι θα υπάρξει στενή παρακολούθηση των οπαδών του ΠΑΟΚ, που φτάνουν σήμερα απ' όλη την Ευρώπη στο Ούντινε, ότι δεν θα τους επιτραπεί να κυκλοφορήσουν στην πόλη και ότι συνοδεία θα πάνε στο Φριούλι για να δούν το παιχνίδι.
 Ενα δημοσίευμα της «Gazzeta dello sport», το οποίο αναφερόταν σε απειλητικά μηνύματα οπαδών του ΠΑΟΚ σε ιστοσελίδα οπαδών της Ουντινέζε, άναψε το αίματα. Στον ΠΑΟΚ έγινε έρευνα και διαπιστώθηκε ότι πρόκειται για site ανταλλαγής μηνυμάτων που δεν έχει ενημέρωση από τις 19 Δεκεμβρίου του '99. Βγήκε ανακοίνωση, που διαβάστηκε και στους Ιταλούς δημοσιογράφους στη χθεσινή συνέντευξη Μπάγεβιτς, που απορρίπτει τους ισχυρισμούς της εφημερίδας και σε σύσκεψη με την αστυνομία του Ούντινε, στην οποία μετείχαν 60 αξιωματικοί, ειπώθηκε από το διευθυντή του ΠΑΟΚ, Σίμο Λάζαρη, ότι τα μηνύματα είναι εφεύρεση της εφημερίδας για τη δημιουργία κλίματος φανατισμού.
 Η αστυνομία όμως έχει πάρει και τα μέτρα της και τις αποφάσεις της κι έχει ζητήσει ενισχύσεις από τη γύρω περιοχή. Ενα από τα μέτρα είναι να πάρουν οι οπαδοί του ΠΑΟΚ, οι οποίοι υπολογίζονται στους 2.500, το πέταλο και να δημιουργηθεί ζώνη ασφαλείας, παρ' ότι στο γήπεδο δεν αναμένεται να είναι πάνω από 10.000 φίλαθλοι, λόγω του εργάσιμου της ημέρας και της ζωντανής μετάδοσης του αγώνα και στην Ιταλία.
 Οι δυο ομάδες κατεβαίνουν στο σημερινό παιχνίδι (ALPHA, 17.00) με συγκεκριμένο στόχο, έτσι όπως τοποθετήθηκαν στη χθεσινή συνέντευξη Tύπου Μπαγεβιτς και Ντε Κάνιο. Η Ουντινέζε να μην επιτρέψει στον ΠΑΟΚ την επιτυχία ενός γκόλ και ο ΠΑΟΚ ν αποτρέψει ένα γρήγορο γκόλ από την αντίπαλό του. 
 «Δεν θ' αφήσουμε διαδρόμους για τον ΠΑΟΚ, οι παίκτες του οποίου είναι γρήγοροι και επιδέξιοι. Θα προσπαθήσουμε να κυριαρχήσουμε στο γήπεδο» είπε ο Ντε Κάνιο, ενώ ο Μπάγεβιτς τόνισε: «Από αυτό το παιχνίδι εξαρτάται η υπόθεση πρόκριση και πρέπει να είμαστε ιδιαίτερα προσεκτικοί, γιατί έχουμε να κάνουμε με μια πολύ καλή ομάδα».
«Ενα καθαρό σκόρ» ζήτησε ο προπονητής της ιταλικής ομάδας, ενώ ο Μπάγεβιτς μίλησε πάλι για «καλό σκορ», αλλά ξεκαθάρισε ότι «δεν υπάρχει φόβος στην ομάδα μου. Μπορεί ο αντίπαλος να υπερέχει αλλα εμείς με πειθαρχία, πείσμα και αυτοπεποίθηση θα επιδιώξουμε το σκόρ που θα μας φέρει την πρόκριση μετά το δεύτερο αγώνα».
 Δεν το διακινδυνεύει ο Μπάγεβιτς να αντιμετωπίσει τον Φιόρε, τον Μούτσι, τον Σόουζα, τον Γιόργκενσεν και τον Ντίαζ -είναι παίκτες στους οποίους αναφέρθηκε ιδιαίτερα- με ανοιχτό παιχνίδι. Θα ακολουθήσει συντηρητική τακτική και θ' αφήσει μπροστά μόνο τον Ναλιτζή και πιο πίσω τον Οκκά και τον Κάμπς. Θα χρησιμοποιήσει, κατά τα φαινόμενα, τον Χασιώτη ως τρίτο κεντρικό αμυντικό και θα προτιμήσει τον Κατσαμπή από τον Μπράτιτς. 
 Ο Μπάγεβιτς θέλησε να εμφανίσει στους Ιταλούς μια άνεση. Τους επέτρεψε να παρακολουθήσουν τη χθεσινή προπόνηση, γιατί «τίποτε δεν έχει να κρύψει και τίποτε δεν θα δούν οι ίδιοι», όπως είπε, αλλα όταν του ζήτησαν τη σύνθεση τούς είπε ότι αυτό δεν το κάνει ποτέ.
