 Η προγραμματισμένη, για χθες το απόγευμα, συνάντηση Φιλίππου-Κουτλουάι αναβλήθηκε, προφανώς για να γίνει όταν θα βγει η απόφαση του ΑΣΕΑΔ που καλείται να αποφανθεί αν ο Τούρκος άσος έχει δικαίωμα να αγωνιστεί στο ελληνικό πρωτάθλημα ως κοινοτικός Α' ζώνης. Μέχρι τότε -που θα ξεκαθαρίσει το αγωνιστικό τοπίο- «δεν πρόκειται να φύγει», ξεκαθάρισε ο πρόεδρος της ΑΕΚ, που μίλησε για άνοιγμα 800 εκατομμυρίων στην ΚΑΕ. Ολα δείχνουν ότι είναι ειλημμένη η απόφασή του να «ξαλαφρώσει» το ρόστερ και πιθανότεροι να κληθούν να διαπραγματευθούν την κοινή συναινέσει λύση των συμβολαίων τους είναι οι Μούρσεπ (ειδικά αν δεν περάσει ο Κουτλουάι), Χάνσελ και Χάμινγκ. Τώρα πώς θα αντιδράσει ο Ιβκοβιτς που «δεσμεύτηκε» να αποχωρήσει αν φύγει έστω κι ένας παίκτης; Θα εξαρτηθεί προφανώς από τον τρόπο που θα γίνουν όλα αυτά, γιατί πολλοί επιμένουν ότι κι αυτός δύσκολα θα μείνει στην ομάδα, όπως εξελίσσονται τα πράγματα.
 Το αήττητό τους σε Ελλάδα και Ευρώπη θέλουν να διατηρήσουν απόψε στη δεύτερη αγωνιστική του Σαπόρτα ο Aρης και το Μαρούσι. Οι Θεσσαλονικείς φιλοξενούν στο Αλεξάνδρειο (8.30 μ.μ.) τη ρωσική Ούνικς Καζάν (Β' όμιλος) ενώ το Μαρούσι δοκιμάζεται στην Τουρκία (7.30 μ.μ.) με αντίπαλο την Καρσίγιακα (Α' όμιλος). 
 Ο Aρης με τις δύο συνεχόμενες νίκες του φαίνεται να «μπαλώνει» τα εσωτερικά του προβλήματα. Το ζητούμενο είναι αν και οι οπαδοί της ομάδας θα ξεχάσουν ότι ο Στάνισλαβ Ερέμιν, νυν προπονητής της Ούνικς, «πούλησε» τη διοίκηση παρ' ότι είχε αρχικά συμφωνήσει να αναλάβει. «Η συμμετοχή της Εθνικής Ρωσίας στους Ολυμπιακούς Αγώνες του Σίδνεϊ καθιστούσε απαγορευτική την ανάληψη της τεχνικής ηγεσίας του Αρη», δικαιολογήθηκε ο Ρώσος τεχνικός που βρίσκεται από την Κυριακή στη Θεσσαλονίκη μαζί με τους παίκτες του. «Είδα και τους δύο αγώνες του Αρη, με την Μπεσίκτας και τον Πανιώνιο. Πιστεύω ότι ο Ντράγκαν Σάκοτα έφτιαξε μια καλή ομάδα», παρατήρησε. Πάντως η Ούνικς προέρχεται από βαριά εντός έδρας ήττα (72-86) από την Σαμάρα στο πρωτάθλημα της χώρας της. Στηρίζεται στον διάσημο πλέον από το φλερτ του με τον Παναθηναϊκό Ρουσλάν Αβλέεφ και τους Πασούτιν, Γιάιλο και Ουίσμπι. 
 Το Μαρούσι «έκοψε» δρόμο. Πήγε στον προορισμό του με... αεροπλάνα και βαπόρια. Από το να μπλέξει με τις τουρκικές αερογραμμές, προτίμησε να «πετάξει» μέχρι τη Χίο κι από εκεί με ναυλωμένο φέρι μποτ να περάσει απέναντι στο Τσεσμέτ που βρίσκεται κοντά στη Σμύρνη. Εκεί περιμένει κασέτες από τους αγώνες της Καρσίγιακα που έκανε φέτος ριζική ανανέωση και στον τελευταίο της αγώνα στο τουρκικό πρωτάθλημα έλιωσε μέσα στην «καυτή» έδρα της 97-77 την Κομπασάν. Ο Αλεξανδρής (που έγινε έξω φρενών όταν πληροφορήθηκε την ξαφνική μετάθεση του αγώνα πρωταθλήματος με τον Ολυμπιακό για την Κυριακή) άφησε στην Αθήνα Μαρμαρινό και Λογοθέτη και ξέρει ότι πρέπει να προσέξει Μπας, Στελμάχερς και Οζτάς. 
 Το πρόγραμμα της 2ης αγωνιστικής: Καρσίγιακα-Μαρούσι, Χάποελ Γκαλίλ Ελιόν-Πιβοβάρνα, Παμέσα-Σαλόν (Α' όμιλος), Μπεσίκτας-Αρκάντια, ΚΚ Ζάγκρεμπ-Πόρτο, Αρης-Ούνικς (Β' όμιλος), Κεραυνός-Σακαλάι, Ερυθρός Αστέρας-Τέλεκομ, Κάχα Σ. Φερνάντο-Ρέισινγκ (Γ' όμιλος), Σλοβακοφάρμα-Ανβιλ, Τέλιντους-Μπόρατς, Λίνελτεξ-Λούθα (Δ  όμιλος).
 * Τρία ματς θα γίνουν τελικά αυτή την Κυριακή για την 2η αγωνιστική της Α1: Παναθηναϊκός-Αρης, Μαρούσι-Ολυμπιακός και Δάφνη Περιστέρι.
 * «Εχω κάνει κι άλλες τρέλες. Στην Καζέρτα έπαιξα και με σπασμένο χέρι», εξήγησε ο Iταλός Νάντο Τζεντίλε που αγωνίστηκε στο Ηράκλειο με εξάρθρωση στο δάκτυλο του αριστερού του χεριού, την ίδια ώρα που ο Μποντιρόγκα υποσχόταν «πρωτάθλημα και φέτος». Οι «πράσινοι» αναχωρούν την Τετάρτη για το Σπλιτ.
 * Ο Σούμποτιτς κάνει απόψε τραπέζι στους παίκτες του Πανιωνίου στην προσπάθειά του να τους βοηθήσει να ξεχάσουν την ήττα από τον Aρη στην πρεμιέρα ύστερα από τρεις παρατάσεις.
