Η Μαρί Γουίλσον-Βαλαωρίτη, μία από τις σπουδαιότερες γυναίκες ζωγράφους του σουρεαλισμού, παρουσιάζει πρώτη φορά στην Αθήνα αναδρομική έκθεση έργων της από τις 2 Νοεμβρίου μέχρι και τις 22 Δεκεμβρίου στην γκαλερί τής Ελληνοαμερικανικής Ενωσης, που οργανώνει και την έκθεση. Παράλληλα στον ίδιο χώρο θα γίνουν σειρά από εκδηλώσεις (ομιλίες, προβολές ταινιών κ.λπ.) με θέμα το σουρεαλισμό στη ζωγραφική, τη λογοτεχνία, τον Tύπο ακόμα, τη διαφήμιση και τα media. Γεννημένη το 1922 στο Cedarville της Καλιφόρνια η Μαρί Γουίλσον επηρεάστηκε πολύ νωρίς, χάρη στη συλλογή της οικογένειάς της, από την ινδιάνικη αμερικανική τέχνη και το περιβάλλον της Νεβάδα που έζησε πολλά χρόνια. Αργότερα μετά τις σπουδές της η γνωριμία της με τον Eλληνοαμερικανό ζωγράφο Jean Varda -που είχε δουλέψει στα στούντιο του Μπρακ και του Μιρό, στο Παρίσι- καθώς και με τον γνωστό Αυστριακό σουρεαλιστή B. Πάλεν που ζούσε στο Μεξικό, ήταν καθοριστική στην ανάπτυξη του προσωπικού στιλ της. Την εραλδική διαμόρφωση απόλυτα συμμετρικών, σε σχέση με το κέντρο του πίνακα, εξαιρετικά πολύπλοκων μορφών συναντά κανείς στο έργο της. Γύρω από ένα τοτεμικό άξονα αναπτύσσονται όπως το σχέδιο μιας δαντέλας τα σχέδιά της, όπου συχνά κανείς μπορεί να αναγνωρίσει μορφές από μάσκες των Μάγιας, κινέζικα σύμβολα, μορφές εντόμων, ζώων κ.ά. Η Γουίλσον με τη συντροφιά του Πάλεν ταξίδεψε στο Παρίσι όπου και συνδέθηκε με τον ιδρυτή του σουρεαλισμού Αντρέ Μπρετόν και γνωρίστηκε με τον Τζιακομέτι, τον Μαξ Ερνστ, τον Μπένγιαμιν Περέ, τον Μάν Ρέι, τον Μαρσέλ Ντισάν του Πάμπλο Πικάσο, στου οποίου το στούντιο δούλεψε αρκετό καιρό, κ.ά. Εργα της Γουίλσον, που συμπεριλαμβάνονται στην έκθεση, πρωτοπαρουσιάστηκαν στην γκαλερί του Μπρετόν «A L' Etoile Scelle» το 1955, στο Παρίσι. Ηδη από την εποχή εκείνη και ειδικά σε σειρά έργων που έκανε αμέσως μετά τη γνωριμία της με τον κατοπινό της σύζυγο, Eλληνα ποιητή Νάνο Βαλαωρίτη, η Γουίλσον χρησιμοποίησε αποκλειστικά τις μεθόδους του ψυχικού αυτοματισμού στη ζωγραφική της (της προσφυγής δηλαδή στο υποσυνείδητο και την απόρριψη της λογικής ή της αναζήτησης νοήματος κατά τη δημιουργική διαδικασία).  Σχέδια που έγιναν με τον τρόπο αυτό αποτέλεσαν αργότερα τμήματα βιβλίων με ποίηση του Ανδρέα Εμπειρίκου και της Μαντώς Αραβαντινού, του Οκτάβιο Πάζ και του Φιλίπ Λαμάντια. Η ζωγράφος θα βρίσκεται στην Ελλάδα και θα παραστεί στα εγκαίνια της έκθεσής της την Πέμπτη 2 Νοεμβρίου, στις 8.30 μ.μ., στην Ελληνοαμερικανική Ενωση (Μασσαλίας 22, Κολωνάκι). Την επιμέλεια της έκθεσης έχει η ιστορικός τέχνης και διευθύντρια Πολιτιστικών της Ενωσης, Νάντια Αργυροπούλου. Την ίδια μέρα, στις 7.00, θα γίνει συζήτηση στρογγύλης τραπέζης στο θέατρο της Ελληνοαμερικανικής Ενωσης με θέμα τη ζωγραφική τής Μαρί Γουίλσον, τον Αντρέ Μπρετόν και το σουρεαλισμό στην ποίηση και τη λογοτεχνία.  Η Ελληνοαμερικανική Ενωση οργανώνει το πρώτο σεμινάριο στην Ελλάδα με θέμα τις εφαρμογές του Ιντερνετ στο χώρο τού Art Management και τη χρήση του e commerce από γκαλερί, μουσεία, μορφωτικά ιδρύματα, πολιτιστικούς οργανισμούς, επιμελητές και ερευνητές. Το σεμινάριο θα εξετάσει επίσης τις νέες τάσεις σε θέματα webdesign, προβολής εκδηλώσεων ή έργων τέχνης και επικοινωνίας στο Διαδίκτυο ώστε να ενημερωθούν οι Eλληνες art managers. To σεμινάριο θα γίνει την Τρίτη 31 Οκτωβρίου και την Τετάρτη 1 Νοεμβρίου από τις 4.30-9.30. Πληροφορίες, δηλώσεις συμμετοχής στα τηλέφωνα 3680047, 3680066, 3680000.
