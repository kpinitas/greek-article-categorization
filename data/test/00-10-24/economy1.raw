Προς βοήθεια του ευρώ έσπευσαν χθες, για μια ακόμη φορά, ο διοικητής της Τράπεζας της Γαλλίας Ζαν Κλοντ Τρισέ και ο πρόεδρος της Ευρωπαϊκής Επιτροπής Ρομάνο Πρόντι, χωρίς ιδαίτερη επιτυχία, αφού το ευρωπαϊκό νόμισμα πλησίασε ξανά το πρόσφατο αρνητικό του ρεκόρ.
διοικητής της Τράπεζας της Γαλλίας Ζαν Κλοντ Τρισέ, που φαίνεται ήδη να περνά
στην εμπροσθοφυλακή της ΕΚΤ, μετά το πρόσφατο «φιάσκο» Ντούιζενμπεργκ, τόνισε ότι το ισχυρό ευρώ είναι προς το συμφέρον της ευρωπαϊκής οικονομίας.
 Δεν παρέλειψε ακόμη να επαναλάβει την υποστήριξή του στον βαλλόμενο πανταχόθεν
πρόεδρο της ΕΚΤ. «Το ισχυρό ευρώ είναι προς το συμφέρον της ευρωπαϊκής οικονομίας», δήλωσε στο ραδιόφωνο RTL, ο Τρισέ και υπογράμμισε, αναφερόμενος στον κ. Ντούιζενμπεργκ, ότι «είμαστε όλοι ενωμένοι πίσω του και μαζί του. Θα πρόσθετα μάλιστα, για λογαριασμό όλων των συναδέλφων μου, ζεστά, ομόφωνα και εκ βαθέων».
 Παρά τη φραστική στήριξη προς το πρόσωπο του προέδρου της ΕΚΤ, η καρέκλα του κ. Ντούιζενμπεργκ φαίνεται να τρίζει σοβαρά πλέον, μετά το πρόσφατο ατόπημά του, να υποστηρίξει δημόσια ότι δεν συντρέχει λόγος νέας παρέμβασης υπό τις συνθήκες κρίσης στη Μέση Ανατολή.
 Ηδη όμως, όπως αναφέρουν δημοσιεύματα του διεθνούς Tύπου, στους διαδρόμους των
Βρυξελλών, κάθε άλλο παρά κολακευτικά λόγια ακούγονται για τον κ. Ντούιζενμπεργκ.
 « Η άποψή μου», φέρεται να δηλώνει στην εφημερίδα Ιντιπέντεντ (21/10), Ευρωπαίος αξιωματούχος, «είναι τρελός»! 
 - Δηλώσεις για το ευρώ έκανε χθες από το Πεκίνο και ο πρόεδρος της Ευρωπαϊκής Επιτροπής, Ρομάνο Πρόντι, ο οποίος τόνισε ότι τα θεμελιώδη οικονομικά δεδομένα
της Ε.Ε. είναι θετικά, παρά την πτώση του νομίσματος.
 « Τα ευρωπαϊκά θεμελιώδη οικονομικά δεδομένα είναι καλά, ίσως καλύτερα απ' ό,τι περίμενα», δήλωσε σε συνέντευξη Tύπου στην κινεζική πρωτεύουσα ο Πρόντι.
 - Ο Κινέζος πρωθυπουργός Τσου Ρονζί, υποσχέθηκε να διατηρήσει το μερίδιο σε ευρώ που έχει η Κίνα στα συναλλαγματικά της αποθέματα. Γεγονός που δείχνει ότι
πολλές ασιατικές χώρες, που έσπευσαν από τις πρώτες να αγοράσουν ευρώ για τα συναλλαγματικά τους αποθέματα, αρχίζουν και το σκέφτονται.
 Ο κ. Πρόντι δεν αποκάλυψε πόσα ευρώ, από τα υπολογιζόμενα σε 160 δισ. δολ. συναλλαγματικά αποθέματα, διαθέτει η Κίνα, εκτιμάται ωστόσο ότι η πλειονότητα των αποθεματικών της είναι σε δολάρια.
 Ψύχραιμος όσον αφορά το ευρώ, εμφανίστηκε και ο Γάλλος πρόεδρος Ζακ Σιράκ, που
τόνισε επίσης από τη σύνοδο Ε.Ε.-Κίνας στο Πεκίνο, ότι η πτώση του ευρώ «δεν είναι πηγή ανησυχίας για μας».
 Το ευρωπαϊκό νόμισμα υποχώρησε χθες στα 83, 65 σεντς, πολύ κοντά στο αρνητικό ρεκόρ των 83, 26 σεντς, στο οποίο είχε υποχωρήσει την προηγούμενη εβδομάδα, μετά την επίμαχη συνέντευξη Ντούιζενμπεργκ.
 Υποχώρησε ωστόσο σε επίπεδα ρεκόρ έναντι της νορβηγικής κορόνας, που ευνοείται
από την άνοδο του πετρελαίου και κοντά στο νέο χαμηλότερο επίπεδο των 5 μηνών έναντι της στερλίνας.
