 Πανηγυρισμοί εντός των τειχών της Ελλάδας για τη «νίκη» μας στη NATΟϊκή άσκηση «Ντέστιν Γκλόρι», στην οποία από προχθές δεν συμμετέχουν ελληνικές δυνάμεις, ως αντίδραση στην απόφαση της Τουρκίας να κλείσει τον εθνικό της εναέριο χώρο για τα ελληνικά-NATΟκά αεροσκάφη.
 Εξω από τα τείχη όμως τίποτα δεν έχει αλλάξει, παρά τις έντονες ελληνικές πιέσεις και την καταγγελία ότι η άσκηση στερείται κάθε νομιμότητας και πρέπει να διακοπεί. Το ΝΑΤΟ, σαν να μη συνέβη τίποτα, προχωρεί κανονικά το σενάριο της άσκησης αντικαθιστώντας τα ελληνικά με τουρκικά μαχητικά, τους Eλληνες στρατιώτες με Τούρκους και τα ελληνικά πλοία με άλλων συμμαχικών χωρών. Στην ίδια γραμμή και οι άλλες χώρες, που συμμετέχουν στην άσκηση, δεν φαίνεται να ευαισθητοποιήθηκαν από την τουρκική πρόκληση και συνεχίζουν τη συμμετοχή τους χωρίς κανένα πρόβλημα. 
 Στο ελληνικό Πεντάγωνο η στρατιωτική και πολιτική ηγεσία θεωρεί ότι «τα όσα έκανε η Τουρκία δεν τα αποδέχεται κανείς στο ΝΑΤΟ, γεγονός που οδηγεί σε δυσμενή θέση την τουρκική κυβέρνηση». Aποψη που δεν συνάδει με τη στάση των εταίρων μας, οι οποίοι συνεχίζουν την άσκηση χωρίς να σχολιάζουν την τουρκική πρόκληση. Ακόμα και χώρες που ενδιαφέρονται να έχουν καλές σχέσεις με την Ελλάδα λόγω των εξοπλιστικών προγραμμάτων δεν έδειξαν να ευαισθητοποιούνται από τη στάση της Τουρκίας. Ο παραπάνω σχολιασμός προκάλεσε την αντίδραση ανώτατου αξιωματούχου του υπουργείου Aμυνας, παρά το ότι στο πρόσφατο παρελθόν
είχε δηλώσει ότι το πενταετές εξοπλιστικό αποτελεί ένα από τα όπλα της Ελλάδας
 Εντυπωσιακή ήταν η τοποθέτηση ανώτατου αξιωματούχου του υπουργείου Εθνικής Aμυνας χθες το απόγευμα προς τους δημοσιογράφους, που ισχυρίστηκε εμμέσως πλην
σαφώς ότι η Τουρκία θα κληθεί να απολογηθεί για τη στάση αυτή, καθώς το θέμα έχει τεθεί ήδη από την Ελλάδα στον γενικό γραμματέα της Συμμαχίας και θα τεθεί
και στην ερχόμενη σύνοδο υπουργών Aμυνας της Συμμαχίας. Ο ίδιος αξιωματούχος απέφυγε να απαντήσει στα ερωτήματα «γιατί το ΝΑΤΟ δεν αντέδρασε στις τουρκικές
προκλήσεις» όπως και στο «γιατί στο παρασκήνιο δεν υπήρξαν NATΟϊκές πιέσεις προς την Τουρκία ώστε να μη φτάσουμε στο σημείο που φτάσαμε». Το μόνο που αποκάλυψε ήταν ότι ο γενικός γραμματέας διαβεβαίωσε την Ελλάδα ότι, αν συνέχιζε τη συμμετοχή της στην άσκηση, δεν θα υπήρχε κανένα πρόβλημα. 
 Σύμφωνα με τον ίδιο αξιωματούχο, η Τουρκία θα συνεχίσει την πολιτική των εντάσεων προσπαθώντας να πιέσει την Ελλάδα να αλλάξει τη θέση της στο ότι τα Μέτρα Οικοδόμησης Εμπιστοσύνης πρέπει να περάσουν μέσα από το ΝΑΤΟ και να δεχθεί διαπραγματεύσεις για το Αιγαίο, που δεν θα αφορούν αποκλειστικά και μόνο την υφαλοκρηπίδα. Υπάρχει μάλιστα η πληροφορία ότι τουρκικό ινστιτούτο ετοιμάζει χάρτη του Αιγαίου με γκρίζες ζώνες και ελληνικά νησιά με τουρκικά ονόματα. Αξίζει να σημειωθεί ότι ο χάρτης ήδη υπάρχει στο διαδίκτυο, όπως έχει
αποκαλύψει από τις 24 Σεπτεμβρίου η «ΚΕ», χωρίς όμως να ευαισθητοποιήσει κανέναν στο υπουργείο Aμυνας. 
 Διαμάχη μεταξύ Ελλάδας και Τουρκίας δεν έχει ξεσπάσει μόνο για τις πτήσεις των
μαχητικών πάνω από Λήμνο και Ικαρία, αλλά και για τις πτήσεις των μαχητικών που αρχικά είχε οριστεί από το ΝΑΤΟ να γίνονται για λόγους ασφάλειας σε απόσταση 10 μιλιών από τις ακτές καθώς και για τις πλεύσεις των πολεμικών πλοίων που οριζόταν ως μικρότερη απόσταση από τις ακτές τα 6 μίλια. Τα παραπάνω είχαν περάσει στο σχεδιασμό της άσκησης και αναφέρονταν σε NATΟϊκό ενημερωτικό προς τους διοικητές των μονάδων που μετείχαν στην άσκηση.
 Η Τουρκία αντέδρασε και ζήτησε από το ΝΑΤΟ να αλλάξει τα 10 μίλια στον αέρα σε
έξι, φοβούμενη ότι θα αποτελέσει ντε φάκτο αναγνώριση από την συμμαχία των 10 μιλίων εθνικού εναέριου χώρου της Ελλάδας. Μετά την αντίδραση της Τουρκίας, το
ΝΑΤΟ εξέδωσε νέο σήμα με το οποίο καλεί τους διοικητές να ακολουθούν τους κανόνες ασφάλειας πτήσεων και πλεύσης, χωρίς πλέον να ορίζει αποστάσεις από τις ακτές, ικανοποιώντας ουσιαστικά το τουρκικό αίτημα.
