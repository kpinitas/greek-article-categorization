 Διαστάσεις τραγωδίας, με ελάχιστους πρωταγωνιστές αλλά με πάρα πολλά θύματα, λαμβάνει μέρα με την ημέρα η χρηματιστηριακή απαξία που ταλανίζει για περισσότερο από ένα χρόνο τη Σοφοκλέους. 
 Με την τακτική του «κάβουρα» -δηλαδή μία συνεδρίαση ανοδική, δύο ή πέντε πτωτικές- η συντριπτική πλειονότητα των μετοχών έχει καταρρεύσει χάνοντας έως και το 90% της αξίας τους από την αρχή του χρόνου, έστω και αν το ίδιο διάστημα ο γενικός δείκτης εμφανίζει απώλειες περίπου -36%. Ο μέσος όρος των απωλειών στο φετινό δεκάμηνο για τις πολυπληθείς και πολυαγορασμένες (στα ψηλά) από τους μικρομετόχους μετοχές της Παράλληλης Αγοράς φτάνει στο 75%, ενώ
σε επιμέρους περιπτώσεις οι απώλειες έχουν σχεδόν εξαφανίσει το κεφάλαιο.
 Δεν προκαλεί, έτσι, απορία ότι η μεγάλη και πλέον δραστήρια μάζα των επενδυτών
βρίσκεται εδώ και πάρα πολλούς μήνες «κολλημένη» με την πλάτη στον τοίχο, καταμετρώντας αβυσσαλέες απώλειες, χωρίς βεβαίως να είναι σε θέση ή σε διάθεση
να προβεί σε «αναδιάρθρωση χαρτοφυλακίου», όπως συνηθίζουν τελευταία να συνιστούν οι «ειδικοί», ή, πολύ περισσότερο, να αγοράσουν νέες μετοχές, έστω και αν αυτές φαίνεται να έχουν γίνει πλέον πάμφθηνες. 
 Ο μίτος της Αριάδνης που αναζητεί ολόκληρη η αγορά για να βγει από την πολύμηνη κρίση εντοπίζεται σε αυτή ακριβώς τη διάσταση, απόρροια της οποίας είναι ο καχεκτικός τζίρος των 40 ή 50 δισ. δρχ. που παρατηρείται στο Χρηματιστήριο της Αθήνας εδώ και πολλές συνεδριάσεις. Οσοι έχουν τα χρήματα και παραμένουν απ' έξω, είτε διότι πρόλαβαν να πάρουν μερίδιο από τη «μεγάλη αρπαγή» (και αναφερόμαστε βεβαίως στους μεγαλόσχημους που είχαν τη δυνατότητα να πράξουν κάτι τέτοιο και όχι στα θύματα που «φορτώθηκαν» τα χαρτιά τους), είτε διότι απλώς προνόησαν και «φυλάχτηκαν» εγκαίρως, αποφεύγουν να τοποθετηθούν, φοβούμενοι ότι η αγορά έχει μετατραπεί σε μια «ρουφήχτρα» που εξουδετερώνει όσες προσπάθειες ανόδου επιχειρούνται κατά καιρούς. 
 Σε αυτή την αδιέξοδη, όπως τουλάχιστον εμφανίζεται σήμερα, κατάσταση της ελληνικής αγοράς, τείνει να διαμορφωθεί μια ολόκληρη σχολή «κυνικών» χρηματιστηριακών παραγόντων, που φτάνουν στο σημείο να υποστηρίξουν ότι «θα πρέπει να καούν και οι τελευταίοι εγκλωβισμένοι» -μαζί με τα χαρτιά τους, εννοείται- «ώστε να πάρει ανάσα η αγορά έστω κι αν χρειαστεί να πέσει 500 ή 1.000 μονάδες ακόμη». 
 Πρόκειται φυσικά για ακραίες και εν πολλοίς ανερμάτιστες απόψεις, που βασίζονται στη θεωρία της εξυγίανσης και της ανάκαμψης του Χρηματιστηρίου μέσω
της καθολικής του απαξίωσης και του οριστικού... απεγκλωβισμού του από τους εγκλωβισμένους! Οι υποστηρικτές, ωστόσο, της άποψης αυτής, σε όποια επίπεδα κι
αν κινούνται, δεν λαμβάνουν υπόψη τους το αυτονόητο.
 Οτι, δηλαδή, ένα χρηματιστήριο σε κρίση δεν μπορεί να επιβιώσει με «άνωθεν και
έξωθεν» βοήθειες που μπορεί να έρθουν από κάποιους ξένους επενδυτές ή κάποιους
Eλληνες (που λειτουργούν σαν ξένοι στο ελληνικό Xρηματιστήριο), όταν αυτοί κρίνουν ότι συμφέρει. Μια αγορά με όλες τις ιδιαιτερότητες, όπως η Σοφοκλέους,
δεν έχει ούτε μια πιθανότητα ανάκαμψης εάν δεν καταφέρει να επαναπροσελκύσει και να συστρατεύσει το πλατύ κοινό των μικροεπενδυτών που έχει αποδιωχθεί κακήν κακώς από το Χρηματιστήριο.
 Το πώς θα γίνει αυτό είναι μέλημα των εποπτικών αρχών, της ίδιας της κυβέρνησης που αντλεί πόρους από το Χρηματιστήριο, και βεβαίως όλων των θεσμικών παραγόντων της αγοράς και τους επιχειρηματίες, που οφείλουν εν πολλοίς την ύπαρξή τους στους ίδιους τους επενδυτές. Το εάν η επαναδραστηριοποίηση των μικροεπενδυτών γίνει με δανεισμό ή με νομιμοποίηση του αέρα ή με οιονδήποτε άλλο τρόπο, λίγο ενδιαφέρει. Αυτό που χρειάζεται πρώτα και πάνω από όλα είναι να κερδηθεί το στοίχημα της αξιοπιστίας το οποίο ακόμη χάνεται... 
 Μέσα σε ένα τέτοιο ζοφερό σκηνικό ουδείς εκπλήσσεται από τη συνεχιζόμενη καχεξία στη Σοφοκλέους, όπου παρά τις περί τους αντιθέτου ενδείξεις της περασμένης Παρασκευής, η νέα εβδομάδα ξεκίνησε αρνητικά. Οι απώλεις του γενικού δείκτη έφτασαν σε -1, 86%, ήταν όμως πολύ μεγαλύτερες στην Περιφέρεια, με την Παράλληλη Αγορά να χάνει -5, 08%, τις Κατασκευές -4, 7% και τις Συμμετοχές με -4, 45%. 
 Με τη «διαπλοκολογία» στην πρώτη γραμμή της επικαιρότητας και των τηλεοπτικών «παραθύρων» να δημιουργεί πρόσθετες επιφυλάξεις, ο τζίρος της Σοφοκλέους έφτασε στα χαμηλότερα επίπεδα του έτους, με... μόλις 46 δισ. δρχ. να αλλάζουν χέρια, αφήνοντας τις περισσότερες μετοχές «στεγνές» από κεφάλαια να κατακρημνίζονται σε όλο και πιο χαμηλά επίπεδα.
