 Ατελέσφορες ήταν μέχρι χθες οι προσπάθειες του Ισραηλινού πρωθυπουργού, Εχούντ Μπάρακ, να σχηματίσει κυβέρνηση εθνικής ενότητας, απομακρύνοντας έτσι το ενδεχόμενο όξυνσης των παλαιστινιακών αντιδράσεων για την προοπτική εισόδου του Αριέλ Σαρόν στην κυβέρνηση, αλλά διατηρώντας την πολιτική αστάθεια στο Ισραήλ, με όσα αυτό σημαίνει για την ειρηνευτική διαδικασία.
 Ο Εχούντ Μπάρακ συναντήθηκε χθες με τον επικεφαλής της αξιωματικής αντιπολίτευσης, τον αρχηγό του «Λικούντ», Αριέλ Σαρόν. Η συνάντησή τους έληξε χθες το απόγευμα χωρίς να υπάρξει συμφωνία για το σχηματισμό κυβέρνησης εθνικής ενότητας. Ομως συμφώνησαν να επαναλάβουν τις συζητήσεις «σε τριάντα ώρες».
 Σύμφωνα με την αντιπροσωπεία του «Λικούντ», ο Iσραηλινός πρωθυπουργός δεν προσέφερε στο κόμμα του Αριέλ Σαρόν επαρκείς εξουσίες στο πλαίσιο της σχεδιαζόμενης κυβέρνησης εθνικής ενότητας. Οπως είπε το μέλος της αντιπροσωπείας, βουλευτής Σιλβάν Σαλόμ, αν ο Εχούντ Μπάρακ «θέλει το "Λικούντ"
στην κυβέρνηση, θα πρέπει να μας δώσει πραγματική επιρροή στις κυβερνητικές αποφάσεις».
 Ο Ισραηλινός πρωθυπουργός είχε προτείνει ένα δεσμευτικό κείμενο για το πρόγραμμα της κυβέρνησης εθνικής ενότητας το οποίο αναφέρει πως «σε περίπτωση που γίνει πρόταση επανεκκίνησης των διαπραγματεύσεων με τους Παλαιστίνιους και/ή τις αραβικές χώρες, το Ισραήλ θα συμμετάσχει στις διαπραγματεύσεις σύμφωνα με απόφαση του υπουργικού συμβουλίου».
 Το «Λικούντ» ζητεί δικαίωμα αρνησικυρίας στις κυβερνητικές αποφάσεις και την ανάθεση της πρωθυπουργίας στον Αριέλ Σαρόν, όπως δήλωσε ο εκπρόσωπος του κόμματος, Οφίρ Ακούνις.
 Ο Μπάρακ συναντήθηκε χθες και με εκπροσώπους του υπερ-ορθόδοξου κόμματος «Σας», το οποίο όμως απέρριψε κατηγορηματικά τη συμμετοχή του σε κυβέρνηση συνασπισμού. Το «Σας» θα συνεχίσει όμως «να στηρίζει από έξω τη δράση της κυβέρνησης και του στρατού».
 Οι Παλαιστίνιοι έχουν δηλώσει ότι θα θεωρήσουν ενδεχόμενη είσοδο του Αριέλ Σαρόν στην κυβέρνηση «ντεφάκτο τέλος της ειρηνευτικής διαδικασίας».
 Ο Παλαιστίνιος ηγέτης, Γιάσερ Αραφάτ, δήλωσε χθες ότι «μέσα στις επόμενες εβδομάδες το Ισραήλ πρέπει να πει αν επιθυμεί επανάληψη της ειρηνευτικής διαδικασίας ή θέλει να συνεχίσει στον ίδιο δρόμο που θα οδηγήσει σε έκρηξη και
θα εξαπολύσει έναν πόλεμο που κανείς δεν θα μπορεί να σταματήσει».
 Ενώ η πολιτική ασάφεια παραμένει στο Ισραήλ, οι συγκρούσεις Ισραηλινών - Παλαιστινίων συνεχίστηκαν και χθες, προσθέτοντας άλλα δύο θύματα στον κατάλογο
των νεκρών, που έχει φτάσει τους 134. Δύο νεαροί Παλαιστίνιοι πέθαναν χθες από
τα τραύματά τους σε συγκρούσεις των προηγούμενων ημερών στη Ναπλούς.
 Από ισραηλινής πλευράς, ο στρατός διέταξε χθες το κλείσιμο του παλαιστινιακού αεροδρομίου της Γάζας «μέχρι νεοτέρας» για «λόγους ασφαλείας». Το αεροδρόμιο είχε κλείσει και πάλι στις 8 Οκτωβρίου και άρχισε να λειτουργεί δέκα μέρες αργότερα, στις 18 Οκτωβρίου.
 Ισραηλινοί στρατιώτες περικύκλωσαν επίσης, τον παλαιστινιακό οικισμό Μπέιτ Τζάλα, απ' όπου άγνωστοι είχαν νωρίτερα ανοίξει πυρ εναντίον του γειτονικού ισραηλινού οικισμού Γκιλ.
