 Το βράδυ της Σαββάτου, η μπίλια του καζίνο της Θεσσαλονίκης δεν ήθελε τους Γερμανούς της Καϊζερσλάουτερν. Συνέχεια πήγαινε στο... μαύρο. Ωστόσο, χθες το βράδυ, στην «πράσινη τσόχα» του Καυτανζογλείου, όλα τα λεφτά ήταν στο κόκκινο. Αυτό της «Λάουτερν» που έφυγε από τη Θεσσαλονίκη με ένα μεγαλοπρεπές 3-1 στις αποσκευές της, αφήνοντας στα κρύα του λουτρού τον Ηρακλή.
 Η ομάδα του Αντρέας Μπρέμε από το ξεκίνημα έδειξε τις διαθέσεις της και πριν καλά καλά καταλάβουν οι ποδοσφαιριστές του «γηραιού» και ο Γιάννης Κυράστας τι γινόταν, βρέθηκαν με ένα 0-2 στην πλάτη, με γκολ-δώρα της άμυνας των Ηρακλειδέων. Το πρώτο στο 7ο λεπτό με κεφαλιά του Κλόζε από το ύψος της μικρής περιοχής από... εκτέλεση πλαγίου άουτ του Μπάσλερ (κοιμήθηκε όλη η άμυνα) και το δεύτερο στο 34ο λεπτό με σουτ φωτοβολίδα του Χριστόφ, μετά την γκέλα του Μιλόγεβιτς σε τυφλή απόκρουση του Ράμζι.
 Ενδιάμεσα το μόνο που είχε πετύχει ο Ηρακλής ήταν... μια κίτρινη κάρτα στο 10' στον Κωνσταντίνου, που σε μοναδικό τετ-α-τετ με τον Γκ. Κοχ, αντί να στείλει την μπάλα στα δίχτυα του Γερμανού τερματοφύλακα, προτίμησε να κάνει θέατρο για να πάρει πέναλτι. Δικαιολογημένη η κάρτα από τον Βορειοϊρλανδό ρέφερι Αλαν Σνούντι.
 Ο Ηρακλής μπήκε φουριόζος στο β' ημίχρονο, όπως είχε πει ο Μπρέμε στους παίκτες του ότι θα συμβεί, και μόλις στο 46' πήρε πέναλτι σε ανατροπή του Κωνσταντίνου από τον Γκ. Κοχ. Ο Κύπριος, ένα λεπτό μετά (47') ευστόχησε από την άσπρη βούλα (1-2), έδωσε κάποιες ελπίδες στον Ηρακλή, αλλά τα πάντα πήραν τέλος στο 64ο λεπτό, όταν σε μια ακίνδυνη φάση ο Ταβλαρίδης σε σέντρα του Μπάσλερ μόνος του με τον Ράινκε έστειλε με άπιαστη κεφαλιά την μπάλα στα δίχτυα της ομάδας του και διαμόρφωσε το τελικό σκορ. 
 Πέραν τούτου ουδέν. Απλώς αμφότεροι οι αντίπαλοι έπαιζαν για να περάσει η ώρα, ενώ η ρεβάνς στη Γερμανία, ανήμερα με τα 40ά γενέθλια του Μπρέμε, έχει πλέον διαδικαστικό χαρακτήρα αφού η Καϊζερσλάουτερν είναι με τα δύο, σχεδόν, πόδια στην επόμενη φάση του Κυπέλλου UEFA. «Αν δεν έμπαινε το αυτογκόλ, θα παλεύαμε ώς το τέλος για την ισοπαλία και θα είχαμε άλλες ελπίδες», δήλωσε ο Αντρέας Ράινκε, ενώ ο Δημήτρης Γραμμόζης απέδωσε στον Μπρέμε και τη δουλειά που κάνει «τη διαφορά που έχουμε στην απόδοσή μας». Ο αρχηγός της Καϊζερσλάουτερν, Μάριο Μπάσλερ, δήλωσε «ευχαριστημένος από το αποτέλεσμα» και πρόσθεσε ότι «ο αγώνας εξελίχθηκε πιο εύκολα απ' ό,τι περιμέναμε σ' ένα γήπεδο που δεν ήταν καλό για τον... γηπεδούχο».
 Πολύ καλή η διαιτησία από τον Σνούντι, ο οποίος παρατήρησε (εκτός του Κωνσταντίνου) με κίτρινη κάρτα τούς Ξενίδη, Γκ. Κοχ, Γραμμόζη και Στράσερ.
 ΗΡΑΚΛΗΣ: Ράινκε, Μιλόγεβιτς, Ταβλαρίδης, Ξενίδης (70' Σαπουντζής), Μπελσούε (46' Κυριαζής), Χατζί, Στολτίδης, Νίστροϊ, Χάγκαν, Φοφόνκα (74' Ντεμπά), Κωνσταντίνου.
 ΚΑΪΖΕΡΣΛΑΟΥΤΕΡΝ: Γκ. Κοχ, Μπάσλερ, Κομλιένοβιτς, Ράμζι, Στράσερ, Χ. Κοχ, Γραμμόζης, Τζορκαέφ, Χριστόφ, Πέτερσον, Κλόζε (66' Λόκβεντς).
