Συμφωνία συνεργασίας της Ελλάδας με την Κίνα στην έρευνα και τεχνολογία με έμφαση στη γεωργία, τις ανανεώσιμες πηγές ενέργειας, την πληροφορική, το ηλεκτρονικό εμπόριο και την προστασία της πολιτιστικής κληρονομιάς υπέγραψε ο υπουργός Ανάπτυξης Νίκος Χριστοδουλάκης κατά την πρόσφατη επίσκεψή του στην Κίνα.
 Η συμφωνία έχει τριετή διάρκεια και στο πλαίσιό της θα υλοποιηθούν 45 ερευνητικά έργα που προτάθηκαν από την ελληνική πλευρά και 39 από την κινεζική. Στην προώθηση των ερευνητικών έργων θα συμμετάσχουν ελληνικά ερευνητικά ιδρύματα και ελληνικές επιχειρήσεις. Στη διάρκεια ισχύος του προηγούμενου πρωτοκόλλου επιστημονικής συνεργασίας, 1998-2000, υλοποιήθηκαν 17
ερευνητικά προγράμματα από το σύνολο των 24 που είχαν προταθεί.
 Κατά την επίσκεψή του στην Κίνα ο κ. Χριστοδουλάκης είχε επαφές με στελέχη της
κινεζικής κυβέρνησης, μίλησε στο πανεπιστήμιο του Πεκίνου με θέμα «Ελλάδα-Κίνα, δύο αρχαίοι πολιτισμοί - ευκαιρίες για συνεργασία», ενώ επισκέφθηκε και τη μεγάλη τουριστική έκθεση που διοργανώνεται κάθε χρόνο τέτοια εποχή στη Σαγκάη. Τον υπουργό συνόδευαν οι γενικοί γραμματείς Ερευνας Τεχνολογίας Δημήτρης Δενιόζος και Τουρισμού Ευγένιος Γιαννακόπουλος. 
