Δεν υπήρξε κεραυνός εν αιθρία η παραίτηση του Μιχάλη Κακογιάννη από τη θέση του
προέδρου της Πολιτιστικής Ολυμπιάδας για τα μέλη του διοικητικού συμβουλίου της, καθώς είχε εκφράσει τις αντιρρήσεις του ήδη από την πρώτη άτυπη συνεδρίασή τους, με θέμα το οργανόγραμμα της εταιρείας της Ολυμπιάδας που του προτάθηκε. Το είχε βρει πολυπρόσωπο και γραφειοκρατικό, και διαφωνούσε με την ύπαρξη διευθύνοντα συμβούλου.
 Για τη θέση αυτή είχε προταθεί κατ' αρχήν το μέλος του Δ.Σ. Αρτεμης Ζενέτου, η
οποία δεν δέχθηκε τη θέση, κι έπειτα ο Ροδόλφος Μασλίας, διευθυντής του πολιτικού γραφείου του Θεόδωρου Πάγκαλου για την εμπειρία που έχει από την οργάνωση της Θεσσαλονίκης Πολιτιστικής Πρωτεύουσας. Ενοχλήθηκε επίσης γιατί έπαιρναν από την Πολιτιστική Ολυμπιάδα το Ολυμπιακό Φεστιβάλ Νέων, προϋπολογισμού 10 δισ., και ανέθεταν την οργάνωσή του στη Γενική Γραμματεία Αθλητισμού. 
 Επιπλέον όλων αυτών λέγεται ότι δεν είδε θετικά την τοποθέτηση του Περικλή Κούκου στη θέση του προέδρου του Ελληνικού Φεστιβάλ Α.Ε., με τον οποίο θα έπρεπε να συνεργαστεί. Εγκυρες πληροφορίες αναφέρουν ότι αξίωσε να μην τοποθετηθεί ο κ. Κούκος στο Φεστιβάλ και απείλησε με παραίτηση. Υπενθυμίζουμε ότι η πρώτη και μοναδική του ανακοίνωση προς τον Τύπο ως προέδρου της Π.Ο. μετά την ανάληψη των καθηκόντων του (Ιούνιο 2000) αφορούσε την αποστολή του Περικλή Κούκου στο Σίδνεϋ. Είχε δημοσιοποιήσει τη δυσαρέσκειά του όταν πληροφορήθηκε ότι ο Θεόδωρος Πάγκαλος έστειλε το συνθέτη στους Ολυμπιακούς Αγώνες, ως εκπρόσωπο της Πολιτιστικής Ολυμπιάδας και ο υπουργός είχε αναγκαστεί να δηλώσει πως εκ παραδρομής είχε αναφέρει την Πολιτιστική Ολυμπιάδα, εννοούσε κάποιον πολιτιστικό οργανισμό, την ευθύνη του οποίου θα αναλάμβανε ο κ. Κούκος, δηλαδή το Ελληνικό Φεστιβάλ. 
 Ο κ. Κακογιάννης φρόντισε να εκφράσει την περασμένη Παρασκευή όλες τις ενστάσεις του στον ίδιο τον πρωθυπουργό, τον οποίο συνάντησε και ενημέρωσε σχετικά. Κι αυτό γιατί η τοποθέτηση του σ' αυτή τη θέση λέγεται πως υπήρξε προσωπική επιλογή του κ. Σημίτη, δεδομένου ότι συνδέεται με το σκηνοθέτη με παλιά φιλία. 
 Ακολούθησε η επιστολή παραίτησής του προς τον υπουργό Πολιτισμού τον οποίο θα συναντούσε ο κ. Κακογιάννης λίγες ώρες μετά (χθες) στη Νέα Υόρκη όπου βρίσκονται και οι δύο προσκεκλημένοι του Ιδρύματος Ωνάση. Στην επιστολή παραίτησής του αναφέρει μεταξύ άλλων: 
 «Αγαπητέ, κ. υπουργέ, πιστεύω ότι δεν θα εκπλαγείς διαβάζοντας αυτό το γράμμα και ελπίζω να αναγνωρίσεις την ανιδιοτέλεια και το αίσθημα ευθύνης απέναντι στα κοινά που με ώθησαν να το γράψω. 
 Ασφαλώς θα θυμάσαι ότι όταν αρχικά μου πρότεινες να αναλάβω την Πολιτιστική Ολυμπιάδα δεν μου ανέφερες τίποτα περί εταιρείας και πρότεινες απλώς να συνεργαστώ με δύο πρόσωπα της κοινής μας επιλογής. Δυστυχώς έχω αντιληφθεί ότι
δεν μπορώ να λειτουργήσω δημιουργικά μέσα στο γραφειοκρατικό κλοιό ενός αναμοιογενούς και δυσκίνητου οργανισμού όπως είναι η ανώνυμη εταιρεία της οποίας προτάθηκα να προεδρεύσω. Εξάλλου έχω βρεθεί επανειλημμένα αντιμέτωπος με προγραμματικές ανακοινώσεις και δεσμεύσεις -οικονομικές και πολιτικές- για τις οποίες δεν είχα ενημερωθεί».
 Η παραίτηση έγινε δεκτή από τον υπουργό, που στη δική του απαντητική επιστολή σημειώνει «τη μεγάλη έκπληξή του» «γιατί όποια κι αν ήταν τα ζητήματα θα μπορούσαμε βεβαίως να τα είχαμε συζητήσει δια ζώσης και σε μια φιλική ατμόσφαιρα. Το γεγονός ότι δημοσιοποίησες την επιστολή σου λίγες ώρες πριν συναντηθούμε στη Νέα Υόρκη όπου και οι δυο βρισκόμαστε, μας στερεί αυτή τη δυνατότητα. Ούτως εχόντων των πραγμάτων, δεν μπορώ παρά να αποδεχθώ την παραίτησή σου».
 Επί της ουσίας ο κ. Πάγκαλος αναφέρει: «Οι δύο αιτίες που επικαλείσαι είναι δεδομένα της όλης πορείας προς την οργάνωση της Πολιτιστικής Ολυμπιάδας. Υπάρχει ο νόμος 2557 του 1997 που προβλέπει τη σύσταση της Εταιρείας "Προβολής
της Πολιτιστικής Κληρονομιάς Α.Ε.". Η μορφή αυτή, δηλαδή του Νομικού Προσώπου Ιδιωτικού Δικαίου, είναι η ελάχιστη προϋπόθεση που μπορεί να υπάρξει για τη διαχείριση κονδυλίων του Δημοσίου. Πέραν αυτού του πλαισίου θα υπήρχε ασυδοσία
και προσωποπαγείς καταστάσεις που εκτός του ότι είναι νομικά επιλήψιμες δεν θα
γίνονταν αποδεκτές, πιστεύω, από την τεράστια πλειοψηφία των ανθρώπων του πνεύματος και της τέχνης και της κοινής γνώμης γενικότερα.
 Προτάσεις προς την Πολτιστική Ολυμπιάδα και θετικές εισηγήσεις υπήρχαν ήδη, αλλά τίποτα απ' όλα αυτά δεν δέσμευε το διοικητικό συμβούλιο του οποίου προήδρευες που θα έπαιρνε τις τελικές του αποφάσεις για το πρόγραμμα με πλήρη ελευθερία». 
 Ως τώρα, ο κ. Κακογιάννης είχε απειλήσει με παραίτηση άλλες δύο φορές. Η μία για τον κ. Κούκο, όπως προαναφέραμε, και η δεύτερη όταν παραιτήθηκε από το Δ.Σ. ο δικός του άνθρωπος, ο νομικός Σπ. Σαγιάς, τον οποίο ήθελε να επιβάλει ως νομικό σύμβουλο.
 Μέλη του διοικητικού συμβουλίου μάς έλεγαν χθες ότι ο κ. Κακογιάννης έβλεπε την Πολιτιστική Ολυμπιάδα ως έναν φορέα οργάνωσης εκδηλώσεων απαλλαγμένο από κάθε μορφής γραφειοκρατείας. Στη δεύτερη άτυπη συνάντηση τους στο αμφιθέατρο του υπουργείου Πολιτισμού (την πρώτη φορά είχαν συναντηθεί στο σπίτι του καθώς
δεν έχουν ακόμη εγκατασταθεί στο κτίριο που τους έχει παραχωρηθεί στην Πλάκα) του εξήγησαν πως δεν είναι εύκολο να διαχειριστούν 50 δισ. χωρίς γραμματεία και λογιστήριο, χωρίς ένα στοιχειώδες οργανόγραμμα. Ούτε μπορούν να οργανώσουν
το πρόγραμμα μιας τετραετίας χωρίς μια εκτελεστική επιτροπή που θα έχει την ευθύνη της δράσης και χωρίς επιτροπές θεάτρου, κινηματογράφου, χορού, εικαστικών και βιβλίου που θα ασχολούνταν με το πρώτο ξεσκαρτάρισμα των προτάσεων που έχουν αρχίσει να συγκεντρώνονται. Η εκτελεστική επιτροπή και οι επιμέρους επιτροπές θα στελεχώνονταν από ανθρώπους που θα διορίζονταν και θα είχαν σχέση υπαλληλική με την εταιρεία, κάτι που εύρισκε αντίθετο τον κ. Κακογιάννη. Ολα αυτά οδήγησαν στην παραίτησή του γυρνώντας πίσω την υπόθεση της οργάνωσης της Πολιτιστικής Ολυμπιάδας μόλις τρεις μήνες πριν από την έναρξη της (1/1/2001).
 - Εξάλλου σε δήλωσή του ο βουλευτής της Ν.Δ. Αρης Σπηλιωτόπουλος αναφέρει ότι «με την παραίτηση του κ. Kακογιάννη αποδεικνύεται ότι η κυβέρνηση όχι μόνο δεν
ανταποκρίνεται στις υποχρεώσεις της αλλά δημιουργεί επιπλέον προβλήματα». Και επαναλαμβάνει τα ερωτήματα που υπέβαλε με ερώτησή του στη Βουλή στις 12 Οκτωβρίου. 
