 Σε σταυροδρόμι νέων προσανατολισμών βρίσκεται η ελληνική μειονότητα στην Αλβανία, στο πλαίσιο των ριζικών αλλαγών που σημειώνονται στη χώρα και των πολιτικών ανακατατάξεων που αναμένεται να δρομολογηθούν μετά την ολοκλήρωση των δημοτικών εκλογών που έγιναν την Κυριακή 15 Οκτωβρίου, εν όψει και των βουλευτικών εκλογών που θα διεξαχθούν την ερχόμενη Ανοιξη.
 Κατά τις προετοιμασίες για τις δημοτικές εκλογές, οι δύο σημαντικότεροι φορείς
που αντιπροσωπεύουν την ελληνική μειονότητα, το κόμμα της Ενωσης Ανθρωπίνων Δικαιωμάτων και η οργάνωση «Ομόνοια», κατάφεραν να παραμερίσουν τις μόνιμες διαφορές και αντιθέσεις τους και να πετύχουν μια συμφωνία εκλογικής συνεργασίας, 
 Ωστόσο τα αποτελέσματα του πρώτου γύρου των εκλογών ήταν ήδη πολύ χαμηλότερα από τα προσδοκώμενα και το ίδιο συνέβη τελικά και στο δεύτερο γύρο.
 Διότι η ελληνική μειονότητα, στη συντριπτική πλειονότητά της, έχει βολευτεί στην Ελλάδα, όπου μένει αδιάφορη για όσα συμβαίνουν πίσω στην Αλβανία, ακόμα και για εκείνα που έχουν σχέση με τα άμεσα συμφέροντά της.
 Αλλά και διότι οι φερόμενοι ως ηγέτες της μειονότητας, στην «Ομόνοια» και την Ενωση Ανθρωπίνων Δικαιωμάτων, δεν πείθουν πλέον κανέναν για τις προθέσεις τους, οι οποίες έτσι κι αλλιώς είναι θολές και συγκεχυμένες. 
 Η ιστορία είναι γνωστή από το 1991, όταν η νεόκοπη τότε οργάνωση «Ομόνοια» κατάφερε, στις πρώτες δημοκρατικές εκλογές που διεξήχθησαν στην Αλβανία, να εκλέξει πέντε Ελληνες βουλευτές. Ενα χρόνο αργότερα όμως απαγορεύτηκε η λειτουργία της ως μειονοτικού πολιτικού κόμματος, οπότε κάποιοι στην Αθήνα έκριναν αναγκαία την άμεση δημιουργία της Ενωσης Ανθρωπίνων Δικαιωμάτων, ως κόμματος πλατύτερης βάσης, για τις πρόωρες εκλογές της Aνοιξης του 1992.
 Μόνο που τότε είχε αρχίσει η μαζική φυγή Ελλήνων της μειονότητας, αλλά και Αλβανών, προς την Ελλάδα. Παράλληλα είχε αναπτυχθεί μια πλατιά δραστηριότητα, στην οποία έμπλεκαν ο πατριωτισμός με τον εθνικισμό, ο παραγοντισμός με τις μίζες, τις βίζες και την «ανθρωπιστική βοήθεια», τα προσωπικά οικονομικά συμφέροντα με το χαφιεδισμό και άλλα ακόμα, με την ανάμιξη Ελλήνων της Αλβανίας, Ελλήνων της Ελλάδας, οργανώσεων, παπάδων, διπλωματών, δημοσιογράφων,
ανθρώπων των μυστικών υπηρεσιών, επιχειρηματιών, καθώς και διαφόρων προσωπικοτήτων της ελληνικής διασποράς.
 Σε όλα αυτά λοιπόν προστέθηκε και η εκστρατεία διεύρυνσης της εκλογικής βάσης της Ενωσης Ανθρωπίνων Διακιωμάτων. Μια εκστρατεία που κατευθύνθηκε προς διάφορες μειονοτικές και άλλες κοινωνικές ομάδες, προκαλώντας την αντίδραση της «Ομόνοιας», καθώς και προς την προσπάθεια εξαγοράς ψήφων, η οποία όμως στράφηκε τελικά εναντίον της: Οσοι κατάφεραν να αποκτήσουν βίζα για την Ελλάδα
αδιαφορούν για την Ενωση και βεβαίως για τη μειονότητα, ενώ οι υπόλοιποι την κατηγορούν, διότι ακριβώς δεν τους «βόλεψε».
 Από την άλλη πλευρά, ο «ισόβιος» πρόεδρος της Ενωσης επιδόθηκε σε διάφορα πολιτικά παιχνίδια, φλερτάροντας προκλητικά με τα κόμματα εξουσίας και ιδιαίτερα με τον άλλοτε παντοδύναμο Σαλί Μπερίσα, γεγονός που εξέθεσε τον ίδιο
και το κόμμα στη συνείδηση των ψηφοφόρων του, παρά τις άμεσες ή έμμεσες προσπάθειες στήριξής του από διάφορους παράγοντες από την Ελλάδα.
 Στην ουσία, η Ενωση αλλά σε ένα μεγάλο βαθμό και η «Ομόνοια» έχουν ξεφτύσει στη συνείδηση των Ελλήνων της μειονότητας. Πράγμα που φαίνεται και από το γεγονός ότι κάθε φορά και λιγότεροι μειονοτικοί που βρίσκονται στην Ελλάδα ανταποκρίνονται στα κελεύσματα για επιστροφή στον τόπο τους για να ψηφίσουν, αν και από αυτούς που επιστρέφουν πολλοί δεν προτιμούν τελικά τους υποψηφίους της Ενωσης, αλλά των μεγάλων αλβανικών κομμάτων στα οποία ανήκουν πολιτικά ή συναισθηματικά.
 Αλλωστε, ιδιαίτερα τα μεγάλα αλβανικά κόμματα έχουν πολλά μέλη και κατ' επέκταση υποψηφίους των εκλογών που προέρχονται από τη μειονότητα, Ετσι, πολλοί επαναφέρουν το ερώτημα σε τι χρειάζεται ένα κόμμα που με τον ένα ή τον άλλο τρόπο συνεχίζει να συντηρεί τις τριβές μεταξύ Ελλήνων και Αλβανών, εκφράζοντας προσωπικά ή αμφίβολα εθνικά συμφέροντα και ελάχιστα τα πραγματικά συμφέροντα της μειονότητας, τα οποία θα μπορούσαν να εξυπηρετηθούν καλύτερα αν
τα μέλη της έμπαιναν στα μεγάλα κόμματα και ψήφιζαν γι' αυτά, εκλέγοντας και πάλι μειονοτικούς υποψηφίους, όπως γίνεται έτσι κι αλλιώς.
