 Διέκοψε την προπόνηση πριν ολοκληρωθεί το πρόγραμμα χθες το απόγευμα ο Γιάννης Mαντζουράκης. κατά τη διάρκεια ασκήσεων (πρέσινγκ), κάποιοι παίκτες «πετάχτηκαν» και είπαν «παγώσαμε» και ο «Pουμάνος» τεχνικός φανερά εκνευρισμένος τους έστειλε όλους στα αποδυτήρια. Eνα ακόμη στοιχείο ότι το κλίμα είναι ιδιαίτερα βαρύ για τον Mαντζουράκη στα αποδυτήρια.
 Παθιασμένοι και αποφασισμένοι (προφανώς χωρίς να υπολογίζουν τον Mαντζουράκη) για τη νίκη παρουσιάζονται οι ποδοσφαιριστές του Ολυμπιακού λίγες ώρες πριν από τον αγώνα με τη Βαλένθια, και ο Πρέντραγκ Τζόρτζεβιτς εξέφρασε την αισιοδοξία του ότι οι «ερυθρόλευκοι» θα φύγουν με ψηλά το κεφάλι από το ΟΑΚΑ.
 «Θα δώσουμε και την ψυχή μας για τη νίκη», είπε χθες ένας άλλος ποδοφαιριστής του Ολυμπιακού, ο Χρήστος Κόντης, ο οποίος πρόσθεσε: «Είναι μεγάλο κίνητρο για μας η πρόκριση και ξέρουμε ότι περνάει από τον αγώνα με τη Βαλένθια. Πιστεύω να βρεθεί ο κόσμος κοντά μας και να μας βοηθήσει όπως κάνει πάντα στο Ολυμπιακό Στάδιο».
 Ο πρόεδρος του Ολυμπιακού Σωκράτης Κόκκαλης μάλιστα, έχει προγραμματίσει να κάνει δήλωση σήμερα με την οποία θα καλεί τους «ερυθρόλευκους» οπαδούς στο γήπεδο (η ΠΑΕ εξέδωσε χθες και σχετική ανακοίνωση). Ο Γιάννης Μαντζουράκης προσανατολίζεται σε επιθετικό σχήμα (Τζιοβάνι, Χούτο, Οφορίκουε ή Γιαννακόπουλο), ενώ προπονήθηκε χθες με την υπόλοιπη ομάδα και ο Αντζας, ο οποίος ίσως επιστρέψει στο κέντρο της άμυνας.
 Από την πολυθρόνα του σπιτιού του στη Βαλένθια θα παρακολουθήσει ο Ζλάτκο Ζάχοβιτς τον αγώνα με τον Ολυμπιακό. Ο Εκτορ Κούπερ, όπως αναμενόταν, τον απέκλεισε χθες το πρωί από την αποστολή, ώστε να μην υπάρξει ένταση στην Αθήνα και μαζί με τον Σλοβένο στην Ισπανία έμειναν και οι Μεντιέτα (τιμωρημένος), Κίλυ Κονζάλεθ, Μπαράχα (για ξεκούραση), αλλά και οι τραυματίες Μπιόρκλουντ, Ιλιε. Ο προπονητής της Βαλένθια, δηλαδή, δεν θα παρατάξει την καλύτερη δυνατή ενδεκάδα αύριο βράδυ, αλλά δεν έκρυψε χθες το μεσημέρι στους Ισπανούς δημοσιογράφους ότι «πάμε στην Αθήνα για το θετικό αποτέλεσμα».
 Ο Ζάχοβιτς για τη συμμετοχή του στην αποστολή των «νυχτερίδων» έδωσε την εξής απάντηση. «Ο μοναδικός λόγος που δεν είμαι στην αποστολή για τον αγώνα με τον Ολυμπιακό είναι για να ξεκουραστώ. Θα είναι ένας έντονος αγώνας -όπως αυτός του Λουίς Φίγκο που επέστρεψε το Σαββατοκύριακο στη Βαρκελώνη- και σε μένα αρέσει αυτό το είδος του αγώνα. Θα υπάρχει αρκετή πίεση. Η απουσία μου δεν έχει να κάνει με οποιαδήποτε απειλή. Ο Ολυμπιακός είναι πολύ δυνατός στην έδρα του κι εμείς θα παίξουμε με ορισμένες απουσίες, αλλά είμαι σίγουρος ότι θα κερδίσουμε».
 Η αποστολή της Βαλένθια έφτασε χθες στις 8 μ.μ. στην Αθήνα, ενώ η προπόνηση των Ισπανών θα γίνει σήμερα στις 8 μ.μ. στο ΟΑΚΑ. Οι «ερυθρόλευκοι» θα προπονηθούν στις 6 μ.μ. 
 * Ο Ιταλός διαιτητής Αλφρέντο Τρενταλάντζε ορίστηκε από την UEFA να διευθύνει τον αγώνα Ολυμπιακός-Βαλένθια αύριο βράδυ στο ΟΑΚΑ, με βοηθούς τους Τζέναρο Ματσέι και Κριστιάνο Κοπέλι.
 *Ο παλιός άσος της Ιντερ και της Εθνικής Ιταλίας και νυν σκάουτερ της Ιντερ Μάριο Κόρσο θα βρεθεί αύριο βράδυ στα επίσημα του ΟΑΚΑ για να παρακολουθήσει το παιχνίδι της πειραϊκής ομάδας με τη Βαλένθια. Πληροφορίες αναφέρουν ότι θα έχει στραμμένη την προσοχή του στον Τζιοβάνι.
 *Η πειραϊκή ΠΑΕ είχε προπωλήσει μέχρι χθες περίπου 30.000 εισιτήρια για το ματς με τη Βαλένθια. 
 *Τους ολυμπιονίκες Κώστα Κεντέρη, Κατερίνα Θάνου, Μιρέλλα Τζελίλη, Χρήστο Σπύρου, Μιχάλη Μουρούτσο θα βραβεύσει ο πρόεδρος του Ολυμπιακού Σωκράτης Κόκκαλης σε ειδική τελετή που θα γίνει αύριο βράδυ πριν από την έναρξη του αγώνα με την Βαλένθια. 
 *Η ΕΠΑΕ ενημέρωσε χθες τον Ολυμπιακό ότι ο αγώνας με τον Πανηλειακό στον Πύργο θα διεξαχθεί την Κυριακή στις 7μ.μ.
