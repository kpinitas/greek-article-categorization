Διαπραγμάτευση με τον απαγωγέα. Μια δουλειά τόσο δύσκολη, που κάνει ακόμα και τους καλύτερους του είδους να νιώθουν την αδρεναλίνη τους να εκρήγνυται. 
Οριακές καταστάσεις που παίζουν με τα συναισθήματα και τις λέξεις σε απόλυτο επίπεδο. Ψυχολογία, κουβέντες του αέρα, καθυστέρηση, φυσική εξάντληση του δράστη, εισαγόμενη τεχνογνωσία από το FBI, αποδοχή ακόμα και των σκληρότερων προσβολών και πολλά άλλα είναι όσα διδάσκονται οι έλληνες αστυνομικοί στις σχολές τους. 
Μετά την τραγωδία της οδού Νιόβης με πρωταγωνιστή τον Σορίν Ματέι, η ΕΛ.ΑΣ. άρχισε να εκπαιδεύει στελέχη της στο χειρισμό τέτοιων καταστάσεων. Tα στελέχη αυτά χωρίζονται σε δύο κατηγορίες: στους «διαχειριστές κρίσεων» και στους «διαπραγματευτές».
 Οι «διαχειριστές κρίσεων» υποτίθεται ότι μπορούν να κάνουν τα πάντα, να συντονίσουν όλη την κατάσταση: από την τροχαία που πρέπει να κάνει ταχύτατα τις ανάλογες κυκλοφοριακές ρυθμίσεις μέχρι το πού θα στηθεί το επιχειρησιακό «στρατηγείο» του συντονισμού. 
 Οι «διαπραγματευτές», και πάλι υποτίθεται, μπορούν να κάνουν τα υπόλοιπα. 
Με βασικό επιχείρημα ότι πρέπει να είναι «μεσαίοι» αξιωματικοί και όχι ανώτεροι, με το σκεπτικό, όπως αναφέρουν τα εγχειρίδια, ότι ο ανώτερος αξιωματικός έχει γαλουχηθεί στην αυστηρή επιβολή της εξουσίας του και άρα θα αποτρέψει τον απαγωγέα. 
- Τα όχι και τα ναι της διαπραγμάτευσης, τους αυστηρούς νόμους της συμπεριφοράς και πολλά άλλα τα διδάχθηκαν, σύμφωνα με τις πληροφορίες μας, περισσότεροι από 50 αστυνομικοί, που εκπαιδεύθηκαν στην Ελλάδα και την Αμερική όπου μάλιστα ύστερα από αίτημα του αρχηγού της ΕΛ.ΑΣ. τα μαθήματα έγιναν στην ελληνική γλώσσα.
- Μετά την υπόθεση της δεύτερης απαγωγής λεωφορείου αναδείχθηκε κορυφαίος διαπραγματευτής ο ψυχολόγος Αντώνης Γιαμπιτζόγλου, με σπουδές και δουλειά στην Αμερική στο θέμα των διαπραγματεύσεων. 
Εχει όλα τα προσόντα, μειλίχιος άνθρωπος από τη φύση του, μπήκε στην ιστορία μέσω κάποιων διασυνδέσεων που είχε και τον κάλεσαν κατεπειγόντως από το πατρικό του σπίτι στη Θεσσαλονίκη. 
Δεν είχε επιστρέψει πολύν καιρό στην Ελλάδα. Σεμνός και επαγγελματίας ακόμα και στις επικλήσεις των δημοσιογράφων για συνεντεύξεις. «Δεν ξέρω τι θα κάνω και αν θα ασχοληθώ με αυτό το θέμα στην Ελλάδα και γι' αυτό σας παρακαλώ να δεχθείτε το γεγονός ότι δεν μπορώ να δίνω συνεντεύξεις» μας είχε πει τότε. 
- Το βιβλίο «Αστυνομική αυτοπροστασία (ειδικό μέ-ρος)», των Α. Μπιτζή και Αθ. Περδίκη, αλλά και άλλα που τον τελευταίο καιρό ήρθαν στην Ελλάδα είναι τα θεωρητικά εργαλεία της διδασκαλίας στις σχολές της αστυνομίας. 
Παραθέτουμε ορισμένες βασικές αρχές της διαπραγμάτευσης, έτσι όπως τις διδάσκονται οι αστυνομικοί στις σχολές.
 Να του πεις το ονοματεπώνυμό σου. Ποτέ το βαθμό σου ή την ιδιότητά σου. Αν είσαι ανώτερος, θα απαιτήσει αμέσως την ικανοποίηση των αιτημάτων του. 
 Αν είσαι κατώτερος, θα απαιτήσει κάποιον ανώτερο. Το ζητούμενο είναι η προσωπική επικοινωνία μαζί του. Αν δεν θέλει να σου πει το όνομά του, να του πεις ότι θα του δώσεις εσύ ένα όνομα. 
 Να τον αποδεχθείς ακόμα και αν στην αρχή σε βρίζει. Να τον κάνεις να μιλήσει για τον εαυτό του, να μην του λες πόσο παράνομο είναι αυτό που κάνει, όχι ειρωνείες και περιφρόνηση. Δεν πρέπει να πιστέψει ότι εσύ είσαι εκεί για να επιβάλεις το νόμο αλλά για να του λύσεις το πρόβλημά του. 
 Να του εγγυηθείς την προσωπική του ασφάλεια για να τον καλέσεις να παραδοθεί. 
 Να μην του απαντάς ποτέ με ένα ξερό όχι. Ακόμα και αν πρέπει εξ αρχής να του αρνηθείς, να το λες με πλάγιο τρόπο. Π.χ. «οι ανώτεροί μου σκέφτονται το αίτημά σου». 
Να πάρεις πληροφορίες για τους ομήρους χρησιμοποιώντας φράσεις όπως «αυτοί εκεί μέσα τι γίνονται;»
 Να του απευθύνεις «κλειστές» ή «ανοιχτές» ερωτήσεις. «Κλειστές» είναι αυτές που θα παίρνεις ως απάντηση ένα «ναι» ή ένα «όχι». «Ανοιχτές», αυτές που θα τον αναγκάζουν να μιλάει περισσότερο για τον εαυτό του. 
 Δεν άκουσες καλά τι είπε; Zήτησέ του να το επαναλάβει, Είναι ένας καλός τρόπος να του δείξεις ότι τον ακούς χωρίς να κρίνεις. Ετσι αναγκάζεται ακόμα και ο ίδιος να ξανακούσει τα λόγια του.
 Να μη διαπιστώνεις. Αντί να του πεις «είσαι ταραγμένος», προτίμησε το «μου φαίνεσαι ταραγμένος ή μήπως κάνω λάθος;» 
Αυτό βοηθάει να εκμυστηρευθεί περισσότερα πράγματα για τον εαυτό του αλλά και εσένα να μη συμμεριστείς την ψυχολογική του κατάσταση. 
 Να μην τον αποδοκιμάζεις. Δείξε ουδετερότητα. Οταν συμφωνείς ή διαφωνείς, η κουβέντα πηγαίνει προς τα δικά σου μέτρα σύγκρισης. 
 Πολλές φορές ο δράστης προκαλεί τον διαπραγματευτή να του πει τις δικές του απόψεις ώστε να δοκιμάσει την αξιοπιστία του. 
 Να αποφεύγεις την υπηρεσιακή γλώσσα και να προσπαθείς να εκφράζεσαι με τη γλώσσα του δράστη. 
 Η παρουσία συγγενών και φίλων είναι επικίνδυνη. Τουλάχιστον δεν πρέπει να το γνωρίζει. Γιατί ίσως να επιδεινωθούν οι τάσεις αυτοκτονίας και μάλιστα μπροστά σε ανθρώπους που ενδεχομένως να μη θέλει να δουν ακόμα μία «αποτυχία» του. Ή 
 Ακόμα και για λόγους εκδίκησης να θέλει τους συγγενείς και τους φίλους του μάρτυρες στην αυτοκτονία του. 
 Οι συγγενείς και οι φίλοι να χρησιμοποιηθούν μόνο για την παροχή πληροφοριών για το παρελθόν του, τα οικογενειακά ή επαγγελματικά του προβλήματα, τίποτα περισσότερο. 
 Οσο για τα χρήματα, δεν χωράνε τσιγκουνιές. Του δίνεις όσα ζητεί. Aλλωστε υπάρχουν τα σχετικά κονδύλια.
 Ακόμα και η φρασεολογία που χρησιμοποιεί ο διαπραγματευτής για τους ομήρους είναι εξαιρετικά σημαντική. Δεν τους αποκαλεί «ανθρώπους» ή «ζωές» αλλά «αυ-τούς», «άτομα», «υπαλλήλους», «παιδιά». 
Ετσι ο διαπραγματευτής υποβιβάζει το ρόλο των ομήρων στη διαπραγμάτευση. 
ΑπΟ τΟ στρατηγεIΟ της Μονάδας Διαπραγμάτευσης Κρίσεων του FBI, στο Κουάντικο της Βιρτζίνια, ο επικεφαλής, Στίβεν Ρομάνο, μιλά στην «Κ.Ε.» για το δύσκολο έργο των διαπραγματευτών, αλλά και για την αμερικανική εμπειρία στο θέμα της ανάμιξης των ΜΜΕ σε τέτοια περιστατικά.
EP.: Πώς γίνεται στις ΗΠΑ η διαχείριση τέτοιων κρίσεων;
AΠ.: Από την Μονάδα Διαπραγμάτευσης Κρίσεων, συντονίζουμε καθημερινά επί 24ώρου βάσεως, κάθε συμβάν απαγωγής, ομηρίας ή ανάλογης κρίσης, σε αμερικανικό έδαφος αλλά και εκτός συνόρων. Στις ΗΠΑ έχουμε 300 διαπραγματευτές σε 56 σημεία, όμως από το 1990 έχουμε αναλάβει πάνω από 60 υποθέσεις ομηρίας αμερικανών πολιτών σε όλον τον κόσμο.
AΠ.: Πρόκειται πάντα για ανθρώπους που κάτι έχει πάει πολύ στραβά στη ζωή τους και αισθάνονται ανίκανοι να το αντιμετωπίσουν, αλλά για αυτούς τους ανθρώπους αυτός είναι ο μόνος δρόμος επίλυσης του προβλήματός τους.
EP.: Είναι εύκολο για τον διαπραγματευτή να φτιάξει το προφίλ του κάθε δράστη και να προβλέψει τον τρόπο με τον οποίο αυτός θα συμπεριφερθεί;
AΠ.: Γι' αυτήν ακριβώς τη δουλειά υπάρχει ένα εκτεταμένο ηλεκτρονικό αρχείο με όλα τα περιστατικά κρίσεων. Με βάση αυτά τα δεδομένα, ο διαπραγματευτής αξιολογεί την κατάσταση που έχει μπροστά του. Ομως, συχνά, στην πορεία μιας υπόθεσης ο ίδιος ο δράστης αλλάζει συμπεριφορά. Συχνά πιο σημαντικά από τους κομπιούτερ είναι τα εκατοντάδες μικρά κίτρινα χαρτάκια, με τα οποία δουλεύουν οι διαπραγματευτές!
EP.: Στη χώρα μας συζητείται έντονα το θέμα της ανάμιξης των ΜΜΕ σε τέτοια περιστατικά... Ποια είναι η θέση του CNU;
AΠ.: Κάνουμε το παν για να την αποφύγουμε, γιατί κατά κανόνα οδηγεί σε μεγάλα προβλήματα. Πρώτα απ' όλα, ο δράστης μαγεύεται από την προσοχή των μίντια με αποτέλεσμα να παρατείνει με κάθε τρόπο την ομηρία. Δεύτερον, δημιουργείται το φαινόμενο μιμητισμού δηλαδή της εγκληματικής συμπεριφοράς. Δεν είναι τυχαίο ότι οι πειρατείες σε λεωφορεία είναι σπανιότατες στις ΗΠΑ.
EP.: Η δημοσιότητα αυτή δεν μπορεί να οδηγήσει σε εκτόνωση της κρίσης;
AΠ.: Αντιθέτως, έχουμε περιστατικά όπου ο δράστης χρησιμοποίησε το βήμα των ΜΜΕ ως σκηνή για να διαπράξει και άλλες ανθρωποκτονίες... Αυτό δεν συμβαίνει, βέβαια, πάντα.
EP.: Το πρόβλημα στις ΗΠΑ λύθηκε μέσω της νομοθεσίας;
AΠ.: Οχι. Δεν είναι μόνο θέμα νομοθεσίας αλλά και εκπαίδευσης των ΜΜΕ. Δεν φτάνει να μην επιτρέψεις την πτήση ελικοπτέρων πάνω από την περιοχή, ούτε έχει νόημα να απογορεύσεις τις φωτογραφίες. Πρέπει τα ΜΜΕ να καταλάβουν ποιος είναι ο ρόλος τους. Δυστυχώς, εδώ στο FBI, η εμπειρία μάς έχει διδάξει ότι συχνά χρειάζεται μια τραγωδία για να γίνει αυτό.
EP.: Η ελληνική επιχείρηση έληξε με την παρέμβαση ενός έλληνα δημοσιογράφου της τηλεόρασης...
AΠ.: Εδώ αλλάζουν τα πράγματα, αφού προφανώς ο διαπραγματευτής έκρινε ότι η επαφή με το δημοσιογράφο μπορούσε να ωφελήσει την εξέλιξη της υπόθεσης. Αλλά προσέξτε: Δεν υποκαθιστά ο δημοσιογράφος τον διαπραγματευτή. Ο δημοσιογράφος γίνεται εργαλείο του διαπραγματευτή. Πρόκειται για τη στρατηγική της «ανταμοιβής»... 
EP.: Ο έλληνας δράστης αυτοκτόνησε μία μέρα μετά...
