«Ο στόχος μας είναι να πατήσουμε το γκάζι και στο κυβερνητικό και το κομματικό επίπεδο, αδιαφορώντας για το βραχυπρόθεσμο κόστος». 
Μ' αυτή τη φράση ο πρωθυπουργός έδωσε στους στενούς συνεργάτες του το στίγμα των προθέσεών του για το επόμενο διάστημα. Η προσέγγιση αυτή του Κ. Σημίτη έγινε σε μια ιδιαίτερα βεβαρημένη από αρνητικά για την κυβέρνηση πολιτικά γεγονότα. 
Οι αντιδράσεις των στελεχών του ΠΑΣΟΚ στη συνδιάσκεψη για το εργασιακό, τα απόνερα της διαπλοκής, οι αιτιάσεις του Ακη Τσοχατζόπουλου για την ακολουθούμενη πολιτική και οι πολλές γκρίνιες εκσυγχρονιστών βουλευτών επί παντός του επιστητού συγκροτούν ήδη ένα εκρηκτικό πλαίσιο.
Φαίνεται ότι ο Κ. Σημίτης έχει αποφασίσει να προχωρήσει σε ρήξεις και τομές ανεξαρτήτως συνεπειών. Δεν είναι τυχαίο ότι τουλάχιστον δύο φορές δημοσίως ο πρωθυπουργός σημείωσε με νόημα ότι «η σύγκρουση με τα κατεστημένα συμφέροντα δεν είναι σχήμα λόγου», ενώ ιδιωτικώς δεν διστάζει να τονίζει στους συνομιλητές του ότι «δεν μ' απασχολεί η πολιτική του συγκερασμού και του μέσου όρου». 
Αυτό μπορεί να εισπραχθεί και ως απάντηση στην κριτική Τσοχατζόπουλου, αν και κύκλοι του μεγάρου Μαξίμου αρνούνται κατηγορηματικώς ότι ο πρωθυπουργός «σχεδιάζει τις κινήσεις του με βάση τις παρατηρήσεις του ενός ή του άλλου στελέχους ή τις αντιστάσεις των κοινωνικών εταίρων». 
Συμπληρώνουν μάλιστα με έμφαση πως «τη συναίνεση την επιδιώκουμε αλλά θα προχωρήσουμε και χωρίς αυτήν» και παραπέμπουν προς επίρρωσιν των εκτιμήσεών τους στην αποστροφή του πρωθυπουργού στη Θεσσαλονίκη στη συνδιάσκεψη για την Υγεία: «Ο διάλογος είναι επιθυμητός, αλλά δεν είναι άλλοθι ακινησίας».
Eπειδή όμως στο ΠΑΣΟΚ έχει ανοίξει η συζήτηση για το αν το κόμμα είναι σοσιαλιστικό ή έχει προσχωρήσει στο νεοφιλελευθερισμό ο πρωθυπουργός φρόντισε να ξεκαθαρίσει τι -κατά τη γνώμη του- είναι αριστερό και τι ψευδεπίγραφα αριστερό: «Η αριστερά του πελατειακού κράτους, του λαϊκισμού, της φοβικότητας είναι μια αριστερά μαρμαρωμένη που έχει στρατηγικά ηττηθεί». 
Η προεκτεθείσα φράση συνιστά απάντηση σ' όσους προτείνουν «επιστροφή του ΠΑΣΟΚ στις ρίζες». Εκφωνήθηκε από τον Κ. Σημίτη στη Θεσσαλονίκη και ήταν εκτός επισήμου χειρογράφου.
Το πρόβλημα συνοχής που αντιμετωπίζει η κυβέρνηση και το κόμμα απασχολεί τον πρωθυπουργό, «αλλά όχι στις διαστάσεις που το εικονογραφούν τα μέσα ενημέρωσης», όπως μας είπε κορυφαίος υπουργός που, λόγω της θέσεώς του συζητά καθημερινώς με τον πρόεδρο του κόμματος. 
Ο ίδιος υπουργός έλεγε στην «Κ.Ε.» ότι «από την εποχή του Ανδρέα μιλάμε για το έλλειμμα ψυχικής ενότητας στο ΠΑΣΟΚ. Μπορούμε να ζήσουμε και χωρίς ψυχική επαφή αρκεί να έχουμε κοινή αντίληψη περί συλλογικής ευθύνης. 
Υπάρχει πια στο ΠΑΣΟΚ μια «τεχνογνωσία εξουσίας» που μας επιτρέπει να ασκούμε πολιτική». Κατέθεσε επίσης μια εξαιρετικά ενδιαφέρουσα άποψη για το ρόλο της εσωκομματικής αντιπολίτευσης: «Aυτό που εσείς λέτε εσωκομματική αντιπολίτευση είναι μια θυγατρική εταιρεία του πολυσυλλεκτικού ΠΑΣΟΚ. Ολοι είναι χρήσιμοι. Ακόμη και ο Παπαθεμελής».
Στο εσωτερικό, όμως, της κοινοβουλευτικής ομάδας αναπτύσσονται διεργασίες που ξεφεύγουν από τα όρια της ομάδας που συγκροτούν οι συνήθεις ύποπτοι. 
Στο εργασιακό, για παράδειγμα, διαμορφώνεται ένα ετερόκλητο μεν αλλά αρκετά υπολογίσιμο από άποψη μεγέθους μέτωπο που ζητεί μια άλλη πολιτική. Ο K. Σημίτης έχει αναθέσει στον T. Γιαννίτση και στο X. Πρωτόπαπα να εξαντλήσουν τα περιθώρια συνεννοήσεων με τους κοινωνικούς εταίρους, χωρίς όμως να κάνουν εκπτώσεις στη βασική φιλοσοφία του νομοσχεδίου. Οι δύο άνδρες έχουν εξασφαλίσει τη συμφωνία της ΓΣEE στο 39ωρο με κάποια ελαστικότητα και στην 35ετία για τα βαριά και ανθυγιεινά επαγγέλματα, αλλά αντιμετωπίζουν προβλήματα στους άλλους χώρους. 
Οπως μας είπε συνεργάτης του κ. Πρωτόπαπα, «οι μικρομεσαίοι και οι έμποροι είναι στη λογική "άλλα λόγια να αγαπιόμαστε" ενώ στο ΣEB υπάρχουν δύο γραμμές». 
Πάντως είτε έτσι είτε αλλιώς, η κυβέρνηση εντός της εβδομάδος θα αναγγείλει την κατάθεση του επίμαχου νομοσχεδίου, ελπίζοντας ότι έστω και την τελευταία στιγμή θα αποδώσουν καρπούς οι επαφές που έχουν στελέχη της, τόσο με ορισμένους βουλευτές που διαφωνούν όσο και με συνδικαλιστές του ΠAΣΟK στους χώρους των εμπόρων και των μικρομεσαίων.
