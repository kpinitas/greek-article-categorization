«Mετά την ολοκλήρωση των νομικών διαδικασιών θα πάρω την οριστική μου απόφαση». 
Ο γ.γ. Αθλητισμού, Γιάννης Σγουρός, με δήλωση του στην «Κ.Ε.» αφήνει ανοιχτό το ενδεχόμενο να προχωρήσει στην έκδοση διαπιστωτικής πράξης για την έκπτωση του Κώστα Αλεξανδρίδη από την προεδρία της ΕΠΟ και των Κώστα Αντιπαριώτη, Γιώργου Γκιρτζίκη και Νίκου Παπαδόπουλου από το συμβούλιο της ομοσπονδίας! 
Ο κ. Σγουρός κρατάει, δηλαδή, στα χέρια του τις εξελίξεις (σε διοικητικό επίπεδο) στο χώρο του ποδοσφαίρου, καθώς εάν καθαιρέσει τον πρόεδρο και τους τρεις συμβούλους, τότε ενδέχεται να αλλάξουν οι συσχετισμοί στην ΕΠΟ, κάτι που επιθυμεί διακαώς ο υφυπουργός Αθλητισμού Γ. Φλωρίδης.
Η παράταξη Λυσσαρίδη έχει ζητήσει δυο φορές από τον γ.γ. Αθλητισμού να απομακρύνει από την ομοσπονδία τους κ.κ. Αλεξανδρίδη, Αντιπαριώτη, Γκιρτζίκη και Παπαδόπουλο. 
Το σχετικό αίτημα υποβλήθηκε στον κ. Σγουρό για δεύτερη φορά στις 27 Ιουλίου, αλλά η αντιπολίτευση της ΕΠΟ δεν έχει ενημερωθεί ακόμα για τις προθέσεις του, γεγονός που έχει ενοχλήσει κάποια στελέχη της. Ο γ.γ. Αθλητισμού δεν τους έχει ξεχάσει. Δεν είναι όμως και έτοιμος να πάρει μια τόσο σοβαρή απόφαση.
Στο έγγραφό της η αντιπολίτευση επισημαίνει στον γ.γ. Γιάννη Σγουρό ότι «οφείλετε να εκδώσετε σύμφωνα με τα άρθρα 3 παρ. 2, 6 και 7 σε συνδυασμό και με τα άρθρα 12 παρ. 1 και 21 του ισχύοντος αθλητικού νόμου 2725/99» διαπιστωτική πράξη έκπτωσης από την ιδιότητα μέλους του διοικητικού συμβουλίου της ομοσπονδίας των παρακάτω μελών του:
 Του Κώστα Αλεξανδρίδη, προέδρου του δ.σ. της ΕΠΟ σύμφωνα με τα άρθρα 3, 7 και 21 του ν. 2725/99, γιατί ο κ. Αλεξανδρίδης μέχρι την 10η Ιανουαρίου 2000 υπήρξε, όπως όλη η φίλαθλη Ελλάδα γνωρίζει, μη εν ενεργεία διαιτητής ομαδικού αθλήματος (πρόεδρος της ΟΔΠΕ).
 Του Κώστα Αντιπαριώτη μέλους του δ.σ. της ΕΠΟ σύμφωνα με τα άρθρα 3 και 21 του ν. 2725/99, γιατί ο κ. Αντιπαριώτης παρέσχε, μέχρι της εκ νέου εκλογής του ως μέλος του συμβουλίου, τις υπηρεσίες του έναντι αμοιβής ως μέλος της Επιτροπής Εφέσεων της ΕΠΟ, γεγονός που γνωρίζει όλη η Ελλάδα.
 Του Γιώργου Γκιρτζίκη μέλους του δ.σ. της ΕΠΟ σύμφωνα με τα άρθρα 3, 12 και 21 του ν. 2725/99, γιατί είχε κατά τον χρόνο της εκλογής του, αλλά έχει και σήμερα παράλληλα την ιδιότητα του προέδρου του δ.σ. της ΠΑΕ Ξάνθη.
 Του Νίκου Παπαδόπουλου μέλους του δ.σ. της ΕΠΟ σύμφωνα με τα άρθρα 3, 12 και 21 του ν. 2725/99, γιατί είχε κατά τον χρόνο της εκλογής του, αλλά έχει και σήμερα παράλληλα την ιδιότητα του προέδρου του δ.σ. της ΠΑΕ Εθνικός Αστέρας».
-Η διοίκηση της ΕΠΟ δεν ανησυχεί και στηρίζει την βεβαιότητά της για τη μη καθαίρεση του προέδρου και των τριών μελών της στο άρθρο 3 παρ. 7 του ν. 2725. Ενδεικτική είναι η δήλωση του γ.γ. της ομοσπονδίας Βασίλη Γκαγκάτση:
«Για μας δεν συντρέχει λόγος έκπτωσης. Στον αθλητικό νόμο αναφέρεται ρητά ότι η διαπιστωτική πράξη εκδίδεται από τον γενικό γραμματέα Aθλητισμού μέσα σε προθεσμία 15 ημερών, αφότου έλαβε γνώση του σχετικού αιτήματος. Η προθεσμία πέρασε, οπότε δεν τίθεται θέμα έκπτωσης του προέδρου και των τριών συμβούλων».
-Οι συνεργάτες του γ.γ. Αθλητισμού γνωρίζουν βέβαια τις διατάξεις του νόμου και από την πλευρά τους υποστηρίζουν ότι δεν υπάρχει χρονικός περιορισμός στην έκδοση διαπιστωτικής πράξης για την έκπτωση παραγόντων. 
Εάν πάντως ο κ. Σγουρός κάνει δεκτό το αίτημα της αντιπολίτευσης και καθαιρέσει τους συμβούλους, η διοίκηση της ΕΠΟ θα προσφύγει και πάλι στα δικαστήρια για να βρει το δίκιο της. Τα δυο αντίπαλα στρατόπεδα θα αναμετρηθούν (και) την προσεχή Πέμπτη στο Μονομελές Πρωτοδικείο, όπου θα εκδικαστεί η κύρια αγωγή της παράταξης Λυσσαρίδη με την οποία ζητάει την ακύρωση των εκλογών της ΕΠΟ. Η συγκεκριμένη αγωγή θα τελεσιδικήσει σε δύο - τρία χρόνια και γι' αυτό δεν πρόκειται να κρίνει τη «μάχη» μεταξύ των παραγόντων της ομοσπονδίας. 
-Ο Γιώργος Φλωρίδης ενημερώνεται και παρακολουθεί τις εξελίξεις στην ΕΠΟ, στην οποία θα διενεργηθεί έκτακτος έλεγχος από το ελεγκτικό συμβούλιο για τη ροή των κονδυλίων στα σωματεία της Εθνικής Ερασιτεχνικής κατηγορίας. Στην ομοσπονδία είναι προετοιμασμένοι για όλα τα ενδεχόμενα και οι παράγοντές της επισημαίνουν ότι «δεν πρόκειται να βρεθούν... λαβράκια από τους ελέγχους που θα διενεργηθούν στο λογιστήριο μας».
Σύμφωνα με πληροφορίες, ο κ. Φλωρίδης έχει επαφές (για ευνόητους λόγους) με εκπροσώπους Ενώσεων που πρόσκεινται στη διοίκηση Αλεξανδρίδη. Στην τελευταία γενική συνέλευση της ΕΠΟ, 27 Ενώσεις τάχθηκαν υπέρ των θέσεων του συμβουλίου, ενώ η αντιπολίτευση είχε με το μέρος της τρεις λιγότερες. Γι' αυτό, εάν τρεις Ενώσεις αλλάξουν παράταξη, ενδέχεται να έρθουν τα πάνω κάτω στη διοίκηση.
Ο κ. Φλωρίδης έχει ανοιχτό μέτωπο και με την ΕΠΑΕ. Εκεί τα πράγματα είναι πιο περίπλοκα, καθώς στην πλειονότητά τους οι ομάδες στηρίζουν τον πρόεδρο της διοργανώτριας αρχής, Βίκτωρα Μητρόπουλο. 
Ο υφυπουργός Αθλητισμού δηλώνει ότι δεν πρόκειται να κάνει πίσω, παρά το γεγονός ότι ο κ. Μητρόπουλος έχει σύμμαχο την ΦΙΦΑ και το ελληνικό ποδόσφαιρο απειλείται από τον... μπαμπούλα της παγκόσμιας ομοσπονδίας.
Από την πλευρά της ΕΠΑΕ, λέγεται ότι ο κ. Φλωρίδης θα υποχρεωθεί από τις εξελίξεις να καταστήσει ανενεργό τον αθλητικό του νόμο. Κι αυτό διότι η ΦΙΦΑ θα παρέμβει για δεύτερη φορά στο ελληνικό ποδόσφαιρο αποκλείοντας την Εθνική και τις ομάδες μας από τις διεθνείς διοργανώσεις, μόλις κινηθεί η διαδικασία έκπτωσης Μητρόπουλου από την προεδρία της διοργανώτριας αρχής. 
