Η κοινή εξωτερική πολιτική της Ευρωπαϊκής Ενωσης ήταν κάποτε όραμα πριν γίνει εφιάλτης. Τα Βαλκάνια, πήραν ήδη μια γεύση για το πώς αντιλαμβάνονται οι «15 »το μέλλον: ανάμειξη στα εσωτερικά της Σερβίας, δημιουργία προτεκτοράτου στο Κοσσυφοπέδιο, χιλιάδες πρόσφυγες, «ανασυγκρότηση» της Βοσνίας.
Το ενδιαφέρον της Ευρωπαϊκής Ενωσης για την περιοχή δεν το κρύβουν άλλωστε οι δυο κομισάριοι, ο επίτροπος για θέματα Eξωτερικής Πολιτικής Κρις Πάτεν και ο πρώην γενικός γραμματέας του ΝΑΤΟ και νυν υπεύθυνος για θέματα ασφαλείας της E.E., Χαβιέ Σολάνα. Ως άτυποι υπουργοί Eξωτερικών οργώνουν την περιοχή με τους συνεργάτες τους, συνομιλούν με τη νέα πολιτική ελίτ του Κοσσυφοπεδίου, της Κροατίας και της Σερβίας και δίνουν το στίγμα των προτεραιοτήτων τους. 
«Δεν μπορούμε να αλλάξουμε τα γεωγραφικά σύνορα, μπορούμε όμως να διαμορφώσουμε το πεπρωμένο σας», είπε πρόσφατα στο Kοινοβούλιο των Σκοπίων ο Κρις Πάτεν, ενώ οι βουλευτές χειροκροτούσαν όρθιοι για πολλή ώρα τον ευρωπαίο απεσταλμένο. 
Πάτεν-Σολάνα, το δίδυμο αυτό που εδώ και ένα χρόνο χειρίζεται τα ευρωπαϊκά θέματα εξωτερικής πολιτικής, χαρακτηρίζεται πάντως από το διεθνή τύπο ως «το αταίριαστο ζευγάρι» της Ευρώπης:
- Ο ένας, ο τελευταίος βρετανός κυβερνήτης του Χονγκ Κονγκ, είναι φιλελεύθερος, Iρλανδός κατά το ήμισυ, και καθολικός το θρήσκευμα και έχει όλα τα στοιχεία που χαρακτηρίζουν έναν καλό βρεττανό βουλευτή: Λατρεύει την αντιπαράθεση, οργίζεται και δεν το κρύβει, διανθίζει το λόγο του με ειρωνεία.
- Ο Χαβιέ Σολάνα, που στα χρόνια της νιότης του διαδήλωνε εναντίον του ΝΑΤΟ, έγινε αργότερα γενικός γραμματέας  της  Συμμαχίας και είχε το γενικό πρόσταγμα στο βομβαρδισμό της Γιουγκοσλαβίας. Είναι σιωπηλός, αποφεύγει τις συγκρούσεις, εργάζεται σκληρά, οι συνεργάτες του λένε ότι είναι «ο σταχανοβίτης της διπλωματίας».
Ο Kρις Πάτεν και ο Χαβιέ Σολάνα δεν είναι φίλοι, πολλές φορές μάλιστα αφήνουν αιχμές ο ένας εναντίον του άλλου. «Μικροζήλιες» χαρακτηρίζει ο τύπος τις κομψές επιθέσεις που εξαπολύουν οι δυο εναντίον αλλήλων.
«Ηρθε στις Βρυξέλλες για να αναλάβει πολιτική θέση αλλά οι αρμοδιότητές του είναι μάλλον διοικητικές» λέει ο Σολάνα, και ο Πάτεν τού απαντά: «Τα μέσα και οι μηχανισμοί βρίσκονται ακόμη στα δικά μας χέρια». 
Η αντιπαλότητα είναι αδικαιολόγητη, ισχυρίζονται πολλοί στις Βρυξέλλες, αφού οι αρμοδιότητές τους είναι ξεκαθαρισμένες: Ο Πάτεν έχει την πολιτική και ο Σολάνα τη στρατιωτική εκπροσώπηση της Ενωσης. 
Ο Κρις Πάτεν θεωρείται ωστόσο ο ισχυρός του διδύμου. Με 5 δισ. ευρώ το χρόνο και 123 έμπειρους συνεργάτες έχει πολλά περιθώρια χειρισμών, ενώ ο Σολάνα έχει να διεκπεραιώσει μια δύσκολη υπόθεση: τη δημιουργία ενός ευέλικτου ευρωπαϊκού στρατού με 60.000 άνδρες ως το 2004.
Οι δυο άνδρες, σημειώνει η εφημερίδα «Τσάιτ», είναι καταδικασμένοι να συνεργαστούν. Τα περιθώρια συγκρούσεων μεταξύ τους είναι ανύπαρκτα, καθώς πρέπει να δείχνουν σύμπνοια όταν πρόκειται να παρουσιάσουν κοινές θέσεις ή να λάβουν υπόψη τους τα επιμέρους συμφέροντα κάθε υπουργού Eξωτερικών ή πρωθυπουργού της Ευρώπης.
