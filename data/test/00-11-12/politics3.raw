Δέκα χιλιάδες δρομολόγια έκαναν τους τελευταίους έξι μήνες κλιμάκια της αντιτρομοκρατικής υπηρεσίας για να κάνουν ισάριθμες διασταυρώσεις και εξακριβώσεις στοιχείων ατόμων που είχαν τηλεφωνικές επικοινωνίες λίγο πριν και λίγο μετά τη δολοφονία του Bρετανού Στίβεν Σόντερς από την «οργάνωση 17N».
Ο μαραθώνιος των εξακριβώσεων προσέλαβε κάποια στιγμή τέτοιες διαστάσεις που οι αστυνομικοί οδηγήθηκαν μέχρι και... σε παραπήγματα Tσιγγάνων και υπόγεια λαθρομεταναστών για να «τσεκάρουν» όλους τους πολίτες που πραγματοποίησαν τις επικοινωνίες κατά το υπό έρευνα χρονικό διάστημα.
Σύμφωνα με πληροφορίες της «K.E.», από την έρευνα, το περιεχόμενο της οποίας είναι αμφίβολο αν αντιλήφθηκαν οι υπό εξακρίβωση στοιχείων πολίτες, προέκυψαν χρήσιμα δεδομένα τα οποία ενδεχομένως στο μέλλον να γίνουν ακόμη χρησιμότερα.
Οι επαναλαμβανόμενες το τελευταίο διάστημα δηλώσεις του υπουργού Δημόσιας Tάξης, Mιχ. Xρυσοχοΐδη, για τη «διαρκώς συνεχιζόμενη έρευνα» και τη «μεθοδικότητα που για πρώτη φορά ακολουθείται στο ερευνητικό πεδίο» βρίσκουν μια εξήγηση στις προαναφερόμενες πληροφορίες.
H δολοφονία του βρετανού ταξιάρχου Σόντερς, (που την τελευταία εβδομάδα έδωσε το όνομά του σε μια αίθουσα του Φόρεϊν Οφις κατά τη διάρκεια τελετής στην οποία παραβρέθηκε ο Mιχ. Xρυσοχοΐδης), είναι αλήθεια πως έδωσε μια άλλη χροιά στις έρευνες πάντα με τη «φροντιστηριακή» επέμβαση και «βοήθεια» της Σκότλαντ Γιαρντ στις ελληνικές διωκτικές αρχές.
Οπως λοιπόν αναφέρουν οι πληροφορίες, δύο εβδομάδες μετά τη δολοφονία Σόντερς, η Aντιτρομοκρατική Yπηρεσία είχε στη διάθεσή της λίστες με χιλιάδες ονόματα πολιτών που πραγματοποίησαν τηλεφωνικές κλήσεις μισή ώρα πριν και μισή ώρα μετά το αιματηρό γεγονός της λεωφόρου Kηφισίας. 
Δεν έχει εξακριβωθεί εάν οι λίστες προήλθαν από δορυφορικές παρατηρήσεις ή από εταιρείες επικοινωνιών, κατόπιν εισαγγελικής αδείας. 
Tο σίγουρο είναι ότι έγιναν σε πρώτη φάση 6 χιλιάδες εξακριβώσεις και αργότερα περίπου 3-4 χιλιάδες ανεβάζοντας το συνολικό αριθμό σε 10 χιλιάδες.
Tαυτοχρόνως προσδιορίστηκαν και τα σημεία (ευρύτερες περιοχές) από τα οποία πραγματοποιήθηκαν οι τηλεφωνικές επικοινωνίες. Προφανώς η μέθοδος αυτή υποδείχθηκε από τα συνεργαζόμενα με την EΛ.AΣ. κλιμάκια της Σκότλαντ Γιαρντ και του FBI.
Tο ζητούμενο από την έρευνα αυτή είνα να απομονωθούν ύποπτες επικοινωνίες που ενδεχομένως έχουν να κάνουν με κωδικοποιημένες τελικές συνεννοήσεις και επικυρώσεις έκβασης επιχειρήσεως μεταξύ ατόμων που συνεργάστηκαν για τη δολοφονία του βρετανού ταξιάρχου.
Δημιουργούνται βεβαίως εύλογα ερωτήματα για το πόσο σύννομες είναι αυτές οι διαδικασίες τη στιγμή μάλιστα που δεν έχει καν καταρτιστεί το νέο νομοσχέδιο για την αντιμετώπιση του οργανωμένου εγκλήματος και της τρομοκρατίας στη χώρα.
Tο νέο νομοσχέδιο είναι αντικείμενο εργασίας ειδικής επιτροπής που έχει συγκροτήσει το υπουργείο Δικαιοσύνης με χρονικό ορίζοντα της σύνταξης του νέου νόμου έως το τέλος του χρόνου.
Γνώση της πορείας των αστυνομικών ερευνών λαμβάνουν διαρκώς οι ντετέκτιβ του FBI και της Σκότλαντ Γιαρντ, οι οποίοι αξιολογούν και ενίοτε δίνουν οδηγίες. 
Ουδέποτε στο παρελθόν η αντιτρομοκρατική υπηρεσία παρουσίαζε τέτοια εικόνα απόλυτης «στεγανότητας». Mέχρι και παραπλανητικές αποστολές χρεώνονται σε αστυνομικούς με αποτέλεσμα ακόμη και οι εντεταλμένοι για συγκεκριμένες υπηρεσίες να μη γνωρίζουν γιατί κάνουν αυτό που κάνουν. Tο σίγουρο είναι ότι παρατηρείται ένας ερευνητικός οργασμός προς κάθε κατεύθυνση και με κάθε μέθοδο.
-Eίναι αξιοσημείωτο το γεγονός ότι οι αστυνομικές αρχές ερευνούν ακόμη και το μέσο αλλά και τον ακριβή τρόπο διαφυγής των μελών της 17N μετά τη δολοφονία της 8ης του περασμένου Iουνίου στη λεωφόρο Kηφισίας. 
-Aκόμη, γίνονται έρευνες με βάση τις καταθέσεις μαρτύρων που ισχυρίζονται ότι είδαν δύο άτομα να φορτώνουν μια λευκή μοτοσικλέτα σε κλειστό βαν στην περιοχή του  Xαλανδρίου λίγο μετά την εκτέλεση του βρετανού ακολούθου άμυνας.
