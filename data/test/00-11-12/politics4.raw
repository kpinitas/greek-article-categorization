Kινήσεις συσπείρωσης στον  εκτός της N.Δ. χώρο με στόχο τη διαμόρφωση ενός νέου πολιτικού σκηνικού στην κεντροδεξιά, βρίσκονται σε πλήρη εξέλιξη, το τελευταίο διάστημα. 
Οι διεργασίες προχωρούν με πολύ προσεκτικές κινήσεις και αν έχουν αίσιο τέλος, θα οδηγήσουν στη συγκρότηση ενός νέου κομματικού πόλου εκτός των τειχών της Ρηγίλλης, φέρνοντας σε δύσκολη θέση αυτούς που θα παραμείνουν στο γαλάζιο «μαντρί».
Κεντρικό πρόσωπο των «ζυμώσεων» είναι ο Δημ. Αβραμόπουλος, όμως την ίδια ώρα παρατηρείται μια τάση ευρύτερης σύγκλισης και άλλων ιδεολογικά συγγενών δυνάμεων, γεγονός που τοποθετεί το θέμα δημιουργίας κόμματος από τον δήμαρχο Αθηναίων σε μία εντελώς διαφορετική βάση: Οχι πλέον ως ένα προσωποπαγές σχήμα, αλλά ως μια κίνηση που θα φέρει κοντά όλες τις διάσπαρτες δυνάμεις του κεντροδεξιού χώρου, πιθανώς ενός τμήματος του ΠΑΣΟΚ αλλά και του φιλελεύθερου κομματιού της Ν.Δ.
-H αναφορά του Στ. Μάνου στην ανάγκη συσπείρωσης «φιλελεύθερων πολιτικών απ' όλους τους χώρους», δεν έγινε μόνο για να δημιουργηθεί προοπτική για τους «ταύρους», αλλά επειδή απηχεί απόψεις κι άλλων στελεχών.
-Επίσης, η πρόσφατη δήλωση του Γ. Σουφλιά στην «Κ.Ε.» περί επιστροφής του στην πολιτική συνδέεται, σύμφωνα με εκτιμήσεις, μ' αυτές τις διεργασίες κι όχι μόνο με τα σενάρια προσχώρησης του πρώην υπουργού στο ΠΑΣΟΚ.
-Οι συζητήσεις περιλαμβάνουν και τον Α. Ανδριανόπουλο, ο οποίος έχει παγώσει οποιαδήποτε κίνηση επαναπροσέγγισης με τη Ν.Δ.
-Οι παραπάνω ενέργειες έχουν φτάσει και στ' αφτιά της Ντόρας Μπακογιάννη, η οποία θα βρεθεί μπροστά σε σκληρό δίλημμα:
Βουλευτές προσκείμενοι στην τομεάρχη Εξωτερικών της Ν.Δ. επισημαίνουν ότι «η Ντόρα δεν έχει κανένα λόγο να φύγει από ένα κόμμα του 43%, στο οποίο κατέχει τη θέση Νο 2, για να βρεθεί στην ίδια σειρά σ' ένα νεότευκτο σχήμα».
Παράλληλα όμως αναγνωρίζουν ότι η θέση της θα είναι εξαιρετικά δύσκολη σε μια Ν.Δ., στην οποία «θα αισθάνεται μοναξιά, αφού θα έχει αποχωρήσει ένα μεγάλο τμήμα των φιλελεύθερων δυνάμεων, που είναι σήμερα το προνομιακό εσωκομματικό ακροατήριό της».
-Το θέμα συζητείται επίσης μεταξύ αρκετών βουλευτών της Ν.Δ. που δεν θα έβλεπαν καθόλου αρνητικά το ενδεχόμενο συμμετοχής τους σε μια νέα κίνηση, απογοητευμένοι από την κατάσταση στο κόμμα τους.
Ολα αυτά προσδίδουν ένα εντελώς διαφορετικό χαρακτήρα και στο συνέδριο της Ν.Δ.: Αν έχουν προχωρήσει αρκετά, τότε δεν θα δοθεί μάχη συσχετισμών, αφού «το παιχνίδι θα παίζεται εκτός γηπέδου». Ομως οι εσωκομματικές αναταράξεις θα συνεχίζονται, με στόχο να καλλιεργείται η αίσθηση του αδιεξόδου και να πριμοδοτείται έτσι με έμμεσο τρόπο η νέα κίνηση.
-Στροφή προς τη νέα κίνηση εκτιμάται ότι θα υπάρξει κι από ένα μεγάλο τμήμα των δυσαρεστημένων του ΠΑΣΟΚ.
Ολες οι μετρήσεις δείχνουν όμως ότι θα μπορούσε άνετα να συσπειρωθεί σ' ένα τέτοιο σχήμα αφού και ο Δ. Αβραμόπουλος και ο Γ. Σουφλιάς και ο Στ. Μάνος και η Ντ. Μπακογιάννη (αν αποφασίσει να κάνει το μεγάλο βήμα) έχουν σοβαρή διεισδυτικότητα στους «πράσινους».
Ο Δ. Αβραμόπουλος αποφεύγει επιμελώς να μπει απευθείας ο ίδιος σε τέτοιου είδους συζητήσεις. Επιθυμεί να έχει την πλήρη πρωτοβουλία των κινήσεων. Αλλωστε αυτό που θέλει ο ίδιος είναι να κυριαρχεί η εικόνα του καινούριου και να μη συνδεθεί με το παρελθόν. Αλλά οι πόρτες μένουν ανοιχτές για τη συνέχεια.
Στο ερώτημα που τίθεται  σχετικά με την πολιτική ομοιογένεια της ομάδας, επισημαίνουν ότι όλα τα κόμματα είναι πολυσυλλεκτικά, αλλά ο Δ. Αβραμόπουλος «έχει ένα σαφώς πιο σύγχρονο και πιο φιλελεύθερο προφίλ από τη Ν.Δ.». 
Θυμίζουν δε την αφετηρία του Α. Παπανδρέου το '74 με νέα πρόσωπα, για να απορροφήσει σε σύντομο χρόνο μεγάλο αριθμό στελεχών της Ενωσης Κέντρου κι εκφράζουν τη βεβαιότητα ότι το νέα σχήμα θα έχει την ίδια πορεία.
