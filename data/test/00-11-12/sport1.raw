Ολα τα ντέρμπι Παναθηναϊκού-Ολυμπιακού, στη «Λεωφόρο Αλεξάνδρας», έχουν την δική τους ξεχωριστή ιστορία. Περισσότερο ασπρόμαυρη (πριν από την καθιέρωση του επαγγελματικού ποδοσφαίρου) και λιγότερο έγχρωμη. 
Στο ιστορικό γήπεδο της Αθήνας έγιναν μόλις πέντε παιχνίδια, των δύο σημερινών αντιπάλων, στα 22 χρόνια ζωής του επαγγελματισμού. Τα πρώτα χρόνια του θεσμού. 
Οι ευρωπαϊκές ανάγκες οδήγησαν τον Παναθηναϊκό να μετακομίσει στο πολυτελές Ολυμπιακό Στάδιο, το οποίο εγκατέλειψε φέτος (για τις εγχώριες διοργανώσεις) ώστε να επιστρέψει στην ανακαινισμένη «Λεωφόρο».
Οσο κι αν φαίνεται παράξενο, ο Παναθηναϊκός πήρε μόνο το πρώτο από τα πέντε παιχνίδια, της ιστορίας των επαγγελματικών πρωταθλημάτων, ως γηπεδούχος. 
Δύο έληξαν ισόπαλα κι άλλες δυο φορές, ο Ολυμπιακός έφυγε νικητής από το «Απόστολος Νικολαΐδης».
 Χρονιά 1979-80. Με γκολ του Υφαντίδη (18') και του Αλβαρέζ (85') οι «πράσινοι» κερδίζουν 2-0 τους «ερυθρόλευκους». Οι φιλοξενούμενοι φεύγουν νικητές (1-0) για πρώτη φορά, στα επαγγελματικά χρόνια (τη σεζόν 1980-81) με γκολ του Κουσουλάκη (40') περίπου από τη μεσαία γραμμή του γηπέδου.
 Η επόμενη αναμέτρηση (1981-82) στο «κλουβί» τέλειωσε στο 1-1 με τους γηπεδούχους να πετυχαίνουν... δύο γκολ. Ενα αυτογκόλ με τον Λιβαθηνό (52') κι ένα με τον Ντορουνικολάε (80').
 Ενα χρόνο μετά (1982-83), ο Εσταβίλιο κλέβει τη νίκη για λογαριασμό του Ολυμπιακού (0-1, στο 13') και το τελευταίο (την περίοδο 1983-84) ντέρμπι λήγει ισόπαλο, χωρίς γκολ από τους δύο.
Η πρώτη μονομαχία των δυο «αιωνίων», δεκαέξι χρόνια μετά την τελευταία σύγκρουσή τους, στο ίδιο γήπεδο, συμπίπτει μ' έναν αξιοπρόσεκτο συνδυασμό γεγονότων. Την πρόκριση του Παναθηναϊκού στη δεύτερη (των 16) φάση του Champions League και ταυτόχρονα τον αποκλεισμό του Ολυμπιακού. 
Οι «πράσινοι» (ως δεύτεροι, στο περσινό πρωτάθλημα) αφού πέρασαν χωρίς προβλήματα την Πολόνια, στον προκριματικό γύρο της κορυφαίας διασυλλογικής διοργάνωσης της UEFA, κατάφεραν να εξασφαλίσουν (με σοβαρότητα και αγωνιστικότητα) το ένα από τα δυο εισιτήρια της δεύτερης φάσης του Champions League, από το Αμβούργο και τη Γιουβέντους. 
Κι ενώ, όλη η ποδοσφαιρική Ευρώπη θα στοιχημάτιζε, πριν από την έναρξη των αγώνων, ότι η ομάδα του Αναστασιάδη θα ήταν ικανοποιημένη, ακόμη και με την ...τέταρτη θέση στον όμιλο!
Οι «ερυθρόλευκοι» (περσινοί πρωταθλητές) απέφυγαν και φέτος την όποια καλοκαιρινή περιπέτεια των προκριματικών του Champions League και κληρώθηκαν σε έναν από τους «βατούς» ομίλους της διοργάνωσης. 
Aλλη μια φορά όμως, η ομάδα του Γιάννη Μαντζουράκη απέδειξε ότι κατατρύχεται από «παιδικές αρρώστιες». 
Ούτε φέτος (ακόμη και με αντίπαλο την άσημη και αδύναμη Χέρενφεϊν) κατάφεραν να κερδίσουν εκτός Ελλάδας κι έμειναν με το... παράπονο της αντιμετώπισης της διαιτησίας, από τον Αυστριακό Μπενκ, στο καθοριστικό ματς με τη Λιόν στο Ζερλάν. Και πάλι όμως κατέβηκαν από το τρένο... Στο πρωτάθλημα, η πορεία των δυο «αιωνίων» έχει ομοιότητες. 
Εύκολα ή δύσκολα, τόσο ο Παναθηναϊκός όσο και ο Ολυμπιακός παίρνουν βαθμούς, μέσα ή έξω από την έδρα τους. Η ουσιαστική απώλειά τους αφορά τις ισοπαλίες, με τον Αρη (για τους «πράσινους») και με τον Ιωνικό (για τους «ερυθρόλευκους») στην ίδια (την 3η) στροφή του πρωταθλήματος. 
Η μοναδική διαφορά (που απεικονίζεται στη βαθμολογία) έχει να κάνει με το γεγονός ότι ο Ολυμπιακός επικράτησε (4-1) στο ντέρμπι της περασμένης (της 6ης) αγωνιστικής επί της ΑΕΚ και ο Παναθηναϊκός «γκελάρισε» (0-0) με τον ΟΦΗ, στο Ηράκλειο. Εδρα, από την οποία πέρασε (τη δεύτερη αγωνιστική) ο Ολυμπιακός, διά πυρός και σιδήρου... Ενα ακόμη κοινό σημείο των αποψινών αντιπάλων, είναι οι πάγκοι: Ο Α. Αναστασιάδης και ο Γ. Μαντζουράκης. Και οι δυο επικρίθηκαν σφόδρα, από το ξεκίνημα της περιόδου. 
 Ο τεχνικός του Παναθηναϊκού, γιατί δεν ρισκάρισε σε κάποια εντός έδρας ευρωπαϊκά παιχνίδια και γιατί αντιμετώπισε ισότιμα τον Σόουζα με τον Καραγκούνη και τον Μπασινά. 
Ο 48χρονος προπονητής δικαιώθηκε απόλυτα και πήρε την προσωπική του ρεβάνς, την περασμένη Τετάρτη το βράδυ, στο ΟΑΚΑ, όταν η ομάδα του «πέταγε έξω» τη Γιουβέντους. Αν η πρόκριση συνοδευθεί με νίκη, απόψε επί του Ολυμπιακού, ο Αγγελος θα μείνει για πολύ καιρό «καβάλα στ' άλογο».
 Ο προπονητής του Ολυμπιακού τραβά εδώ και καιρό τον δικό του σταυρό του μαρτυρίου.Η διαφορά με τον συνάδελφό του είναι πως παραμένει στον «ερυθρόλευκο» πάγκο από συγκυρίες. Η ομάδα δεν περπάτησε πάλι, στην Ευρώπη. Αντίθετα, προβλημάτισε. Κι όχι μόνο αυτό. Μια σειρά από πειθαρχικά παραπτώματα ποδοσφαιριστών πέρασαν στο «ντούκου». Ο Χούτος, ο Τζιοβάνι (φανερά) και όσοι δεν παίζουν (στα κρυφά) περιμένουν τον κόουτς στη γωνία. 
