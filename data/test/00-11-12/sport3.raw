Οταν του έλεγαν ότι το 'χει παρακάνει πια με την Eθνική Γιουγκοσλαβίας κι ότι είναι λάθος του που άφησε επί δύο ολόκληρους μήνες τον Παναθηναϊκό στα χέρια του βοηθού του, Δημήτρη Ιτούδη, ο Ζέλικο Ομπράντοβιτς αντιδρούσε με τον πλέον φυσικό τρόπο: 
Κάποια στιγμή τελείωσαν οι Ολυμπιακοί Αγώνες του Σίδνεϊ, εκείνος όμως δεν έλεγε να γυρίσει στο πόστο του. 
Οι μουρμούρες εντάθηκαν στα ενδότερα του Παναθηναϊκού (πλάκα-πλάκα, ο «Ζοτς» συμπλήρωσε 4 μήνες εκτός Ελλάδας!), αλλά ο σέρβος τεχνικός δεν συγκινήθηκε: «Είπαμε, όλα πάνε με βάση το πρόγραμμά μου». 
Και ήταν στο πρόγραμμά του αυτές οι τρεις ήττες που έκανε ο περσινός πρωταθλητής Ευρώπης και Ελλάδας στους 7 πρώτους αγώνες της περιόδου; Οχι, βέβαια. 
Παρ' όλο που έχει απόλυτο δίκιο ο Ομπράντοβιτς όταν λέει ότι την άνοιξη ξυρίζουν τον γαμπρό στο μπάσκετ, κι ότι καλύτερα να χάνεις τα πρώτα παιχνίδια αντί τα τελευταία, εξίσου δικαιολογημένοι πρέπει να θεωρηθούν όσοι ταράχθηκαν βλέποντας το τριφύλλι να χάνει στο Σπλιτ, να παραδίδεται στη Mόσχα και τη Nέα Σμύρνη, να ιδροκοπάει με τη Σλασκ στο ΟΑΚΑ. 
Οι αναλαμπές, με Ηράκλειο και Αρη, και κυρίως, εκείνο με τη Σιένα, δεν στάθηκαν αρκετές για να συμμεριστεί ο κόσμος τη νηφαλιότητα του Ομπράντοβιτς...
Υπήρξαν και δυο περιπτώσεις στις οποίες προκάλεσε ο πολύξερος Ζέλικο. Τότε που αποδοκίμασε όσους υποστήριξαν ότι ο Παναθηναϊκός δεν πρόλαβε να μπει στη λογική των νέων κανονισμών του μπάσκετ, και παίζει ακόμα με την τακτική των 30''. 
Και πιο πρόσφατα, όταν μας είπε ότι αυτό που εμείς θεωρούμε «αργό» παιχνίδι από πλευράς Παναθηναϊκού είναι... γρήγορο! Για να συμπληρώσει, προκειμένου να χρυσώσει το χάπι: «Και μπορούμε να παίξουμε ακόμα πιο γρήγορα». 
Αυτό που είπαν όλοι ήταν πως προτιμούσαν εκείνο το ανεπανάληπτο σερί της περσινής περιόδου (20-0 νίκες, διακόπηκε στο ντέρμπι της 9ης αγωνιστικής με τον Ολυμπιακό), κι ότι τους κακοπέφτει τώρα που ο Παναθηναϊκός δείχνει «μαραμένος», πολύ μακριά από τον ονειρώδη χαρακτήρα που επέδειξε στο δίμηνο Απριλίου-Μαΐου. Κι αναρωτιούνται, μήπως ο περσινός προγραμματισμός του Ομπράντοβιτς ήταν καλύτερος από τον φετινό. Τόσο κακό είναι να υπάρχουν επιφυλάξεις; 
Ακόμα κι αν ο προπονητής των «πρασίνων» τα βρίσκει όλα πολύ φυσιολογικά και αρμονικά, η πλειονότητα των φιλάθλων δείχνει να μη συμφωνεί μαζί του. 
Στην ευρωπαϊκή πρεμιέρα του Παναθηναϊκού μόνο μερικές εκατοντάδες ανθρώπων διανοήθηκαν να πληρώσουν εισιτήριο για να δουν από κοντά την ομάδα τους. Το ίδιο συνέβη λίγο νωρίτερα και στο ματς με τον Αρη. Με λόγια και υποσχέσεις φαίνεται πως δεν πείθεται ο πολύς κόσμος, και ζητάει από τον Παναθηναϊκό ακόμα μια υπέρβαση, όμοια με την περσινή. 
Την ίδια υπέρβαση έχει χαράξει στο νου του και ο Ομπράντοβιτς, απόδειξη ότι ζήτησε από τη διοίκηση του συλλόγου να κάνει «πισινή» στη μετεγγραφική περίοδο: «Μόνο ένας παίκτης χρειάζεται δίπλα στους περσινούς, ο Μίντλετον. Ομάδα που κερδίζει, κύριοι, δεν αλλάζει». 
Οι αδελφοί Γιαννακόπουλοι του πήραν, χωρίς να καταλάβει κανείς πώς και γιατί (κάποιοι μίλησαν για ...ψυχικό!), κι έναν δεύτερο παίκτη, τον Μπαλογιάννη. 
Στην ουσία, πάντως, παρέμεινε ο κορμός του 2000. Και γι' αυτούς τους παίκτες άρχισαν να διατυπώνονται τα πρώτα ερωτηματικά:
- Ο Μποντιρόγκα ξέρει να παίζει πάνω-κάτω στο γήπεδο, ή μήπως θέλει ακόμα καμιά 15αριά δευτερόλεπτα την μπάλα στα χέρια του για ν' αποφασίσει πώς θα γίνει η τελική προσπάθεια;
- Μήπως το 'χει παρακάνει ο Τζεντίλε με την τροφοδότηση του «κολλητού» του Μποντιρόγκα, και ξεχνάει ότι υπάρχουν άλλοι τρεις παίκτες σε κάθε επίθεση;
- Ο Αλβέρτης μπορεί να είναι το ίδιο αποτελεσματικός στις επιθέσεις των 24 δευτερολέπτων, από τη στιγμή που περιμένει να γίνουν πρώτα 2-3 σκριν για να βρει ανοιχτό οπτικό πεδίο; 
- Ο Φώτσης πρέπει να παίζει σε θέση 3, ή μήπως υπάρχει μόνο μια θέση γι' αυτόν, κι αυτή είναι η 4; 
- Μήπως η απουσία του τραυματισμένου Κάτας (ο Ομπράντοβιτς έχει υποσχεθεί να του αλλάξει ρόλο) είναι που χαλάει την αρμονία του Παναθηναϊκού, και περιορίζει την ταχύτητά του; 
- Ο Ρότζερς έχει ακόμα κάτι να δώσει, τώρα μάλιστα που επιταχύνθηκαν οι ρυθμοί στο μπάσκετ και ο ίδιος μεγάλωσε κατά έναν ακόμα χρόνο;
Οπως διαπιστώνετε, οι αμφιβολίες δεν έχουν να κάνουν τόσο με τους παίκτες που διάλεξε να κρατήσει κοντά του ο Ομπράντοβιτς, όσο με την έγκαιρη προσαρμογή τους στις σύγχρονες απαιτήσεις. Και ασχέτως με αυτά που λέει ο σέρβος προπονητής, κανείς δεν μπορεί να κλείσει τα μάτια στην ιδιαίτερα χαμηλή παραγωγικότητα των «πρασίνων», στη δυσκολία που έχουν ν' ανοίξουν το ρυθμό, και στο πρόβλημα που αντιμετωπίζουν με τα βαριά σχήματα που προτιμάει ο Ομπράντοβιτς.
Επίσης αδίκως προσπαθεί να μας πείσει ο Ομπράντοβιτς ότι ξεκίνησε και ολοκληρώθηκε κανονικά η φετινή προετοιμασία της ομάδας του. Υπήρξαν προβλήματα, υπήρξαν απουσίες, υπήρξαν ακόμα και τριβές. 
Οταν δε κλήθηκαν οι Μποντιρόγκα, Ρέμπρατσα και Ρότζερς (οι 3 που έπαιζαν στο Σίδνεϊ το Σεπτέμβριο) να ενωθούν με τους συμπαίκτες τους, συνέβη αυτό που περιμέναμε: δεν «κόλλησαν» με τους άλλους, αλλά και δεν τους είχαν περισσέψει πολλές δυνάμεις, λόγω Ολυμπιάδας.
Υπάρχουν ακόμα δυο απορίες, που όμως θα μας πάρουν πολύ καιρό μέχρι ν' απαντηθούν. Η πρώτη έχει να κάνει με τα κίνητρα του Παναθηναϊκού: ύστερα από τόσους τίτλους στη σειρά, έχει την ίδια όρεξη που είχε πέρυσι; 
Κι ακόμα, είναι αλήθεια ότι ο Ζέλικο Ομπράντοβιτς σκοπεύει να δουλέψει του χρόνου στην Μπαρτσελόνα; 
Αυτό το τελευταίο μπορεί να έχει ιδιαίτερη σημασία, μπορεί και όχι...
