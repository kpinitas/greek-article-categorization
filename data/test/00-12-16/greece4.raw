Ο δικηγόρος «απώλεσε», κάπου στο δρόμο, τον πελάτη κι οι δυο μαζί έχασαν τη δικάσιμο.
 «Είμαστε σε δικαστήριο στον Πειραιά, κυρία πρόεδρε, φύγαμε για εδώ, πήραμε διαφορετική συγκοινωνία και χαθήκαμε. Τώρα πού είναι; Θα σας γελάσω... Δώστε μισή ώρα καιρό να πάω να τον βρω», ήταν η απείρου κάλλους εξήγηση που σκαρφίστηκε ο δικηγόρος για να δικαιολογήσει την απουσία του πελάτη του, Οδυσσέα Τυλιγάδα, μηνυτή στην υπόθεση την οποία επρόκειτο να εκδικάσει χθες το Γ' Τριμελές Εφετείο της Αθήνας.
 Στο εδώλιο, κατηγορούμενοι ο διευθυντής της «Ε», Σεραφείμ Φυντανίδης, και οι δημοσιογράφοι Αν. Κωστόπουλος. Δ. Τρίμης, Αγγελική Ψαρρά και Δημ. Ψαρράς (Ιός της «Kυριακάτικης Ε») για «συκοφαντική δυσφήμηση διά του Τύπου».
 Το «αμάρτημα» του Ιού στο οποίο συνίσταται η κατηγορία, «η αναδημοσίευση από τη "Χρυσή Αυγή" των ποιημάτων του μηνυτή (ο οποίος δηλώνει προμηθευτής του ελληνικού Δημοσίου) και η αναφορά των...επαίνων στο πρόσωπό του από τον διαβόητο-και καταζητούμενο-Περίανδρο Ανδρουτσόπουλο». Μάλιστα κατά το μηνυτή, η παρουσίαση αυτή τον «δυσφήμησε στον κοινωνικό του περίγυρο, γιατί κατατάχτηκε στους νεοφασίστες Eλληνες λογοτέχνες, τους τελούντες υπό την σκέπιν της στρατευμένης τέχνης των νεοναζιστών».
 Xθες, ο Οδυσσέας Τυλιγάδας επέλεξε να μην τιμήσει με την παρουσία του το δικαστήριο, ενώ ακόμα και ο συνήγορός του, Ιωάν. Σούφης, εμφανίστηκε στη δικαστική αίθουσα περίπου μία ώρα μετά την εκφώνηση της υπόθεσης, αν και σε προηγούμενη δικάσιμο είχε δοθεί αναβολή για κώλυμα στο πρόσωπό του.
 Η εξήγηση την οποία έδωσε προκάλεσε την έντονη αντίδραση της έδρας αλλά και τη θυμηδία του ακροατηρίου.
 «Είναι απαραίτητη η παρουσία του κι εσείς μας λέτε ότι τον χάσατε; », είπε η πρόεδρος της έδρας στον αμήχανο συνήγορο, που αγωνιούσε να προστατεύσει την επαγγελματική του αξιοπρέπεια.
 «Και στον Πειραιά τι κάνατε μαζί; », τον ρώτησε ο εισαγγελέας.
 «Κατηγορούμενος ήταν ο άνθρωπος», απάντησε ο δικηγόρος, φροντίζοντας να επιδεικνύει ένα φάκελο που έγραφε «υπουργείο Εθνικής Αμυνας -γραφείο υπουργού», ενώ επέμενε να του δοθεί η...άδεια να τρέξει προς αναζήτηση του μηνυτή.
 «Καλά, όλη ημέρα κατηγορούμενος είναι; Και μ' αυτή τη δίκη τι θα γίνει; », αναρωτήθηκε ο εκ των κατηγορουμένων, Δημ.Τρίμης.
 «Αξίζει να περιμένουμε έναν...ποιητή», έλαβε το λόγο-ποιητική αδεία, όπως εξήγησε- και ο Σεραφείμ Φυντανίδης, χωρίς όμως να τα καταφέρει να γλιτώσει τον απόντα μηνυτή από την επιβολή του προστίμου των 40.000 δραχμών για την αδικαιολόγητη απουσία του.
 Λίγα λεπτά αργότερα, κι ενώ η δίκη είχε αναβληθεί για τις 5/2/2001, ο Οδ. Τυλιγάδας εθεάθη να συνομιλεί με το δικηγόρο του, ακριβώς έξω από την αίθουσα του δικαστηρίου. Προφανώς του εξηγούσε πώς συνέβη και πήρε...λάθος δρόμο.
 Ο διευθυντής της «E» Σεραφείμ Φυντανίδης και οι δημοσιογράφοι του Iού της «Kυριακάτικης E» περιμένουν μάταια το χαμένο...ποιητή. H δίκη αναβλήθηκε και ο...χαμένος πλήρωσε με πρόστιμο 40.000 δρχ. το «στήσιμο» του δικαστηρίου
