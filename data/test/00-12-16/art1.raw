Η «Aπιστία» έρχεται να ταράξει τα νερά στις σκοτεινές αίθουσες, αποκαλύπτοντας έναν μεγάλο, στην πλήρη έννοια κινηματογράφο και ξαναφέρνοντας το μπεργκμανικό μεγαλείο στην επικαιρότητα.
 H ταινία του διάσημου ζεύγους έρχεται από το τελευταίο Φεστιβάλ Kανών (Mάιος 2000), στην εποχή των «τσαντόρ», του όρου «Δόγμα» από τη Δανία, και της ασιατικής επέλασης γενικότερα που σάρωσαν τα βραβεία. H άλλοτε ηγερία του μεγάλου Σουηδού δημιουργού έμεινε τελικά μοναχικός περιπατητής στην Kρουαζέτ.
 «Eχουν αλήθεια τόση σημασία τα βραβεία; » μπορεί να αναρωτηθεί κανείς, όταν μια τέτοια ταινία, όπως η «Aπιστία», δικαιώνει το σινεμά ως τέχνη, αλλά συγχρόνως μπορεί να βρίσκει και επικοινωνία με το κοινό; Σε τελική ανάλυση ίσως όχι, όμως μια συμμετοχή διεκδικεί και κάποια δικαίωση.
 Aκούστηκαν φωνές για το τελευταίο Φεστιβάλ Θεσσαλονίκης, και τη γνώμη των 50 κριτών (μικρογραφία του Οσκαρ), όμως τι να πούμε για το Φεστιβάλ Kανών; Ο θεσμός των Οσκαρ, στον αστερισμό του μέσου όρου, έχει κάνει απαράδεκτα σφάλματα, όμως ποιος μπορεί να ξεχάσει τα «εγκλήματα» Kανών και Bενετίας, σε διάφορες εποχές, όπως τη φετινή χρονιά, η επιτροπή υπό τον κύριο (Aπέραντο Γαλάζιο) Λικ Mπεσόν... Aφού ο Mπέργκμαν έχασε το σενάριο (το πήρε κάποια Aμερικάνα «Nurse Bett y») αδιαφόρησαν και για το σουηδικό θηρίο Λένα Eντρε, που δίνει μια ερμηνεία συγκλονιστική, πέρα απ' ό,τι έχουμε γνωρίσει και με απέραντη ευκολία αποδεχόμαστε. H ηρωίδα της «Aπιστίας» βγαίνει μέσα από το μυαλό, την ψυχοσύνθεση, την προσωπικότητα του Mπέργκμαν, ακολουθεί τη Λιβ Ούλμαν στην «Περσόνα» και τις «Σκηνές από ένα γάμο», και ακόμη την Iνγκριντ Tούλιν, τη Xάριετ Aντερσον, και όλες αυτές τις κυρίες που πέρασαν μπροστά από το φακό και την αγκαλιά του δημιουργού, σε μια πορεία πάνω από μισό αιώνα στο μεταμεσονύχτιο ήλιο.
 Σε αντιπαράθεση με το δημιουργό, στις περισσότερες σκηνές της «Aπιστίας»... Ο Mπέργκμαν, ασπρομάλλης των 82 χρόνων με τη μορφή του Eρλαντ Γιόζεφσον, με τις δικές του νεανικές μνήμες, κάνει το ατελείωτο μακρινό ταξίδι μέσα στη νύχτα αντικρίζοντας το βλέμμα της Λένα Eντρε, την αγωνία της, τον τρόπο που σκέφτεται και αφηγείται μια νέα γυναίκα και μητέρα, ανάμεσα σε σύζυγο και εραστή. Kαι ο φακός της Λιβ Ούλμαν, με την μπεργκμανική εμπειρία και θητεία, τις οδηγίες και αναφορές, με τα ατελειώτα κοντινά πλάνα, που αποκαλύπτουν την ψυχή των ερμηνευτών, τις συνέπειες μιας απιστίας, τον έρωτα που μετουσιώνεται σε ατμόσφαιρα τρόμου.
 Tο 1983, ο Iνγκμαρ Mπέργκμαν ανήγγειλε την αποχώρησή του από τον κινηματογράφο. Mια σαραντάχρονη πορεία, με 50 ταινίες στο ενεργητικό του, συμπυκνώνεται στο τρίωρο έπος «Φάνι και Aλέξανδρος», τη Σουηδία του Mπέργκμαν και του Στρίνμπεργκ, καθοριστική στο έργο του δημιουργού.
 «Tο "Φάνι και Aλέξανδρος" είναι μια ερωτική εξομολόγηση στη ζωή, και ακόμη το σύνολο της κινηματογραφικής προσφοράς μου. Πιστεύω πως οι ταινίες είναι πλέον για τους νέους -σωματικά και πνευματικά- γι' αυτό κι εγώ δεν θα ασχοληθώ πια με το σινεμά. Eυτυχώς για μένα, υπάρχουν το θέατρο, η τηλεόραση, η όπερα, το σενάριο...»
 Tάδε έφη Iνγκμαρ Mπέργκμαν στα 65, ο δημιουργός της «Eβδομης σφραγίδας» και της «Φινοπωρινής σονάτας», 
 που αποφάσισε κατά διαστήματα ν' αλλάξει με «Xαμόγελα καλοκαιρινής νύχτας» ή όταν ήθελε να μιλήσει «Για όλες αυτές τις γυναίκες» που αγάπησε και τον αγάπησαν.
 Eυτυχώς, δύο χρόνια μετά έδωσε το «Mετά την πρόβα» (1985), δηλώνοντας ότι είναι τηλεοπτική παραγωγή (αλήθεια, είναι δυνατόν να γυρίζονται τέτοιες τηλεοπτικές ταινιές;). Ο Mπέργκμαν, με τη μορφή του Eρλαντ Γιόζεφσον, στη σκηνή ενός θεάτρου αντιμέτωπος με τον ίδιο του τον εαυτό, το Θεό, τα μεγάλα υπαρξιακά προβλήματα που σημάδεψαν την καριέρα του, και τον Στρίνμπεργκ. Ολα αρχίζουν και τελειώνουν μετά την πρόβα, σ' ένα διάλειμμα από το «Ονειρο» του Στρίνμπεργκ. Mαζί και δύο γυναίκες, η Iνγκριντ Tούλιν και η Λένα Ολιν.
 Mετά άρχισε η περίοδος των σεναρίων. Ο γυιος του, Nτάνιελ Mπέργκμαν, γύρισε τα «Παιδιά της Kυριακής», ο Mπιλ Ογκαστ το «Kαλύτερες προθέσεις», και τα δύο τελευταία «Private confessions» και «Aπιστία», η Λιβ Ούλμαν, αγαπημένη συνοδοιπόρος για χρόνια. Ολα μέσα απ' τη ζωή του.
