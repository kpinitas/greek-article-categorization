Το κατέβασμα ενός διακόπτη σήμανε χθες το τέλος της λειτουργίας του πυρηνικού σταθμού του Τσερνομπίλ, 14 χρόνια μετά το χειρότερο πυρηνικό δυστύχημα στην ιστορία του πλανήτη. Σε απ' ευθείας τηλεοπτική σύνδεση με το σταθμό ο πρόεδρος της Ουκρανίας, Λεονίντ Κούτσμα, έδωσε το παράγγελμα από το Κίεβο και οι χειριστές έκλεισαν για πάντα τον τρίτο και μοναδικό αντιδραστήρα που εξακολουθούσε να λειτουργεί. Το οριστικό κλείσιμο του σταθμού ήλθε ως αποτέλεσμα της έντονης διεθνούς πίεσης και αναμένεται να εξαλείψει τον κίνδυνο διαρροής ραδιενέργειας στο μέλλον. Η Ουκρανία θα εξακολουθεί ωστόσο να υποφέρει από τις συνέπειες του ατυχήματος του 1986 για πολλά χρόνια ακόμη, με εκατομμύρια κατοίκους να αντιμετωπίζουν προβλήματα υγείας που συνδέονται με τη ραδιενέργεια. 
 Η αποσιώπηση του ατυχήματος από την τότε σοβιετική ηγεσία και η καθυστέρηση της εκκένωσης των γειτονικών πόλεων εξέθεσε ανεπανόρθωτα τόσο τους εργάτες του εργοστασίου όσο και τον πληθυσμό της περιοχής. Μόνο στην Ουκρανία έχουν πεθάνει 4.000 εργαζόμενοι των συνεργείων καθαρισμού, ενώ 70.000 αντιμετωπίζουν πάσης φύσεως αναπηρίες σχετιζόμενες με την έκθεση στη ραδιενέργεια. Υπολογίζεται ότι ο συνολικός αριθμός των ανθρώπων που έχουν πληγεί, έμμεσα ή άμεσα, από το ατύχημα του Τσερνομπίλ ανέρχεται σε 3, 4 εκατ., μεταξύ των οποίων 1, 26 εκατ. παιδιά. Χωρίς αμφιβολία, οι συνέπειες θα είναι αισθητές για πολλές δεκαετίες ακόμη, τόσο στην ίδια την Ουκρανία όσο και στις γειτονικές χώρες της.
 Στα 14 χρόνια που έχουν περάσει από το ατύχημα, ο σταθμός παρουσίασε πολυάριθμα λειτουργικά προβλήματα, γι' αυτό και οι περισσότεροι Ουκρανοί υποδέχτηκαν το κλείσιμό του με ανακούφιση. Για κάποιους ωστόσο το τέλος του Τσερνομπίλ σημαίνει σημαντική απώλεια ηλεκτρικής ενέργειας και θέσεων εργασίας. Για πολλά χρόνια, η ουκρανική κυβέρνηση αντιστάθηκε στις διεθνείς πιέσεις, ζητώντας μεγάλη εξωτερική οικονομική βοήθεια σε αντάλλαγμα για το κλείσιμο του σταθμού. Ο Κούτσμα δεσμεύτηκε τελικώς φέτος να διακόψει οριστικά τη λειτουργία του κατά την επίσημη επίσκεψη του Αμερικανού προέδρου Μπιλ Κλίντον. Η Ευρωπαϊκή Επιτροπή έχει εγκρίνει δάνειο ύψους 585 εκατ. δολαρίων για την Ουκρανία, ενώ η Ευρωπαϊκή Τράπεζα για την Ανασυγκρότηση και την Ανάπτυξη έχει εγκρίνει ένα πρόσθετο πακέτο οικονομικής βοήθειας 215 εκατ. δολαρίων. 
