 Η καθοδική πορεία του Xρηματιστηρίου της Αθήνας αυτή την εβδομάδα ήταν για μια ακόμη φορά το αποτέλεσμα πολλών παραγόντων.
 Ομως ο σημαντικότερος όλων ήταν κάποιος παράγοντας που ελάχιστοι πρόσεξαν. Πρόκειται για την απόφαση-ανακοίνωση της MSCI (Morgan Stanle yCapital International) να αναπροσαρμόσει τους χρηματιστηριακούς δείκτες της με βάση το ποσοστό των μετοχών που βρίσκονται σε ελεύθερη διαπραγμάτευση (free float) και όχι τη συνολική κεφαλαιοποίηση κάθε εταιρείας.
 Πριν από ενάμιση περίπου μήνα επισημαίναμε τη σημασία που είχε η διαδικασία προσαρμογής των ειδικών βαρών που έχουν οι μετοχές που συμπεριλαμβάνονται σε γνωστούς διεθνείς χρηματιστηριακούς δείκτες, όπως του FTSE και του Dow Jones Stoxx, με βάση τη διασπορά (free float) των μετοχών, αφού ευνοούσε τις αγορές των ΗΠΑ, της Μεγάλης Βρετανίας και της Ελβετίας εις βάρος άλλων ευρωπαϊκών, συμπεριλαμβανόμενης και της ελληνικής.
 Η εκτίμηση της MSDW (Morgan Stanle yDean Witter), που δεν πρέπει να συγχέεται με την MSCI, την περασμένη Δευτέρα ότι η Σοφοκλέους θα μπει στους δείκτες της MSCI στο τέλος Μαΐου με μικρότερο ειδικό βάρος από ό,τι αρχικά προβλεπόταν και επομένως οι εισροές από ξένα θεσμικά χαρτοφυλάκια (index funds) που παρακολουθούν κατά πόδας αυτούς τους δείκτες θα είναι μικρότερες, οδήγησε μερικούς εγχώριους θεσμικούς σε ρευστοποιήσεις θέσεων την τελευταία ώρα της συνεδρίασης που επέφεραν και την πτώση της αγοράς την ίδια μέρα. Οι ρευστοποιήσεις εντάθηκαν την επομένη, όταν πλέον το περιεχόμενο της σχετικής έκθεσης μαζί με τα γραφόμενα σε αμερικανικό διεθνές πρακτορείο ειδήσεων για το ίδιο θέμα έγιναν ευρύτερα γνωστά.
 «Αυτή η έκθεση ήταν απόλυτα λογική, αλλά μαύρη. Οχι τόσο για τη βραχυπρόθεσμη πορεία της αγοράς, αλλά για τη μεσοπρόθεσμη, και αυτός είναι ο κυριότερος λόγος που κάποιοι από εμάς προχώρησαν σε ρευστοποιήσεις», τονίζει διαχειριστής χαρτοφυλακίου ξένης ΑΕΔΑΚ. «Οταν η αγορά πάσχει από ρευστότητα και αναμένεις φρέσκο χρήμα από το εξωτερικό για να ανασάνεις και μετά σου λένε ότι δεν θα έλθει τόσο όσο περίμενες, τότε υπάρχει πρόβλημα και δεν μπορείς να περιμένεις».
 Ο συγκεκριμένος διαχειριστής όπως και άλλοι χρηματιστές και θεσμικοί δεν θεωρούσαν τα νέα περί άσκησης ποινικών διώξεων στον κ. Μπατατούδη και στον χρηματιστή κ. Κονταλέξη ως τους κυριότερους λόγους για την πτώση της αγοράς.
 «Δεν νομίζω ότι αυτοί ήταν οι κυριότεροι λόγοι που πίεσαν το Xρηματιστήριο. Αυτά ήταν αναμενόμενα και λίγο πολύ γνωστά. Απλώς επιβάρυναν το κλίμα», λέει ο διευθύνων σύμβουλος της Leader Xρηματιστηριακής Νίκος Καπάτος.
 Ενας άλλος λόγος που οδήγησε στην πτώση της αγοράς αυτή την εβδομάδα είναι, σύμφωνα με κάποια άλλα στελέχη της αγοράς, οι ρευστοποιήσεις κάποιων εγχώριων χαρτοφυλακίων εν όψει της μετοχοποίησης της Αγροτικής Τράπεζας.
 «Νομίζω ότι συν τοις άλλοις κάποιοι ρευστοποίησαν για να κάνουν χώρο στα χαρτοφυλάκιά τους για την Αγροτική», προσθέτει ο επικεφαλής άλλης ΑΕΔΑΚ, που επίσης επιθυμεί να παραμείνει ανώνυμος.
 Ο ίδιος δεν ασπάζεται την άποψη ότι μεγάλα χαρτοφυλάκια του δημόσιου και εγχώριου τομέα έχουν συμφέρον να κινηθεί η αγορά αρκετά υψηλότερα μέχρι το τέλος του χρόνου για να αποτιμήσουν τα χαρτοφυλάκιά τους σε υψηλότερες τιμές και να κλείσουν τις φετινές χρήσεις με καλύτερα αποτελέσματα.
 «Νομίζω ότι γίνεται μια προσπάθεια για να πάει καλά η δημόσια εγγραφή της Αγροτικής Τράπεζας. Δεν έχουν κανένα λόγο να ξοδέψουν χρήματα για να ανεβάσουν την αγορά σημαντικά υψηλότερα μέχρι το τέλος του χρόνου. Δεν έχουν κανένα λόγο. Το πρόσφατο μέτρο της κατανομής των ζημιών από τοποθετήσεις σε μετοχές μέσα σε 5 χρόνια ισοδυναμεί με άνοδο του γενικού δείκτη κατά 40%-50% από τα τωρινά επίπεδα», προσθέτει.
 Ο ίδιος θεωρεί ως «επανάληψη» τα λεγόμενα του πρωθυπουργού την Πέμπτη για επιτάχυνση των διαδικασιών για την εξεύρεση στρατηγικού επενδυτή στον ΟΤΕ, τη μετοχοποίηση της ΔΕΗ και άλλα.
 «Είναι εξαγγελίες των προ 10 μηνών εξαγγελιών. Δεν υπάρχει τίποτα το καινούργιο. Δυστυχώς», καταλήγει.
 Η ελληνική χρηματιστηριακή αγορά έχει πρόβλημα ρευστότητας γιατί υπάρχει έλλειψη εμπιστοσύνης του επενδυτικού κοινού σε πρόσωπα και θεσμούς. Ομως η αποτυχία των περισσότερων αναλυτών να κατανοήσουν τη σημασία που μπορεί να έχουν οι αλλαγές που ανακοίνωσε η MSCI στην πορεία της ελληνικής αγοράς το επόμενο εξάμηνο, δείχνει έλλειμμα και σε αυτό τον τομέα.
