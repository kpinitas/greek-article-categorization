 Το σύστημα που σκοτώνει. Αυτοκτόνησε 14χρονος μαθητής, στην Ιεράπετρα. Σαν κεραυνός έπεσε χθες το πρωί η είδηση στην περιοχή. Μαθητές, γονείς και καθηγητές συγκλονίστηκαν όταν άκουσαν, χθες το πρωί, την τραγική είδηση.
 Ο 14χρονος μαθητής Γιάννης Πυθαρούλης, της τρίτης τάξης του 1ου Γυμνασίου Ιεράπετρας, ήταν νεκρός. Εβαλε μόνος του τέρμα στη ζωή του προχθές το απόγευμα.
 Τον βρήκαν οι γονείς κρεμασμένο με σκοινί στο πίσω μέρος του σπιτιού του, στο Κεντρί Ιεράπετρας, στις 8.30 το βράδυ. Λίγες ώρες νωρίτερα τα παιδιά του 1ου Γυμνασίου πήραν τους βαθμούς τους, του πρώτου τριμήνου. «Ο συμμαθητής μας ήταν ένα χαρούμενο και γελαστό παιδί», «κάναμε πλάκα, όπως κάθε μέρα. Βέβαια είχαμε το άγχος των βαθμών».
 «Τις τελευταίες μέρες ο Γιάννης ήταν μελαγχολικός. Τον ρωτήσαμε γιατί, αλλά δεν μας είπε». «Λίγο πριν πάρουμε τους βαθμούς, καθόταν στην άκρη του παραθύρου της τάξης και κοίταζε μακριά... Σαν να έβλεπε το σχολείο, για τελευταία φορά...», είναι ό,τι μας είπαν οι συμμαθητές του, που δεν μπορούσαν να πιστέψουν ότι ο Γιαννιός, όπως τον έλεγαν, δεν υπάρχει πια κι έτσι δεν μπορούσαν να συγκρατήσουν τους λυγμούς τους.
 «Μας φαίνεται απίστευτο. Το σχολείο μας πενθεί», μας είπε ο διευθυντής Γιάννης Χαμηλός και πρόσθεσε: «Ηταν ένα χαρούμενο παιδί. Είχε βέβαια κάποιους χαμηλούς βαθμούς σε λίγα μαθήματα, αλλά ήταν ένας μαθητής που νομίζω ότι δεν πρέπει να τον τάραξε η βαθμολογία. Είναι ένα τραγικό γεγονός. Δεν μπορώ τώρα να βγάλω συμπεράσματα».
 «Είναι το σύστημα ψυχοφθόρο. Ζητάμε από τα παιδιά πάρα πολλά. Και εμείς και οι γονείς. Δεν μπορούν να πάρουν ανάσα», μας δήλωσαν οι καθηγητές.
 Οι συμμαθητές του αγόρασαν άσπρα λουλούδια για τον Γιάννη. Και ένα χρυσό σταυρό που τόσο τον ήθελε, όπως μας είπαν. Τραγικές φιγούρες οι γονείς του και τα δύο αδέρφια του, 17 και 13 χρόνων. «Ηταν το καλύτερο παιδί» μάς είπαν οι περίοικοι.
 Είναι η κοινωνία που απαιτεί, είναι η Πολιτεία που επιβάλλει, κανόνες και ρυθμούς αβάσταχτους στα παιδιά. Είναι ο τοίχος και το αδιέξοδο. Οταν ένα παιδί αυτοκτονεί, υπόλογοι κι ένοχοι είμαστε όλοι.
