 Θα μείνουν όρθιοι και αυτό το Σαββατοκύριακο οι δύο αήττητοι της Α1; Τα προγνωστικά είναι με το μέρος τους, αλλά οι αντίπαλοι που θα βρουν μπροστά τους αύριο Ολυμπιακός και Περιστέρι μοιάζουν επικίνδυνοι. Αν τα καταφέρουν και αυτή τη φορά, η μεταξύ τους γιορτινή μονομαχία την άλλη Κυριακή θα βγάλει πρωταθλητή χειμώνα! 
 Ο Ολυμπιακός, χωρίς Οικονόμου πλέον, θα υποδεχθεί αύριο τον Πανιώνιο του Σούμποτιτς. Πρώτη φορά επιστρέφει στο ΣΕΦ ο Λευτέρης, μετά το «κόλπο γκρόσο» του Μαΐου του 1999. Μάλλον δεν θα πρέπει να περιμένει παλαμάκια, έτσι; Το Περιστέρι, εξίσου ταλαιπωρημένο από τα ευρωπαϊκά πήγαιν'-έλα και τα συνεχόμενα ντέρμπι, δοκιμάζεται την ίδια ώρα στο Μίλωνα. Καιρό έχει να σκαρώσει κανένα θαύμα ο Κέντρικ Τζόνσον! Θυμάστε τις 30άρες και 40άρες των πρώτων αγωνιστικών; 
 Ο Παναθηναϊκός, που ακολουθεί τους πρωτοπόρους κατά πόδας (και που βρίσκει τρόπους να κερδίζει τα ματς στην Ελλάδα, όσο κι αν ζορίζεται στην Ευρώπη), απειλείται με μπλόκο στην Καισαριανή. Η Νήαρ Ηστ κέρδισε ήδη τρία παιχνίδια μες στο Δεκέμβριο, έστω και χωρίς τον Ρέσπερτ, καταλαβαίνετε λοιπόν ότι νιώθει καλύτερα. Χτυπημένοι είναι εκτός του Αμερικανού και οι Ταπούτος-Παυλίδης, πιθανότατα όμως θα επιστρατευτούν και οι τρεις. Εκτός κι αν ο Ζευγώλης θεωρήσει τον αγώνα χαμένο από χέρι...
 Η ΑΕΚ υποδέχεται αύριο το Ηράκλειο (και με τον Ιμπραήμ Κουτλουάι στη σύνθεσή της), ευκαιρία συνεπώς για ξένιαστο απόγευμα. Τέτοιο ίσως αποδειχθεί και το αντίστοιχο του ΠΑΟΚ κόντρα στον χωρίς νίκη Μακεδονικό, αν και ο «δικέφαλος» έχει του κόσμου τα προβλήματα. Ο Αρης, ευτυχώς, δεν έχει ταξίδι αυτό το Σαββατοκύριακο. Ούτε...τσάρτερ χρειάζεται ούτε τίποτα. Στο γειτονικό Ιβανώφειο, όλο και κάπως θα φτάσουν οι παίκτες του. Πόσοι θα είναι όταν μετρηθούν; Μη ρωτάτε εμάς, αυτό το αίνιγμα είναι για δυνατούς λύτες. Το ίδιο και το αντίστοιχο του Ηρακλή, όπου ο Καράσεφ είναι μονίμως υπ' ατμόν και ο διάδοχος του Δενδρινού ακόμα αναζητείται.
 Αυτή που θα έχει οπωσδήποτε καινούργιο αφεντικό στον πάγκο της είναι η Δάφνη. Λέτε να κάνει ονειρεμένο ντεμπούτο ο Κώστας Μίσσας, στο αθηναϊκό μίνι ντέρμπι με το Μαρούσι; Αλλά η ομάδα του Αλεξανδρή έχει μόνο μία νίκη σε 6 αγώνες και θεωρεί αυτό το ματς αφετηρία για νέο ξεκίνημα.
 Για τους λάτρεις του αθλήματος, το πρώτο πιάτο του μπασκετικού διημέρου είναι σπέσιαλ: Απόλλωνας-ΚΑΟΔ, το επαρχιακό ντέρμπι της Α2, σήμερα το απόγευμα στην Πάτρα. Μακάρι να τους δούμε και τους δύο στη μεγάλη κατηγορία του χρόνου, θα είναι ανάσα για το ταλαίπωρο πρωτάθλημα...
