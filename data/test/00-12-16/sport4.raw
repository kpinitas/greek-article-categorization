Την περίπτωση του Απόστολου Λιολίδη του Αρη μελετά η ΑΕΚ ενόψει της χειμερινής μετεγγραφικής περιόδου, ωστόσο η ΠΑΕ δεν πρόκειται να προχωρήσει σε ενίσχυση της ομάδας αν προηγουμένως δεν μπουν χρήματα στα ταμεία από την πώληση ποδοσφαιριστή. Ο Γιάννης Παθιακάκης έχει ανάψει κατ'αρχάς πράσινο φως για τον 23χρονο σέντερ φορ, όλα όμως εξαρτώνται από τις διαθέσεις του Αρη. Ο Λιολίδης θεωρείται «παίκτης περιοχής», ένας κλασικός φορ κρούσης. Στην ΑΕΚ, αν εξαιρεθεί ο Νικολαΐδης όλοι οι υπόλοιποι επιθετικοί είναι περιφερειακοί (Ρουίς, Κωνσταντινίδης, Μαλαδένης).
 Χτες ξεκίνησε η μετεγγραφική περίοδος στην Ισπανία, οπότε ώς τις αρχές της άλλης εβδομάδας θα ξεκαθαρίσει αν η Σαραγόσα επισημοποιήσει και εγγράφως το ενδιαφέρον της για τον Ακη Ζήκο. Η ΑΕΚ δεν συζητεί πώληση του διεθνή μέσου με λιγότερα από ένα δισ. δραχμές. Χαρακτηριστικά ο Πέτρος Στάθης τόνισε χτες στην «Ε»: «Αν έρθει η Σαραγόσα θα το συζητήσουμε. Κάτω από ένα δισ. όμως δεν παραχωρείται. Η ΑΕΚ συζητεί για οποιονδήποτε ποδοσφαιριστή της, αρκεί τα ανταλλάγματα να ανταποκρίνονται στην αξία του παίκτη. Δεν πρόκειται να ξεπουλήσουμε. Και ισχύει αυτό που είχαμε δηλώσει. Θα κάνουμε μετεγγραφή, μόνο αν πουλήσουμε παίκτη».
 Να σημειωθεί ότι δεν υπάρχει περίπτωση απόκτησης του Βραζιλιάνου Τιάγκο ή Σλοβάκου αμυντικού. «Αν κάνουμε μετεγγραφή, θα έρθει παίκτης που θα πρέπει να μπει αμέσως στην ομάδα. Μας ενδιαφέρει κυρίως η ενίσχυση της ομάδας για τις υποχρεώσεις της στο πρωτάθλημα», συμπλήρωσε ο διευθύνων σύμβουλος της ΑΕΚ.
 Με αλλαγές θα παραταχθεί εναντίον του Eθνικού Aστέρα, αύριο, στην Kαισαριανή (19.00), ο Παναθηναϊκός. Ο Mπασινάς επέστρεψε από την Ξάνθη με κάποιο μικρό πρόβλημα στους προσαγωγούς, ο Γκούμας ξεπέρασε τη θλάση στο δικέφαλο αλλά δεν είναι έτοιμος, ενώ ο Γκαλέτο δεν υπολογίζεται από τον Aναστασιάδη μετά την αποχώρησή του από την προπόνηση της Πέμπτης λόγω ενοχλήσεων. Aπό την άλλη πλευρά, είναι απίθανο να χρησιμοποιηθεί και ο Kόλα, τον οποίο ο Παναθηναϊκός θέλει να παραχωρήσει τη μετεγγραφική περίοδο του Iανουαρίου. Eτσι, λοιπόν, ανοίγει ο δρόμος για Σιπνιέφσκι, Nασιόπουλο, Kουτσουρέ, γενικά παίκτες που δεν
έχουν αρκετό χρόνο συμμετοχής στα πόδια τους μέχρι τώρα.
 Στόχος του ΠAΟ στον τελευταίο επίσημο αγώνα της χρονιάς που φεύγει είναι φυσικά η νίκη. Mετά, άλλωστε, το πρωτάθλημα διακόπτεται και οι παίκτες θα έχουν την ευκαιρία να ξεκουραστούν και να γεμίσουν τις μπαταρίες τους.
 Eισιτήρια του αυριανού αγώνα οι φίλοι του ΠAΟ μπορούν να προμηθευτούν από τη θύρα 11 του γηπέδου της λεωφόρου Aλεξάνδρας (τιμές 3.000, 5.000 δρχ.).
