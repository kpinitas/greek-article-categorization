 Ευρώ «δαγκωτό» συνεχίζουν να ψηφίζουν οι αγορές, καθώς η νίκη Μπους δεν φαίνεται αρκετή για να αποτρέψει την ανώμαλη προσγείωση της αμερικανικής οικονομίας.
 Μετά τις τράπεζες J.P. Morgan και Chase Manhattan, σήμα κινδύνου εξέπεμψε κι ο γνωστός κολοσσός της πληροφορικής, η Microsoft, η οποία ανακοίνωσε χθες ότι τα οικονομικά της αποτελέσματα θα είναι κατώτερα των προσδοκιών.
 Γεγονός που εντείνει τις ανησυχίες ότι έρχονται δύσκολες μέρες για την αμερικανική οικονομία και συνεπώς και για τη Γουόλ Στριτ και το δολάριο.
 Το ευρώ πραγματοποίησε νέο άλμα χθες, τόσο έναντι του δολαρίου όσο και έναντι του γεν. Εφτασε στα 90 σεντς, στο υψηλότερο επίπεδο από τις 22 Σεπτεμβρίου, ημερομηνία που εκδηλώθηκε η παρέμβαση της G7 υπέρ του ευρώ. Το ευρωπαϊκό νόμισμα έχει ανακάμψει κατά 9, 5% περίπου, από το αρνητικό ρεκόρ των 82, 25 σεντς, στο οποίο είχε υποχωρήσει στις 26 Οκτωβρίου. Συνεχίζει ωστόσο να είναι κατά 10% χαμηλότερα, σε σχέση με το κλείσιμο του 1999.
 Ξεπέρασε ακόμη και τα 101 γεν, καθώς δύσκολες μέρες διαφαίνονται και για την ιαπωνική οικονομία, η οποία δίνει μάχη ακόμη, για να ξεφύγει από τον εφιάλτη τής χειρότερης, μεταπολεμικά, οικονομικής κρίσης.
 Το κλίμα υπέρ του ευρώ δεν αντικατοπτρίζεται μόνο στις συναλλαγματικές ισοτιμίες, αλλά και στα σχόλια αναλυτών. «Βλέπουμε ένα κρίσιμο σημείο -το κλίμα άλλαξε», παρατηρεί ο Νάιτζελ Ρίτσαρντσον, κορυφαίος στρατηγικός αναλυτής στην Axa Investments Managers.
 «Βλέπουμε μία αντισττροφή των υπερεπιδόσεων των ΗΠΑ και παρατηρείται εξασθένιση και στο γεν».
 Η νέα άνοδος του ευρώ συμπίπτει όχι μόνο με τη θεωρούμενη δυσμενή για το ευρωπαϊκό νόμισμα εκλογή του Τζορτζ Μπους Τζούνιορ στο ύπατο αξίωμα των ΗΠΑ, αλλά και με τη δημοσιοποίηση στοιχείων, όχι ιδαίτερα αισιόδοξων, για την ευρωπαϊκή οικονομία.
 Οπως αυτά που ανακοινώθηκαν χθες, για το κλίμα που επικρατεί στις γερμανικές επιχειρήσεις, του ινστιτούτου Ifo. Ο δείκτης Ifo υποχώρησε για έκτο συνεχή μήνα το Νοέμβριο στο 97, επίπεδο που είναι το χαμηλότερο από τον Οκτώβριο του 1999.
 Τα διαφαινόμενα προβλήματα ωστόσο της αμερικανικής οικονομίας είναι απ' ό,τι φαίνεται, προς το παρόν σοβαρότερα. Και παρ' όλο που οι αγορές έχουν αρχίσει να «παίζουν» το σενάριο πιθανής μείωσης των αμερικανικών επιτοκίων, σαν πιθανό «παυσίπονο» στην ανώμαλη προσγείωση της αμερικανικής οικονομίας, χθεσινό δημοσίευμα της εφημερίδας «Ουάσιγκτον Ποστ» θέτει εν αμφιβόλω τις προθέσεις της FED.
 Η γνωστή έγκυρη αμερικανική εφημερίδα υποστηρίζει ότι ορισμένα μέλη του συμβουλίου της FED, έχουν καταλήξει στο συμπέρασμα ότι ο κίνδυνος κάμψης της αμερικανικής οικονομίας είναι εξίσου σοβαρός με τον κίνδυνο επιδείνωσης του πληθωρισμού.
 Τονίζει ακόμη ότι κανένας από τους αξιωματούχους της FED δεν πιστεύει ότι υπάρχει επείγουσα ανάγκη για μείωση των επιτοκίων. Επικαλείται, μάλιστα, δήλωση του διοικητή της FED Εντουαρντ Μ. Κίλι, ο οποίος φέρεται να υποστηρίζει ότι «είναι ακόμη πολύ νωρίς να προβούμε σε ετυμηγορία για το πότε η κάμψη θα σταματήσει. Αν πρόκειται για κάποιο διάλλειμμα και επιστρέψουμε σε υψηλούς ρυθμούς ανάπτυξης, θα είναι επικίνδυνο».
 Οι πληροφορίες αυτές της «Ουάσιγκτον Ποστ», αν ευσταθούν, σημαίνει ότι ενδεχομένως η FED να μην προβεί, όπως πολλοί περιμένουν, σε αλλαγή στάσης στη σύνοδό της την προσεχή Τρίτη, διακηρρύσοντας το τέλος της μάχης κατά του πληθωρισμού και την απαρχή της μάχης κατά της ύφεσης, που σημαίνει πιθανή μείωση των επιτοκίων, ήδη από τις αρχές του 2001.
