 Σε μια τυπικά σταθεροποιητική αλλά και κουτσουρεμένη συνεδρίαση -ξεκίνησε 2 ώρες αργότερα εξαιτίας τεχνικών προβλημάτων, για να λήξει στις 3.15 μ.μ. αντί στις 2.15 μ.μ.- ο μεν δείκτης πάλευε στο πάνω-κάτω επί περίπου τρεις ώρες, για να κλείσει τελικά με ελαφρά αρνητικό πρόσημο, -0, 13%, στις 3.584 μονάδες, ο δε συνολικός τζίρος ξεπέρασε τα 340 δισ. δρχ (!).
 Πρόκειται, βεβαίως, για μαγική εικόνα, αφού η καθαρή αξία συναλλαγών δεν υπερέβη τα 50 δισ. δρχ., ενώ τα άλλα περίπου 300 δισ. δρχ. αντιπροσωπεύουν πολλά και μεγάλα προσυμφωνημένα πακέτα στον τραπεζικό κυρίως χώρο.
 Η μεγαλύτερη προσυμφωνημένη συναλλαγή ύψους 80 δισ. δρχ. που πραγματοποιήθηκε χθες το μεσημέρι αφορά την αγορά μετοχών της Εθνικής Τράπεζας, τις οποίες είχε στην κατοχή της η κρατική εταιρεία ΔΕΚΑ, από την ίδια την Εθνική Τράπεζα. Πρόκειται στην ουσία για μια λογιστική «τακτοποίηση», που θα βοηθήσει την Εθνική Τράπεζα να βελτιώσει τα χρηματοοικονομικά της μεγέθη προς όφελος των επενδυτών, καθώς τις μετοχές που αγόρασε χθες θα τις αποσύρει. Θα μειώσει δηλαδή κατά τον αντίστοιχο αριθμό μετοχών το μετοχικό της κεφάλαιο, υποβοηθώντας με τον τρόπο αυτό και τη μερισματική απόδοση. Η συγκεκριμένη ενέργεια της Εθνικής Τράπεζας δεν εκφεύγει βεβαίως της συνήθους πρακτικής που ακολουθείται στο χρηματιστηριακό χώρο.
 Στη χρηματιστηριακή πεπατημένη, άλλωστε, εντάσσονται και τα «γυρίσματα» που καταγράφονται αυτές τις ημέρες (καθώς λήγει δηλαδή το οικονομικό έτος) κυρίως μεταξύ τραπεζών και θυγατρικών τους επενδυτικών ή εταιρειών Α/Κ, με στόχο να περιορίσουν οι τελευταίες, στο μέτρο του δυνατού, τις μεγάλες απώλειες που έχουν καταγράψει εξαιτίας της κατακόρυφης χρηματιστηριακής κατρακύλας φέτος. Την ίδια τακτική ακολουθούν και άλλες εισηγμένες εταιρείες.
