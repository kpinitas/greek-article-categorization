Η Τουρκία επιμένει στην αντίθεσή της στη νέα ευρωπαϊκή αμυντική δομή, όπως αυτή σχεδιάζεται από τους υπουργούς Εξωτερικών των μελών της Συμμαχίας στις Βρυξέλλες. Παρά το τηλεφώνημα του προέδρου των ΗΠΑ Μπιλ Κλίντον στον πρωθυπουργό της Τουρκίας Μπουλέντ Ετζεβίτ και τις συστάσεις του Αμερικανού προέδρου στον τελευταίο να φανεί πιο διαλακτικός, ο Ετζεβίτ, σε δηλώσεις του χθες στην Αγκυρα, τόνισε ότι η θέση της Τουρκία μένει απαράλλαχτη. «Ελπίζω οι Αμερικανοί να καταλάβουν τις ανησυχίες μας. Η στάση μας δεν μπορεί να αλλάξει». Είχαν προηγηθεί πιέσεις της Αμερικανίδας υπουργού Εξωτερικών Μάντλεν Ολμπράιτ προς τον Τούρκο ομόλογό της Ισμαήλ Τζεμ στο περιθώριο των NATΟϊκών διαβουλεύσεων στις Βρυξέλλες.
 Η δημιουργία ευρωπαϊκής δύναμης ταχείας επέμβασης δημουργεί αρκετές περιπλοκές, καθώς 12 από τα μέλη της Ε.Ε. είναι και μέλη του ΝΑΤΟ. Το ΝΑΤΟ ανησυχεί μήπως οι δύο στρατιωτικοί οργανισμοί λειτουργήσουν ανταγωνιστικά και αρχίσουν και μπαίνουν ο ένας στα χωράφια του άλλου. Γι' αυτό και επιθυμεί τη στενή συνεργασία και συνεννόηση με την ευρωπαϊκή στρατιωτική δύναμη και είναι διατεθειμένο σε αντάλλαγμα να θέσει στη διάθεση της ευρωπαϊκής στρατιωτικής άμυνας τις δικές του υπηρεσίες πληροφοριών και επικοινωνιών καθώς και την τεχνογνωσία του σε θέματα επιτελικού σχεδιασμού. Αυτό όμως βρίσκει αντίθετη την Τουρκία, η οποία, καθώς δεν είναι μέλος της Ε.Ε., επιθυμεί παρ' όλα αυτά να συμμετάσχει στο σχεδιασμό της ευρωπαϊκής στρατιωτικής δομής προκειμένου, όπως ισχυρίζεται, να διαφυλάξει τα εθνικά συμφέροντά της.
 Οι υπουργοί του ΝΑΤΟ προσπαθούν να κάμψουν την αντίσταση της Τουρκίας και να προχωρήσουν στην επικύρωση μιας συνεργασίας μεταξύ των δύο αμυντικών μηχανισμών, υπογράφοντας μια προκαταρκτική συμφωνία, όπως είχε συμφωνηθεί από τα κράτη-μέλη της Ε.Ε. στη σύσκεψη της Νίκαιας.
 Μετά τη χθεσινή πρωινή τους συνάντησή τους πάντως οι υπουργοί έλαβαν εντολή να επιχειρήσουν μια επαναδιατύπωση του προκαταρκτικού συμφώνου που θα ικανοποιεί την τουρκική πλευρά. Αργότερα συνήλθε στις Βρυξέλλες το Συμβούλιο Ευρω-ατλαντικής Συνεργασίας, το οποίο περιλαμβάνει, εκτός των 19 κρατών-μελών του ΝΑΤΟ, και μια ευρεία γκάμα κρατών, που εκτείνεται από την Αλβανία ώς το Καζακστάν. Πολλά κράτη βλέπουν αυτό το Συμβούλιο ως εφαλτήριο για την τελική ένταξή τους στην Ατλαντική Συμμαχία.
