 Αντιμέτωπος με τους σκληροπυρηνικούς του ίδιου του κόμματός του έρχεται ο Τζορτζ Μπους στην προσπάθειά του να γεφυρώσει τις αντιθέσεις με τους Δημοκρατικούς και να αποτρέψει περαιτέρω διχασμό της αμερικανικής κοινωνίας.
 Ο Τζορτζ Μπους υποσχέθηκε ότι στην κυβέρνησή του θα υπάρχουν στελέχη από διαφορετικούς πολιτικούς χώρους και έχει ζητήσει ονόματα υποψηφίων που εκπροσωπούν μειονότητες αλλά και που προέρχονται από το Δημοκρατικό Κόμμα.
 Πολλά στελέχη του Ρεπουμπλικανικού Kόμματος άρχισαν ήδη να αντιδρούν στην προοπτική διορισμού Δημοκρατικών ή μετριοπαθών Ρεπουμπλικανών σε σημαντικές θέσεις.
 «Η συντηρητική βάση έχει στόχο τώρα να βεβαιωθεί ότι η ομάδα Κλίντον - Γκορ θα απομακρυνθεί για πάντα από τις αίθουσες της εξουσίας», δήλωσε ο Μαρκ Λέβιν, αρχηγός του επιτελείου του υπουργού Δικαιοσύνης επί προεδρίας Ρίγκαν.
 Ανησυχίες στους συντηρητικούς προκαλούν ορισμένες κινήσεις του Τζορτζ Μπους, όπως η τηλεφωνική συνομιλία του με τον αιδεσιμότατο Τζέσε Τζάκσον και η συμφωνία να συναντηθούν, προκειμένου να συζητήσουν μέτρα που θα μπορούσαν να ληφθούν ώστε οι μειονότητες να μην αισθάνονται αποκλεισμένες από την εκλογική διαδικασία, όπως είχε καταγγείλει ο Τζάκσον ότι συνέβη στη Φλόριντα.
 Ο εκλεγμένος πρόεδρος των ΗΠΑ ενδέχεται να ανακοινώσει τα ονόματα των πρώτων συνεργατών του ακόμα και μέσα στο Σαββατοκύριακο. Η πρώτη ανακοίνωση αναμένεται ν' αφορά το όνομα του στρατηγού Κόλιν Πάουελ για τη θέση του υπουργού Εξωτερικών και της Κοντολίζα Ράις για τη θέση της συμβούλου Εθνικής Ασφαλείας.
 Μεταξύ των ονομάτων που συζητιούνται είναι και αυτό του Δημοκρατικού γερουσιαστή από τη Λουιζιάνα, Τζον Μπρο, ο οποίος επρόκειτο να συναντηθεί με τον Μπους. Αν του προσφερθεί θέση στην κυβέρνηση, αυτή θα είναι κατά πάσα πιθανότητα η θέση του υπουργού Ενέργειας. Από την άλλη πλευρά, οι Δημοκρατικοί τον πιέζουν έντονα να μην εγκαταλείψει τη Γερουσία, καθώς η αποχώρησή του είναι σχεδόν βέβαιο ότι θα ανατρέψει τη σημερινή απόλυτη ισοψηφία (50-50) των δύο κομμάτων.
 Από την πλευρά της, η συντηρητική πτέρυγα των Ρεπουμπλικανών προσπαθεί να προωθήσει τους δικούς της ανθρώπους, δίνοντας ιδιαίτερη προτεραιότητα στο υπουργείο Δικαιοσύνης, αλλα και στα υπουργεία Υγείας, Εσωτερικών, Παιδείας και Εργασίας.
 Ο απερχόμενος πρόεδρος, Μπιλ Κλίντον, δήλωσε χθες πως δεν ανησυχεί ότι η μεταβατική περίοδος θα είναι ταραγμένη.
 «Η χώρα... θα προσαρμοστεί πολύ γρήγορα. Ολα θα πάνε καλά», είπε. «Το βασικό στοιχείο της δημοκρατίας είναι ότι κανείς δεν είναι αναντικατάστατος. Το σημαντικό είναι να έχουμε μια καλή μετάβαση και να υπάρξει καλό ξεκίνημα. Τα υπόλοιπα θα ρυθμιστούν μόνα τους», πρόσθεσε.
