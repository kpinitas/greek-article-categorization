 Οταν ο Τζορτζ Μπους θα αναλάβει τα καθήκοντα του προέδρου στις 20 Ιανουαρίου, ο σημερινός αντιπρόεδρος Αλ Γκορ, θα μένει για πρώτη φορά από το 1977, μακριά από τα δημόσια πράγματα.
 Τι προτίθεται να κάνει λοιπόν στο μέλλον ο Αλ Γκορ; 
 Ο πτυχιούχος του Χάρβαρντ που εργάστηκε για λίγο ως ρεπόρτερ σε εφημερίδα και συνέγραψε ένα βιβλίο με περιβαλλοντολογικό θέμα, ενώ ήταν γερουσιαστής, κέρδιζε τα προς το ζην κυρίως ως πολιτικός από την ηλικία των 28 ετών.
 Ο Αλ Γκορ εξελέγη για πρώτη φορά στην αμερικανική Βουλή το 1976, και οχτώ χρόνια αργότερα εξασφάλισε μια θέση στη Γερουσία. Φλέρταρε για πρώτη φορά με την προεδρία το 1988 μέσα σε ένα μεγάλο πλήθος Δημοκρατικών, αλλά έχασε το παιχνίδι από τα προκριματικά. Τέσσερα χρόνια αργότερα, ο τότε κυβερνήτης Μπιλ Κλίντον τον επέλεξε για στενό συνεργάτη και υποψήφιο αντιπρόεδρό του.
 Ο Γκορ είναι ιδιοκτήτης ενός σπιτιού στο Καρτχέιτζ, 80 χιλιόμετρα ανατολικά της Νάσβιλ στην πολιτεία του Τενεσί, όπου ζει σήμερα η μητέρα του. Η σύζυγός του Τίπερ, κληρονόμησε ένα σπίτι στο Αρλινγκτον της Βιρτζίνια.
 Πάντως στην ομιλία, που αναγνώρισε την ήττα του, ο Γκορ είπε με έμφαση ότι το μέλλον του είναι αβέβαιο.
 Κάποιοι παραπονέθηκαν ότι από τη στιγμή που ο Γκορ έφυγε από το Τενεσί, δεν έκανε όσα θα μπορούσε για το καλό της πολιτείας. Δέχθηκε επίσης πυρά για τις θέσεις του σχετικά με τις αμβλώσεις και τον έλεγχο των όπλων, καθώς και για την επικριτική του στάση έναντι των καπνοβιομηχανιών.
 Την Τετάρτη ο Γκορ άφησε ανοιχτή την πιθανότητα για άλλη μία υποψηφιότητα σε επόμενες προεδρικές εκλογές, τονίζοντας ότι του άρεσε πολύ η Αμερική που είδε στη διάρκεια της εκστρατείας του. «Αξίζει να αγωνιστείς γι' αυτή κι αυτή είναι μια μάχη που δεν θα σταματήσει ποτέ», είπε χαρακτηριστικά.
 Δεν θεωρείται επίσης απίθανο να ξεκινήσει ακαδημαϊκή καριέρα, να ασχοληθεί με τη συγγραφή, να εργαστεί ως αρθρογράφος σε εφημερίδα ή και να προχωρήσει τη δουλειά του με το περιβάλλον.
