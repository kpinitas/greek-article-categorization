 Σήμα κινδύνου προς τον ΟΗΕ εκπέμπουν το Βελιγράδι και η Αθήνα για τις εχθροπραξίες στην περιοχή της Νότιας Σερβίας, στη ζώνη ασφαλείας του Κοσσυφοπεδίου.
 Το θέμα τέθηκε επιτακτικά στις συναντήσεις που είχε χτες στο Βελιγράδι ο Ελληνας υπουργός Εθνικής Αμυνας Ακης Τσοχατζόπουλος με τον πρόεδρο Βόισλαβ Κοστούνιτσα, τον ομοσπονδιακό πρωθυπουργό Ζόραν Ζίζιτς και τους υπουργούς Αμυνας Σλόμπονταν Κράποβιτς και Εξωτερικών Γκόραν Σβιλάνοβιτς.
 «Θέλουμε να βρεθεί λύση με πολιτικά και διπλωματικά μέσα, αν και μπορούμε να το λύσουμε το πρόβλημα πιο γρήγορα με άλλον τρόπο», δήλωσε ο κ. Ζίζιτς, εννοώντας την ανάληψη δράσης από τον γιουγκοσλαβικό στρατό και κάλεσε τον ΟΗΕ και την KFΟR να αναλάβουν τις ευθύνες τους. Κατηγόρησε την KFΟR ότι δεν κάνει χρήση όλων των δικαιωμάτων και δεν εφαρμόζει πλήρως τις αποφάσεις του ΟΗΕ. Είπε χαρακτηριστικά: «Η KFΟR οφείλει να απομακρύνει τους τρομοκράτες από τη ζώνη ασφαλείας. Το Συμβούλιο Ασφαλείας του ΟΗΕ πρέπει να θέτει τελεσίγραφα στους τρομοκράτες και όχι εμείς».
 «Πρέπει να στείλουμε ένα σαφές μήνυμα προς κάθε κατεύθυνση, ότι δεν μπορούμε να δεχθούμε την εμφάνιση νέας τρομοκρατίας και αποσταθεροποίησης στην περιοχή», δήλωσε ο Ακης Τσοχατζόπουλος.
 Διαβεβαίωσε ότι η Ελλάδα με τη συμμετοχή της στην KFΟR θα συνεχίσει να συμβάλλει στην υπεράσπιση των αρχών του διεθνούς δικαίου, της κυριαρχίας και της ειρηνικής εξέλιξης στο Κοσσυφοπέδιο. Τάχθηκε υπέρ της ευρείας αυτονομίας του Κοσσυφοπεδίου και εναντίον της ανεξαρτητοποίησής του. Εμμέσως άφησε αιχμές
σε βάρος του διοικητή Μπ. Κουσνέρ, εκφράζοντας την ελπίδα ότι ο νέος διοικητής
θα φροντίσει ώστε στο Κοσσυφοπέδιο να εφαρμόζεται το δίκαιο όχι μόνο για τους Αλβανούς, αλλά και για τους Σέρβους και τους μουσουλμάνους. Σε ερώτηση για το Μαυροβούνιο, υπογράμμισε ότι δεν πρέπει να γίνουν αλλαγές συνόρων. Γενικότερα για τα Βαλκάνια παρατήρησε ότι η διεθνής κοινότητα είναι υποχρεωμένη να απορρίψει φαινόμενα βίας, αναβίωση της τρομοκρατίας, ανασφάλειας και αβεβαιότητας.
 Οκτώ μέρες πριν τις βουλευτικές εκλογές στη Γιουγκοσλαβία ο Α. Τσοχατζόπουλος δήλωσε ότι η Ελλάδα παρέχει πλήρη πολιτική στήριξη στις αλλαγές που προωθεί η νέα ηγεσία της χώρας. Με τον Γιουγκοσλάβο ομόλογό του αποφάσισαν να δημιουργηθούν ομάδες εργασίας, οι οποίες μέχρι το τέλος Φεβρουαρίου θα επεξεργαστούν ένα κείμενο συμφωνίας για συνεργασία στον αμυντικό και στρατιωτικό τομέα. Από την πλευρά της Γιουγκοσλαβίας έχει εκδηλωθεί το ενδιαφέρον να εκπαιδευθούν στην Ελλάδα στελέχη των ενόπλων δυνάμεών της.
 Ο Β. Κοστούνιτσα θα επισκεφθεί σύντομα την Αθήνα, μας είπε ο κ. Τσοχατζόπουλος
ενώ ο πρωθυπουργός της Γιουγκοσλαβίας κάλεσε τον Κώστα Σημίτη να επισκεφθεί το
 Ο υπουργός Εθνικής Αμυνας είχε συνάντηση με τον Πατριάρχη Σερβίας Παύλο και στην πρεσβεία με αντιπροσωπεία των «Γιατρών του Κόσμου». 
