 Η Μπάρτσα όχι μόνο δεν αντιμετωπίζει ως τριτοκοσμική ποδοσφαιρικά την ΑΕΚ -ό,τι θα κάναμε, για παράδειγμα, εμείς αν απέναντι σε μία τοπ ελληνική ομάδα έπεφτε μία ουγγρική ή πολωνική- αλλά ίσα ίσα που δείχνει σεβασμό στην αντίπαλό της. Τέσσερις ισπανικοί σύλλογοι συνεχίζουν στο UEFA και, σύμφωνα με χθεσινό γκάλοπ της «Μάρκα, » η Μπαρτσελόνα θα έχει το δεύτερο δυσκολότερο έργο! Προηγείται σε βαθμό δυσκολίας με 56% η Αλαβές (κατά Ιντερ), ακολουθούν η Μπάρτσα με 18, 54% και η Βαγιεκάνο με 18, 17 % (κατά Μπορντό).Το πιο εύκολο έργο θεωρούν οι Ισπανοί ότι έχει η Θέλτα κόντρα στη Στουτγκάρδη (6, 48% σε βαθμό δυσκολίας).
 Τα γκάλοπ δίνουν και παίρνουν, στην «Ελ Μούντο Ντεπορτίβο» της Βαρκελώνης, ένα 53% θεωρεί εύκολη την κλήρωση της Μπαρτσελόνα, ένα 36% βατή και ένα 11% δύσκολη. Η «Ελ Μούντο» εγκωμιάζει τον Νάβας («ο Αργεντινός που με τα γκολ που σημείωσε εγγυήθηκε την πρόκριση επί της Λεβερκούζεν και ξεπέρασε σε δημοτικότητα ακόμη και τον Ντέμη Νικολαΐδη») και φυσικά τον Τσάρτα.
 Ο κόουτς της Μπαρτσελόνα, Λορέντσο Σέρα Φερέρ, χαρακτηρίζει δυνατή ομάδα την ΑΕΚ, ισχυρή επιθετικά, με πεπειραμένους παίκτες και χαρισματικούς τεχνίτες.
 «Στα ευρωπαϊκά ματς εφέτος δεν έχει δεχθεί γκολ στην έδρα της. Οι παίκτες μου ξέρουν τι τους περιμένει στην Αθήνα. Για μας είναι μικρό πλεονέκτημα που έχουμε τη ρεβάνς στην έδρα μας».
 Ο Ντράγκαν Τσίριτς, που πέρυσι πέρασε από την ΑΕΚ και τώρα αγωνίζεται στη Βαγιαδολίδ, δηλώνει στην «Ελ Μούντο» ότι σαν την ατμόσφαιρα της Ν. Φιλαδέλφειας δεν έχει ζήσει πουθενά στον κόσμο. «Γεμίζει με 30.000, αλλά με τις εκδηλώσεις τους νομίζεις ότι βρίσκονται μέσα 200.000 κόσμος! ». Στην ίδια εφημερίδα ο Τζιοβάνι (που πέρασε από Μπάρτσα) χαρακτηρίζει μεγάλο φαβορί την Μπαρτσελόνα.
 Στις 3 Ιανουαρίου θα κυκλοφορήσουν πιθανότατα τα εισιτήρια του αγώνα με την Μπαρτσελόνα (15/2). Το φθηνότερο θα κοστίζει ένα πεντοχίλιαρο, τα πιο ακριβά στις 15.000 και ο κύριος όγκος των εισιτηρίων θα τιμάται εκεί γύρω στο δεκαχίλιαρο.
 *Η χθεσινή «Γκατζέτα ντέλο σπορ» ανακάλυψε ενδιαφέρον της Ρόμα για τον Φερούζεμ. Σημειώνει μάλιστα ότι άνθρωπός της παρακολούθησε τον Βραζιλιάνο στο ΑΕΚ-Αρης.
