 Kυριολεκτικά «σαθρό οικοδόμημα» χαρακτηρίζουν, σύμφωνα με πληροφορίες, οι δικαστικοί πραγματογνώμονες πρώην εργοστάσιο της Ρικομέξ, στο προκαταρκτικό πόρισμά τους προς την ανακρίτρια, η οποία αναζητεί ποινικές ευθύνες για την κατάρρευση κτιρίων από τον σεισμό της 7ης Σεπτεμβρίου 2000.
 «Οι 38 εργαζόμενοι του εργοστασίου έχασαν τότε τη ζωή τους από κακοτεχνίες, στα ερείπια με ανεπαρκή υποστηλώματα, από κατάρρευση ορόφων με ελλιπή δοκάρια,
που εκτός των άλλων ήταν υπερφορτωμένοι από μηχανήματα, το βάρος των οποίων δεν μπορούσαν να αντέξουν».
 Αυτές είναι, σύμφωνα με δικαστικές πηγές, οι βασικές εκτιμήσεις των εμπειρογνωμόνων (υπάλληλοι του ΥΠΕΧΩΔΕ, πολιτικοί μηχανικοί κ.ά.) που ορίστηκαν να ελέγξουν τα 27 κτίρια τα οποία κατέρρευσαν, και παρέδωσαν σε πρώτη φάση το πόρισμα που αφορά το εργοστάσιο της Ρικομέξ.
 Με βάση αυτά τα συμπεράσματα άλλωστε καλούνται σε απολογία (και θα λάβουν αρχικά προθεσμία) οι υπεύθυνοι του Διοικητικού Συμβουλίου της Ρικομέξ, καθώς και οι υπεύθυνοι πολιτικοί μηχανικοί και αρχιτέκτονες. Σε βάρος τους έχει ασκηθεί ήδη ποινική δίωξη για «ανθρωποκτονία από πρόθεση με ενδεχόμενο δόλο (κακούργημα) και επικίνδυνες σωματικές βλάβες με ενδεχόμενο δόλο κατά συρροήν».
 Η ανακρίτρια του 16ου Tμήματος του Πρωτοδικείου Αθηνών, Ιωάννα Λάμπρου, θα πρέπει νομικά για να στηρίξει την κατηγορία, να εντοπίσει αν τελικά υπάρχει αιτιώδης σύνδεσμος μεταξύ των τυχόν παρανομιών στην ανέγερση των κτιρίων και των θανάτων που επήλθαν από την κατάρρευση.
 Στις 40 σελίδες του πορίσματος, οι πραγματογνώμονες, σύμφωνα με τις ίδιες πηγές, με εννέα παρατηρήσεις «σκιαγραφούν την κατάσταση του κτιρίου», όπως οι ίδιοι τη διαπίστωσαν: 
 * Το εμβαδόν του οικήματος φέρεται να καταλαμβάνει χώρο τριπλάσιο από αυτόν που είχε αγοράσει το εργοστάσιο (αυθαίρετο).
 * Η κατασκευή έχει γίνει ουσιαστικά πάνω στο ρέμα. Ετσι από την πρόσοψη το οίκημα φαίνεται τετραώροφο, όπως άλλωστε προβλέπεται και από την άδεια οικοδομής, ενώ από την πίσω πλευρά φαίνεται ότι έχουν αναγερθεί άλλοι δύο όροφοι.
 * Δύο υπόγεια του εργοστασίου είχαν χτιστεί χωρίς τοιχεία και είχαν μετατραπεί
σε ορόφους, στο δε υπόγειο είχε προστεθεί, χωρίς άδεια, ένας ημιώροφος που λειτουργούσε σαν πατάρι.
 * Στον ακάλυπτο χώρο είχαν κατασκευαστεί (αυθαίρετα) αποθήκες και υπόστεγα συνολικής επιφάνειας 1.150 τ.μ.
 * Τα σχέδια των αδειών οικοδόμησης ήταν διαφορετικά από τα τελικά σχέδια που χρησιμοποιήθηκαν για την κατασκευή.
 * Διαπιστώθηκε υπέρβαση του μήκους του κτιρίου κατά τρία μέτρα.
 * Η άδεια προέβλεπε για ένα συγκεκριμένο τμήμα της οικοδομής 32 υποστυλώματα από τα οποία βρέθηκαν μόνο τα 24.
 * Οι πλάκες ορόφων φέρονται να κατασκευάστηκαν με ελλιπή αριθμό συνδετήριων δοκών (οριζόντια δομικά στοιχεία), με αποτέλεσμα το κύριο βάρος της πλάκας να δέχονται τα υποστυλώματα (κάθετα δομικά στοιχεία).
 * Στο δεύτερο όροφο, που κατέρρευσε πλήρως, το ωφέλιμο φορτίο, σύμφωνα με τους
πραγματογνώμονες, ήταν 350 χιλιογραμμάρια ανά τετραγωνικό μέτρο. Τα μηχανήματα
όμως που ήταν τοποθετημένα εκεί εκτιμάται ότι ζύγιζαν 500 χιλιογραμμάρια ανά τετραγωνικό μέτρο. Η αναντιστοιχία αυτή σε συνδυασμό με τις δονήσεις των μηχανημάτων, όταν βρίσκονταν σε λειτουργία, φέρονται να επιβάρυναν δραματικά τις αντοχές του ορόφου.
 Οι παρατηρήσεις αυτές των εμπειρογνωμόνων θα τεθούν προς απάντηση από τους υπευθύνους του εργοστασίου κατά την ανάκριση. Πάντως νομικοί κύκλοι επανέφεραν
το θέμα της παραγραφής καθώς, όπως σημείωναν, «το εργοστάσιο της Ρικομέξ έχει κατασκευαστεί πριν από την 20ετία που προβλέπει ο νόμος ως όριο παραγραφής».
 Δικαστικές πηγές όμως ανέφεραν ότι πιθανόν θα θεωρηθεί ως έναρξη της τέλεσης των αδικημάτων η μεταγενέστερη ημερομηνία κατασκευής τυχόν αυθαίρετων προσθηκών ή άλλων κτισμάτων, τα οποία ενδεχομένως «συνήργησαν» στην κατάρρευση
 Ολες οι νομικές απαντήσεις θα δοθούν πάντως από τις ανακριτικές αρχές, σε σύντομο χρονικό διάστημα, αφού η κ. Λάμπρου φέρεται διατεθειμένη να ολοκληρώσει σύντομα και τις απολογίες των κατηγορουμένων.
