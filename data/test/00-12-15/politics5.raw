 Την απόφαση του Συμβουλίου Ασφαλείας του ΟΗΕ με την οποία παρατείνεται η παραμονή της ειρηνευτικής δύναμης στην Κύπρο, χαιρέτισε η Kυπριακή Δημοκρατία όχι όμως τόσο για την υπόθεση της ΟΥΝΦΙΚΥΠ όσο για το περιεχόμενο του εγγράφου
 «Είναι η πρώτη φορά που απόφαση του Συμβουλίου αναφέρεται σε τουρκικές δυνάμεις, δηλαδή τις τουρκικές κατοχικές δυνάμεις, τις οποίες καλεί να άρουν τα μέτρα που έχουν επιβάλει στην ειρηνευτική δύναμη», δήλωσε ο υπουργός Eξωτερικών της Κύπρου Γιαννάκης Κασουλίδης.
 Το Συμβούλιο Ασφαλείας στην απόφασή του καλεί «την τουρκοκυπριακή πλευρά και τις τουρκικές δυνάμεις να άρουν τους περιορισμούς που επιβλήθηκαν στην ΟΥΝΦΙΚΥΠ στις 30 Ιουνίου 2000 και να αποκαταστήσει το στρατιωτικό status quo ante στα Στροβίλια». Δηλαδή να αποκαταστήσει τα πράγματα όπως ήταν πριν.
 Στα Στροβίλια, μια τοποθεσία στη διαχωριστική γραμμή, οι τουρκικές δυνάμεις προωθήθηκαν πρόσφατα, παραβιάζοντας τα συμφωνηθέντα, και εγκατέστησαν παράνομο
σημείο ελέγχου. Τέτοια φυλάκια οργάνωσαν και σε άλλα σημεία της «πράσινης γραμμής», περιορίζοντας τη δυνατότητα εισόδου των κυανόκρανων στην κατεχόμενη πλευρά σε ένα μόνο σημείο.
 Με εμφανέστατη δυσαρέσκεια και κινδυνολογίες υποδέχτηκε την απόφαση ο Ραούφ Ντενκτάς, εκτιμώντας ότι «ενθαρρύνει την επιστροφή σε αιματοχυσία, στην Κύπρο»
και είναι μια κατάσταση «επικίνδυνη». Ξεκαθάρισε επίσης ότι «η υφιστάμενη κατάσταση σε ό,τι αφορά τους κυανόκρανους θα συνεχιστεί», και προχώρησε περαιτέρω για να πει ότι «τώρα θα επιβάλουμε και άλλους περιορισμούς».
 Aντέδρασε όμως και η Ουάσιγκτον, όπως μεταδίδει ο Δ.Π. ΔHMAΣ: 
 «Πιστεύουμε πως είναι πολύ σημαντική η παρουσία» της ειρηνευτικής δύναμης του ΟHE στην Kύπρο, είπε χθες ο κ. Pίτσαρντ Mπάουτσερ, εκπρόσωπος του Στέιτ Nτιπάρτμεντ. Σημείωσε επίσης ιδιαίτερα το γεγονός ότι η ανανεωθείσα, εξάμηνη εντολή της ειρηνευτικής δύναμης έτυχε ομόφωνης αποδοχής από το Συμβούλιο Aσφαλείας του Οργανισμού.
 «Tο ψήφισμα ανανέωσης», πρόσθεσε ο κ. Mπάουτσερ «προτρέπει την τουρκική πλευρά
να ακυρώσει τους περιορισμούς που έχει επιβάλει στην ειρηνευτική δύναμη από τον Iούνιο,...να αποκαταστήσει το προηγούμενο καθεστώς στα Στροβίλια κατά μήκος της πράσινης γραμμής».
 «και ξεκάθαρα», συμπλήρωσε ο κ. Mπάουτσερ, «αντιτιθέμεθα σφόδρα σε οποιαδήποτε
πρόσθετα μέτρα για τον περιορισμό των δραστηριοτήτων των δυνάμεων του ΟHE εκεί».
 «Aντιλαμβανόμαστε πως ο κ. Nτενκτάς προσπαθεί ή προτίθεται να θέσει κάποιους όρους για την περαιτέρω συμμετοχή του στις συνομιλίες» πρόσθεσε ο κ. Mπάουτσερ, «αλλά πιστεύουμε πως τα συμφέροντα της Tουρκίας και των Tουρκοκυπρίων εξυπηρετούνται πράγματι καλύτερα από τη συνέχιση των συνομιλιών».
