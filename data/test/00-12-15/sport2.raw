 Οι ρόλοι αντιστράφηκαν, χθες το μεσημέρι, στο Περιστέρι. Ο Θωμάς Μακρής και ο Δημήτρης Παναγιωτόπουλος, οι δύο κυνηγοί του Αιγάλεω, ήταν οι μεγάλοι και οι νικητές.
 Ο Ανατολάκης, ο Καραταΐδης και οι άλλοι (δήθεν μεγάλοι) του Ολυμπιακού, ήταν οι πολύ μικροί και λίγοι. Το τελικό 3-0 υπέρ της αθηναϊκής ομάδας, στο αδιάφορο βαθμολογικά παιχνίδι του κυπέλλου, μπορεί να αιφνιδιάζει, ωστόσο δεν αποδίδει πλήρως την εικόνα του ματς. 
 Γιατί το σκορ θα μπορούσε να είχε πάρει διαστάσεις ακόμη μεγαλύτερης νίλας για τον Ολυμπιακό, του Τάκη Λεμονή! 
 Οσοι βρέθηκαν στο ουδέτερο Περιστέρι, δεν θα πρέπει να πίστευαν στα μάτια τους με όσα έβλεπαν, ιδίως στο δεύτερο ημίχρονο.
 Η πρώτη έκπληξη έγινε στις αρχές, όταν το Αιγάλεω, στο διάστημα 47' - 49' μετέτρεψε το 1-0 (από φάουλ του Ιβάν Ρούσεφ στο 30') σε 3-0 με ισάριθμα γκολ του Θωμά Μακρή! 
 Η δεύτερη, ήταν ακόμη πιο οδυνηρή για την εικόνα του χθεσινού Ολυμπιακού. Η αντίδραση των «ερυθρολεύκων» περιορίστηκε στις ατομικές εξάρσεις κάποιων παικτών, αλλά δεν μετατράπηκαν σε ευκαιρίες και ούτε, φυσικά, σε γκολ. Εγινε το αντίθετο.
 Το (αφιονισμένο από κίνητρα) Αιγάλεω έφτασε σε άλλες τρεις περιπτώσεις για γκολ (61', 62', 63') με τον Μακρή και τον Παναγιωτόπουλο, ενώ ένα λεπτό αργότερα, οι «ερυθρόλευκοι» κέρδισαν...πέναλτι (σε πτώση του Λουτσιάνο, στο χορτάρι) αλλά δεν μείωσαν το σκορ, καθώς το άψυχο σουτ του Αλβέζ (64') μόλις και μετά βίας έφτασε στην ανοιχτή αγκαλιά του Δ. Κωνσταντόπουλου! 
 Το «ερυθρόλευκο» δράμα ολοκληρώθηκε στο τελευταίο τέταρτο του ματς. Ο Γιώργος Χατζάρας (με τρεις αναπληρωματικούς στον πάγκο) είχε κάνει δύο αλλαγές, όταν τραυματίστηκε ο αριστετός μπακ, ο Σ. Ιωαννίδης. Δίπλα στον προπονητή του Αιγάλεω καθόταν μόνον ο τέταρτος τερματοφύλακας της ομάδας, ο Δ. Διαμάντης. Ο Ιωαννίδης αποχώρησε (78') και δεν αντικαταστάθηκε, με αποτέλεσμα οι γηπεδούχοι να συνεχίσουν και να τελειώσουν με δέκα παίκτες. Ο δε Χατζάρας, για να δώσει χρόνο συμμετοχής στον Δ. Διαμάντη (ίσως κι ελπίδες στον Ολυμπιακό για να μειώσει το σκορ...) απέσυρε τον Δ. Κωνσταντόπουλο δώδεκα λεπτά πριν από το τέλος.
 Ο Γιώργος Μποροβίλος δεν βοήθησε τον Ολυμπιακό. Τον εξέθεσε. Αρνήθηκε ένα πέναλτι στο Αιγάλεω κι έδωσε ένα άλλο στους «ερυθρόλευκους», που δεν θα το σφύριζε ούτε ο Λουτσιάνο! Το δε φάουλ (έγινε το 1-0 για το Αιγάλεω) δεν έγινε ποτέ...
 ΑΙΓΑΛΕΩ: Κωνσταντόπουλος (77' Διαμάντης), Τζήμας, Ιωαννίδης, Προβατάς, Γκοβερίνος, Πιέτρης, Μελαμπιανάκης, Φωτάκης (54' Κονάτε), Μακρής, Ρούσεφ (46' Πιπεριάς), Παναγιωτόπουλος.
 ΟΛΥΜΠΙΑΚΟΣ: Γεωργίου, Κόντης, Τζιωρτζιόπουλος, Ανατολάκης, Καραταΐδης, Πασαλής, Πουρσανίδης, Γιαννακόπουλος, Λουτσιάνο, Ζέτερμπεργκ (46' Τζιοβάνι) Αλβέζ.
 Φαρμακωμένος πέρασε την πόρτα των αποδυτηρίων ο Τάκης Λεμονής, κοίταξε τους παίκτες, είπε «πρέπει να ντρεπόμαστε για την ήττα» και στη συνέχεια κατευθύνθηκε στη συνέντευξη Τύπου, όπου δήλωσε: «Ηταν μια από τις πιο ντροπιαστικές ήττες του Ολυμπιακού. Είναι ανεπίτρεπτο να χάνουμε με 3-0 από το Αιγάλεω, χωρίς να θέλω να μειώσω τους αντιπάλους μας και παρά το γεγονός ότι το παιχνίδι δεν είχε βαθμολογικό ενδιαφέρον. Είμαι απογοητευμένος από την αγωνιστική συμπεριφορά ορισμένων παικτών. Πρέπει να γίνει κριτική και θα την κάνουμε όλοι μαζί αύριο στα αποδυτήρια. Για κάποιους υπάρχουν ελαφρυντικά στοιχεία. Δεν μπορώ, όμως, να δεχθώ την ήττα. Συγχαρητήρια στο Αιγάλεω, γιατί οι νεαροί παίκτες έδειξαν ότι γίνεται καλή δουλειά στην ομάδα».
 Επίσημα πλέον ο Ολυμπιακός διά στόματος Γιώργου Λούβαρη διέψευσε χθες τα σενάρια που θέλουν την πειραϊκή ομάδα να έχει δεχθεί πρόταση από την Ιντερ για την παραχώρηση του Γρηγόρη Γεωργάτου. «Δεν έχουμε απολύτως καμία επαφή με τη διοίκηση της Ιντερ και, βέβαια, δεν έχουμε πρόταση. Ολη μέρα στα γραφεία της ΠΑΕ δεν μας έχει ενοχλήσει κανείς, από τις αρχές της εβδομάδας».
 Στον Ολυμπιακό, πάντως, υποστηρίζουν ότι ακόμη κι αν φθάσει πρόταση από την Ιντερ, όπως θεωρεί το ειδησεογραφικό πρακτορείο «Calciomercato» «με 13 δισεκατομμύρια λιρέτες (2, 2 δισ. δρχ.) για επιστροφή στο Μιλάνο», ο Γεωργάτος «δεν πρόκειται να γυρίσει εκεί απ' όπου ήθελε να φύγει».
 * Εντονη ήταν χθες βράδυ η δυσαρέσκεια της διοίκησης για την εμφάνιση και το αποτέλεσμα στο ματς κυπέλλου με το Αιγάλεω, και δεν αποκλείεται σήμερα να υπάρξει απόφαση για την επιβολή προστίμου στους ποδοσφαιριστές.
 Ο προπονητής του Αιγάλεω Γιώργος Χατζάρας δήλωσε: «Μπορεί να κερδίσαμε τον Ολυμπιακό, αλλά αυτό το παιχνίδι δεν αποτελεί μέτρο σύγκρισης. Είμαι χαρούμενος για την ιστορική νίκη. Τα νέα παιδιά έδειξαν θέληση, η οποία τους οδήγησε στη νίκη. Στόχος του Αιγάλεω παραμένει η κατάκτηση του πρωταθλήματος».
