Mε τα έργα της συλλογής της αίθουσας τέχνης «Δεσμός», το Μακεδονικό Μουσείο Σύγχρονης Τέχνης (ΜΜΣΤ) αποχαιρετά το 2000 και υποδέχεται το 2001. Η έκθεση που εγκαινιάζεται απόψε και θα διαρκέσει έως τις 15 Φεβρουαρίου, περιλαμβάνει εκατόν είκοσι έργα πενήντα καλλιτεχνών που συνέβαλαν και ταυτόχρονα διαμόρφωσαν την πορεία και την εικόνα της αίθουσας τέχνης «Δεσμός». Ενός χώρου
ο οποίος, σύμφωνα και με τον επιμελητή της έκθεσης Γιώργο Τζιρτζιλάκη, αποτέλεσε τόπο συνάντησης και ενεργοποίησης ενός υποψιασμένου κοινού στη δύσκολη δεκαετία του '70 και τη δεκαετία του '80. Του χώρου όπου εμφανίστηκε ένας διαφορετικός τρόπος αντίληψης της σύγχρονης τέχνης σε συνάρτηση με τις μεταβολές της ζωής. Οπου συστήθηκαν στο κοινό πρωτοπόροι καλλιτέχνες. Οπου πραγματοποιήθηκαν ορισμένα από τα πιο τολμηρά όνειρα Ελλήνων δημιουργών. Οπου έγιναν βραδιές ποίησης, μουσικής, συζητήσεις για τη δημιουργία Μουσείου Σύγχρονης Τέχνης.
 Από το 1971 έως το 1993, που σταμάτησε οριστικά τις εκθέσεις, υπήρξε ένας από τους πιο φιλόξενους χώρους καλλιτεχνικών συγκεντρώσεων και αναζητήσεων της Αθήνας, ενώ το όνομά του είναι συνώνυμο με την ιστορίας της σύγχρονης ελληνικής τέχνης. Το ίδιο συνέβη και με τους δημιουργούς του «Δεσμού», Επη Πρωτονοταρίου και Μάνο Παυλίδη, οι οποίοι λειτούργησαν καταλυτικά στην εικαστική πραγματικότητα της Ελλάδας, παρέχοντας απλόχερα ένα ανοιχτό βήμα στους πειραματισμούς και τις νέες καλλιτεχνικές προτάσεις.
 Παρ' όλα αυτά, η Επη Πρωτονοταρίου δεν φείδεται να δηλώσει ότι πρώτα απ' όλα το έργο είναι βασικά των καλλιτεχνών, ενώ ο Μάνος Παυλίδης υποστηρίζει ότι ο κύκλος του «Δεσμού» βρίσκει στο ΜΜΣΤ την κατάληξή του.
 Η έκθεση παρουσιάστηκε στην Αθήνα και, το περασμένο καλοκαίρι, στο Κέντρο Σύγχρονης Δημιουργίας Ρεθύμνου, η διευθύντρια του οποίου, Μαρία Μαραγκού, επισημαίνει πως η έκθεση αυτή έχει ιστορική σημασία γιατί ό,τι ανατρεπτικό έγινε στη τέχνη από το 1970 ώς το 1990, πέρασε από το «Δεσμό». Υπογραμμίζει ακόμη ότι η έκθεση περιλαμβάνει ό,τι θα έπρεπε να περιέχει ένα μουσείο σύγχρονης τέχνης και ότι το αρχείο στο «Δεσμού» υπάρχει η ποίηση των έργων, των ανθρώπων και των καταστάσεων.
