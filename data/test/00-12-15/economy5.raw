Χωρίς επιβάρυνση επιδιώκει η Ενωση Ελληνικών Τραπεζών να πραγματοποιούν τις μετατροπές σε δραχμές των νομισμάτων των άλλων χωρών της ζώνης του ευρώ στο «μεταβατικό» διάστημα από 1/1/2001 μέχρι την πλήρη απόσυρση των εθνικών νομισμάτων.
 Οι μετατροπές σε ευρώ των λογαριασμών καταθέσεων-χορηγήσεων οι οποίες είναι εκφρασμένα σε δραχμές, θα γίνονται χωρίς προμήθειες. Ωστόσο η εμπειρία των άλλων χωρών, που ήδη μετέχουν στη Νομισματική Ενωση, έχει δείξει ότι η μετατροπή νομισμάτων άλλων χωρών της ζώνης του ευρώ στο εθνικό τους νόμισμα γίνεται με προμήθεια. 
 H Ενωση Ελληνικών Τραπεζών εξέδωσε χθες τον Κώδικα Τραπεζικής Δεοντολογίας. Σκοπός του Κώδικα είναι η θέσπιση κανόνων για τη μετατροπή χρηματικών ποσών χωρίς επιβάρυνση από το ευρώ στη δραχμή και αντίστροφα, καθώς και για την τήρηση συγκεκριμένων προδιαγραφών σχετικά με τις μετατροπές αυτές.
 Σύμφωνα με τον Κώδικα αυτό, η μετατροπή των εισερχομένων και εξερχομένων πληρωμών από νομισματικές μονάδες των υπολοίπων συμμετεχόντων κρατών-μελών σε ευρώ θα γίνεται χωρίς επιβάρυνση.
 Επιπλέον, οι λογαριασμοί που τηρούνται σε νομισματικές μονάδες των συμμετεχόντων κρατών-μελών θα μετατρέπονται σε ευρώ χωρίς επιβάρυνση. Τέλος, η
προμήθεια που εισπράττεται για τις υπηρεσίες που είναι εκφρασμένες σε ευρώ δεν
θα διαφέρει από την προμήθεια που εισπράττεται για τις αντίστοιχες υπηρεσίες που είναι εκφρασμένες σε δραχμές. 
 Ετσι, στην περίπτωση που τελικά υιοθετηθεί πλήρως ο Κώδικας από τις ελληνικές τράπεζες, πράγμα που δεν έχει γίνει στην υπόλοιπη Eυρώπη, οι Eλληνες καταναλωτές θα μπορούν να αγοράζουν από την 1η Ιανουαρίου νομίσματα άλλων χωρών της Ε.Ε, δηλαδή μάρκα, γαλλικά φράγκα κ.λπ., χωρίς να χρεώνονται προμήθεια.
 Αντιστρόφως, το ίδιο θα πρέπει να ισχύει και για τους τουρίστες των χωρών μελών της Ε.Ε., οι οποίοι επισκέπτονται τη χώρα μας και ζητούν να ανταλλάξουν τα εθνικά τους νομίσματα σε δραχμές. 
 Ωστόσο, η εμπειρία των άλλων ευρωπαϊκών χωρών που ήδη μετέχουν στη ζώνη του ευρώ δείχνει ότι ο Κώδικας καταστρατηγείται. Οι ευρωπαϊκές τράπεζες εισπράττουν προμήθειες οι οποίες φτάνουν το 10%, και μάλιστα αρκετές τράπεζες είναι κατηγορούμενες για το λόγο αυτό στο Ευρωπαϊκό Δικαστήριο. 
 Σύμφωνα με τον Κώδικα οι τράπεζες θα πρέπει να εφαρμόσουν από την 1η Ιανουαρίου τις σχετικές διατάξεις. Σε κάθε περίπτωση θα πρέπει να ανακοινώνουν
με σαφή και διαφανή τρόπο την προμήθεια διαχειρίσεως που τυχόν εισπράττουν πριν και μετά από τη συναλλαγή. Πάντως, οι τράπεζες θα πρέπει να αρχίσουν σταδιακά τη μετατροπή των υφιστάμενων λογαριασμών των πελατών τους από δραχμές
