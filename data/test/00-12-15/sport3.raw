 Αφησε στη μέση τη χθεσινή προπόνηση του ΠΑΟΚ ο Ντούσαν Μπάγεβιτς.«Ο, τι έχει να πει, θα το πει μετά τον αγώνα με τον Αθηναϊκό», λέει το περιβάλλον του. Οι φήμες οργιάζουν γι' αυτή την αποχώρηση. Η μετεγγραφολογία των τελευταίων ημερών είναι αυτή που τον ενόχλησε, λένε ορισμένοι. Και άλλοι λένε ότι εκνευρίστηκε με το πρόβλημα που υπάρχει με τις εγκαταστάσεις της Ευκαρπίας.
 Ο Μπάγεβιτς θα είναι κανονικά παρών στη σημερινή προπόνηση, αλλά θα 'χει προηγηθεί συνάντησή του με τον Γιώργο Μπατατούδη, ο οποίος από χθες το βράδυ είναι στη Θεσσαλονίκη. Οι προτάσεις για παίκτες θα μπουν στο τραπέζι. Η πρώτη θέση Μπάγεβιτς είναι να μείνει η ομάδα όπως έχει, γιατί έχει στόχους. Λέει όμως και κάτι ακόμη, ότι αν είναι να λυθούν οικονομικά προβλήματα και εφ' όσον παρθεί ο αντικαταστάτης-παίκτης δεν θα έλεγε «όχι» σε μια παραχώρηση. Υπάρχει, όμως και ο παράγων κόσμος, που δεν εκφράστηκε ακόμη μαζικά και λέει «όχι» σε κάθε παραχώρηση παίκτη που στελεχώνει τη βασική ομάδα.
 Η εκδοχή να έφυγε ο Μπάγεβιτς από την προπόνηση επειδή ο Μπατατούδης δεν τον ενημέρωσε έγκαιρα για κάποια του πρωτοβουλία του, δεν φαίνεται να ευσταθεί, κι αυτό γιατί ανέβηκε ο μεγαλομέτοχος στη Θεσσαλονίκη και για να δει το Γιουγκοσλάβο προπονητή. «Δεν είναι αλήθεια. Δεν μίλησα μαζί του σήμερα. Είναι τρελά πράγματα αυτά που ακούω», είπε ο Μπατατούδης όταν ρωτήθηκε αν ανακοίνωσε παραχώρηση του Στέλιου Βενετίδη (αυτό το όνομα διέρρευσε) στον προπονητή του πριν από την προπόνηση. Η άλλη εκδοχή, να εκνευρίστηκε ο Μπάγεβιτς επειδή δεν είχε αποκατασταθεί ένα πρόβλημα που υπάρχει με το θερμοσίφωνα των βοηθητικών εγκαταστάσεων, είναι πιθανή. Σε κάθε όμως περίπτωση και με την τοποθέτησή του ότι «ό,τι έχει να πει θα το πει μετά τον Αθηναϊκό», η αποχώρησή του πάει να γίνει γρίφος.
 Σ' ό,τι αφορά την προετοιμασία, υπάρχουν συγκεκριμένα προβλήματα. Ο Μπορμπόκης έχει κάνει αρθροσκόπηση, ο Αμπονσά συνεχίζει να είναι τραυματίας, ο Εγκωμίτης θέλει χρόνο για να επανέλθει και ο Καμπς φεύγει σήμερα για Αργεντινή με άδεια ώς τις 26 Δεκεμβρίου.
 H Eκπρόσωποι συνδέσμων περίμεναν χθες αργά τον Mπατατούδη και του είπαν να μη διανοηθεί να πουλήσει παίκτες. Ο πρόεδρος του ΠAΟK τους απάντησε λέγοντας πως η κατάσταση ελέγχεται και πως όλοι πολεμούν τον «δικέφαλο»...
