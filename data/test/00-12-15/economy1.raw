 Ο Τζορτζ Γ. Μπους είναι ο 43ος πρόεδρος των ΗΠΑ και με τη βούλα του Ανώτατου Δικαστηρίου. Αυτό όμως δεν ήταν αρκετό για τη Γουόλ Στριτ, που είδε μεν να αίρεται η πολιτική, όχι όμως και η οικονομική αβεβαιότητα.
 Οικονομική αβεβαιότητα που εντάθηκε από τη χθεσινή ανακοίνωση της τράπεζας J.P.
Morgan για κατώτερα από τα αναμενόμενα οικονομικά αποτελέσματα το τρέχον τρίμηνο, λόγω της αβεβαιότητας στις κεφαλαιαγορές (βλέπε επόμενη σελίδα).
 Ανακοίνωση, που σε συνδυασμό με την υποβάθμιση πέντε ευρωπαϊκών τραπεζών, από την Goldman Sachs, προκάλεσε μίνι «Bατερλό», στις τραπεζικές μετοχές, σε Ευρώπη και Αμερική.
 Κερδισμένος τελικά των αμερικανικών εκλογών δεν ήταν το δολάριο, αλλά το ευρώ,
που πλησίασε τα 89 σεντς. Σημαντική ήταν η υποχώρηση του δολαρίου και έναντι του ελβετικού φράγκου και της στερλίνας, όχι όμως και έναντι του γεν, που αντιμετωπίζει προβλήματα λόγω της οικονομικής και πολιτικής αβεβαιότητας στην Ιαπωνία.
 Το ευρώ έφτασε στα 88, 95 σεντς, καταγράφοντας άνοδο πάνω από ένα σεντ από προχθές. Σημαντική ήταν η ενίσχυσή του και έναντι του ιαπωνικού νομίσματος -πλησίασε τα 100 σεντς (99, 82) και έφτασε στο υψηλότερο επίπεδο των τεσσάρων μηνών. Το δολάριο πλησίασε ακόμη πιο κοντά στα 113 γεν, καταγράφοντας νέο υψηλό από τον Αύγουστο του 2000.
 Ο Τζορτζ Μπους Tζ. θεωρείται πιο σκληρός, όσον αφορά το δολάριο, από τον προκάτοχό του Μπιλ Κλίντον. Με δεδομένο ωστόσο το γεγονός ότι η αμερικανική οικονομία εισέρχεται σε περίοδο σημαντικής κάμψης, εκφράζονται αμφιβολίες για το κατά πόσο θα είναι εφικτή η πολιτική του ισχυρού δολαρίου, καθώς οι ΗΠΑ έχουν ανάγκη από τόνωση των εξαγωγών τους, για να αντισταθμίσουν την προβλεπόμενη μείωση της εγχώριας ζήτησης.
 Aλλωστε η νέα αμερικανική κυβέρνηση αναλαμβάνει μετά το νέο έτος και θα χρειαστεί τουλάχιστον ένα εξάμηνο έως ότου αποκρυσταλλώσει την οικονομική πολιτική της. Μία πολιτική, που θα έχει εκτός των άλλων να αντιμετωπίσει και το διαιρεμένο, μεταξύ Ρεπουμπλικανών και Δημοκρατικών, Kογκρέσο, καθιστώντας δυσκολότερο το έργο της νέας αμερικανικής κυβέρνησης.
 Εν τω μεταξύ, οι δυσμενείς ανακοινώσεις των αμερικανικών επιχειρήσεων εντείνουν τη χρηματιστηριακή αβεβαιότητα και σβήνουν τις ελπίδες, έστω για ένα
ράλι της τελευταίας στιγμής, εν όψει του νέου έτους.
 Eκτός και αν ένας άλλος... πρόεδρος, αυτός της FED Αλαν Γκρίνσπαν, βελτιώσει το κλίμα, προαναγγέλλοντας, στη σύνοδο της τράπεζας την επόμενη Τρίτη, με το γνωστό τρόπο των διφορούμενων χρησμών, τη μείωση των επιτοκίων το 2001.
  Τα ευρωπαϊκά χρηματιστήρια έκλεισαν χθες με σημαντικές απώλειες, τόσο λόγω της πτώσης των τραπεζών όσο και της συνήθους πτώσης των μετοχών τηλεπικοινωνιών και συναφών κλάδων.
 Το χρηματιστήριο του Λονδίνου έκλεισε με πτώση 2, 2%, ενώ αυτό του Παρισιού χαμηλότερα κατά 0, 95%. Στις 20.00 ώρα Ελλάδας, το χρηματιστήριο της Φρανκφούρτης υποχωρούσε κατά 2, 13%.
