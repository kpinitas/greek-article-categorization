Νέα βουτιά σημείωσαν χθες οι τιμές του πετρελαίου, καθώς η επανάληψη των εξαγωγών από Ιράκ γκρέμισε ένα ακόμη στήριγμα στην αγορά, που μόλις πριν από δύο μήνες «πετούσε» στο υψηλότερο επίπεδο της τελευταίας 10ετίας.
 Τα συμβόλαια παράδοσης Φεβρουαρίου του μπρεντ στην αγορά του Λονδίνου προσέγγισαν αργά το απόγευμα τα 25, 15 δολάρια ανά βαρέλι, υποχωρώντας κατά 78 σεντς σε σχέση με προχθές, όταν και σημείωσαν βουτιά 1, 44 δολαρίων.
 Στις τρεις τελευταίες εβδομάδες το μπρεντ σημειώνει απώλειες της τάξης του 25%, υποχωρώντας κατά 8 δολάρια, στο χαμηλότερο επίπεδο από τον περασμένο Μάιο. Βασική αιτία γι' αυτήν την εξέλιξη είναι η επιβεβαίωση της αγοράς ότι ο κόσμος πια δεν απειλείται με έλλειψη του πολύτιμου υγρού. Οι τρεις φετινές αυξήσεις από τον ΟΠΕΚ, αλλά και η μεγαλύτερη παραγωγή των πετρελαιοπαραγωγών εκτός του καρτέλ χωρών οδήγησαν ήδη σε υπερπροσφορά. Στην Ευρώπη τα αποθέματα αργού πετρελαίου είναι ουσιαστικά υψηλότερα σε σχέση με τα αντίστοιχα πέρσι αυτόν τον καιρό, ενώ στην Ασία η ζήτηση βαίνει πτωτική. Ο ηπιότερος χειμώνας στην Ευρώπη επέτρεψε όχι μόνο την αναπλήρωση των σχετικών ελλειμμάτων, αλλά δημιούργησε και περιθώρια για εξαγωγές στις ΗΠΑ, όπου τα αποθέματα είναι πιο αδύναμα.
 Εν τω μεταξύ, το Ιράκ χθες ανακοίνωσε χθες και επίσημα την επανάληψη των εξαγωγών του. Προχθές δύο ινδικά τάνκερ φόρτωσαν ιρακινό πετρέλαιο από το λιμάνι του Μίνα αλ Μπακρ, δίνοντας ένα τέλος στη 12ήμερη προσωρινή αναστολή, στη διάρκεια της οποίας η Βαγδάτη απαιτούσε υψηλότερες τιμές από τους πελάτες της. Χθες ένα τρίτο τάνκερ φόρτωσε από το ίδιο λιμάνι πετρέλαιο με προορισμό την Καραϊβική καθησυχάζοντας φόβους για επιλεκτική συμπεριφορά από το Ιράκ.
 Η βουτιά των τιμών του αργού εντείνει τις ανησυχίες μεταξύ των χωρών-μελών του
ΟΠΕΚ. Ο υπουργός πετρελαίου του Κουβέιτ σεΐχης Σαούντ Νάσερ αλ Σαμπάχ δήλωσε εάν οι τιμές εξακολουθήσουν να πέφτουν, τότε ο ΟΠΕΚ θα αναθεωρήσει τις σημερινές ποσοστώσεις της προσφοράς στην επόμενη συνάντησή του στις 17 Ιανουαρίου. Ο Kουβεϊτιανός αξιωματούχος πρόσθεσε ότι μια μείωση της παραγωγής κατά 1 εκ. βαρέλια ημερησίως ή περισσότερο είναι πιθανή, ανάλογα με τις ανάγκες της αγοράς.
