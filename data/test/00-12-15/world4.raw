 Αναζωπυρώνεται η ένταση στα σύνορα Κοσσυφοπεδίου και Αλβανίας, καθώς χιλιάδες εξαγριωμένοι Σέρβοι έκλεισαν χθες με οδοφράγματα τους δρόμους που βρίσκονται κοντά στη μεθόριο, ζητώντας από τις ειρηνευτικές δυνάμεις να υποχρεώσουν τους Αλβανούς αυτονομιστές σε εγκατάλειψη της περιοχής.
 Σχεδόν 10.000 Σέρβοι έκλεισαν τους δρόμους γύρω από το Μπουγιάνοβατς, αποκλείοντας την είσοδο στην πόλη και την έξοδο από αυτήν. Για τους αποκλεισμούς χρησιμοποίησαν κυρίως φορτηγά και απορριμματοφόρα. Παράλληλα, προχώρησαν σε αποκλεισμό της κύριας σιδηροδρομικής γραμμής, καθώς και όλων των
δρόμων που συνδέουν τη Σερβία με την Πρώην Γιουγκοσλαβική Δημοκρατία της Μακεδονίας και την Ελλάδα, προς Nότον. Οπως είναι φυσικό, δημιουργήθηκαν ουρές
δεκάδων χιλιομέτρων από αυτοκίνητα που ήθελαν να διέλθουν από τους αποκλεισμένους δρόμους. 
 Η αναστάτωση στην ευαίσθητη περιοχή του Κοσσυφοπεδίου υποχρέωσε τον πρόεδρο της νέας Γιουγκοσλαβίας, Βόιτσλαβ Κοστούνιτσα να μεταβεί στην περιοχή, σε μια προσπάθεια να πείσει τους διαδηλωτές να απελευθερώσουν τους δρόμους και τις σιδηροδρομικές γραμμές. 
 Πέραν του αιτήματος για άμεσο εξαναγκασμό των Αλβανών σε αποχώρηση, οι διαδηλωτές ζητούν αναθεώρηση της τεχνικής συμφωνίας, η οποία προβλέπει τη δημιουργία μιας ζώνης ασφαλείας εδάφους.
 Η ένταση, όμως, δεν έμεινε στην περιοχή του Μπουγιάνοβατς. Στη Βίτινα, μια πόλη όπου συγκατοικούν Σέρβοι και Αλβανοί, ένας Σέρβος 55 ετών σκοτώθηκε από σφαίρες, καθώς επέστρεφε πεζή στο σπίτι του, όπως ανακοίνωσε ο υπεύθυνος του Οργανισμού Ηνωμένων Εθνών για τη συγκεκριμένη περιφέρεια, χωρίς να συλληφθεί κανένας ύποπτος για το θάνατό του. 
 Την ίδια ώρα, φαίνεται ότι τέθηκαν και πάλι σε λειτουργία τα «κανάλια» εφοδιασμού με όπλα και πυρομαχικά των Αλβανών, που βρίσκονται στη νότια Σερβία
και την αποπομπή των οποίων ζητούν οι διαδηλωτές του Μπουγιάνοβατς. Ανάλογη δήλωση έκανε ο επικεφαλής του τμήματος της ειρηνευτικής δύναμης KFΟR που σταθμεύει στα Σκόπια, στρατηγός Βόλκερ Λόου. Ο στρατιωτικός αξιωματούχος διέψευσε φήμες που κυκλοφορούσαν το τελευταίο διάστημα, σύμφωνα με τις οποίες,
χιλιάδες Αλβανοί εντάσσονται στο Απελευθερωτικό Στρατό του Πρέσεβο, της Μεντβέντια και του Μπουγιάνοβατς. 
