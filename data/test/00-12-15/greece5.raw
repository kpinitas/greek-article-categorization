 ελληνική κυβέρνηση διακυβεύει την προστασία της υγείας των καταναλωτών σε μικροπολιτικά συμφέροντα», είπε χθες ο αντιπρόεδρος του Kέντρου Προστασίας Kαταναλωτών (ΚΕΠΚΑ), καθηγητής Mηχανικής Tροφίμων του ΑΠΘ, Χαράλαμπος Λαζαρίδης, για το θέμα των τρελών αγελάδων. 
 Κατηγόρησε την κυβέρνηση για συμπόρευση της Ελλάδας με την ισορροπία τρόμου της Ευρωπαϊκής Ενωσης, αντί να κηρύξει εμπάργκο στην εισαγωγή γαλλικού κρέατος. Εξέφρασε φόβους ότι ώς την 1η Μαρτίου, ημερομηνία από την οποία θα εφαρμοστεί η απαγόρευση της χρήσης κρεαταλεύρων από την Ευρωπαϊκή Ενωση, θα χρησιμοποιούνται ευρέως κρεατάλευρα, προερχόμενα από πτώματα τρελών αγελάδων και άλλων ζώων που πάσχουν από σοβαρές ασθένειες. 
 Τόνισε ακόμη ότι, κι αν ακόμη απαγορευτούν τα κρεατάλευρα, δεν έχει βρεθεί το προϊόν αντικατάστασής τους και επισήμανε ότι αν αυτό το προϊόν είναι η σόγια, η Ευρώπη παρουσιάζει κατά 4% αυτάρκεια στο εν λόγω προϊόν, γεγονός το οποίο καθιστά αναγκαία την εισαγωγή από τις ΗΠΑ γενετικά τροποποιημένης σόγιας. 
 Ως μόνη λύση στο πρόβλημα, ο αντιπρόεδρος του ΚΕΠΚΑ προτείνει την αποχή των καταναλωτών από το βόειο κρέας, την υιοθέτηση της μεσογειακής δίαιτας και την οργάνωσή τους σε ενώσεις που θα ασκούν πιέσεις στις εκάστοτε κυβερνήσεις. 
