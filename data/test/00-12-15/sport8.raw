Το Ανώτατο Συμβούλιο Επίλυσης Αθλητικών Διαφορών ανακοινώνει σήμερα την απόφασή του υπέρ της προσφυγής της ΑΕΚ για τη συμμετοχή του Τούρκου, Ιμπραΐμ Κουτλουάι, στο Πρωτάθλημα μπάσκετ της Α1.
 Η ΑΕΚ είχε υποστηρίξει ότι ο Κουτλουάι έχει, ως Τούρκος υπήκοος, το δικαίωμα να αγωνισθεί ως κοινοτικός στη χώρα μας, αφού η πατρίδα του θεωρείται συνδεδεμένο μέλος της Ευρωπαϊκής Ενωσης. Η ΕΟΚ απέρριψε τον παραπάνω ισχυρισμό, και αρνήθηκε την έκδοση δελτίου στον παίκτη, ο οποίος αγωνιζόταν μέχρι τώρα μόνο στους ευρωπαϊκούς αγώνες της ΑΕΚ.
 Ομως, ύστερα από διαβουλεύσεις μηνών, οι ισχυρισμοί της ΑΕΚ βρήκαν απήχηση στο ΑΣΕΑΔ, το οποίο με την απόφαση αυτή ανοίγει διάπλατα την πόρτα για την είσοδο στο ελληνικό Πρωτάθλημα παικτών και από άλλες χώρες που έχουν παραπλήσια, με αυτή της Τουρκίας, σχέση με την Ευρωπαϊκή Ενωση.
 Πρώτος πήρε το μήνυμα ο Πανιώνιος, και καταθέτει τη δική του προσφυγή για λογαριασμό του Γιούρι Ζντοβτς. Στόχος των «κυανέρυθρων» είναι να αποκτήσει δικαίωμα ελεύθερης συμμετοχής ο Σλοβένος, και στη θέση του δεύτερου ξένου να αποκτηθεί ο Στόγιαν Βράνκοβιτς, τον οποίο διεκδικεί πάντως με αξιώσεις και η Παφ Μπολόνια.
 Και η ζωή συνεχίζεται με νίκες για το Περιστέρι! Η ομάδα του Αργύρη Πεδουλάκη άλωσε χθες και την έδρα της ελβετικής Λουγκάνο με 91-80 (49-47 στο ημίχρονο), με αποτέλεσμα να κρατηθεί στην πρώτη θέση του α' ομίλου της Ευρωλίγκας. Εξι νίκες σε 7 αγώνες, κι έπεται συνέχεια γι' αυτή την τόσο θεαματική ομάδα.
 Ο Τσαρτσαρής ήταν ο παίκτης-κλειδί για την ελληνική ομάδα στα πρώτα δύσκολα δεκάλεπτα, και οι Αμερικανοί Φορντ-Ντίνκινς εκείνοι που έκαναν τη διαφορά στο τελευταίο δεκάλεπτο. Οι Ελβετοί, που προηγήθηκαν αρκετές φορές στο σκορ (56-55 το τελευταίο προβάδισμά τους), απειλούσαν μέχρι και το 34ο λεπτό (μείωσαν σε 67-70), αλλά η άμυνα του Περιστερίου κράτησε καλά στο τελευταίο τρίλεπτο, και τους έκοψε τα πόδια.
