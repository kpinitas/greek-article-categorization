 Χριστούγεννα σε λυόμενους οικίσκους θα κάνουν για δεύτερη χρονιά εφέτος τα 75 κορίτσια του Χατζηκυριάκειου Ιδρύματος Παιδικής Προστασίας στον Πειραιά, αφού οι ζημιές στο κεντρικό κτίριο, που χτυπήθηκε από το σεισμό του Σεπτέμβρη το 2000 δεν έχουν ακόμη αποκατασταθεί. 
 Το ιστορικό μνημείο, που έχει χαρακτηριστεί έργο τέχνης και διατηρητέο από τα υπουργεία ΠΕΧΩΔΕ και Πολιτισμού, παραμένει ερειπωμένο και εγκαταλειμμένο. Η οροφή του έχει μετακινηθεί, έχει τρωθεί η στατικότητά του, οι τοίχοι έχουν σχιστεί, ενώ και οι σκάλες που ανέβαιναν τα παιδιά είναι εντελώς ακατάλληλες.
 Κάποιοι πίνακες, παιδικά παιχνίδια, ημερολόγια προγράμματα και αφίσες που βρίσκονται ακόμη στις κλειστές αίθουσές του θυμίζουν στον επισκέπτη πως πριν από δεκαπέντε μήνες το κτίριο έσφυζε από ζωή. Αντ' αυτού, σήμερα επικρατεί ερημιά, οι τοίχοι στάζουν όταν βρέχει και οι ρωγμές είναι τόσο μεγάλες που πολλοί φοβούνται πως σε απευκταίο νέο σεισμό, έστω και μικρού μεγέθους, δεν αποκλείεται οι σοβάδες να σωριαστούν κάτω. 
 «Το Ορφανοτροφείο Θηλέων Ιωάννου και Μαριγώς Χατζηκυριάκου χτυπήθηκε σκληρά από το σεισμό», μας λέει η Ιωάννα Σανιδά, διευθύντριά του επί 33 έτη. «Το κτίριο έχει χαρακτηριστεί κίτρινο και είναι ακατοίκητο. Εχουμε κάνει προμέτρηση ζημιών και υποβάλαμε έκθεση στο Ταμείο Αποκατάστασης Σεισμοπλήκτων Βιομηχανίας. Ακόμη, περιμένουμε από τους μηχανικούς να έρθουν και να ελέγξουν αυτά που σημειώνουμε ώστε να δανειοδοτηθούμε από το κράτος. Για μια πλήρη αποκατάσταση των ζημιών απαιτούνται χρήματα της τάξης του ενάμισι δισεκατομμυρίου δρχ. Σίγουρα δεν ταιριάζει αυτή η αντιμετώπιση για το ιστορικό
 Σύμφωνα με τον Μιχάλη Αρχοντα, μηχανικό του Ορφανοτροφείου, έχουν καταγραφεί στο κτίριο σοβαρές ρηγματώσεις, ειδικά στον πρώτο όροφο όπου βρίσκονται οι κοιτώνες, ενώ και οι δύο επιτροπές, της Νομαρχίας Πειραιά και του ΥΠΕΧΩΔΕ, το χαρακτήρισαν «Μη χρησιμοποιήσιμο μέχρις επισκευής του».
 Το Ιδρυμα, που είναι Νομικό Πρόσωπο Ιδιωτικού Δικαίου και διοικείται από επταμελές διοικητικό συμβούλιο και πενταμελή εφορεία κυριών, άρχισε να λειτουργεί το 1904, ενώ στους βαλκανικούς και στους παγκόσμιους πολέμους χρησιμοποιήθηκε από την Yγειονομική Yπηρεσία Στρατού ως κατάλυμα προσφύγων. Ο προϋπολογισμός του για το 2000 φτάνει τα 600 εκατ. δρχ., τα οποία καλύπτονται χωρίς καμία κρατική επιχορήγηση. Ο εθελοντισμός άλλωστε, όπως υποστηρίζουν και
οι εργαζόμενοι σε αυτό, είναι αυτός που κρατά ζωντανό το Χατζηκυριάκειο.
 Εκτός από τις αίθουσες με τη διεύθυνση και τις κοινωνικές υπηρεσίες υπάρχουν και ορισμένες που παραμένουν ανοιχτές αυτές τις μέρες των εορτών. Κάποιες κυρίες έρχονται εδώ για να ετοιμάσουν σε συσκευασία δώρου κάποια είδη προς πώληση. Απλές κατασκευές, καταθέσεις καρδιάς για τη δωροέκθεση των Χριστουγέννων προκειμένου να συγκεντρωθούν κάποια χρήματα για τις ανάγκες των ορφανών και άπορων κοριτσιών απ' όλη την Ελλάδα. 
