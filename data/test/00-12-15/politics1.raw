Μπρος ολοταχώς για την οικοδόμηση του Μετώπου βάζει το ΚΚΕ, με στόχο την ανατροπή του σημερινού συσχετισμού δυνάμεων και τη διαμόρφωση των προϋποθέσεων
 Στην κατεύθυνση αυτή ήταν στραμμένη ολόκληρη η διάρκειας 45 λεπτών εισήγηση της Αλέκας Παπαρήγα προς το 16ο Συνέδριο, το οποίο άνοιξε χθες το πρωί τις πύλες του στην έδρα της Κεντρικής Επιτροπής του ΚΚΕ, στον Περισσό, αλλά μόνο για τους συνέδρους (ο αριθμός των οποίων δεν ανακοινώθηκε).
 Αμέσως μετά την εισήγηση της γενικής γραμματέως και τους χαιρετισμούς των εκπροσώπων των κομμάτων, υποδείχθηκε τους δημοσιογράφους η έξοδος και οι πόρτες έκλεισαν. Οι εργασίες του συνεδρίου συνεχίζονται σε συνθήκες ημιπαρανομίας...
 Ωστόσο, αν και ολόκληρη η ομιλία της Αλέκας Παπαρήγα αναφερόταν σε συνεργαζόμενες δυνάμεις και συμμάχους, με τους οποίους το κόμμα θα προχωρήσει στην οικοδόμηση του Μετώπου, ούτε μια φορά δεν κατονομάστηκαν. 
 Η εξήγηση είναι λογική. Η ηγεσία του ΚΚΕ, στις «θέσεις» της προς το συνέδριο έχει αποκλείσει τη συνεργασία με οποιαδήποτε από τις δυνάμεις που βρίσκονται στα αριστερά της Ν.Δ. ή και του ΠΑΣΟΚ. Ούτε ο Συνασπισμός ούτε το ΔΗΚΚΙ αποτελούν έστω εν δυνάμει συμμάχους, που παρά τις όποιες διαφορές (ιδεολογικές
ή πολιτικές) θα μπορούσαν να συμβαδίσουν στο δρόμο προς κάποιες κοινωνικές αλλαγές. Αντιθέτως, θεωρούνται κόμματα που λειτουργούν στο πλαίσιο του υπάρχοντος πολιτικού συστήματος, το οποίο είναι υποταγμένο στην Ευρωπαϊκή Ενωση και το ΝΑΤΟ.
 Ομως, όπως τόνισε η Αλέκα Παπαρήγα, το Μέτωπο «θα συσπειρώνει πολιτικές δυνάμεις που θέλουν να αντισταθούν και να δράσουν σε αντιμονοπωλιακή αντιιμπεριαλιστική κατεύθυνση». Θα κληθεί επίσης εκ των πραγμάτων να απαντήσει
στο ερώτημα «ποια εξουσία» στη θέση της σημερινής. 
 «Σε σχέση με το παρελθόν -πρόσθεσε- ο αγώνας αυτός συνδέεται και εντάσσεται πιο οργανικά στον αγώνα κατά του καπιταλισμού. Δεν οδηγεί υποχρεωτικά στο σοσιαλισμό, από τη φύση του όμως περικλείει ρήξεις που υπονομεύουν τα θεμέλια της σύγχρονης καπιταλιστικής κοινωνίας, όπου κυριαρχεί το μονοπώλιο. Σε συνθήκες επαναστατικής κατάστασης το Μέτωπο μπορεί να πάρει χαρακτηριστικά επαναστατικής Συμμαχίας, που συγκρούεται για να ανατρέψει την εξουσία των μονοπωλίων εναλλάσσοντας όλες τις μορφές πάλης. Θα διαμορφώνονται νέοι λαϊκοί θεσμοί που μπορεί να φθάσουν ώς το επίπεδο επαναστατικής κυβέρνησης».
 Ετσι, έμειναν χωρίς αποδέκτη οι προτάσεις που διατύπωσαν, αμέσως μετά το χαιρετισμό τους, ο γραμματέας του ΠΑΣΟΚ Κώστας Σκανδαλίδης, για επιμέρους συνεργασίες, ή συνεργασίες που θα στοχεύουν στη δημιουργία του «μεγάλου αντινεοφιλελεύθερου και προοδευτικού κοινωνικού μετώπου», όπως είπε ο πρόεδρος
 Γενικώς, το κλίμα χθες στον Περισσό δεν ήταν τέτοιο, το οποίο να ευνοεί συνθήκες συζήτησης μιας πρότασης από άλλους πολιτικούς χώρους. Δεν ήταν μόνο τα επαναστατικά τραγούδια που ακούγονταν από τα ηχεία της αίθουσας, πριν από την έναρξη, ούτε η τυπική διάθεση με την οποία η ηγεσία του κόμματος υποδέχθηκε τους εκπροσώπους των άλλων κομμάτων. 
 Είναι η λενινιστική-σταλινική αντίληψη που καλλιεργήθηκε σε όλο το διάστημα του προσυνεδριακού διαλόγου με τον εξοβελισμό κάθε διαφορετικής άποψης από τις
γραμμές του κόμματος και την καταδίκη, ως εχθρικής, κάθε πολιτικής πρότασης από άλλο κόμμα. 
 Ετσι, χλιαρό ήταν το χειροκρότημα που εισέπραξε ο Κώστας Σκανδαλίδης ανεβαίνοντας στο βήμα και άφησε παγερά αδιάφορο το σώμα του συνεδρίου, όταν «με απεριόριστη εκτίμηση και σεβασμό απέναντί σας, απέναντι στην ιστορική σας διαδρομή, την προσφορά σας στον τόπο, τη δημοκρατία και την πρόοδο», μετέφερε το χαιρετισμό του Kώστα Σημίτη και της Κ.Ε. του ΠΑΣΟΚ.
 Κάπως πιο θερμό ήταν το χειροκρότημα που εισέπραξε ο Δ. Τσοβόλας, αλλά η πρότασή του, για ένα μέτωπο όπως το βλέπει αυτός, αποδοκιμάστηκε σιωπηρώς.
 Αξίζει, τέλος, να σημειωθεί ότι ο αριθμός των ξένων αντιπροσωπειών δεν ήταν αυτός που αρχικά είχε ανακοινωθεί. Αντί των 87, στον Περισσό, χθες, έφτασαν 34
