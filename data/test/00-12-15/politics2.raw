Να ανατρέψει την εικόνα μιας κυβέρνησης που επικρίνεται για παλινωδίες και αναποφασιστικότητα επιχείρησε χθες ο πρωθυπουργός, υποστηρίζοντας ότι υλοποιεί τις εξαγγελίες της και «προχωρεί με αυτοπεποίθηση, σταθερότητα και σοβαρότητα». Ξεκαθάρισε ότι δεν σκοπεύει να αλλάξει τον υπουργό Εθνικής Οικονομίας και πρόσθεσε ότι οι ιδιωτικοποιήσεις που έχουν εξαγγελθεί θα γίνουν, αλλά οι δημόσιες επιχειρήσεις δεν θα πουληθούν όσο όσο.
 Περιγράφοντας αυτά που η κυβερνησή του έκανε μέχρι τώρα ο πρωθυπουργός απαρίθμησε: 
  Την ένταξη της Ελλάδας στη ζώνη του εύρω, «χωρίς αναταράξεις, χωρίς κρίσεις».
  Την εταιρική σχέση της Τουρκίας με την Ευρωπαϊκή Ενωση, που υποχρεώνει τη χώρα αυτή «να προσαρμοστεί στους ευρωπαϊκούς κανόνες συμπεριφοράς τόσο στο εσωτερικό της όσο και στις διεθνείς σχέσεις της».
  Τη μείωση των φορολογικών συντελεστών των μισθωτών και την αύξηση του ΕΚΑΣ για τους συνταξιούχους, «όπως είχαμε υποσχεθεί».
 Ο κ. Σημίτης ανήγγειλε ότι θα προχωρήσει η ιδιωτικοποίηση της «Ολυμπιακής». «Δεν υπάρχουν αδιέξοδα. Θα βρούμε τη λύση που εξασφαλίζει τις αερομεταφορές στη χώρα», είπε. Επίσης, ανήγγειλε ότι μέσα στο Φεβρουάριο του 2001 θα είναι έτοιμη η μελέτη για το ασφαλιστικό πρόβλημα και θα αρχίσει ο κοινωνικός διάλογος. Η κατάθεση του νομοσχεδίου προβλέπεται να γίνει το αργότερο στις αρχές Μαΐου και η ψήφισή του πριν από τις καλοκαιρινές διακοπές.
 Ο πρωθυπουργός μίλησε αναλυτικά και για το πρόγραμμα ιδιωτικοποιήσεων και μετοχοποιήσεων άλλων κρατικών εταιρειών: 
 - Βρίσκεται σε εξέλιξη η αναζήτηση στρατηγικού συμμάχου για τον ΟTΕ, για τον οποίο έχουν εκδηλώσει ενδιαφέρον η ισπανική «Τελεφόνικα» και η ιταλική «Τέλεκομ».
 - Η μετοχοποίηση της ΔΕΗ θα γίνει μέσα στους δύο πρώτους μήνες του νέου έτους.
 - Μέσα στο πρώτο εξάμηνο του νέου έτους θα προχωρήσει η ιδιωτικοποίηση ή μετοχοποίηση του ΟΛΠ, του ΟΛΘ και της ΔΕΘ.
 Αναφερόμενος σε ορισμένους διαγωνισμούς που κηρύχθηκαν άγονοι (ΕΑΒ - ΔΕΘ) ο κ. Σημίτης είπε: «Εμείς δεν έχουμε δηλώσει ότι θα πουλάμε την όποια δημόσια επιχείρηση, είτε συμφέρει το αποτέλεσμα είτε δεν συμφέρει. Οταν το αποτέλεσμα δεν είναι καλό, δεν προχωρούμε. Παλιότερα έγιναν ιδιωτικοποιήσεις με τη νοοτροπία "να τελειώνουμε" και οι επιχειρήσει αυτές έκλεισαν. Δεν θέλουμε κάτι τέτοιο να επαναληφθεί. Θέλουμε οι ιδιωτικοποιήσεις ή μετοχοποιήσεις να λειτουργήσουν αποτελεσματικά. Και όχι να τελειώνουμε οπωσδήποτε μέσα σ' ένα χρονοδιάγραμμα».
 Ο πρωθυπουργός δήλωσε κατηγορηματικά ότι δεν μελετά αλλαγές στο οικονομικό επιτελείο της κυβέρνησης και αρνήθηκε ότι η παρουσία του κ. Παπαντωνίου αποτελεί ανασταλτικό παράγοντα για την πορεία του Χρηματιστηρίου. «Δεν συμμερίζομαι την πεποίθηση ότι το πρόσωπο του υπουργού καθορίζει την πορεία του Χρηματιστηρίου. Αλίμονο, έτσι θα τους αλλάζαμε συνεχώς για να ανεβαίνει το Χρηματιστήριο», είπε χαρακτηριστικά. Kαι πρόσθεσε ότι η πορεία του Χρηματιστηρίου «μεσομακροπρόσθεσμα είναι θετική», ακολουθώντας την πορεία της οικονομίας.
 Eίπε ότι η Ελλάδα βρίσκεται στην πρώτη ταχύτητα της Ευρωπαϊκής Ενωσης, αλλά πρόσθεσε: «Δεν έχει βέβαια την ίδια οικονομική δύναμη με τη Γερμανία, τη Γαλλία, την Αγγλία. Επίσης, δεν είναι λογικό να λέμε ότι μπορεί η Ελλάδα να έχει την ίδια θέση με τη Γερμανία των 90 εκατομμυρίων». Αναφερόμενος στα αποτελέσματα της Συνόδου της Νίκαιας, είπε χαρακτηριστικά: «Δεν είμαστε μόνοι στην Ε.Ε. Και θα πρέπει να βρίσκουμε πάντα συμβιβασμούς με μέτρο και λογική».
 Διέψευσε κατηγορηματικά πρόσφατα δημοσιεύματα του τουρκικού Τύπου ότι η Ελλάδα ήταν η μόνη χώρα που ζήτησε να συζητηθεί στη Νίκαια η ενταξιακή πορεία της Τουρκίας. «Μένω έκπληκτος. Δεν συζητήθηκε καν αυτό το θέμα. Ούτε ο κ. Ετζεβίτ το έθεσε. Πώς θα το έθετα εγώ», είπε.
 Ο κ. Σημίτης ρωτήθηκε αν τη σταθερή πορεία της κυβέρνησης μπορεί να ανακόψει μια τρομοκρατική πράξη, με αφορμή την προχθεσινή προκήρυξη της «17 Νοέμβρη». Και απάντησε ως εξής: 
 «H κυβέρνηση είναι σταθερή. H κυβέρνηση έχει την πλειοψηφία της Bουλής και εντολή του ελληνικού λαού, και πράξη τρομοκρατίας ή οποιαδήποτε άλλη ενέργεια δεν πρόκειται να ανακόψει τη σταθερή της πορεία. Ομως, με αφορμή αυτή την ερώτηση, θα ήθελα να τονίσω ότι η κυβέρνηση έχει ανοιχτό μέτωπο κατά της τρομοκρατίας. Kαταδικάζουμε την τρομοκρατία και θα κάνουμε κάθε τι το δυνατό για να την εξαλείψουμε από τη χώρα. Γιατί η τρομοκρατία δεν συμβιβάζεται με τη δημοκρατία. Γιατί η τρομοκρατία είναι πράξη αυθαιρεσίας και πράξη βίας, και δεν αναγνωρίζουμε τις πράξεις βίας και τις πράξεις αυθαιρεσίας σε ένα δημοκρατικό καθεστώς.
 H κυβέρνηση έχει προβεί σε αναδιοργάνωση των υπηρεσιών που ασχολούνται με αυτό το θέμα και πιστεύουμε τώρα ότι οι υπηρεσίες αυτές λειτουργούν καλύτερα και ελπίζουμε ότι θα δείξουν αποτελέσματα. Eπίσης, μια επιτροπή όπως ξέρετε εξετάζει την αναθεώρηση της νομοθεσίας και στο τέλος του μήνα ή στις αρχές του επόμενου μήνα θα παρουσιάσει ένα σχέδιο νόμου. Eνα σχέδιο νόμου το οποίο δεν θα θίγει τα δικαιώματα του πολίτη, θα εξασφαλίζει όμως, όσον αφορά ορισμένες διαδικασίες, ταχύτητα. Γιατί υπάρχει και το δικαίωμα του πολίτη για ασφάλεια. Yπάρχει και το δικαίωμα του πολίτη για προστασία της ζωής του.
 Eκφράστηκαν κάποιες απόψεις στο εξωτερικό, αν είναι ασφαλής η χώρα για τους Ολυμπιακούς Aγώνες. Στη Bαρκελώνη οι Ολυμπιακοί Aγώνες έγιναν με απόλυτη ασφάλεια, παρ' όλο που, όπως γνωρίζετε, υπάρχει ένα πρόβλημα στη χώρα αυτή. Στις Hνωμένες Πολιτείες, που δεν υπάρχει πρόβλημα τρομοκρατίας, υπήρξε μια τρομοκρατική ενέργεια στους Aγώνες της Aτλάντας. Δεν μπορεί να βγάζει κανείς πρόχειρα συμπεράσματα, από κάποια δεδομένα. Οι Ολυμπιακοί Aγώνες θα γίνουν στη χώρα με απόλυτη ασφάλεια».
