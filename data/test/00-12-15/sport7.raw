Στην έδρα-κολαστήριο της Μπενετόν, την τόσο διαφορετική από τα γήπεδα-θέατρα της δυτικής Ευρώπης, ο Ολυμπιακός θα είχε ελπίδες, μόνο αν καθάριζε το ματς από νωρίς. Από τη στιγμή που αυτό κρίθηκε στο φινάλε, ήταν γραφτό να επιβάλει το νόμο της η εξέδρα: 95-87.
9 του Φαλήρου οι «κόκκινοι». Στο καλά καθούμενα, όμως, άνοιξε μέτωπο στα ενδότερα του Ολυμπιακού. Ο Ντέιβιντ Ρίβερς, συνήθως ήρεμος σαν... αρνί, έφυγε εκμανής για τα αποδυτήρια. μόλις αντικαταστάθηκε, τέσσερα λεπτά πριν από το τέλος! Λίγο νωρίτερα είχε κάνει μία από τις γνωστές του «κωλοτούμπες» στο παρκέ αλλά κι ένα άστοχο λέι-απ, στο 82-78, τη στιγμή ακριβώς που ο Ολυμπιακός προσπαθούσε να κρατηθεί ζωντανός (παρά την αυστηρή τεχνική ποινή με την οποία χρέωσαν οι διαιτητές στον Ηλία Ζούρο).
 Το κάρφωμα του Παπανικολάου λίγο πιο μετά ήταν το κύκνειο άσμα της ελληνικής ομάδας, η οποία έχασε τρία κρίσιμα αμυντικά ριμπάουντ μετά το 84-82 και, μοιραία, λύγισε. Οι φίλαθλοι, που νωρίτερα εκτόξευαν στο παρκέ κάθε λογής αντικείμενα, στο τέλος έστησαν πάρτι στο καταπράσινο «Παλαβέρντε».
 Το αήττητο του Ολυμπιακού σταμάτησε στο «11», ύστερα από δύο μήνες γεμάτους επιτυχίες. Εχανε 55-46 στο ημίχρονο, ξαναμπήκε στο παιχνίδι με τα τρίποντα των Τόμιτς-Ριζασέ, προσπέρασε 71-70, μόλις ξεκίνησε η τέταρτη περίοδος και πήγε για ύπνο στο τελευταίο τρίλεπτο. Ηταν ο εξαιρετικός Ναουμόσκι αυτός που πάτησε το γκάζι στο τέλος, με τον Ιρλανδό Τόμιντι πολύτιμο βοηθό.
 «Μας κόστισε το νεκρό δεκάλεπτο που είχαμε στο πρώτο μέρος», έκανε τον απολογισμό ο Ηλίας Ζούρος. Και συμπλήρωσε ότι «οι διαιτητές επηρεάστηκαν από την καυτή ατμόσφαιρα του γηπέδου». Τη μίνι-ανταρσία του Ρίβερς προτίμησε να μην τη σχολιάσει: «Δεν ήταν καλός σήμερα, γι' αυτό και τον αντικατέστησα πολλές φορές στην πορεία του αγώνα. Αλλά κάθε παίκτης δικαιούται μία άσχημη βραδιά», είπε μόνο. Ο ίδιος ο Αμερικανός μπήκε στο πούλμαν για το αεροδρόμιο της Βενετίας σιωπηλός, χωρίς να κάνει δηλώσεις.
