 Οι τιμές, που συνεχίζουν να βρίσκονται σε επίπεδα υψηλότερα κατά 20-30% από πέρσι, αναμένεται να αποκλιμακωθούν τις επόμενες μέρες, με την είσοδο στην αγορά των εισαγόμενων από Βουλγαρία και ΠΓΔΜ αμνοεριφίων.
 Η υφυπουργός Ανάπτυξης σχολιάζοντας τη διαμόρφωση των τιμών, την απέδωσε στην αναστάτωση που προκάλεσε στους καταναλωτές το πρόβλημα των τρελών αγελάδων και
την υποχρεωτική στροφή τους σε άλλα κρέατα. «Δεν θα διστάσουμε να χρησιμοποιήσουμε τα όπλα που διαθέτουμε για τη συμπίεση των τιμών», δήλωσε η κ. Αποσοτολάκη μετά τη συνάντησή της με τους κρεοπώλες, απειλώντας εμμέσως με ελέγχους από το ΣΔΟΕ, εφόσον τις επόμενες μέρες δεν μειωθούν οι τιμές. Η ίδια αναφέρθηκε επίσης στους συνεχείς ελέγχους που πραγματοποιούν τα συνεργεία των νομαρχιών, ενώ, όπως είπε, δεν θα επιτρέψει φαινόμενα αισχροκέρδειας.
 Οι κρεοπώλες, από την πλευρά τους, χαρακτήρισαν τις τιμές λογικές, αφού στηρίζονται στα τιμολόγια που εκδίδουν οι παραγωγοί, παραπέμποντας στην ουσία προς αυτή την κατεύθυνση το υπουργείο που θέλει μείωση των τιμών. Υπογράμμιζαν
δε ότι στην ελεύθερη αγορά οι τιμές καταναλωτή διαμορφώνονται ανάλογα με την προσφορά και τη ζήτηση. Πάντως και οι ίδιοι επισήμαιναν χθες ότι τις επόμενες μέρες οι τιμές των κρεάτων θα μειωθούν.
 Τέλος, να σημειωθεί ότι τις επόμενες μέρες πρόκειται να εισαχθούν στην Ελλάδα αρνάκια από τη Βουλγαρία σε ποσότητα 360 τόνων, ενώ ακόμη 150 τόνοι είναι έτοιμοι και στην ΠΓΔΜ. Οσο για τις τιμές, στη Βαρβάκειο αγορά τα αρνιά και τα κατσίκια συνεχίζουν να πουλιούνται προς 2.500 και 3.000 το κιλό, ενώ στην κεντρική αγορά οι χονδρικές πωλήσεις προς του κρεοπώλες γίνονται προς 2.100 και 2.300 για τα αρνιά και τα κατσίκια, έναντι 1.600 και 1.650 δραχμών που ήταν πέρσι.
