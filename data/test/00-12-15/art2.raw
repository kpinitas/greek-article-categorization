Δύο νέοι Ρώσοι σκηνοθέτες, από τους πιο ταλαντούχους του σύγχρονου ρωσικού κινηματογράφου, βρίσκονται στη χώρα μας προσκεκλημένοι της Ταινιοθήκης της Ελλάδος. Πρόκειται για τους βραβευμένους Βαλερί Τοντορόβσκι και Ντιμίτρι Μέσκιεβ, που θα παρουσιάσουν το έργο τους στο ελληνικό κοινό από σήμερα έως τις 21 Δεκεμβρίου στον κινηματογράφο «Τριανόν».
 Ο Τοντορόβσκι, σκηνοθέτης, σεναριογράφος, ηθοποιός, παραγωγός, γεννήθηκε το 1962 στην Οδησσό. Ο πατέρας του είναι ένας από τους καλύτερους Pώσους σκηνοθέτες. Ολοκλήρωσε τις σπουδές του το 1984 στο τμήμα Σεναριογραφίας του Κρατικού Ινστιτούτου Κινηματογραφίας. Μετά την πρώτη του ταινία «Καταφαλκ» το 1990, ακολούθησε η «Αγάπη» το 1991, με δικό του σενάριο, ταινία που του χάρισε
την αναγνώριση και εκτός της πατρίδας του. Αργότερα ωστόσο θα εκτιμηθεί το ταλέντο του, όταν γυρίζει την εκσυγχρονισμένη εκδοχή ενός έργου της κλασικής ρωσικής λογοτεχνίας. Στην αρχή, η κριτική για την «Κάτια Ισμαΐλοβα» δεν ήταν τόσο επαινετική, παρ' ότι επισήμαναν την επιδεξιότητα του σκηνοθέτη και το διηγηματικό στιλ της ταινίας. Λίγο καιρό μετά όμως αντιμετωπίστηκε διαφορετικά
και σήμερα θεωρείται ένα μεγάλο επίτευγμα του ρωσικού κινηματογράφου. Το 1998 γύρισε τη «Χώρα των κωφών».
 Και ο Μέσκιεβ κατάγεται από κινηματογραφική οικογένεια. Ο πατέρας του είναι γνωστός εικονολήπτης. Ο Μέσκιεβ, γεννημένος το 1963, ξεκίνησε με την ταινία «Gambrinus» (πάνω σε ένα διήγημα του Ι. Κουπρίν) και πήρε το βραβείο καλύτερης
σκηνοθεσίας στο ρωσικό φεστιβάλ «Debut 90». Η ταινία του «Κυνικοί» από το μυθιστόρημα του Μάριενγκορ προβλήθηκε το 1992 και στο Φεστιβάλ της Θεσσαλονίκης. Δύο χρόνια μετά το «Πάνω από τα σκοτεινά νερά» θεωρήθηκε το πιο ενδιαφέρον έργο του. Τελευταία ταινία του το «Americanka» (2000).
 Η Ταινιοθήκη, που γιορτάζει φέτος τα 50 της χρόνια, παράλληλα με το αφιέρωμα στους δύο Ρώσους σκηνοθέτες, θα προβάλει στο «Τριανόν» ένα αφιέρωμα με επιλεγμένες ελληνικές ταινίες της δεκαετίας του '80 κι ένα μικρό αφιέρωμα στο μεγάλο έργο του Φ. Φελίνι. Tις ταινίες θα παρουσιάσουν αύριο οι ίδιοι οι προσκεκλημένοι Pώσοι σκηνοθέτες.
