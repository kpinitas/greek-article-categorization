 Μπορεί ο Ντέγιαν Μποντιρόγκα να έκανε ηγετική εμφάνιση (28 π. με προσωπικές ενέργειες) και να ήταν η σταθερά πάνω στην οποία στηρίχθηκε ο Παναθηναϊκός για να περάσει -τελικά- με άνεση (92-75) το εμπόδιο της Αλμπα, όμως για μια ακόμη φορά αποδείχθηκε κάτι άλλο. Αν δεν πάρει μπρος το φονικό όπλο που λέγεται Φραγκίσκος Αλβέρτης δύσκολα οι «πράσινοι» μπορούν να...ανοίξουν το σκορ και να κάνουν τη ζωή τους πιο εύκολη. Να, για παράδειγμα, χθες το βράδυ στο ΟΑΚΑ. Ο «Φράνκι» ήταν αόρατος για τρεις περιόδους (είχε πετύχει μόλις 3 πόντους). Ξαφνικά λες και τον τσίμπησε αλογόμυγα άνοιξε πυρ κατά του γερμανικού καλαθιού και γέμισε το σώμα της Αλμπα με κουμπότρυπες. Πήρε το σκορ από το 64-59 και το πήγε στο 76-59 πετυχαίνοντας τους 10 από τους 12 πόντους στο διάστημα αυτό (τον βοήθησε με ένα καλάθι ο Μίντλετον) φτάνοντας τελικά τους 17. Κάπου εκεί τελείωσαν όλα σε σημείο να παραδοθεί και ο βετεράνος Αλέξις που παρά τα 36 χρονάκια του σκόραρε 28 πόντους δημιουργώντας προβλήματα στην άμυνα του «τριφυλλιού».
 Πάντως ο Παναθηναϊκός μπροστά σε 1.000 οπαδούς του που τον χειροκρότησαν θερμά ήταν συγκριτικά καλύτερος και πιο ζωντανός από άλλες φορές. Ισως να τον βοήθησε και το κοντό σχήμα με τον Φώτση δεύτερο ψηλό που επέλεξε ο Ομπράντοβιτς λόγω Αλέξις. Και άμυνα έπαιξε (στη 2η περίοδο δέχθηκε μόνο 13 πόντους) και επιθετικό ρυθμό είχε χάρη στα δύο πλέι μέικερ, τον Καλαϊτζή και τον Τζεντίλε που είχε φοβερό ξέσπασμα στο δεύτερο 10λεπτο (11 πόντους με 3/3 τρίποντα).
 «Το θέμα είναι να παίζουμε έτσι και εκτός έδρας» σημείωσε ο Ομπράντοβιτς.
