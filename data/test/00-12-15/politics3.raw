Με ηρεμία και μάλλον με χαμόγελα υποδέχτηκαν στην κυβέρνηση και στο ΠΑΣΟΚ την αναγγελία της ίδρυσης του «κόμματος Αβραμόπουλου», σε μια εμφανή προσπάθεια να παγιωθεί η εντύπωση ότι για το εγχείρημά του μόνο η Ν.Δ. έχει λόγους να ανησυχεί.
 Λίγες ώρες πριν από την αναγγελία του νέου κόμματος, ο πρωθυπουργός Κ. Σημίτης εμφανίστηκε σίγουρος ότι το ΠΑΣΟΚ δεν πρόκειται να έχει πρόβλημα. «Εμείς έχουμε παράδοση στο να αντιμετωπίζουμε τις προκλήσεις των καιρών. Αυτό προσπαθούμε να κάνουμε και τώρα και γι' αυτό δεν φοβόμαστε καμιά εξέλιξη. Βλέπουμε με ηρεμία και μπορούμε να αντιμετωπίσουμε την οποιαδήποτε εξέλιξη προσαρμοζόμενοι στις ανάγκες της χώρας και στα αιτήματα του ελληνικού λαού», είπε στη χθεσινή συνέντευξή του στην Ενωση Ανταποκριτών Ξένου Τύπου.
 Ο κ. Σημίτης υπενθύμισε ότι η επιτυχία του ΠΑΣΟΚ μετά το 1974 οφείλεται στις θέσεις, το πρόγραμμα και τα στελέχη που είχε, προφανώς υπονοώντας ότι το «κυοφορούμενο κόμμα» -όπως είπε- δεν τα διαθέτει. Οταν ρωτήθηκε αν το νέο κόμμα μπορεί να προκαλέσει ανατροπή στο πολιτικό σκηνικό, όπως το ΠΑΣΟΚ μετά την ίδρυσή του, ο πρωθυπουργός υπενθύμισε ότι το ΠΑΣΟΚ στην πρώτη φάση της πορείας του εκπροσώπησε τμήματα του πληθυσμού που βρίσκονταν στο οικονομικό, κοινωνικό και πολιτικό περιθώριο. Πρόσθεσε ότι μετά το 1981 υπό την πίεση αυτών των στρωμάτων επέφερε μεγάλες αλλαγές, γι' αυτό και επήλθαν ανατροπές στην πολιτική ζωή.
 «Δεν βλέπω αυτή τη στιγμή να υπάρχουν τέτοιες αντιστοιχίες. Μπορεί να προκύψουν, δεν ξέρουμε ακόμη, δεν τις βλέπουμε στον ορίζοντα. Αλλαγές αυτής της μορφής δεν γίνονται μονάχα με δημόσιες σχέσεις ή με μια καλή παρουσία. Στην Ελλάδα υπάρχουν δυο πόλοι, ο προοδευτικός και ο συντηρητικός. Θέλω να δω πώς μπορεί ανάμεσα σ' αυτούς να δημιουργηθεί ένας τρίτος».
 Και ο κ. Σημίτης κατέληξε: «Ας αναζητήσουμε πρώτα τα κοινωνικά και πολιτικά στοιχεία, να τα δούμε, και μετά θα μπορούμε να πούμε αν θα υπάρξει ντόμινο ή αν τα πιόνια θα μείνουν στη θέση τους χωρίς να πέσουν».
 Mετά τη συνάντησή του με τον πρωθυπουργό, ο Eυάγγ. Bενιζέλος δήλωσε: 
 «Tα κόμματα δεν είναι εργαστηριακά προϊόντα. Eάν μπορούσε τόσο εύκολα να γίνει ένα κόμμα, σας πληροφορώ ότι θα είχαμε στην Eλλάδα ακραία φαινόμενα πολυκομματισμού. Tα κόμματα είναι ιστορικά και όχι εργαστηριακά προϊόντα. Tο νέο κόμμα δεν είναι η βούληση κάποιου ή η επιθυμία του ή η δήλωσή του. Tο κόμμα είναι ένα συλλογικό υποκείμενο που πρέπει να έχει ταυτότητα, που πρέπει να έχει κοινωνικές αναφορές, που πρέπει να έχει ιδεολογικό στίγμα, που πρέπει να έχει σαφή και αιχμηρό πολιτικό λόγο για τα πρακτικά προβλήματα των Eλλήνων πολιτών».
