 Με τα ανοιχτά εδώ και αρκετό καιρό θέματα των προερχομένων από την Ακαδημία της Παιανίας «δικών του παιδιών», Καραγκούνη, Μπασινά, Χαλκιά, αναμένεται να ασχοληθεί ο Παναθηναϊκός τις επόμενες ημέρες. Λέγεται μάλιστα ότι ετοιμάζονται προτάσεις δελεαστικές, που θα ικανοποιήσουν τους νεαρούς που αποτελούν το μέλλον της ομάδας. Για παράδειγμα, στον Καραγκούνη, σύμφωνα με πληροφορίες, θα γίνει πρόταση 500 εκατομμυρίων (100 το χρόνο) για συμβόλαιο πενταετούς διάρκειας.
 Από εκεί και πέρα, οι κινήσεις γύρω από το «δούναι και λαβείν» όσον αφορά το έμψυχο υλικό, λόγω της επικείμενης μετεγγραφικής περιόδου, εντείνονται. Ο Παναθηναϊκός δείχνει με εύσχημο τρόπο την έξοδο της Παιανίας στον Μπλένταρ Κόλα, προκειμένου να αδειάσει μια θέση (από τις έξι) μη κοινοτικού, την οποία θα καταλάβει ο Ντέρεκ Μπόατεγκ, ο 18χρονος Γκανέζος από την Καλαμάτα. Το άσχημο εν προκειμένω είναι πως η «πράσινη» ΠΑΕ αφήνει τον Κόλα να πληροφορηθεί το...μαντάτο από τις εφημερίδες. Το συμβόλαιο του διεθνούς Αλβανού λήγει τον Ιούνιο. Από τον προσεχή Ιανουάριο έχει δικαίωμα να υπογράψει σε σύλλογο του εξωτερικού της αρεσκείας του. Στο συμβόλαιό του υπάρχει ρήτρα 100 εκατομμυρίων, ποσόν που πρέπει να καταβάλει στον ΠΑΟ οποιαδήποτε ελληνική ομάδα θελήσει να τον αποκτήσει.
 Ο Γιούρκας Σεϊταρίδης, εν αντιθέσει με τον Μπόατεγκ, μένει στον ΠΑΣ Γιάννινα μέχρι το καλοκαίρι, όπως προβλέπει η συμφωνία μετεγγραφής του.
 Χθες κυκλοφόρησαν νέα μετεγγραφικά σενάρια, σύμφωνα με τα οποία προτάθηκαν άλλοι δύο Αργεντινοί επιθετικοί, ο Μαριάνο Μεσέρα (22 χρόνων, της Τζιμνάσια) και ο Ιβάν Ντιέγκο Μορένο Ιφαμπανέζι (20, της Ροζάριο Σεντράλ).
 Μετά τα Χριστούγεννα ο Πάολο Σόουζα θα μπει σε πιο εντατικούς ρυθμούς προπόνησης, σύμφωνα με δηλώσεις που έκανε ο ίδιος στο περιθώριο της χθεσινής επίσκεψής του στο Χατζηκυριάκειο Ιδρυμα.
 «Εκανα θεραπεία για τη φλεγμονή στο πόδι μου και θα με δει ο κ. Μήτσου μετά τα Χριστούγεννα. Το επόμενο βήμα είναι να ενταχθώ στην ομάδα», υπογράμμισε. Ο έτερος τραυματίας του «τριφυλλιού» Κώστας Χαλκιάς, έχει βάλει στόχο να είναι έτοιμος στις 15-20 Φεβρουαρίου. «Πάω καλά. Ακολουθώ ειδικό πρόγραμμα αποκατάστασης με πισίνα, γυμναστική και βάρη. Πιστεύω να προλάβω τους αγώνες του Τσάμπιονς Λιγκ», δήλωσε χθες στην «Ε».
 Σήμερα, οι «πράσινοι» θα επισκεφθούν το Γηροκομείο Αθηνών και μετά θα προπονηθούν στο γήπεδο της Λεωφόρου Αλεξάνδρας.
