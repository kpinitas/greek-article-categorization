 Ενας ακόμη αστυνομικός κατηγορείται για απόπειρα κατάχρησης εξουσίας. Πρόκειται
για τον πρώην διοικητή της Υπηρεσίας Δίωξης Ναρκωτικών Ξάνθης, αστυνόμο Κωνσταντίνο Πολιτίδη.
 Ο εισαγγελέας Ξάνθης Αιμίλιος Παλτζόγλου τον κατηγορεί ότι είχε διασύνδεση με νεαρό διακινητή ναρκωτικών και ότι τον περασμένο Ιούνιο, όταν πήγαν στο κατάστημα του πατέρα του για να τον συλλάβουν, ο Πολιτίδης ειδοποίησε το δράστη και έτσι αποκάλυψε την όλη επιχείρηση.
 Ως διακινητής φέρεται ο Θόδωρος Δογραματζής, 20 χρόνων, στην κατοχή του οποίου
βρέθηκαν συνολικά 350 γραμμάρια χασίς. Tον Δογραματζή αποκάλυψε στην ασφάλεια ναρκομανής.
Αφού ερεύνησε την όλη υπόθεση, ο εισαγγελέας άσκησε ποινική δίωξη εναντίον του Κωνσταντίνου Πολιτίδη και τον κατηγορεί ότι έμεινε στο γραφείο του, στο κτίριο της Αστυνομικής Διεύθυνσης Ξάνθης, και ειδοποίησε τον πατέρα του δράστη
μέσω του κινητού τηλεφώνου, ενώ θα έπρεπε να συμμετέχει και αυτός στην όλη επιχείρηση μαζί με τα άλλα μέλη της ομάδας του, που ήταν υφιστάμενοί του.
 Για την υπόθεση αυτή ολοκληρώθηκε ΕΔΕ την οποία έκανε ανώτερος αξιωματικός της
Ελληνικής Αστυνομίας και αντίγραφό της διαβιβάστηκε στο υπουργείο Δημόσιας Τάξης, το οποίο αναμένεται να εκδώσει την απόφασή του, ενώ ένα δεύτερο δόθηκε στην τακτική ανακρίτρια Ξάνθης και συμπεριλήφθηκε στην όλη δικογραφία.
 Χθες ο Πολιτίδης κατέθεσε συμπληρωματικά στην τακτική ανακρίτρια Ξάνθης. Εισαγγελέας και ανακρίτρια αποφάσισαν να αφεθεί προσωρινά ελεύθερος με χρηματική εγγύηση 500.000 δραχμών, ενώ απαγορεύτηκε η έξοδός του από τη χώρα. 
  Λόγω παρέλευσης του ωραρίου, αναβλήθηκε η δίκη έξι αστυνομικών στο Τριμελές Εφετείο Κακουργημάτων της Πάτρας, που κατηγορούνται για την περίφημη χασισοφυτεία των 2.000 δενδρυλλίων που ανακαλύφθηκαν στην περιοχή «Κρύα Βρύση»
της κοινότητας Οινόης Ηλείας. Πρωτόδικα οι αστυνομικοί είχαν καταδικαστεί σε βαριές ποινές.
 Επίσης αναβλήθηκε και η δίκη στο Τριμελές Εφετείο Κακουργημάτων του Ναυπλίου, όπου επρόκειτο να δικαστούν τρεις από τους ίδιους αστυνομικούς, που κατηγορούνται ότι καλλιεργούσαν στις όχθες του ποταμού Ερύμανθου στην Αρκαδία,
πλησίον της κοινότητας Νεοχωρίου, μια άλλη φυτεία με τριάντα δενδρύλλια χασίς.
