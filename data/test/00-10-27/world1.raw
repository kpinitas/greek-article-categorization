 Αρκετά μέλη του πληρώματος του μοιραίου «Κουρσκ», επέζησαν μετά τις διαδοχικές
εκρήξεις που προκάλεσαν τη βύθισή του, όπως αποκαλύπτει σημείωμα που βρέθηκε πάνω στο πτώμα ενός αξιωματικού του ρωσικού υποβρυχίου. Αυτό το συγκλονιστικό γράμμα από τον τάφο ανατρέπει τους ισχυρισμούς ότι ουδείς επέζησε των εκρήξεων
και δείχνει ότι αν οι Ρώσοι δέχονταν από την πρώτη στιγμή τη συνεργασία ξένων χωρών και κέρδιζαν τη μάχη με το χρόνο, ορισμένοι άνθρωποι ίσως είχαν σωθεί. 
 «Το πλήρωμα από το έκτο, το έβδομο και το όγδοο διαμέρισμα μετακινηθήκαμε στο ένατο. Είμαστε 23 άτομα εδώ. Πήραμε την απόφαση μετά το δυστύχημα. Κανένας μας
δεν μπορεί να φτάσει στην επιφάνεια... Γράφω στα τυφλά». Αυτό είναι ένα κομμάτι του σημειώματος, που έγραψε μετά τις εκρήξεις στο «Κουρσκ», ο σημαιοφόρος Ντμίτρι Κολεσνίκοφ, ο μόνος που αναγνωρίστηκε από τα τέσσερα πτώματα που ανασύρθηκαν χθες από τα ειδικά συνεργεία. Ο αρχηγός του ρωσικού ναυτικού ναύαρχος Κουρογέντοφ, ανακοίνωσε ότι το σημείωμα βρέθηκε στην τσέπη του Κολεσνίκοφ. Ο επιτελάρχης του Στόλου της Βόρειας θάλασσας, υποναύαρχος Μιχαήλ Μοτσάκ, δήλωσε ότι το σημείωμα γράφτηκε μεταξύ 13.34 και 15.15 τοπική ώρα στις 12 Αυγούστου, δηλαδή την ημέρα της τραγωδίας. Πρόσθεσε επίσης, επικαλούμενος το σημείωμα, ότι «δύο ή τρία άτομα πιθανόν να προσπάθησαν να βγουν από το υποβρύχιο μέσω της διόδου διαφυγής που βρίσκεται στο ένατο διαμέρισμα». Ο Μοτσάκ πληροφόρησε ακόμη ότι το σημείωμα είναι μεγαλύτερο από αυτό που δημοσιοποιήθηκε, αλλά το υπόλοιπο είναι ιδιωτικό. 
 Την επαύριο της γνωστοποίησης της τραγωδίας, πολλοί Ρώσοι αξιωματούχοι είχαν εικάσει ότι μέλη του πληρώματος θα πρέπει να επέζησαν των εκρήξεων στο «Κουρσκ», καθώς ειδικός εξοπλισμός είχε καταγράψει χτυπήματα στα τοιχώματα του
υποβρυχίου τις πρώτες ημέρες μετά το δυστύχημα. Αλλοι όμως υποβάθμισαν την παραπάνω εκτίμηση, υποστηρίζοντας ότι οι ήχοι θα πρέπει να προέρχονταν από τον
εξοπλισμό του υποβρυχίου ή και το ίδιο το υποβρύχιο που κυλούσε προς το βυθό. 
 Οπως όμως αποκαλύπτει τώρα από τον υγρό τάφο ο αξιωματικός Κολεσνίκοφ, τουλάχιστον 23 άτομα ήταν ζωντανά, ώρες μετά τις εκρήξεις. Οι επιζήσαντες θα πρέπει να πέθαναν από πνιγμό, υποθερμία ή από την υψηλή πίεση. Ρώσοι αξιωματούχοι εκτιμούν ότι τουλάχιστον τα δύο τρίτα του πληρώματος θα πρέπει να
έγιναν κομμάτια από τις ισχυρές εκρήξεις στην αίθουσα όπλων που βρισκόταν στην
 Το δυστύχημα, που συγκλόνισε ολόκληρο τον κόσμο, γνωστοποίησαν οι Ρώσοι τρεις ημέρες αφότου είχε συμβεί και επικρίθηκαν ιδιαίτερα όταν αρνήθηκαν τη συνδρομή
ξένων χωρών. Σήμερα, σε μια πολύ δύσκολη και επικίνδυνη επιχείρηση, προσπαθούν
να φτάσουν σε κάθε σημείο του υποβρυχίου. Στη Μόσχα πολλοί λένε ότι με την παράτολμη αυτή επιχείρηση οι ρωσικές αρχές προσπαθούν να εξιλεωθούν για τον κακό χειρισμό, ο οποίος ίσως κόστισε και τη ζωή των τελευταίων επιζώντων του πληρώματος. 
 Χθες, Ρώσοι και Νορβηγοί δύτες ανέσυραν τα πρώτα 4 πτώματα έπειτα από πέντε ημέρες επίπονης και επικίνδυνης δουλειάς, που συνίστατο στη διάνοιξη διόδων ώστε να μπουν στο υποβρύχιο. Ο αντιναύαρχος Μοτσάκ είπε ότι οι προσπάθειες θα επικεντρωθούν τώρα στο ένατο διαμέρισμα, όπου οι δύτες θα προσπαθήσουν να μπουν είτε μέσω του ογδόου διαμερίσματος, είτε ανοίγοντας τρύπα πάνω από το ένατο. 
