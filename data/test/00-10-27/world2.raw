 Την παλαιστινιακή διοίκηση, που «ενθαρρύνει τη βία», καταδίκαζε με ψήφισμά του
που πέρασε με συντριπτική πλειοψηφία το αμερικανικό Kογκρέσο, το οποίο εξέφρασε επίσης την «αλληλεγγύη του με το κράτος και το λαό του Ισραήλ».
 Ευθύνες του Αραφάτ υπαινίχθηκε και ο Αμερικανός πρόεδρος, κατά τη διάρκεια συνέντευξης Τύπου, απέφυγε όμως να το πει ευθέως και περιορίστηκε να εκφράσει την πεποίθηση ότι ο Παλαιστίνιος ηγέτης Γιασέρ Αραφάτ μπορεί να κάνει περισσότερα για να εκτονωθεί η ένταση στις ισραηλινοπαλαιστινιακές σχέσεις. Ο Κλίντον διατηρεί τις ελπίδες του για χωριστές συναντήσεις του με Εχούντ Μπάρακ
και Γιασέρ Αραφάτ στην Ουάσιγκτον, προς το παρόν όμως τέτοιες επαφές δεν φαίνονται πιθανές.
 Στα κατεχόμενα, νεαρός Παλαιστίνιος πραγματοποίησε χθες επίθεση αυτοκτονίας σε
ισραηλινό σημείο ελέγχου στη Γάζα, με αποτέλεσμα να σκοτωθεί ο ίδιος και να τραυματιστεί ένας Ισραηλινός στρατιώτης. Το περιστατικό συνέβη ύστερα από μια σχετικά ήρεμη ημέρα στις «θερμές» περιοχές του Ισραήλ.
 Το Ισραήλ είναι εδώ και εβδομάδες σε κατάσταση συναγερμού για πιθανές επιθέσεις φανατικών ισλαμιστών. Ο Ισραηλινός διοικητής στη Γάζα, ταγματάρχης Σαμίγια, είπε ότι ο καμικάζι ήταν πιθανόν έφηβος, 15-16 ετών, και οδηγούσε το ποδήλατό του προς το σχολείο όταν λοξοδρόμησε και έπεσε πάνω στον τοίχο του σημείου ελέγχου. Τα εκρηκτικά που μετέφερε εξερράγησαν και ο νεαρός σκοτώθηκε επί τόπου. Τραυματίστηκε επίσης ένας στρατιώτης. Ο Σαμίγια εξέφρασε την άποψη ότι η οργάνωση Τζιχάντ βρίσκεται πίσω από την επίθεση, καταλόγισε όμως και στον ίδιο το Γιασέρ Αραφάτ την ευθύνη για τη συνέχιση της βίας.
 Από την παλαιστινιακή πλευρά ο Παλαιστίνιος παρατηρητής στον ΟΗΕ ζήτησε, με επιστολή του προς το σώμα, επείγουσα σύγκληση του Συμβουλίου Ασφαλείας, κατηγορώντας το Ισραήλ για συνέχιση της «εκστρατείας τρόμου κατά του παλαιστινιακού λαού». Υποστηριζόμενος και από την ομάδα των 22 αραβικών κρατών
του ΟΗΕ, ο Παλαιστίνιος διπλωμάτης ζητεί την αποστολή δύναμης προστασίας του ΟΗΕ «στην Ιερουσαλήμ και τα κατεχόμενα εδάφη». Το Ισραήλ έχει απορρίψει κάθε εξωτερική παρέμβαση πλην εκείνης των ΗΠΑ, και Αμερικανός διπλωμάτης εκτιμούσε χθες ότι «δεν θα ήταν χρήσιμο να εμπλακεί το Συμβούλιο Ασφαλείας» στην κατάσταση στη Μέση Ανατολή. Δυτικοί διπλωμάτες, ωστόσο, εκτιμούσαν ότι το αίτημα για «δύναμη προστασίας» μοιάζει ηπιότερο από κάποιο για στρατιωτική δύναμη και δεν απέκλεισε το ενδεχόμενο στο μέλλον το Ισραήλ να αποδεχτεί την ανάπτυξη παρατηρητών του ΟΗΕ.
