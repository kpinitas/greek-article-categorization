 «Είχαμε πει ότι μέσα στο ΟΑΚΑ δεν θα γλιτώσει καμία ομάδα και κρατήσαμε την υπόσχεσή μας. Τώρα θα πάμε στη Γαλλία για να πάρουμε την πρόκριση. Θα μπούμε στο γήπεδο όχι μόνο για την ισοπαλία, αλλά για τη νίκη». Ο ποδοσφαιριστής που πριν από περίπου δύο χρόνια, με την κεφαλιά-γκολ στο Ζάγκρεμπ, έστειλε τον Ολυμπιακό στην οκτάδα του Champions League, υπόσχεται νέο... άθλο, αυτή τη φορά στο στάδιο «Ζερλάντ» απέναντι στη Λιόν. Ο Στέλιος Γιαννακόπουλος, ο οποίος άνοιξε προχθές βράδυ το δρόμο για τη νίκη της πειραϊκής ομάδας επί της Βαλένθια, υποστήριξε χθες στην «Ε» ότι η πειραϊκή ομάδα θα πάει στη Γαλλία με σκοπό τη νίκη, ώστε να πετύχει μία πανηγυρική πρόκριση.
 «Αυτή η ομάδα έχει ψυχή και έχει αποδείξει ότι τα καταφέρνει στα δύσκολα» δήλωσε ο 26χρονος μεσοεπιθετικός του Ολυμπιακού και κατέληξε: «Μπορεί να μην παίξαμε σπουδαία μπάλα κόντρα στη Βαλένθια, αλλά η ουσία είναι ότι πήραμε τους τρεις βαθμούς και κρατάμε τη δεύτερη θέση του ομίλου. Ελπίζω να μη μας στοιχίσει η απώλεια βαθμών στο Χερενφέιν, γιατί θα είναι κρίμα και άδικο να αποκλειστεί αυτή η ομάδα».
 Ο Ολυμπιακός την τελευταία σπουδαία εκτός έδρας νίκη του στην Ευρώπη την είχε πετύχει επί γαλλικού εδάφους, το 1992, με αντίπαλο τη Μονακό (0-1 και στον πάγκο τον Ολεγκ Μπλαχίν) με τέρμα του Γιώργου Βαΐτση. Η πειραϊκή ομάδα πάλι στη Γαλλία, οκτώ χρόνια αργότερα κυνηγάει δύο αποτελέσματα (νίκη ή ισοπαλία) για να πάρει την πρόκριση. 
 Ασχημη εντύπωση και ανάλογα σχόλια δημιούργησε η ενέργεια του Τζιοβάνι να μην πανηγυρίσει στο τέλος του αγώνα μαζί με τους συμπαίκτες του, αλλά και το επεισόδιο που είχε με τον Τάσο Μητρόπουλο. Οι «ερυθρόλευκοι» έλεγαν χθες ότι «ο Βραζιλιάνος ήταν εκτός ομάδας, έδειξε να βρίσκεται αλλού, δεν ξέρουμε τι του συμβαίνει», ενώ και στη διοίκηση σχολίαζαν: «Είναι ντεφορμέ τον τελευταίο καιρό και δεν έχει βοηθήσει καθόλου την ομάδα. Δεν είναι ο περυσινός Τζιοβάνι».
 Οι «ερυθρόλευκοι» προετοιμάζονται από χθες για τον αγώνα με τον Πανηλειακό, την Κυριακή το απόγευμα (7 μ.μ.) στον Πύργο, και αναμένονται αλλαγές στην αρχική σύνθεση, σε σχέση με τον αγώνα με τη Βαλένθια. Τόσο για να ξεκουραστούν ορισμένοι όσο και για λόγους τακτικής. Στην ενδεκάδα αναμένεται να επιστρέψουν οι Γιαννακόπουλος, Ανατολάκης, ενώ δεν αποκλείεται να γίνει και τρίτη αλλαγή. Ο Αμανατίδης έχει ένα σφίξιμο στον τετρακέφαλο και έκανε χθες θεραπεία, οπότε θεωρείται αμφίβολη η συμμετοχή του στον Πύργο.
 Από μέρα σε μέρα αναμένονται εξελίξεις στην τεχνική ηγεσία του Ολυμπιακού και τον αντικαταστάτη του Γιάννη Μαντζουράκη. Οι πληροφορίες ήθελαν και χθες (γράψαμε σχετικά από την Τρίτη) τον Σλοβένο Σρένκο Κάτανετς μία ανάσα από την πειραϊκή ομάδα (ειπώθηκε ότι υπάρχει προφορική συμφωνία), ενώ στη διοίκηση εξετάζουν και την ενναλλακτική λύση του προσωρινού προπονητή (Αναστόπουλος - Λεμονής;), μέχρις ότου βρεθεί ο ξένος τεχνικός που επιθυμεί ο Σωκράτης Κόκκαλης.
 Χθες το μεσημέρι υπήρξε η πληροφορία ότι ο Μαντζουράκης υπέβαλε την παραίτησή του, κάτι που δεν επιβεβαιώθηκε από τη διοίκηση της πειραϊκής ΠΑΕ.
