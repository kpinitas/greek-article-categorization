Η γνωστή συνταγή, «Τσάρτας δημιουργεί, Νικολαΐδης εκτελεί», έκανε καί πάλι τα θαύματά της καί η διπρόσωπη ΑΕΚ ξέσπασε στην αδύναμη Χερφόλγκε από τη Δανία με 5-0 καί εξασφάλισε από χθες την πρόκρισή της στον τρίτο γύρο του Κυπέλλου ΟΥΕΦΑ 
 Η ΑΕΚ, εγκλωβισμένη στο πρώτο μέρος, δεν είχε όρεξη για μπάλα αλλά οι φωνές του Παθιακάκη στο ημίχρονο τη μεταμόρφωσαν στην επανάληψη. Με έναν εκπληκτικό Τσάρτα και έναν απίθανο Ντέμη Νικολαΐδη, που πέτυχε τέσσερα γκολ (έφθασε τα 18 στα ευρωπαϊκά κύπελλα καί είναι δεύτερος σκόρερ με τον Αναστόπουλο, πίσω από τον Σαραβάκο που έχει 23) ο «δικέφαλος έβαλε τα πράγματα στη θέση τους.
 Με διπλή ζώνη άμυνας οι Δανοί έδειξαν από την αρχή ομάδα περιορισμένων δυνατοτήτων και ότι πρόθεσή τους δεν ήταν να κάνουν παιχνίδι, μήπως καί φθάσουν σε κάποιο γκολ αλλά να καταστρέψουν το παιχνίδι της ΑΕΚ και τα κατάφεραν πολύ καλά στο πρώτο μέρος. Είναι χαρακτηριστικό ότι είχε όλα κι όλα δύο σουτ από μακρυά που έφυγαν λίγο άουτ
 Η «Ενωση» έδειχνε εγκλωβισμένη, καθώς δεν μπορούσε να βρει διαδρόμους για την εστία του Μίκελσεν και μόνο με ατομικές εξάρσεις του Ντέμη και του Ρουίς ή τα φάουλ του Βασίλη Τσάρτα προσπαθούσε να κάνει κάτι καλό.
 Και στο β' μέρος ήλθε η καταιγίδα. Η ΑΕΚ αποφάσισε να παίξει σοβαρά και ποιός είδε το δίδυμο Τσάρτα- Ντέμη καί δεν φοβήθηκε.
 Ο χορός ξεκίνησε 48', ασίστ Τσάρτα, ο Ντέμης μόνος ντρίπλαρε και τον τερματοφύλακα, 1-0. Φάουλ Τσάρτα, ψαράκι Ντέμη στο 53', το 2-0.
 Στο 61' ήλθε η σειρά του Ζήκου, που με βολίδα έκανε το 3-0. Ομως το δίδυμο πάρε-βάλε του «δικεφάλου» δεν είχε πει την τελευταία λέξη. Μαγική μπαλιά Τσάρτα στον Νάβας, αυτός στον Νικολαΐδη... 4-0 και στο 75' μπαλιά Ρουίς στον κενό χώρο, ο Νικολαΐδης προχώρησε και 5-0. 
 ΑΕΚ: Ατματσίδης, Κασάπης, Λάκης (88' Κωστένογλου), Φερούζεμ, Καψής, Ζαγοράκης, Νάβας, Ζήκος, Ρουίς (76' Κωνσταντινίδης), Τσάρτας, Νικολαΐδης.
 ΧΕΡΦΟΛΓΚΕ: Μίκελσεν, Χόιερ, Λίκε, Λίμπερς, Τόμσεν, Γιένσεν (64' Αβνσγκιολντ), Κάστρουπ, Χάιντε, Λ. Γιάκομπσεν, Χέρμανσεν, Αμπελ (72' Κνούτσεν).
