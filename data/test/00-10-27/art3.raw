 Ελληνική Ραδιοφωνία συνεχίζει τις προσπάθειές της να περισώσει και να αξιοποιήσει με τον καλύτερο τρόπο το πλουσιότατο αρχείο της. Μετά τα cd με τους σπουδαίους Eλληνες ηθοποιούς, που ερμηνεύουν αποσπάσματα έργων και αυτά για τα πρώτα χρόνια του φεστιβάλ τραγουδιού, κυκλοφόρησε πρόσφατα ακόμη δύο cd
με σπάνια ηχητικά ντοκουμέντα και μαρτυρίες για το B' Παγκόσμιο Πόλεμο. 
 «Η Ελλάδα στο Β' Παγκόσμιο Πόλεμο 1940-1944 -Ντοκουμέντα και μαρτυρίες», ο τίτλος των δύο δίσκων ακτίνας, στους οποίους περιλαμβάνονται στιγμές του πολέμου από το 1939 έως την απελευθέρωση. Στόχος της έκδοσης, όπως μας πληροφορούν οι δημιουργοί της, είναι «να μείνει ανεξίτηλος στη μνήμη ο ξεχωριστός αγώνας και το πάθος των Ελλήνων να ζήσουν ελεύθεροι σε μια ελεύθερη
 Τα δύο cd συνοδεύονται από ένα λεύκωμα 112 σελίδων, με φωτογραφίες και έργα καλλιτεχνών της εποχής. Σ' αυτό και για πρώτη φορά ύστερα από 55 χρόνια, παρουσιάζονται 16 γραφήματα από τη δυσεύρετη έκδοση του 1946 με τίτλο «Αι θυσίαι της Ελλάδος στον Β' Παγκόσμιο Πόλεμο», έργο σημαντικό που είχε εκπονηθεί υπό την επίβλεψη του αρχιτέκτονα Κωνσταντίνου Δοξιάδη.
 Στους δίσκους, συνολικής διάρκειας περίπου δύο ωρών, μπορούμε να ακούσουμε μεταξύ άλλων ομιλίες του υπολοχαγού Στρατή Παλιατσάρα, του πυροβολητή στο καταδρομικό «Ελλη» Αργύρη Πετεινάρη, του Μπενίτο Μουσολίνι, του Γκέμπελς, του Μανώλη Γλέζου, του Τσόρτσιλ, του Χίτλερ, ποιήματα του Νικηφόρου Βρεττάκου, κείμενα του Αγγελου Τερζάκη και, φυσικά, τραγούδια της Σοφίας Βέμπο.
 Το λεύκωμα προλογίζει ο καθηγητής της Νεότερης Ελληνικής Ιστορίας του Πανεπιστημίου Αθηνών, Κωνσταντίνος Σβολόπουλος. Τη δημοσιογραφική έρευνα και την επιλογή πραγματοποίησε ο δημοσιογράφος Γιάννης Τζιόλας, τα ηχογραφήματα, το φωτογραφικό υλικό και τα κείμενα επιμελήθηκε η παραγωγός λόγου της ΕΡΑ Δανάη Λέκκα, ενώ όλη την παραγωγή συντόνισε ο Πέτρος Μάης. Τα cd και το λεύκωμα διατίθενται προς 5.000 δρχ. από την ΕΡΤ (Μουρούζη και Ρηγίλλης, τηλ.: 7231070) και (Αγ. Παρασκευή, λ. Μεσογείων 432, τηλ.: 6066005).
