Καθοριστικής σημασίας για την πορεία του ευρώ τις επόμενες ημέρες ίσως να αποδειχτούν τα στοιχεία για το ρυθμό οικονομικής ανάπτυξης στις ΗΠΑ που ανακοινώνονται σήμερα.
 Σύμφωνα με όλες τις ενδείξεις, το αμερικανικό ΑΕΠ θα παρουσιάζει σημαντική επιβράδυνση στο τρίτο τρίμηνο σε σχέση με το δεύτερο, γεγονός που ίσως να βελτιώσει το άσχημο κλίμα που υπάρχει στις αγορές για το ευρώ.
 Ο πρόεδρος της FED του Ντάλας, Ρόμπερτ Μακ Τιρ, προειδοποίησε μάλιστα προχθές αργά το βράδυ για το ενδεχόμενο μιας δραματικής επιβράδυνσης της οικονομικής ανάπτυξης. Οι αναλυτές εκτιμούν ότι ο ετήσιος ρυθμός αύξησης του αμερικανικού ΑΕΠ θα επιβραδύνει στο γ' τρίμηνο μεταξύ 2, 5% και 3, 5% έναντι 5, 6% στο δεύτερο, περίπου δηλαδή στα μισά.
 Από την άλλη πλευρά, τα κορυφαία επιχειρηματικά στελέχη των ΗΠΑ δείχνουν πιο απαισιόδοξα για την πορεία της αμερικανικής αλλά και της παγκόσμιας οικονομίας
 Το 78% του μελών του Επιχειρηματικού Συμβουλίου των ΗΠΑ -ο σύνδεσμος διευθυνόντων συμβούλων αμερικανικών επιχειρήσεων- εκτιμά ότι η αμερικανική οικονομική ανάπτυξη θα είναι χαμηλότερη το 2001 σε σχέση με φέτος ενώ μόλις το
2% πιστεύει το αντίθετο. Οι αμερικανοί CEΟ αναμένουν μια δύσκολη περίοδο στη συνέχεια για τη μεγαλύτερη οικονομία του κόσμου, αφού, όπως λένε, οι υψηλότερες τιμές του πετρελαίου, η αναταραχή στις κεφαλαιαγορές, η αδυναμία του ευρώ έναντι του δολαρίου και η πιο σφιχτή νομισματική πολιτική από τη FED έχουν αρχίσει ήδη να επιδρούν αρνητικά.
 «Τα πράγματα έχουν αλλάξει σε σχέση με την κατάσταση πριν από έξι μήνες», επισήμανε ο Σάνφορντ Βέιλ, πρόεδρος και διευθύνων σύμβουλος της Citigroup.
 Είναι χαρακτηριστικό ότι ο ένας στους πέντε Aμερικανούς διευθύνοντες συμβούλους ανέφερε ότι η επιχειρηματική δραστηριότητα έχει αποδυναμωθεί. Πριν από 6 μήνες μόλις το 2% εξ αυτών δήλωνε κάτι ανάλογο. «Οι υψηλότερες τιμές ενέργειας επηρεάζουν ήδη αρνητικά τις επιχειρήσεις», επισήμανε ο Βέιλ, και τα 2/3 των διευθυνόντων συμβούλων εκτιμούν ότι ο πληθωρισμός, αν δεν αυξηθεί το 2001, θα παραμείνει τουλάχιστον στα ίδια επίπεδα με φέτος. Το ένα τρίτο εκτιμά
ακόμη ότι η αμερικανική αγορά εργασίας θα χαλαρώσει την επόμενη χρονιά, σε ελεύθερη μετάφραση δηλαδή ότι ο αριθμός των ανέργων θα αυξηθεί.
 Το 44% εκτιμά ακόμη ότι το ευρώ θα υποχωρήσει και άλλο έναντι του δολαρίου στους επόμενους έξι μήνες ενώ αντίθετα μόλις το 22% πιστεύει ότι θα ανακάμψει σύντομα. Περίπου το 30% των μελών του Επιχειρηματικού Συμβουλίου ανέφερε ακόμη
ότι το αδύναμο ευρώ επηρεάζει αρνητικά τις επιχειρήσεις τους αυξάνοντας το κόστος τους, το οποίο όμως, όπως λένε, δεν μπορούν να μετακυλίσουν για την ώρα
