Κοινή ήταν η διαπίστωση των συνέδρων που παρακολούθησαν τις εργασίες του συνεδρίου «from e-commerce to e-and m-business) που διοργάνωσαν από κοινού ο Economist και το Eλληνοβρετανικό Eπιμελητήριο ότι ο ρυθμός των χρηστών του Διαδικτύου θα αυξηθεί σημαντικά στην Ελλάδα τα επόμενα χρόνια, πλησιάζοντας σε
πρώτη φάση τα ευρωπαϊκά επίπεδα, φέρνοντας μια επανάσταση στο χώρο του επιχειρείν, που όμως θα έχει νικητές και ηττημένους.
 Μιλώντας στο συνέδριο ο κ. Μαυρίδης, senior manager της Arthur Andersen στη Νέα Υόρκη, ανέφερε ότι σήμερα πολλές επιχειρήσεις δημιουργούν συμμαχίες με αντιπάλους τους για την από κοινού προσφορά προϊόντων και υπηρεσιών στο χώρο του Διαδικτύου, που όμως είναι καταδικασμένες να αποτύχουν γιατί δημιουργούνται μόνο από φόβο ότι κάτι αντίστοιχο θα πράξουν και οι ανταγωνιστές τους.
 Ο κ. Μαυρίδης έφερε ως παράδειγμα τις συμμαχίες των τραπεζών στο χώρο του Διαδικτύου και στα τεράστια ποσά που ξοδεύουν, εκφράζοντας την απορία αν έχουν
νόημα αυτές οι επενδύσεις όταν οδηγούν μαθηματικά σε συμπίεση των περιθωρίων κέρδους τους.
 Ο κ. Μαυραγιάννης της EFG EURΟBANK Eργασίας τόνισε στο συνέδριο ότι στο ερώτημα «κλικ ή τούβλο» (υπονοώντας Διαδίκτυο ή παραδοσιακό τραπεζικό δίκτυο καταστημάτων) η απάντηση είναι και τα δύο, αφού έτσι ο πελάτης εξυπηρετείται καλύτερα. Ο ίδιος δήλωσε ότι το 8, 5% του συνόλου των χρηματιστηριακών συναλλαγών που κάνουν οι ιδιώτες πελάτες της τράπεζάς του γίνεται μέσω του χρηματοοικονομικού της site πλέον και το ποσοστό βαίνει αυξανόμενο.
 Η κ. Βομβορίδη της Εμπορικής Τράπεζας τόνισε πως από την επεξεργασία των στοιχείων βάσης της X-treme προκύπτει ότι το προφίλ του Ελληνα χρήστη Internet
είναι ότι είναι νέος, μισθωτός ή ελεύθερος επαγγελματίας με ανώτερη ή και ανώτατη μόρφωση. Οι περισσότεροι χρησιμοποιούν το Internet στο σπίτι (56, 31%),
ενώ κάποιοι (33, 37%) και στο σπίτι και στο γραφείο.
