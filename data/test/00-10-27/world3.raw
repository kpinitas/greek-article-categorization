 Εμπόδια στις συνομιλίες μεταξύ Ευρωπαϊκής Ενωσης (Ε.Ε.) και ΝΑΤΟ προκαλεί η Τουρκία, φοβούμενη ότι θα μείνει στο περιθώριο της νέας ευρωπαϊκής αμυντικής πολιτικής, δυσκολεύοντας έτσι τις μόνιμες σχέσεις των δύο οργανισμών, όπως κατήγγειλε ο Γάλλος υπουργός Αμυνας.
 Ο Αλέν Ρισάρ, κατά την υπουργική σύνοδο του ΝΑΤΟ στο Μπέρμιγχαμ, κατηγόρησε την Τουρκία, χωρίς να την κατονομάσει, καταγγέλλοντας «τα επίμονα εμπόδια που θέτει κράτος-μέλος» του ΝΑΤΟ στις σχέσεις μεταξύ της Συμμαχίας και της Ε.Ε. Πολλές πηγές στους δύο οργανισμούς, ζητώντας ανωνυμία, αναφέρουν ότι η Τουρκία
εμποδίζει τη μεταβίβαση εγγράφων του ΝΑΤΟ στην Ε.Ε., ζητώντας να έχουν εκ των προτέρων συμφωνήσει οι «19», στο συμβούλιο των μονίμων αντιπροσώπων. Οι ίδιες πηγές αναφέρουν ότι δεν προχωρεί ούτε το έργο της ομάδας εργασίας για τη μεταφορά μέσων του ΝΑΤΟ στην Ε.Ε., καθώς η Αγκυρα θεωρεί ότι οι «15» πρέπει πρώτα να ξεκαθαρίσει ο τρόπος συμμετοχής των έξι ευρωπαϊκών χωρών του ΝΑΤΟ που
δεν είναι μέλη της Ευρωπαϊκής Ενωσης στην ευρωπαϊκή άμυνα.
 Η αδιάλλακτη στάση της Τουρκίας έχει ενοχλήσει ακόμα και τον ισχυρό της σύμμαχο, τις ΗΠΑ. Η Ουάσιγκτον η οποία ήδη δηλώνει «πεπεισμένη» από τις προσπάθειες των Ευρωπαίων σε θέματα άμυνας, πήρε αποστάσεις από την Αγκυρα. Ο Αμερικανός υπουργός Aμυνας Ουίλιαμ Κοέν δήλωσε χαρακτηριστικά ότι «δεν είναι αρμοδιότητα των ΗΠΑ να υποδείξουν στην Ευρωπαϊκή Ενωση αυτό που πρέπει να γίνει» σχετικά με τη συμμετοχή των έξι χωρών του ΝΑΤΟ που δεν είναι μέλη της. Η Ε.Ε. έχει αποφασίσει να συστήσει δύναμη ταχείας αντίδρασης 80.000 ανδρών έως
το 2003. Η Τουρκία επιδιώκει να συμμετέχει στη δύναμη λόγω γεωγραφικής θέσης και ας μην είναι μέλος της Ε.Ε. Προς το παρόν, οι διπλωμάτες της Ευρωπαϊκής Ενωσης ετοιμάζονται ώστε οι μόνιμες διευθετήσεις μεταξύ ΝΑΤΟ και Ε.Ε. να έχουν
ξεκαθαρίσει ώς τη σύνοδο κορυφής των «15» στη Νίκαια κατά τις 7 και 8 Δεκεμβρίου.
