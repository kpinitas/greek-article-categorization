Δύσκολα θα αποφύγει το νυστέρι ο Κώστας Χαλκιάς, ο άτυχος τερματοφύλακας του Παναθηναϊκού, που τραυματίστηκε στο «Ριαθόρ» ενώ διένυε περίοδο εξαιρετικής φόρμας. Ο καθηγητής Αργύρης Μήτσου είναι υπέρ της άποψης να μπει στο χειρουργείο ακόμη και σήμερα, ώστε ν' αρχίσει να μετράει ο χρόνος υπέρ του. Καλώς εχόντων των πραγμάτων, ο Χαλκιάς (που έπαθε εξάρθρωση ωμοπλάτης, όπως έδειξε η μαγνητική τομογραφία) θα γυρίσει στα γήπεδα σε τρεις μήνες.
 Nτεμπούτο στο πρωτάθλημα ετοιμάζεται να κάνει ο Πάουλο Σόουζα, που εναντίον της Λα Κορούνια έδειξε ότι έχει ξεπεράσει τελείως τον τραυματισμό του. Την τελική απόφαση βέβαια θα πάρει ο Αγγελος Αναστασιάδης, μετά το τέλος της αποψινής προπόνησης, με την οποία ο Παναθηναϊκός θα ολοκληρώσει την προετοιμασία του για τον αγώνα της Κυριακής με τον ΟΦH στο Ηράκλειο (5 μ.μ.). Προβλήματα τραυματισμών ή τιμωρημένων δεν υπάρχουν.
 Το ντεφορμάρισμα του Νίκου Λυμπερόπουλου ίσως είναι ένα πρόβλημα, όμως ο Αναστασιάδης πιστεύει πολύ στις ικανότητες του διεθνούς παίκτη και θεωρεί ότι με την πάροδο του χρόνου θα βρει τον εαυτό του. Η αποστολή του ΠAΟ θα αναχωρήσει για την Κρήτη το απόγευμα του Σαββάτου, μαζί με εκατό περίπου οπαδούς, κατόχους διαρκείας, που θα ταξιδέψουν με το ίδιο αεροπλάνο.
