Μια ιδέα γίνεται πράξη. Τα Μουσικά Σύνολα της ΕΡΤ παρουσιάζουν έναν τροβαδούρο της δεκαετίας του '80 υλοποιώντας μια «αρχικώς πειραματική σκέψη», κατά την έκφραση του μαέστρου Ανδρέα Πυλαρινού, παρουσιάζοντας μια εφ' όλης της ύλης συναυλία του Διονύση Τσακνή, την Κυριακή, στο Μέγαρο Μουσικής. «Ανέκαθεν φλερτάριζα τον ήχο μιας μεγάλης ορχήστρας», εξομολογήθηκε ο συνθέτης σε χθεσινή συνέντευξη Tύπου. «Είμαι τυχερός, γιατί τα Μουσικά Σύνολα μ' επέλεξαν ρισκάροντας», υπογράμμισε ευχόμενος «το στοίχημα να κερδηθεί, παρά τα προβλήματα και τις δυσκολίες που δεν λείπουν». 
 Την Κυριακή, ο συνθέτης δεν θα παρουσιάσει μόνο το καινούργιο ορχηστρικό θέμα που έγραψε «κατά παραγγελία» για μεγάλη ορχήστρα και χορωδία. «Στη συναυλία αυτή θα ακούσετε τρεις πλευρές μου», εξήγησε διευκρινίζοντας πως «θ' απουσιάζουν εντελώς τα λαϊκού ύφους τραγούδια μου. Η λαϊκή, η τέταρτη -αν θέλετε- πλευρά μου, που την κρατώ γι' αργότερα...».
 Ετσι, όσοι παρακολουθήσουν θα ακούσουν από την Ορχήστρα Σύγχρονης Μουσικής και
τη χορωδία της ΕΡΤ το νέο έργο του «Φτερά», διάρκειας 16 λεπτών, και μια σουίτα από παλαιότερα κινηματογραφικά και τηλεοπτικά θέματα, διάρκειας 12 λεπτών. Κι ακόμα δισκογραφικά ανέκδοτα, ως επί το πλείστον, θεατρικά τραγούδια, που θα ερμηνεύσουν οι Λάκης Λαζόπουλος, Αννα Παναγιωτοπούλου, Κώστας Τσιάνος, Κώστας Μακεδόνας και Μαριάνθη Σοντάκη. 
 Στη συνέχεια, οι Δήμητρα Γαλάνη, Λαυρέντης Μαχαιρίτσας, Γιώργος Νταλάρας, Κώστας Μακεδόνας, η παιδική χορωδία του Δημήτρη Τυπάλδου και ο ίδιος θα θυμίσουν τραγούδια του, με νέες ενορχηστρώσεις και τον ήχο που γεννά η συνάντηση του Rock συνόλου με την ορχήστρα Σύγχρονης Μουσικής. Αυτή, άλλωστε, είναι και η «καινοτομία» της βραδιάς, όπως τη χαρακτήρισε ο συνθέτης: η σύμπραξη του συμφωνικού με τον ηλεκτρικό ήχο.
 Τις ορχήστρες θα διευθύνει ο 25χρονος μαέστρος Βασίλης Χριστόπουλος. Η εκδήλωση, που θα σκηνοθετήσει ο Γιάννης Διαμαντόπουλος, θα μαγνητοσκοπηθεί από
διατίθενται από τα ταμεία του Μεγάρου Μουσικής (τηλ. 7282333).
