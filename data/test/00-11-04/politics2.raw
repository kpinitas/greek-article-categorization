Η Τουρκία δεν πρόκειται να προχωρήσει σε άρση του casus belli εναντίον της Ελλάδας, δήλωσε χθες ο αντιπρόεδρος της τουρκικής κυβέρνησης Μ. Γιλμάζ σε συνέντευξη Τύπου. Απαντώντας σε ερώτηση δημοσιογράφων ο κ. Γιλμάζ, με τη βοήθεια του Τούρκου πρέσβη στην Αθήνα κ. Τουιγκάν, ανέφερε ότι «τα δικαιώματα της Ελλάδας από τις διεθνείς συμφωνίες μπορούν να υλοποιηθούν εφόσον οι συμφωνίες αυτές είναι αποδεκτές και από την Τουρκία και ότι αυτές δεν μπορούν να κακοποιούνται από την Ελλάδα».
 Ο κ. Γιλμάζ εξήγησε ότι το Αιγαίο είναι μια ειδική θάλασσα και εάν η Ελλάδα χρησιμοποιήσει το νόμιμο δικαίωμά της (σ.σ. της επέκτασης των χωρικών υδάτων στα 12 ν.μ.) τότε η Τουρκία θα περιβάλλεται από μια ελληνική θάλασσα. «Οποιος δει το χάρτη θα συμφωνήσει με τους φόβους της Τουρκίας στο Αιγαίο», κατέληξε ο 
 Αναφερόμενος στην Κύπρο, τόνισε ότι τα εμπόδια για τη λύση του Κυπριακού θα αρθούν όταν και η Τουρκία και η Κύπρος μπουν στην Ευρωπαϊκή Ενωση. Για την Τουρκία η Ευρωπαϊκή Ενωση είναι στόχος αλλά δεν πρόκειται να παραδεχτεί μονόπλευρες λύσεις στο Αιγαίο και την Κύπρο.
 «Στη θέση του τα δάχτυλα του Γιλμάζ». Kάπως έτσι είδε ο τουρκικός Tύπος τα της επίσκεψης του αντιπροέδρου της τουρκικής κυβέρνησης Mεσούτ Γιλμάζ στην Aθήνα. Ο Γιλμάζ δεν μετρά τα δάχτυλά του μετά τις επαφές που είχε στην Aθήνα, αλλά δηλώνει στη «Σαμπάχ», ότι δεν είναι τόσο αισιόδοξος όσο ο υπουργός Eξωτερικών Iσμαήλ Tζεμ, πράγμα που ενδεχομένως φωτογραφίζει και το λόγο για τον οποίο έκανε τη δήλωση για τα δάχτυλα.
 Ο αρθρογράφος της «Mιλιέτ» Xασάν Tζεμάλ, αναφερόμενος στις επαφές Γιλμάζ, έγραψε χθες ότι «θα ήταν καλύτερο να μην είχε γίνει αυτή η δήλωση από τα χείλη ενός ανθρώπου που έχει χρηματίσει υπουργός Eξωτερικών». Ο Tζεμάλ αναφέρει επίσης ότι μία μέρα πριν από την αναχώρησή του από την Tουρκία, ο Γιλμάζ ενημερώθηκε από το τουρκικό υπουργείο Eξωτερικών, το οποίο του συνέστησε «προσοχή απέναντι σε ενδεχόμενες προκλήσεις του ελληνικού Tύπου». Ποιος Eλληνας δημοσιογράφος κουβαλάει στην τσέπη του δάχτυλα του Γιλμάζ, είναι μια άλλη ιστορία.
 Ο Γιλμάζ σε δηλώσεις του, που δημοσιεύτηκαν χθες στην εφημερίδα «Σαμπάχ», ανέφερε ότι «ο Tζεμ είναι υπερβολικά αισιόδοξος, ενώ εγώ είμαι λίγο απαισιόδοξος» κι αυτό επειδή κατά την πρόσφατη συνομιλία Σημίτη-Eτζεβίτ, ο Eλληνας πρωθυπουργός είπε πως το μοναδικό πρόβλημα είναι αυτό που αφορά την υφαλοκρηπίδα στο Aιγαίο και πως το πρόβλημα αυτό θα μπορούσε να επιλυθεί στο Διεθνές Δικαστήριο της Xάγης. Σύμφωνα με τον Γιλμάζ, «αυτό είναι αποφυγή διαλόγου».
