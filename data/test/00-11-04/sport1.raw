«Πάμε για τη νίκη, ώστε να κρατηθούμε στην κορυφή», είπαν χθες στους ποδοσφαιριστές τους ο Γιάννης Μαντζουράκης και ο Γιάννης Παθιακάκης εν όψει του ντέρμπι απόψε (7 μ.μ. Supersport) στο ΟΑΚΑ Ολυμπιακού-ΑΕΚ. Ο μεν Μαντζουράκης έριξε το...μπαλάκι στους «ερυθρόλευκους», λέγοντας ότι «έχετε την εμπειρία, την κλάση και τη μεγάλη αξία, για να πάρετε τους τρεις πόντους», ενώ την ίδια ώρα ο Παθιακάκης ποντάρει στο δίδυμο Τσάρτα-Νικολαΐδη για να κάνει τη ζημιά στον Ολυμπιακό.
 Ο προπονητής της πειραϊκής ομάδας θα αποφασίσει λίγη ώρα πριν από το παιχνίδι για την ενδεκάδα, καθώς βρίσκεται σε δίλημμα, τόσο για μία θέση στην επίθεση, όσο και στην άμυνα, ενώ χθες αργά το βράδυ είχε τετ α τετ με τους Γιαννακόπουλο, Κόντη που επέστρεψαν από την Εθνική Ενόπλων. Στην ΑΕΚ είναι πιο ξεκάθαρα τα πράγματα. Ο Παθιακάκης θα χρησιμοποιήσει την ενδεκάδα των νικηφόρων αγώνων με τη Χερφόλγκε και τον Ιωνικό (με τον Λάκη, δηλαδή, στην αρχική σύνθεση αντί του Πέτκοφ), ενώ περίμενε χθες βράδυ στο ξενοδοχείο τους Τσάρτα, Καψή, Δέλλα από την Κύπρο για να διαπιστώσει σε τι κατάσταση βρίσκονται εν όψει του αγώνα με τον Ολυμπιακό. 
 Οι «ερυθρόλευκοι» θα έχουν απόψε στο πλευρό τους περίπου 30.000 οπαδούς, ενώ θα βρεθούν στο ΟΑΚΑ και περίπου 5.000 οργανωμένοι φίλοι της ΑΕΚ, αλλά και μεμονωμένοι κιτρινόμαυροι οπαδοί.
