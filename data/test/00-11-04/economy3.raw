 Σε προσωρινό πάγωμα των εισαγωγών νέων εταιρειών στη Σοφοκλέους ενδέχεται να οδηγηθούν, σύμφωνα με όλες τις ενδείξεις, οι ανάδοχοι, μετά την αποτυχία κάλυψης των δημόσιων εγγραφών για την εισαγωγή της εταιρείας «Δρομέας».
 Η έκδοση της γνωστής επιπλοβιομηχανίας που ζητούσε από την αγορά 8, 4 δισ. δρχ. δεν κατέστη εφικτό να καλυφθεί εξ ολοκλήρου, καθώς το ενδιαφέρον του επενδυτικού κοινού, αλλά και των θεσμικών χαρτοφυλακίων, απεδείχθη εξαιρετικά μειωμένο. Μέχρι αργά χθες το μεσημέρι οι πληροφορίες μιλούσαν για κάλυψη μικρότερη του 70% και μικρό αριθμό αιτήσεων από τους ιδιώτες επενδυτές. Ωστόσο, η απαραίτητη διασπορά των 2.000 αιτήσεων επιτεύχθη και πλέον η Eurobank θα αναλάβει να καλύψει το υπόλοιπο 30%, ώστε να προχωρήσει η εισαγωγή της εταιρείας.
 Το «καμπανάκι» χτύπησε πλέον για τα καλά στα αυτιά των τραπεζών και των υπόλοιπων εταιρειών που αναλαμβάνουν να φέρουν εις πέρας τις εισαγωγές νέων εταιρειών στη Σοφοκλέους. Ολοι λίγο - πολύ περίμεναν ότι η δημόσια εγγραφή της Δρομέας θα αντιμετώπιζε προβλήματα λόγω της αρνητικής ψυχολογίας στη χρηματιστηριακή αγορά που αποτυπώνεται εύγλωττα στην απροθυμία θεσμικών και ιδιωτών επενδυτών να αγοράσουν ακόμη και μετοχές ποιοτικών εταιρειών, όπως στη συγκεκριμένη περίπτωση. Διατηρούσαν την ελπίδα ωστόσο ότι με λίγη... τεχνική βοήθεια από τα θεσμικά χαρτοφυλάκια της αγοράς, η έκδοση θα καλυπτόταν οριακά και θα αποφεύγονταν οι αναταράξεις στην αγορά.
 Οι εξελίξεις, ωστόσο, τους διέψευσαν, και τώρα όπως δηλώνουν τα ίδια τα στελέχη εταιρειών που αναλαμβάνουν αναδοχές, «το πιθανότερο είναι ότι οι νέες εισαγωγές οδεύουν για προσωρινό "πάγωμα" μέχρι να ξεκαθαρίσει το τοπίο σε επίπεδο ρευστότητας και επενδυτικής ψυχολογίας». Θεωρείται πλέον εξαιρετικά παρακινδυνευμένο από τους αναδόχους, αλλά και από τις ίδιες τις υπό εισαγωγή εταιρείες να προωθήσουν δημόσιες εγγραφές, καθώς οι δυνατότητες κάλυψης των εκδόσεων είναι εξαιρετικά περιορισμένες.
 Γεγονός είναι πάντως ότι μέσα στο Σαββατοκύριακο και τις πρώτες ημέρες της ερχόμενης εβδομάδας οι μεγάλοι ανάδοχοι που αναμένεται να εντατικοποιήσουν τις άτυπες συσκέψεις τους, ώστε να επανακαθορίσουν τη στρατηγική τους, θα περάσουν δύσκολες ώρες. Οπως τόνιζε χθες στην «Ε» διοικητικό στέλεχος τραπεζικού ομίλου, «θα πρέπει από εδώ και πέρα να θεωρούμε δεδομένο ότι οι αποτιμήσεις των περισσότερων προς εισαγωγή εταιρειών να αναπροσαρμοστούν και να φθάσουν σε μονοψήφιους πολλαπλασιαστές κερδών, ώστε οι νέες μετοχές να γίνουν ελκυστικές πρώτα για τους θεσμικούς και σιγά σιγά και για τους μικροεπενδυτές. Τα p/e θα κυμαίνονται μεταξύ 8 και 13, και μόνο σε πολύ ειδικές περιπτώσεις εταιρειών με μεγάλη ανάπτυξη μπορεί να φθάνουν το 15».
 Ομως η αναπροσαρμογή των αποτιμήσεων εκ μέρους των αναδόχων θα επιφέρει αναγκαστικές διαφοροποιήσεις και στα ενημερωτικά δελτία, τα οποία είτε προετοιμάζονται τώρα, είτε έχουν ήδη κατατεθεί. Και τούτο διότι οι επιχειρήσεις θα πρέπει να προσαρμόσουν τώρα στη βάση των νέων δεδομένων τα ποσά των κεφαλαίων που επιδιώκουν να αντλήσουν, μειώνοντάς τα σημαντικά. Και αν δεν θέλουν να το πράξουν αυτό, τότε εκ των πραγμάτων θα επιδιώξουν την όσο το δυνατόν μεγαλύτερη καθυστέρηση της εισαγωγής τους, έως ότου βελτιωθεί η κατάσταση.
 Το ερώτημα που αναμένει τώρα απάντηση είναι τι πρόκειται να συμβεί με τις νέες εισαγωγές που προγραμματίζονται ώς το τέλος του έτους. Από τις 279 συνολικά εταιρείες που έχουν καταθέσει αίτηση εισαγωγής στο ΧΑΑ, έχουν ήδη αρχίσει να εξετάζονται ταυτόχρονα 19 φάκελοι από διάφορες κατηγορίες, με στόχο αρκετές από αυτές τις επιχειρήσεις να εισαχθούν μέχρι το τέλος του έτους στο ΧΑΑ. Κάποιες εταιρείες που έχουν ήδη λάβει τη σχετική έγκριση από τις αρχές, πάντως, όπως λ.χ. η CPI, στην οποία ανάδοχος είναι η Telesis, θα προχωρήσουν κανονικά στη διαδικασία των δημόσιων εγγραφών (8-10 Νοεμβρίου).
 H τιμή εισαγωγής, από 2.000 δρχ. που διαμορφωνόταν περίπου, αναπροσαρμόζεται στα επίπεδα την 1.700 δρχ. και το p/e από περίπου 17, στα επίπεδα των 10-12.
