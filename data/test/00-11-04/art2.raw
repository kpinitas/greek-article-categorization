 Τοπία μη τοπία σε έναν άχρονο χρόνο. Οχι, δεν είναι το αποτέλεσμα ενός ποιητικού οίστρου, αλλά αυτό της δουλειάς του Χρήστου Κεχαγιόγλου. Τα ιδιαίτερα τοπία του δεν κατατάσσονται στην τοπιογραφία κι αν και είναι τοπία ζωγραφισμένα με μία αφ' υψηλού ματιά, δεν είναι υπαρκτά και δεν είναι μόνον τοπία. Το ίδιο συμβαίνει και ως προς τη σχέση τους με το χρόνο. Οι εικόνες του ζωγράφου δίνουν μία αίσθηση χρονικής ροής αλλά την ίδια στιγμή δεν επιτρέπουν στο θεατή να εντοπίσει το χρόνο τους.
 Ολο αυτό το παιχνίδι των οπτικών ψευδαισθήσεων, επανέρχεται με μία νέα σειρά έργων τις «Εσωτερικές Πτήσεις» που Eκτίθενται στην γκαλερί Ζουμπουλάκη.
 Οι «Εσωτερικές Πτήσεις» (ακρυλικά, μολύβια και κολάζ μιας ιδιότυπης τεχνικής που δανείζεται στοιχεία από την τεχνική του «φρέσκο») αποτελούν φυσικά μία συνέχεια της ενότητας «Πτήσεις» που, με την ιδιότητα ενός είδους αρχείου εσωτερικών ανασκοπήσεων, απασχολούν διαρκώς το ζωγράφο. Την ίδια συνέχεια αντιλαμβάνεται και ο θεατής που έχει την αίσθηση ότι η ματιά του ίπταται ανεμπόδιστη πάνω από τον κόσμο του Κεχαγιόγλου, έναν κόσμο μικρό σε διάσταση και αχανή σε πλάτος. Εναν κόσμο που έχει μία πολύπλοκη παιδικότητα και μια τακτοποιημένη αταξία. Που βασίζει την ύπαρξή του σ'αυτές τις συνεχείς αντιθέσεις, παίζοντας αδιάκοπα με το βλέμμα.
 Δεν είναι τυχαίο ότι ακόμα και ο τίτλος της τελευταίας του δουλειάς είναι μία αντίφαση: εσωτερικές πτήσεις. 
 Δεν είναι επίσης τυχαίο ότι ο Κεχαγιόγλου δεν φοίτησε κατ' επιλογήν σε σχολή καλών τεχνών: τελείωσε πολιτικός μηχανικός στη Θεσσαλονίκη, σπούδασε κινηματογράφο στη Σχολή Χατζίκου, έκανε μεταπτυχιακές σπουδές φιλοσοφίας στο Παρίσι για τη σχέση κινηματογράφου και ζωγραφικής, ανέπτυξε στενές σχέσεις με την ομάδα «Cheap Art», γύρισε πειραματικές ταινίες και videο, και σήμερα εργάζεται στον τομέα της διαφήμισης ως σκηνοθέτης και art directοr.
 Με όλα αυτά διατήρησε την ελευθερία πραγματοποίησης πτήσεων απολύτως προσωπικών...
 «Ο τίτλος εμπεριέχει μία αντίφαση: το «εσωτερικές» αντιτίθεται με το «πτήσεις» που είναι μία κίνηση προς τα έξω. Πιστεύω ότι για να βρει κανείς λίγο καθαρό αέρα πρέπει να περάσει από ορισμένα εντελώς δικά του πράγματα. Να χωθεί σε μία προσωπική «κλεισούρα», να διερευνήσει το προσωπικό του αρχείο, με όλες αυτές τις αναμνήσεις και τις σκέψεις και μέσα από αυτή τη διαδικασία να βρει τα καύσιμα για να πετύχει αυτή την πτήση προς τα έξω».
 «Είναι μεν τοπία, αλλά τοπία που αντικατοπτρίζουν έναν ολόκληρο κόσμο ιδεών, αναμνήσεων, σκέψεων».
 -Φυσικά τα έργα αυτά δεν κατατάσσονται στην τοπιογραφία...
 «Ναι. Οταν βλέπει κανείς από κοντά αυτά τα έργα καταλαβαίνει ακόμα περισσότερο πόσο αποστασιοποιούνται από το τοπίο. Στην ουσία είναι πολύ αφηρημένα, με την έννοια που αφηρημένη είναι όλη η τέχνη, ακόμα κι η πιο παραστατική. Στη δουλειά μου υπάρχει αυτό το κομμάτι του αφηρημένου που προσπαθεί διαρκώς να βρει φόρμα σαν να έχει μία αγωνία να αναδυθεί σε αυτόν τον κόσμο τον καθ' ημάς. Κατά καιρούς αναδύεται έχοντας ενδυθεί κάποιες φόρμες». 
 «Είναι ένα παζλ που συμπληρώνεται. Κάθε έργο κρύβει για μένα και μία έκπληξη. Σχεδιάζω πολύ χαλαρά κάτι. Προτιμώ τα σχέδια πάνω στο τελάρο να είναι ελεύθερα και να μου αφήνουν το περιθώριο να σταθώ αρκετή ώρα απέναντι στο άσπρο τελάρο ώστε η εικόνα να αρχίσει να αναδύεται με έναν τρόπο μαγικό. Η διαδικασία αυτή είναι σχεδόν φωτογραφική χωρίς να υπάρχει φωτογραφική μηχανή. Ετσι εμφανίζονται αυτά τα τοπία που συνεχίζουν να χτίζονται όσο διαρκεί η ολόκλήρωση κάθε έργου».
 «Είναι εντελώς φανταστικά αν και μπορεί καμιά φορά να έχουν αναφορές σε πραγματικά τοπία. Χτίζονται από κομμάτια κι αποσπάσματα στην κυριολεξία. Με αυτή την έννοια έχει διαμορφωθεί στη δουλειά μου και μια ιδιόρρυθμη προοπτική, που η Αθηνά Σχινά την ονόμασε ενδοτροπική. Είναι μια προοπτική που γυρνάει προς τα μέσα δηλαδή. Νομίζω ότι ακολουθεί περισσότερο το βλέμμα. Προσπαθεί να αναπαραστήσει μία κίνηση του βλέμματος κι όπως περιπλανιέται το βλέμμα στο τελάρο να αντιμετωπίζει διάφορες προοπτικές, με την ίδια λογική που θα αντιμετώπιζε κι έναν πραγματικό χώρο ή ακόμα κι ένα χώρο μνήμης. Προσπαθεί να αναπαραστήσει δηλαδή τον τρόπο με τον οποίο θυμόμαστε ένα χώρο, με κάποια στοιχεία του να προβάλλουν κι άλλα να μένουν στην αφάνεια».
 «Μου έχει συμβεί πολλές φορές να βρίσκω τοπία που έχω ζωγραφίσει σε ταξίδια που κάνω. Αυτό το οικείο το 'χω διαπιστώσει κι εγώ σε διαφορετικούς ανθρώπους και μου έχει κάνει πολύ εντύπωση. Ενδεχομένως η δουλειά μου να είναι πολύ ελληνική στην ουσία της».
 -Επιπλέον έχει μία παιδικότητα χωρίς να είναι αφελής ή απλοϊκή.
 «Στο κομμάτι αυτό της παιδικότητας πειραματίζομαι πολλά χρόνια τώρα. Με την ίδια λογική της παράδοσης που δεν είναι εμφανής αλλά ενυπάρχει, ενυπάρχει στα έργα μου και η παιδικότητα, όχι με την ευκολία που έχει χρησιμοποιηθεί τελευταία, αλλά περισσότερο σαν μια ολόκληρη λογική απλοποίησης. Στόχος μου εδώ και χρόνια είναι αυτή η συνεχής απλοποίηση. Πρέπει βέβαια κανείς να καταφέρνει να απλοποιεί προϋποθέτοντας την τρομακτική πολυπλοκότητα που έχει η ζωή μας. Κι αυτό εικαστικά είναι μια περίτεχνη επιχείρηση».
 -Με τις «πτήσεις» τι σχέση είχατε ως παιδί; 
 «Πολύ καλή. Δεν έγινα πιλότος βέβαια αλλά τις αγαπούσα πολύ».
 -Την εποχή που η παραστατική ζωγραφική είναι ακόμα «ενοχοποιημένη», εσείς κάνετε παραστατική...
 «Κάθε ζωγραφική είναι εν τέλει παραστατική», είχε πει ο Ματίς. Η ζωγραφική είναι παραστατική και ταυτόχρονα αφηρημένη. Το πόσο παίζει κανείς με αυτή την αφαίρεση έχει να κάνει περισσότερο με το εικαστικό αποτέλεσμα που αποζητά. Αυτό που κυρίως απασχολεί ένα ζωγράφο δεν είναι το πόσο παραστατική είναι η δουλειά του αλλά η αποτελεσματικότητα και τα όπλα της αφαίρεσης. Στη δική μου δουλειά είναι πολλές οι αφαιρετικές παραδοχές. Ενδεχομένως στην ουσία της δηλαδή να είναι πιο αφαιρετική από ό,τι κάποια άλλη δουλειά τελείως αφηρημένη». 
 -Στην αγωνία των νέων καλλιτεχνών η αποενοχοποίηση του τελάρου θα ήταν μια κάποια λύση; 
 «Στην οποιαδήποτε αγωνία, λύση είναι για μένα η παράδοση.
 Οταν επιστρέφει κανείς, βρίσκει πράγματα για να γλιτώνει λίγο από τη μοναξιά του, μοναξιά που άλλοτε βέβαια είναι χρήσιμη αλλά άλλοτε κατατρέχει τον καλλιτέχνη. Πιστεύω ότι δεν χρειάζεται να κάνει κανείς τη μοναξιά του σημαία. Μπορούμε πότε πότε να επανερχόμαστε σε κάποια πράγματα που δίνουν λύσεις και να συνεχίσουμε να δουλεύουμε πάνω σε αυτά, γιατί από εκεί προκύπτουν θέματα πιο ζωντανά. Είναι καλύτερο από το να βουτάμε κατευθείαν στα βαθιά. Στα βαθιά πρέπει να φτάσει κανείς ούτως ή άλλως. Καλύτερα όμως να φτάσει σταδιακά». 
 -Οταν βλέπετε ένα έργο σας, η ματιά σας που είναι εκ των πραγμάτων αφ' ψηλού. είναι αυτή του δημιουργού του σύμπαντος που έχετε ζωγραφίσει ή του μοναχικού παρατηρητή; 
 «Είναι μια ματιά-δωρεά. Μας έχει δοθεί η δυνατότητα μέσω της συνείδησης να κρατάμε μια απόσταση από τα πράγματα, να τα εκλογικεύουμε και να τα βάζουμε σε μία σειρά. Αυτή λοιπόν η ματιά δεν ανήκει σε δημιουργό. Είναι όμως δωρεά το να μπορείς να τραβιέσαι από τον εαυτό σου και τον κόσμο και να έχεις μια θέα όλου αυτού του πανζουρλισμού που υπάρχει γύρω μας, αποκτώντας σιγά σιγά μια εσωτερική γαλήνη».
