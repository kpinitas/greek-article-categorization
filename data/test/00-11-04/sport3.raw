 Η ΑΕΚ αποκαλύπτει απόψε τις πραγματικές δυνατότητές της στο πρώτο σοβαρό τεστ της χρονιάς, όπως είναι εξ ορισμού το παραδοσιακό ντέρμπι με τον Ολυμπιακό. Προηγήθηκε ένα σχετικά χαλαρό πρόγραμμα, με Ηρακλή, Αθηναϊκό, Εθνικό Αστέρα, Ιωνικό και ενδιάμεσα τρεις ευρωπαϊκές αναμετρήσεις με αντιπάλους χαμηλού επιπέδου (Βάσας, Χερφόλγκε). 
 Είναι ίσως η πρώτη φορά τα τελευταία χρόνια που η ΑΕΚ κατεβαίνει σ' ένα εκτός έδρας ντέρμπι με τόση σιγουριά και αυτοπεποίθηση. Αισιοδοξία που πηγάζει από την ικανότητα που έχει επιδείξει ώς τώρα το αξεπέραστο δίδυμο Τσάρτα - Νικολαΐδη να «τρυπά» με αξιοθαύμαστο τρόπο την αντίπαλη άμυνα, αλλά και από δηλώσεις στις αρχές της εβδομάδας του Γιάννη Παθιακάκη («η ΑΕΚ πάει για νίκη, ο Ολυμπιακός δεν είναι καλύτερη ομάδα από εμάς»), και του Μιχάλη Κασάπη στον «ΑΘΛΟ»: «Να αποδείξουμε ότι εμείς έχουμε καλύτερη ομάδα και ότι δεν είναι τυχαίο να κερδίζουμε κάθε χρόνο τον Ολυμπιακό».
 Η ισχυρή παράδοση της ΑΕΚ περιορίζεται στα εντός έδρας παιχνίδια. Στο σπίτι του Ολυμπιακού την τελευταία 10ετία, η ΑΕΚ έχει κάνει δύο «διπλά» (σε αγώνες πρωταθλήματος). Το Νοέμβριο του '94 πέτυχε το γκολ της νίκης ο Κετσπάγια στο Καραϊσκάκη το Σεπτέμβριο του του 1997 με το Ντουμιτρίου στον πάγκο, εκτέλεσε τον Θρύλο λίγα λεπτά μετά την είσοδό του στον αγώνα ο Ντέμης Νικολαΐδης. 
 «Να γίνει ένα καλό παιχνίδι. Και πάνω απ' όλα ήρεμο και από τις δύο πλευρές. Να κερδίσει το ποδόσφαιρο», δήλωσε χθες ο Παθιακάκης. Οταν ρωτήθηκε ποιο εκτιμά ότι είναι το όπλο των παικτών της ΑΕΚ, απάντησε χωρίς περιστροφές: «Το μεγάλο όπλο είναι η θέληση και το πάθος όλων των παικτών για τη νίκη! »
 Το θετικό για την ΑΕΚ είναι ότι πάει στο ντέρμπι απαλλαγμένη από κάθε σκέψη που να αφορά την Ευρώπη, από τη στιγμή που ο επαναληπτικός αγώνας της Τρίτης στην έδρα της Χερφόλγκε έχει μετατραπεί σε τυπική διαδικασία, περισσότερο ματς ρουτίνας. 
 Ο Γιάννης Παθιακάκης δεν προτίθεται να διαφοροποιήσει την ενδεκάδα που κέρδισε Χερφόλγκε και Ιωνικό με συνολικό σκορ 7-0. Μάλλον εγκαταλείπει την ιδέα να χωρέσει στην ομάδα και το Λάκη και Πετκόφ, διότι σ' αυτή την περίπτωση θα πρέπει να κρατήσει στον πάγκο τον Ρουίς και αυτομάτως αποδυναμώνεται επιθετικά η ΑΕΚ. 
 Το ερώτημα λοιπόν είναι, Λάκης ή Πετκόφ; Αν κρίνουμε από τη δήλωσή του στη συνέντευξη Τύπου ότι «με τον Λάκη η ΑΕΚ είναι πιο γρήγορη ομάδα», το πιθανότερο είναι να κρατήσει στο δεξί άκρο τον 24χρονο ποδοσφαιριστή και τον Βούλγαρο χαφ στον πάγκο. Υπάρχει μια σημαντική λεπτομέρεια σ' αυτό το σημείο: ο Θοδωρής Ζαγοράκης έχει πείσει τον προπονητή του ότι είναι πιο χρήσιμος ως ανασταλτικός στη μεσαία γραμμή, δίπλα στον Ακη Ζήκο. Ο Παθιακάκης εκτιμά ότι το δίδυμο Ζήκου - Ζαγοράκη είναι ό,τι καλύτερο για την ΑΕΚ στην αναχαίτιση των αντίπαλων επιθετικών προσπαθειών. Πρακτικά αυτό σημαίνει ότι σκοπεύει να καθιερώσει στη δεξιά πλευρά της άμυνας τον Λάκη. 
 Μ' αυτά και μ' αυτά η ΑΕΚ αναμένεται να εμφανιστεί με τους Ατματσίδη, Λάκη, Κασάπη, Καψή, Φερούζεμ, Ζαγοράκη, Ζήκο, Νάβας, Τσάρτα, Ρουίς, Νικολαΐδη.
 Οι Τσάρτας, Καψής, Δέλλας αναμένονταν χθες βράδυ να επιστρέψουν από την Κύπρο και θα πήγαιναν κατευθείαν στο ξενοδοχείο που έχει καταλύσει η ομάδα. Χθες το απόγευμα η ΑΕΚ παρέλαβε άλλα 2.000 εισιτήρια από τον Ολυμπιακό (των 4.000 δρχ) και τα περισσότερα απ' αυτά δόθηκαν στους συνδέσμους.
