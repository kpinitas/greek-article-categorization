 Aπολύτως αρνητική παραμένει η στάση του Ραούφ Ντενκτάς στις εκ του σύνεγγυς συνομιλίες, ο οποίος επαναφέρει με επιμονή το θέμα της ένταξης της Κύπρου στην Ε.Ε. Διπλωματικές πηγές στη Γενεύη αναφέρουν ότι ο Ραούφ Ντενκτάς έθεσε με εκβιαστικό τρόπο στον ειδικό αντιπρόσωπο του γενικού γραμματέα των Ηνωμένων Εθνών στο Κυπριακό, Αλβαρο ντε Σότο, ότι τυχόν άμεση διασύνδεση των συνομιλιών με την Ε.Ε. θα «σκοτώσει την πρωτοβουλία». Η αποτελμάτωση των συνομιλιών οφείλεται στη σκλήρυνση της τουρκικής θέσης, ως αντίδραση στην επιμονή της Ελλάδας στην περίληψη του Κυπριακού στο κείμενο της εταιρικής σχέσης Τουρκίας - E.E.
 Ο Nτενκτάς θέτει το αίτημα για αποσύνδεση της E.E. από το Κυπριακό κατά τρόπο απόλυτο και επιτακτικό, και προειδοποιεί πως στην περίπτωση που δεν εισακουστεί η τουρκική θέση οι συνέπειες θα είναι αντίστοιχες με την απόφαση του Λουξεμβούργου, κατά την οποία αποκλείστηκε η Τουρκία από την Ε.Ε.
 Ο Nτενκτάς επαναλαμβάνει το επιχείρημα ότι η ένταξη της Κύπρου στην Ε.Ε. ισοδυναμεί με Ενωση της Κύπρου με την Ελλάδα και ότι αυτό αποτελεί ένα «τέχνασμα» των Ελλήνων για κατάργηση των τουρκικών εγγυήσεων, κάτι που η Τουρκία δεν πρόκειται να αποδεχτεί ποτέ. Χθες ανακοινώθηκε ότι ο γενικός γραμματέας των Ηνωμένων Εθνών θα βρίσκεται στη Γενεύη στις 8 Νοεμβρίου και ότι θα διαθέσει όλο το χρόνο του στις συνομιλίες για το Κυπριακό. Η ελληνοκυπριακή πλευρά προσδοκεί σε μια θεαματική κίνηση από το γενικό γραμματέα, προκειμένου να δοθεί νέα πνοή στο διάλογο.
 Στο μεταξύ, στις εκ του σύνεγγυς συνομιλίες τα πράγματα δεν εξελίσσονται καθόλου ικανοποιητικά για την ελληνοκυπριακή πλευρά, αφού το περιεχόμενο των άτυπων εγγράφων που άρχισε να παραδίδει ο Αλβαρο ντε Σότο είναι πολύ χειρότερο από τα προηγούμενα.
 Χθες συζητήθηκε το θέμα των εξουσιών της κεντρικής και των περιφερειακών κυβερνήσεων. Ο κ. ντε Σότο ανέγνωσε στην ελληνοκυπριακή αντιπροσωπεία άτυπο έγγραφο, το οποίο αναφέρεται στο πιο πάνω θέμα. Το περιεχόμενο του εγγράφου κρίθηκε από τον πρόεδρο Κληρίδη ως απαράδεκτο και αρνήθηκε να το παραλάβει.
 Η ελληνοκυπριακή αντιπροσωπεία κατέθεσε στις διαπραγματεύσεις έγγραφο-απάντηση στο άτυπο έγγραφο για το εδαφικό.
