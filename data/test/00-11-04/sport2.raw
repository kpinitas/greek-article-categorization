 Στον... κυκλώνα των ντέρμπι, που θα διαρκέσει ως τα μέσα του μήνα, μπαίνει από σήμερα ο Ολυμπιακός. Ο Γιάννης Μαντζουράκης και οι ποδοσφαιριστές της πειραϊκής ομάδας θέλουν να βγουν όχι μόνο αλώβητοι, αλλά και ενισχυμένοι από τα τρία προσεχή παιχνίδια (ΑΕΚ, Λιόν, ΠΑΟ), τα οποία μπορούν να αλλάξουν την -έως σήμερα- εικόνα του Ολυμπιακού. «Παίζουμε τη μισή χρονιά σε δέκα μέρες» έλεγαν χθες στου Ρέντη οι «ερυθρόλευκοι», οι οποίοι παρουσιάζονται λίγες ώρες πριν από το ντέρμπι με την ΑΕΚ παθιασμένοι και αποφασισμένοι να φτάσουν στη νίκη που θα τους επιτρέψει να παραμείνουν στην κορυφή της βαθμολογίας του ελληνικού πρωταθλήματος, αλλά και να αναχωρήσουν με καλή ψυχολογία για τη Γαλλία και τον κρίσιμο αγώνα την Τρίτη με τη Λιόν.
 «Οι ποδοσφαιριστές ξέρουν τι πρέπει να κάνουν στο γήπεδο και έχουν αποδείξει και στο παρελθόν ότι μπορούν να τα κερδίσουν αυτά τα παιχνίδια», είπε χθες ο Γιάννης Μαντζουράκης, ο οποίος θα καθίσει σήμερα στον πάγκο του Ολυμπιακού για πρώτη φορά σε ντέρμπι μεταξύ των τριών μεγάλων του κέντρου. Ο 52χρονος προπονητής προσπάθησε από τις αρχές της εβδομάδας να τονώσει το ηθικό των ποδοσφαιριστών, αλλά και να τους φέρει προ των ευθυνών τους και τόνισε ότι «όλα είναι στο χέρι σας για τη νίκη και από εσάς εξαρτάται να πάμε με άλλον αέρα στη Γαλλία και να κρατήσετε πρώτο τον Ολυμπιακό».
 Ο «ερυθρόλευκος» τεχνικός επεδίωξε επίσης να κρατήσει κλειστά τα χαρτιά του για την ενδεκάδα του αγώνα με την ΑΕΚ, δοκίμασε αρκετά σχήματα όλη την εβδομάδα σε επίθεση και άμυνα και (ίσως) ετοιμάζει εκπλήξεις σήμερα στον Γιάννη Παθιακάκη. Ο Ολυμπιακός, πάντως, το πιθανότερο είναι να ακολουθήσει το σύστημα 4-4-2 και να ξεκινήσει σήμερα τον αγώνα με τους Ελευθερόπουλο, Μαυρογενίδη, Αμανατίδη, Πατσατζόγλου, Γεωργάτο, Ζε Ελίας, Τζόρτζεβιτς, Νινιάδη, Γιαννακόπουλο, Τζιοβάνι, Οφορίκουε, αλλά ο Μαντζουράκης σκέφτεται και άλλα πράγματα. Οπως να αρχίσει με επιθετικό δίδυμο τους Αλεξανδρή-Οφορίκουε ή Τζιοβάνι-Αλβες, αλλά και να χωρέσει στην άμυνα τον Κόντη ή να χρησιμοποιήσει στη δεξιά πλευρά για ακόμα μία φορά τον Λουτσιάνο. Ο «Ρουμάνος» προπονητής περίμενε χθες αργά το βράδυ στο ξενοδοχείο τους Γιαννακόπουλο, Κόντη από την Κύπρο για να μιλήσει μαζί τους και να αποφασίσει αν θα τους χρησιμοποιήσει. 
 Ο Ολυμπιακός, πάντως, θα έχει στο πλευρό του περίπου 30.000 «ερυθρόλευκους» οπαδούς, οι οποίοι περιμένουν την πρώτη νίκη φέτος σε ντέρμπι.
 *Τον αγώνα Μονακό-Λιόν παρακολούθησαν χθες βράδυ από το συνδρομητικό κανάλι ο Γιάννης Μαντζουράκης και οι ποδοσφαιριστές του Ολυμπιακού στο ξενοδοχείο όπου έχει καταλύσει η αποστολή της πειραϊκής ομάδας. Στο μεταξύ, η πειραϊκή ΠΑΕ έχει ήδη κάνει κρατήσεις για 1.400 εισιτήρια από τα 1.700 που θα παραλάβει αύριο το απόγευμα στη Γαλλία. Στο ΟΑΚΑ θα βρεθεί απόψε ο βοηθός του προπονητή της Λιόν Ζακ Σαντινί, ο Αλέν Ολιό.
 *«Δεν έχουμε δεχτεί επίσημη πρόταση για κάποιον ποδοσφαιριστή μας και όλα αυτά που λέγονται και γράφονται είναι παραμύθια», δήλωσε χθες στην «Ε» ο διευθύνων σύμβουλος της ΠΑΕ Ολυμπιακός Γιώργος Λούβαρης και αφορούν τόσο τον Πατσατζόγλου όσο και τον Χούτο.
