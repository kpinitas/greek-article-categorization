 Συμφιλιωτικούς τόνους υιοθέτησαν χθες Ισραηλινοί και Παλαιστίνιοι, καθώς η Παρασκευή ήταν η πιο κρίσιμη μέρα για την εφαρμογή της εκεχειρίας που συμφωνήθηκε αλλά δεν ανακοινώθηκε, καθώς μεσολάβησαν οι βομβιστικές επιθέσεις της Πέμπτης και ακολούθησαν ανταλλαγές πυρών μεταξύ Ισραηλινών και Παλαιστινίων όλη τη νύχτα.
 «Θα διατηρήσουμε τις προσπάθειές μας για ειρήνη και θα αφιερώσουμε όλη μας τη δύναμη σ' αυτό. Είμαστε αρκετά δυνατοί για να σταθούμε και στα δύο μέτωπα: Tη μάχη για την ειρήνη και τον αγώνα εναντίον της βίας και της τρομοκρατίας», δήλωσε ο Ισραηλινός πρωθυπουργός Εχούντ Μπάρακ. Ισραηλινοί και Παλαιστίνιοι πήραν μέτρα χθες για την εκτόνωση της βίας. Τα ισραηλινά άρματα αποσύρθηκαν από τις παλαιστινιακές πόλεις και η παλαιστινιακή αστυνομία εμπόδισε νεαρούς να συνεχίσουν να πετούν πέτρες χθες. Ο ανώτατος σύμβουλος του Μπάρακ Ντάνι Γιατόμ, δήλωσε ότι μολονότι συνεχίζονται τα πυρά και οι Παλαιστίνιοι δεν πέτυχαν να εφαρμόσουν αμέσως την εκεχειρία που συμφωνήθηκε την Πέμπτη, η παλαιστινιακή πλευρά προσπαθεί να εξομαλύνει την κατάσταση. Ο Ναμπίλ Αμπουτρντενέχ, σύμβουλος του Γιάσερ Αραφάτ, δήλωσε ότι «οι επόμενες 48 ώρες είναι δοκιμασία για την ισραηλινή κυβέρνηση ως προς την εφαρμογή της συμφωνίας». Η Παρασκευή θεωρείται κρίσιμη μέρα, γιατί συνήθως μετά τις απογευματινές προσευχές των Μουσουλμάνων ακολουθούν ταραχές.
 Χθες, το Ισραήλ τέθηκε ολόκληρο σε επιφυλακή ακριβώς για να αποφευχθούν βίαια επεισόδια. Στην Ιερουσαλήμ, η αστυνομία εμπόδισε Παλαιστινίους κάτω των 45 ετών να προσευχηθούν στο ιερό του Χαρμ Ας Σερίφ, στην πλατεία των Τεμενών. Επεισόδια σημειώθηκαν στη Χεβρώνα, αλλά δεν αναφέρθηκαν τραυματισμοί. Στην Ιερουσαλήμ η αστυνομία κνητοποίησε μεγάλες δυνάμεις, αλλά και σε όλες τις πόλεις εμφανέστατη ήταν η αστυνομική παρουσία σε στάσεις λεωφορείων, χώρους στάθμευσης και εισόδους αγορών. Ο Παλαιστίνιος υπουργός Διεθνούς Συνεργασίας Ναμπίλ Τσαάθ δήλωσε ότι και το Ισραήλ πρέπει να πάρει μέτρα για την αποκατάσταση της τάξης, όπως η άρση των αποκλεισμών, ο τερματισμός των πυροβολισμών και η αποχώρηση των στρατιωτικών δυνάμεων.
 Ο πνευματικός ηγέτης της οργάνωσης Χαμάς δήλωσε, πάντως, ότι τέτοια μέτρα δεν είναι αρκετά και ότι ειρηνευτική συμφωνία με το Ισραήλ μπορεί να επιτευχθεί μόνον όταν οι Ισραηλινοί επιστρέψουν στα σύνορα πριν από τον πόλεμο του '67. Ο Αχμέντ Γιασίν δήλωσε από τη Γάζα, πριν από την επίθεση στη δυτική Ιερουσαλήμ, ότι «όταν μιλώ για παλαιστινιακά εδάφη, αναφέρομαι στα εδάφη που έχουν καταληφθεί από το 1948, αλλά θα αποδεχόμασταν και μία ειρήνη με τους Ισραηλινούς εάν μας επέστρεφαν όλα τα εδάφη που κατελήφθησαν το 1967.
