 Σε αδιέξοδο παραμένει η κυβέρνηση στη Σερβία, αφού η ετερόκλιτη συμμαχία Σοσιαλιστών, Ενωμένης Αντιπολίτευσης και Σερβικού Κινήματος Ανανέωσης παραμένει διχασμένη γύρω από την αποχώρηση του διοικητή των μυστικών υπηρεσιών, στέλεχος της οποίας όμως άφησε να διαρρεύσει έκθεση για τη δολοφονία του δημοσιογράφου Σλάβκο Τσουρουβίγια, προκαλώντας έτσι νέο κύμα πιέσεων για την αποχώρηση του αρχηγού του.
 Ως αργά το βράδυ της Πέμπτης, οι τρεις πλευρές του κυβερνητικού συνασπισμού συνεδρίαζαν για δεύτερη φορά σε διάστημα 48 ωρών για να βρουν λύση, αλλά δεν τα κατάφεραν. Οι Σοσιαλιστές αντιστέκονται σθεναρά στην αντικατάσταση του Ράντε Μάρκοβιτς, την οποία οι άλλες δύο πλευρές θέτουν ως απαραίτητη προϋπόθεση για να λειτουργήσει σωστά, προς την κατεύθυνση των μεταρρυθμίσεων, η νέα προσωρινή κυβέρνηση. «Οι Σοσιαλιστές του Μιλόσεβιτς δεν θεωρούν δικαιολογημένο το αίτημά μας. Θα αποχωρήσουμε από μια κυβέρνηση που δεν λειτουργεί», δήλωσε χαρακτηριστικά ο αντιπρόεδρος της κυβέρνησης Σπάζογε Κρούνιτς. «Θα προσπαθήσουμε να βρούμε λύση στο θέμα τις επόμενες δύο τρεις ημέρες. Η κυβέρνηση δεν μπορεί να λειτουργήσει με τέτοια κατάσταση», είπε ο Κρούνιτς.
 Χθες, στέλεχος των μυστικών υπηρεσιών άφησε να διαρρεύσει έκθεση για τη δολοφονία του δημοσιογράφου Σλάβκο Τσουροβίγια, που ήταν από τους σφοδρούς επικριτές του Μιλόσεβιτς. Η έκθεση περιέχει πολλές λεπτομέρειες από τη σκηνή της δολοφονίας. Τόσες πολλές, που η σύντροφος του Τσουρουβίγια συγκλονίστηκε όταν τη διάβασε, γιατί ήταν μπροστά στην εκτέλεση του δημοσιογράφου και ένιωσε να ξαναζεί τον εφιάλτη. 
 Η έκθεση περιγράφει λεπτομερέστατα τις κινήσεις του ζευγαριού, στις 11 Απριλίου του 2000, έως λίγες μόλις στιγμές πριν καταρρεύσει ο δημοσιογράφος διάτρητος κυριολεκτικά από τις σφαίρες των δολοφόνων τους. «Οταν διάβασα το έγγραφο συγκλονίστηκα, γιατί διάβασα πράγματα που μόνο εγώ θα μπορούσα να ξέρω και δεν τα είπα σε κανένα», είπε η Μπράνκα Πρπα και πρόσθεσε: «Αποκαλύπτει τους μηχανισμούς ενός τερατώδους κράτους». Η έκθεση συνδέει έτσι για πρώτη φορά ευθέως τις μυστικές υπηρεσίες με τη δολοφονία του δημοσιογράφου, αλλά ουσιαστικά και με τόσες άλλες πολιτικές δολοφονίες αντιπάλων του Μιλόσεβιτς.
 Πάντως, ο νέος πρόεδρος της Γιουγκοσλαβίας συνεχίζει να βλέπει αυξανόμενη τη δημοτικότητά του, η οποία παρουσίασε άλμα της τάξεως του 12% φθάνοντας στο 87%, από την άνοδό του στην προεδρία. Το ποσοστό δημοτικότητας του Μιλόσεβιτς έχει πέσει τώρα στο 15%. Η δημοσκόπηση που έκανε η εταιρεία Μίντιουμ έδειξε ακόμα ότι το 64% των 1.200 ερωτηθέντων έχει «εξαιρετικά αρνητική» γνώμη για τον Μιλόσεβιτς. Στο Μαυροβούνιο, η ηγεσία της δημοκρατίας φέρεται από τον Τύπο αποφασισμένη να προχωρήσει, από τώρα έως τον Ιούνιο, σε δημοψήφισμα για την ανεξαρτησία.
