 Σημαντικές εξελίξεις και βελτιώσεις έχουν σημειωθεί τα τελευταία χρόνια στη διάγνωση, τη μετεγχειρητική αγωγή, τη διεγχειρητική εξέλιξη της εξωσωματικής κυκλοφορίας και την τεχνική των αναστομώσεων στις καρδιοχειρουργικές επεμβάσεις. Αποτέλεσμα της προόδου αυτής είναι η ελαχιστοποίηση του εγχειρητικού κινδύνου για τους ασθενείς.
 Τα παραπάνω επισήμανε στο 21ο Πανελλήνιο Συνέδριο της Ελληνικής Καρδιολογικής Εταιρείας ο διευθυντής του Β' Καρδιοχειρουργικού Τμήματος του Ωνασείου Καρδιοχειρουργικού Κέντρου, Αλκιβιάδης Μιχάλης, τονίζοντας ότι σε ασθενείς με σοβαρή στεφανιαία νόσο συνήθως προτιμάται η μέθοδος της παράκαμψης των στεφανιαίων αρτηριών.
 Παρ' όλες τις εξελίξεις, σημείωσε, εάν σήμερα τεθεί το ερώτημα κατά πόσο ένας χειρουργημένος άρρωστος που έχει υποβληθεί σε στεφανιαία παράκαμψη θα ζήσει περισσότερο και καλύτερα, η απάντηση σε αυτό το ερώτημα θα πρέπει να είναι πολύ προσεκτική.
 Εχει αποδειχθεί ότι τα πρώτα 7-8 χρόνια μετά την εγχείρηση, έχει εξασφαλισθεί στον άρρωστο μια καλύτερη δυνατή ποιότητα ζωής. Ομως, μετά τα πρώτα 7-8 χρόνια, ένας αριθμός χειρουργημένων αρρώστων έχει παρατηρηθεί ότι επανεμφανίζει σοβαρά συμπτώματα. Αυτό το φαινόμενο οφείλεται όχι τόσο στην εξέλιξη της αθηρωματικής νόσου των στεφανιαίων αρτηριών, αλλά στην εμφάνιση σοβαρών αποφρακτικών βλαβών στα φλεβικά μοσχεύματα.
 Οι έσω μαστικές αρτηρίες, τόνισε ο κ. Μιχάλης, λόγω των ξεχωριστών βιολογικών τους χαρακτηριστικών, που τις προφυλάσσουν από αθηρωμάτωση και σπασμό, αποτελούν τα ιδεώδη μοσχεύματα για τη χειρουργική αντιμετώπιση της στεφανιαίας νόσου.
 Το 80% των ασθενών, ύστερα από 15ετή παρακολούθηση, που έχουν υποβληθεί σε αορτοστεφανιαία παράκαμψη με έσω μαστικές αρτηρίες, δεν παρουσιάζουν συμπτώματα και δεν αντιμετωπίζουν τον κίνδυνο επαναεισαγωγής σε νοσοκομείο και επανεγχείρησης. Σήμερα, η χρησιμοποίηση της έσω μαστικής αρτηρίας θεωρείται ο κανόνας, ιδιαίτερα όταν πρόκειται να χειρουργηθούν άτομα νεαρής ηλικίας.
 Για τις κοιλιακές ταχυκαρδίες, που αποτελούν επείγον πρόβλημα της καρδιολογίας, μίλησε στο Συνέδριο ο καρδιολόγος επιμελητής Α' του «Ωνασείου» Ευθύμιος Λιβάνης. Οπως επισήμανε, το 90% των αιφνίδιων θανάτων οφείλεται σε κοιλιακή ταχυκαρδία-μαρμαρυγή.
 Η εξέλιξη μιας κοιλιακής ταχυκαρδίας σε αιφνίδιο θάνατο εξαρτάται σχεδόν αποκλειστικά από την υποκείμενη καρδιοπάθεια. Κοιλιακές ταχυκαρδίες που συμβαίνουν σε φυσιολογική καρδιά ονομάζονται ιδιοπαθείς κοιλιακές ταχυκαρδίες και είναι συνήθως καλής προγνώσεως.
 Η πιο δύσκολη στη διάγνωση ταχυκαρδία είναι η ταχυκαρδία της δυσπλασίας της δεξιάς κοιλίας, που είναι υπεύθυνη για το 20% των αιφνίδιων θανάτων σε ηλικία μικρότερη των 35 ετών.
 Για την έναρξη των οξέων ισχαιμικών επεισοδίων δεν παίζει ρόλο ο βαθμός της υπάρχουσας στενώσεως του αυλού της αρτηρίας, αλλά η σύσταση της αποφρακτικής πλάκας, η οποία χαρακτηρίζεται είτε ως σταθερή είτε ως ασταθής και επιρρεπής προς ρήξη, επισήμανε ο καρδιολόγος Ευστάθιος Ηλιοδρομίτης, υποδιευθυντής του «Ωνασείου».
 Οπως ανέφερε, τη δεκαετία του '70 θεωρούνταν ότι τα οξέα ισχαιμικά σύνδρομα οφείλονταν σε σημαντικές στενώσεις των στεφανιαίων αρτηριών, οι οποίες προοδευτικά προκαλούσαν την πλήρη απόφραξη του αυλού της αρτηρίας.
 Η εκτεταμένη εφαρμογή της στεφανιογραφίας κατά την επόμενη δεκαετία αποκάλυψε ότι ο μεγαλύτερος εχθρός των οξέων ισχαιμικών επεισοδίων ήταν η απόφραξη του αγγείου σε περιοχές που νωρίτερα δεν υπήρχαν ορατές βλάβες, ή οι βλάβες ήταν αιμοδυναμικά μη σημαντικές.
 H σύγχρονες άποψη της παθοφυσιολογίας των οξέων ισχαιμικών συνδρόμων είναι ότι το σημαντικό ρόλο παίζει η σύσταση της αποφρακτικής πλάκας.
 Σταθερές είναι οι πλάκες, οι οποίες καλύπτονται από ένα στρώμα ανθεκτικού και σταθερού συνδετικού ιστού, ο οποίος παρεμβάλλεται μεταξύ κυκλοφορούντος αίματος και λιπώδους πυρήνα. Οι ασταθείς πλάκες αποτελούνται από ένα λεπτό, ευένδοτο και εύθρυπτο κάλυμμα, το οποίο περιβάλλει τον πλούσιο σε λίπος και διηθημένο από μακροφάγα πυρήνα της βλάβης.
 Οι πλάκες αυτές είναι επιρρεπείς σε ρήξη, με αποτέλεσμα την άμεση προσκόλληση και συγκέντρωση των αιμοπεταλίων και την ενεργοποίηση του ιστικού παράγοντα VII, ο οποίος ενεργοποιεί το μηχανισμό της πήξεως.
 Σημαντικό ρόλο στη δημιουργία της ασταθούς αθηρωματικής και τη ρήξη της παίζει η φλεγμονή. Η τοπική παραγωγή των κυττοκινών, και μεταξύ αυτών των μεταλλοπρωτεασών, έχει αποτέλεσμα την καταστροφή της πλάκας και την ενεργοποίηση του μηχανισμού της ρήξεως.
 Τέλος, πρόσφατες μελέτες επισημαίνουν και το γενετικό παράγοντα στην έκβαση του αθηρωματικού ασθενούς και έχουν αποδείξει ότι διαφορετικοί γονότυποι του παράγοντα VII συμβάλλουν στην εμφάνιση ή τη μη εμφάνιση οξέος εμφράγματος μυοκαρδίου σε ασθενείς με σύμπλοκες αθηρωματικές βλάβες.
 Παράλληλα, σημείωσε ο κ. Ηλιοδρομίτης, αναγνωρίζονται και άλλοι, πλην των κλασικών παραγόντων κινδύνου, ως αιτία της αθηρωματώσεως, οι οποίοι συμβάλλουν στην εμφάνιση, την πρόοδο και την περιοδική έξαρση της στεφανιαίας νόσου.
