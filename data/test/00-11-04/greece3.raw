Tο μηχανοστάσιο του βυθισμένου στα νερά της Πάρου «Εξπρές Σαμίνα» ερεύνησαν και χθες, για τρίτη συνεχή μέρα, οι δύτες του ιδιωτικού σκάφους «Μαράκι», για να εντοπίσουν κάτι που θα έριχνε φως στις συνθήκες υπό τις οποίες προκλήθηκε το ναυάγιο.
 Tα θολά νερά -στο βυθό έχουν επικαθήσει μηχανόλαδα και μάζες πετρελαίου- δυσκολεύουν όμως το έργο των δυτών που προσπαθούν να δουν με ειδικούς δυνατούς φακούς στο σκοτεινό «στόκολο» του βυθισμένου σκαριού.
 Στις ενέργειές τους καθοδηγούνται από τη γέφυρα του σκάφους «Μαράκι», απ' όπου παρακολουθούνται με ειδικά μόνιτορ όσα καταγράφουν οι κάμερες στους χώρους του «Σαμίνα».
 Iδιαίτερα ερευνήθηκαν και χθες τα χειριστήρια των δύο μηχανών, τα οποία, όταν το πλοίο πλησιάζει σε λιμάνι και αρχίζουν οι χειρισμοί προσέγγισης, αναλαμβάνει ο καπετάνιος ο οποίος δίνει και τις εντολές στο μηχανοστάσιο.
 Γι' αυτό το λόγο οι δύτες έχουν σαφείς εντολές από τον εφέτη-ανακριτή κ. Καραδημητρίου, ο οποίος προΐσταται των ερευνών, να εντοπίσουν σε ποιου τον χειρισμό βρίσκονταν κατά την πρόσκρουση του πλοίου τα «χειριστήρια» του μηχανοστασίου.
 Ο κ. Καραδημητρίου μελετά μαζί με τους πραγματογνώμονες το ημερολόγιο του μηχανοστασίου, όπου βρίσκονται καταγραμμένοι όλοι οι χειρισμοί των μηχανικών από τον απόπλου του «Σαμίνα» στις 26 Σεπτεμβρίου από το λιμάνι του Πειραιά μέχρι το ναυάγιο στις «Πόρτες».
 Δεν βρίσκεται όμως πουθενά το ημερολόγιο της γέφυρας, παρά τις σχολαστικές έρευνες των δυτών με ειδική κάμερα.
 Στο σημαντικό αυτό στοιχείο εικάζεται ότι ίσως υπάρχει κάποια καταγραφή από τον αξιωματικό της βάρδιας που θα βοηθήσει τις έρευνες. Yπάρχουν υπόνοιες ότι το ημερολόγιο δεν βρίσκεται στη γέφυρα του «Σαμίνα», αλλά στα χέρια κάποιων στους οποίους το παρέδωσε μετά τη διάσωσή του ο πλοίαρχος Βασίλης Γιαννακής ή άλλος αξιωματικός.
 Φανερά εκνευρισμένος ήταν χθες ο ειδικός εφέτης-ανακριτής κ. Καραδημητρίου για την προβολή από τον τηλεοπτικό σταθμό «Αντέννα» της δραστηριότητας των δυτών όπως καταγράφονταν από τη γέφυρα του «Mαράκι». Στην εικόνα φαίνονταν το ένα από τα δύο ραντάρ του «Σαμίνα» σπασμένο και ριγμένο στο δάπεδο της γέφυρας, ενώ σε σχόλιο του συντάκτη ότι ίσως επρόκειτο για πιθανή δολιοφθορά από άγνωστους δύτες, ο κ. Καραδημητρίου απάντησε πως «αυτό οφείλεται στην «περιδίνηση» του νερού την ώρα που βυθιζόταν το πλοίο».
 Eρωτηματικά προκαλεί και η μίσθωση του καταδυτικού σκάφους «Μαράκι». Οι πληροφορίες θέλουν υπέρογκες τις ημερήσιες αμοιβές, του ιδιοκτήτη αλλά και του ιδιώτη δύτη κ. Λαμπράκου, ο οποίος, ενώ έχει καταδικαστεί για αξιόποινες πράξεις, «προσελήφθη» στις έρευνες. Και αυτά ενώ το ελληνικό δημόσιο θα μπορούσε να «μισθώσει» με πολύ λιγότερα χρήματα το ειδικό βαθυσκάφος «ΘΕΤΙΣ» του Eθνικού Κέντρου Θαλασσίων Ερευνών. Πρόσωπο Δημοσίου Δικαίου, το Kέντρο ανήκει στο Κράτος, το οποίο όμως για άγνωστους λόγους χρησιμοποιεί ιδιωτικά μέσα στις έρευνες του ναυαγίου.
