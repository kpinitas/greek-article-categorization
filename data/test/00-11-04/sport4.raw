 Να και μια φορά που το ντέρμπι των «αιωνίων αντιπάλων» ξεκινάει με καλούς οιωνούς! Παναθηναϊκός και Ολυμπιακός συμμάχησαν (!), κατά τη διάρκεια της σύσκεψης που έγινε για τη λήψη μέτρων στο ντέρμπι της 6ης αγωνιστικής, ζητώντας από την ΕΠΑΕ να αγνοήσει την οδηγία της Aστυνομίας να μη δίνονται εισιτήρια στη φιλοξενούμενη ομάδα. Η συμμαχία έπιασε τόπο και ο Ολυμπιακός θα πάρει 3.300 εισιτήρια για το ντέρμπι της μεθεπόμενης Κυριακής, που θα διεξαχθεί στη λεωφόρο Αλεξάνδρας. Οι εκπρόσωποι μάλιστα των δύο ΠΑΕ και των οργανωμένων οπαδών τους δεσμεύτηκαν ότι θα ληφθούν όλα τα απαραίτητα μέτρα για να μη δημιουργηθούν παρατράγουδα στη μητέρα των «μαχών» του ελληνικού Πρωταθλήματος...
 «Εμείς θέλουμε τους οπαδούς του Ολυμπιακού στο γήπεδο», είπε ο εκπρόσωπος των οργανωμένων φιλάθλων του Παναθηναϊκού Δημήτρης Γούναρης, ο οποίος πρόσθεσε: «Δεν νοείται ποδοσφαιρικός αγώνας, χωρίς τους φιλάθλους και των δύο ομάδων. Εάν δεν μπορεί η Aστυνομία να εγγυηθεί την ασφάλεια, τότε ας σταματήσουμε το Πρωτάθλημα για να δούμε τι θα κάνουμε. Δεν είναι δυνατόν όμως να διώχνουμε τοN κόσμο από τα γήπεδα. Αυτός, άλλωστε, είναι και ο πελάτης των ομάδων».
 Με την άποψη του κ. Γούναρη συμφώνησε και ο υπεύθυνος του τμήματος διαχείρισης εισιτηρίων του Ολυμπιακού Γιάννης Μώραλης: «Είμαστε η μοναδική χώρα του κόσμου που θέλουμε να απαγορεύσουμε τη μετακίνηση των οπαδών. Το μέτρο εφαρμόστηκε στο μπάσκετ και δεν πέτυχε. Γι' αυτό πρέπει να πάρουμε άλλα μέτρα για την ομαλή διεξαγωγή των αγώνων κι αν αυτά αποτύχουν, τότε να φτάσουμε στην ακραία απόφαση να απαγορεύσουμε τη μετακίνηση των οργανωμένων οπαδών».
 Κι αυτό έγινε! Οι αστυνομικοί διευθυντές έβαλαν νερό στο κρασί τους και ζήτησαν μόνο να δοθούν λιγότερα εισιτήρια στον Ολυμπιακό για την καλύτερη αστυνόμευση των φιλάθλων του. Το συγκεκριμένο αίτημα της Aστυνομίας έγινε δεκτό από την ΕΠΑΕ και τον Παναθηναϊκό και οι φιλοξενούμενοι θα πάρουν 3.300 εισιτήρια, 600 λιγότερα από τη χωρητικότητα που έχουν οι θύρες 6 και 7 της λεωφόρου Αλεξάνδρας.
 Πονοκέφαλος για την Aστυνομία είναι η οργανωμένη μετακίνηση των οπαδών με μηχανάκια. Ενδεικτική είναι η τοποθέτηση του διευθυντή Αστυνομικών Επιχειρήσεων Χαράλαμπου Χριστοφαρεΐζη: 
 «Θα θρηνήσουμε θύματα με τις ορδές των οργανωμένων οπαδών που χρησιμοποιούν μηχανάκια για να πάνε στα γήπεδα. Θυμάστε τι έγινε πέρυσι με το πούλμαν που έκαψαν. Και δεν βάζουν μόνο φωτιές. Επάνω τους έχουν μαχαίρια, λοστάρια, φαλτσέτες και αλυσίδες. Μπορείτε, λοιπόν, να φανταστείτε τι θα γίνει εάν συναντηθούν οπαδοί δύο διαφορετικών ομάδων. Τους κάνουμε ελέγχους και η άσφαλτος γεμίζει με ναρκωτικά. Πέρυσι στο ντέρμπι Παναθηναϊκός - Ολυμπιακός συλλάβαμε 150 οπαδούς που είχαν ναρκωτικές ουσίες. Πίνουν τα χαπάκια τους ή παίρνουν την πρέζα τους και μετά γίνονται ανεξέλεγκτοι στο γήπεδο».
 Τα λόγια του ταξίαρχου προκάλεσαν την αντίδραση του γ.γ. της ΕΠΑΕ Μπάμπη Παυλόπουλου, ο οποίος είπε σε έντονο ύφος: «Δεν είναι όλοι οι οπαδοί ναρκομανείς. Να φύγουμε αν είναι να κατηγορούμε όλους τους οπαδούς. Το ζητούμενο είναι να παρθούν τα απαραίτητα μέτρα για να μην έχουμε παρατράγουδα».
 Οι τόνοι δεν ανέβηκαν κι άλλο, καθώς ο κ. Χριστοφαρεΐζης διευκρίνισε ότι «και εμείς έχουμε αγωνία και θέλουμε να προστατεύσουμε το Πρωτάθλημα. Γι' αυτό και επισημαίνουμε πως πρέπει να σταματήσει η μετακίνηση των οπαδών με μηχανάκια για να μην έχουμε προβλήματα».
 Η μετακίνηση της μεγάλης μάζας των οπαδών του Ολυμπιακού θα γίνει για πρώτη φορά με το «Αττικό Μετρό». Αρχικά ο υπεύθυνος ασφαλείας του Mετρό Δημοσθένης Γιαννιτσόπουλος έκανε έκκληση στους παράγοντες του Ολυμπιακού να μην χρησιμοποιηθούν από τους οπαδούς οι συρμοί. «Στο επόμενο ντέρμπι θα πάτε από τη Δάφνη στους Αμπελόκηπους, αλλά τώρα έχουμε πρόβλημα», είπε ο κ. Γιαννιτσόπουλος, ο οποίος στάθηκε και στους κινδύνους της μετακίνησης των οπαδών με το Mετρό: «Μία σπίθα είναι ικανή να δημιουργήσει δυσάρεστες καταστάσεις, αφού ο μοναδικός τρόπος διαφυγής είναι το τούνελ και σε μία τέτοια περίπτωση θα έχουμε σίγουρο θάνατο».
 Παρά την επισήμανση του υπεύθυνου ασφαλείας ο κ. Μώραλης επέμενε και τελικά ο κ. Γιαννιτσόπουλος ανακοίνωσε ότι «η μετακίνηση των οπαδών θα γίνει με δύο συρμούς που θα ξεκινήσουν από τα Σεπόλια και θα φτάσουν στους Αμπελόκηπους χωρίς να γίνει στάση στους άλλους σταθμούς».
