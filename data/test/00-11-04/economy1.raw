 Χωρίς έξωθεν βοήθεια αυτή τη φορά, η ΕΚΤ αποφάσισε να δώσει μόνη τη μάχη του ευρώ, παρεμβαίνοντας ξαφνικά χθες για στήριξη του νέου νομίσματος.
 Στήριξη που φαίνεται να αποδίδει, καθώς συμπίπτει σε ευνοϊκή συγκυρία για το ευρώ, που είχε αρχίσει να ανακάμπτει τις τελευταίες ημέρες, μεταξύ άλλων, λόγω και του φόβου για παρέμβαση των κεντρικών τραπεζών.
 Το ευρώ, από λίγο πάνω από τα 86 σεντς που βρισκόταν όταν παρενέβη η ΕΚΤ, εκτινάχθηκε στα 87, 96 σεντς, για να διαμορφωθεί όμως αργότερα, πολύ χαμηλότερα, στα 86, 53 σεντς, ελάχιστα πάνω από τα προχθεσινά του επίπεδα.
 Το ευρωπαϊκό νόμισμα έχει ανακάμψει πάνω από 6%, από το αρνητικό ρεκόρ των 82, 25 σεντς, στο οποίο είχε υποχωρήσει 10 ημέρες νωρίτερα. Οι απώλειές του από την 1/1/2000 έχουν περιοριστεί στο 25%, ενώ, μόνο μέσα στο 2000, η πτώση του έναντι του δολαρίου ξεπερνά το 13%.
 Στη χθεσινή παρέμβαση μετείχαν οι τράπεζες της ζώνης του ευρώ, καμία όμως άλλη τράπεζα τους G7 (Ελβετία, Βρετανία) και βέβαια ούτε η αμερικανική FED. 
 Στις 22 Σεπτεμβρίου, η ΕΚΤ είχε παρέμβει από κοινού με τη FED και την Τράπεζα της Ιαπωνίας. Παρέμβαση που είχε συνοδευτεί και από ανακοινωθέν ανησυχίας τους G7, και το οποίο προσέδιδε διεθνή διάσταση στην πτώση του ευρώ.
 « Η ενέργεια ήταν μονομερής, οι κεντρικές τράπεζες άλλων χωρών δεν κλήθηκαν να μετάσχουν. Παρ' όλο ωστόσο που η ενέργεια αυτή ήταν μονομερής, συνάδει με τη γραμμή του ανακοινωθέντος τους G7 στις 23 Σεπτεμβρίου», δήλωσε ο εκπρόσωπος της ΕΚΤ.
 Ξ Ανάλογη άποψη εξέφρασε και ο εκπρόσωπος της Ευρωπαϊκής Επιτροπής Γεράσιμος Θωμάς, ο οποίος τόνισε ότι «η παρέμβαση έγινε στο πλαίσιο του ανακοινωθέντος τους G7 στις 23/9, όπου γινόταν ξεκάθαρη αναφορά ότι οι κεντρικές τράπεζες παραμένουν σε εγρήγορση και παρακολουθούν την κατάσταση στις συναλλαγματικές ισοτιμίες».
 Η ίδια η ΕΚΤ, σε λακωνική της ανακοίνωση, αναφέρει ότι «παρενέβη στις αγορές συναλλάγματος λόγω των ανησυχιών για το διεθνή και εσωτερικό αντίκτυπο της ισοτιμίας του ευρώ, συμπεριλαμβανομένης της επίπτωσης στη σταθερότητα των τιμών».
 Η κίνηση αυτή πάντως της ΕΚΤ αιφνιδίασε τις αγορές, καθώς δεν περίμεναν μονομερή παρέμβαση και απέκλειαν μια παρέμβαση σαν αυτή στις 22/9, τρεις μόλις μέρες πριν από τις προεδρικές εκλογές στις ΗΠΑ.
 Η αμερικανική απουσία ωστόσο προβληματίζει όσον αφορά τη στάση των ΗΠΑ απέναντι στο ευρώ, καθώς μάλιστα ο Αμερικανός υπουργός Οικονομικών, Λόρενς Σάμερς, συνεχίζει να ομνύει στο σκληρό δολάριο.
 Ο ίδιος άλλωστε ο κ. Ντούιζενμπεργκ, στην επίμαχη συνέντευξή του πριν από δύο εβδομάδες σε βρετανική εφημερίδα, είχε αποκαλύψει ότι οι ΗΠΑ παρενέβησαν με «κρύα καρδιά» το Σεπτέμβριο.
 Επιπλέον εκφράζονται ανησυχίες, ότι σε περίπτωση εκλογής του Τζορτζ Μπους, ο οποίος φέρεται να προηγείται στις δημοσκοπήσεις, οι ΗΠΑ δεν θα στέρξουν να στηρίξουν το ευρώ.
 Οι Ρεπουμπλικάνοι θεωρούνται πιο φιλελεύθεροι και κατά των όποιων παρεμβάσεων στις αγορές. Πάντως και η σημερινή κυβέρνηση των ΗΠΑ έχει έμμεσα αφήσει να εννοηθεί ότι θεωρεί την πτώση του ευρώ περισσότερο ευρωπαϊκό, παρά διεθνές ζήτημα, χωρίς ωστόσο να έχει αποκλείσει την περίπτωση παρέμβασης.
 Τη δυσκολία των ΗΠΑ να παρέμβουν στην παρούσα συγκυρία παραδέχτηκε με δηλώσεις του χθες και ο πρόεδρος της Μπούντεσμπανκ, Ερνεστ Βέλτεκε. «Στις παρούσες αμερικανικές συνθήκες δεν είναι εύκολο να πείσεις τους Αμερικανούς να παρέμβουν», τόνισε και εξέφρασε αισιοδοξία ότι η χθεσινή παρέμβαση θα αποδώσει.
 Ξ Θετική ήταν πάντως η αντίδραση παραγόντων της αγοράς. «Η παρέμβαση έγινε στην κατάλληλη στιγμή. Συνέβη ακριβώς τη στιγμή που υπήρχε ήδη ένδειξη για ελαφρά μεταβολή στο κλίμα απέναντι στο ευρώ», υποστηρίζει ο Στίβεν Σάουγελ, της Fuji Bank στο Λονδίνο.
 Το γερμανικό υπουργείο Οικονομικών αρνήθηκε να σχολιάσει, και παρέπεμψε στην ανακοίνωση της ΕΚΤ, αρκούμενο, μέσω δηλώσεων του εκπροσώπου του στο πρακτορείο «Ρόιτερ», να πει ότι «το ισχυρό ευρώ είναι προς το συμφέρον μας».
 Αντίθετα, ο Γάλλος υπουργός Οικονομικών Λοράν Φαμπιούς, που προεδρεύει και του συμβουλίου των υπουργών Οικονομικών, επιδοκίμασε την κίνηση της ΕΚΤ.
 Αλλωστε, από το πρωί είχε προϊδεάσει τις αγορές, καθώς με άρθρο του στο χθεσινό φύλλο της γαλλικής εφημερίδας «Le Parisien» προειδοποιούσε «ότι αν χρειαστεί θα παρέμβουμε ξανά».
