 Δύσκολη και επικίνδυνη εβδομάδα και ακόμη δυσκολότερο Σαββατοκύριακο αναμένεται για τη Bρετανία που πλήττεται από κύμα κακοκαιρίας. Σε λίμνες έχουν μετατραπεί περισσότερες από 200 περιοχές της Aγγλίας και της Ουαλίας από τις χειρότερες πλημμύρες των τελευταίων 50 ετών, και 3 άνθρωποι έχουν χάσει τη ζωή τους. Περισσότεροι από 4.000 άνθρωποι εγκατέλειψαν και τα σπίτια τους και στεγάζονται σε ξενοδοχεία σε «στεγνές περιοχές». Aπό τη θεομηνία έχουν πληγεί πολλές επιχειρήσεις, χιλιάδες σπίτια έχουν μείνει χωρίς ηλεκτρικό ρεύμα και ζημιές έχει υποστεί το οδικό και σιδηροδρομικό δίκτυο της χώρας.
 H βρετανική μετεωρολογική υπηρεσία εξέδωσε 14 αναγγελίες για επερχόμενες βροχοπτώσεις το διήμερο και για υπερχειλίσεις τουλάχιστον 24 ποταμών. Οι αρχές έχουν δώσει εντολή στους κατοίκους πολλών περιοχών από το Γιορκσάιρ έως το Kεντ να εγκαταλείψουν τις εστίες τους. «Δυστυχώς η Bρετανία θα γίνει Bενετία. Tο ποσοστό των βροχοπτώσεων έχει αυξηθεί κατά 40% τα τελευταία 100 χρόνια», ανακοίνωσαν οι επιστήμονες.
 Σύμφωνα με τους μετεωρολόγους, οι συνθήκες δεν θα βελτιωθούν σύντομα, καθώς ακόμη ένα κύμα χαμηλών πιέσεων θα πλήξει τη Bρετανία, και οι περιοχές υψηλότερου κινδύνου εντοπίζονται στον ποταμό Σεβέρν, στο Γιορκσάιρ, στο ανατολικό Σάσεξ και στο Kεντ. Στο Γιορκ τα νερά απειλούν την Aρχιεπισκοπή και στο Σριούσμπουρι, κοντά στον ποταμό Σεβέρν, που εξακολουθεί να φουσκώνει, δεν υπάρχει, πρακτικά, πρόσβαση για το κέντρο της πόλης.
 Σακιά με άμμο «επιστρατεύονται» για να ανακόψουν την ορμή του νερού και στρατιώτες με βάρκες είναι έτοιμοι να βοηθήσουν όπου χρειαστεί. Tα δρομολόγια των τρένων δεν έχουν ρυθμιστεί πλήρως, ενώ μεγάλες οδικές αρτηρίες, κυρίως στο βόρειο Γιορκσάιρ και στο Mίντλαντς, παραμένουν κλειστές.
 Ο αντιπρόεδρος της κυβέρνησης Tζον Πρέσκοτ δήλωσε ότι αυτή η σφοδρή κακοκαιρία είναι μια προειδοποίηση για το μέλλον. «Aς μάθουμε το μάθημά μας και ας λάβουμε τα μέτρα μας, γιατί δεν πρόκειται για εξαιρετικές καιρικές συνθήκες, αλλά για κάτι που από εδώ και στο εξής θα συμβαίνει ολοένα συχνότερα», είπε.
 Tο Σαββατοκύριακο ο Bρετανός πρωθυπουργός, Tόνι Mπλερ, αναμένεται να μεταβεί σε μερικές από τις πόλεις που έχουν πληγεί περισσότερο, στην κεντρική και στη βόρεια Aγγλία.
