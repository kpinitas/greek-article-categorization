 Παρά την καχεξία της αγοράς, οι περισσότερες τράπεζες -με ελάχιστες εξαιρέσεις, -κατόρθωσαν να εμφανίσουν αυξημένα κέρδη στο εννεάμηνο Ιανουαρίου - 
 Βέβαια, η χρηματιστηριακή αγορά χθες, στην είδηση των αυξημένων κερδών του Ομίλου της Εθνικής κατά 24%, αντέδρασε αρνητικά με αποτέλεσμα οι μετοχές των περισσοτέρων τραπεζών να υποστούν απώλειες. Στον αντίποδα, η Αspis, «επιρρίπτοντας ευθύνες» στα περιοριστικά μέτρα που είχε επιβάλει η Τράπεζα της Ελλάδος, εμφάνισε ζημιά ύψους 109 εκατ. δρχ. 
 Σύμφωνα με εκτιμήσεις τραπεζικών αναλυτών οι εξελίξεις στην αγορά οδηγούν σε επιβράδυνση της κερδοφορίας των τραπεζών, γεγονός που θα γίνει εντονότερα αισθητό στα αποτελέσματα του επομένου έτους. Είναι ενδεικτικό ότι παρ' όλο που η Εθνική Τράπεζα κατόρθωσε να αυξήσει τα κέρδη της στο εννεάμηνο σε 146 δισ. δρχ. έναντι 181 δισ. δρχ. στο αντίστοιχο διάστημα του 2000 (αύξηση κατά 24%), στο διάστημα Ιουλίου - Σεπτεμβρίου -δηλαδή στο τρίτο τρίμηνο του έτους* παρατηρήθηκε μείωση των κερδών. Ετσι, στο τρίτο τρίμηνο του έτους τα κέρδη της Εθνικής διαμορφώθηκαν στα 40 δισ. δρχ. έναντι 53 δισ. δρχ. Παρατηρείται δηλαδή μείωση κατά περίπου 25%. 
 Πάντως, όπως αναφέρεται και στην ανακοίνωση της Εθνικής, τόσο τα περιοριστικά μέτρα της Τράπεζας της Ελλάδος για τα καταναλωτικά δάνεια όσο και η ταχύτερη αποκλιμάκωση των επιτοκίων των τίτλων του Δημόσιου, σε σύγκριση με τη μείωση που παρουσίασε το βραχυχρόνιο κόστος δανεισμού, επηρέασαν αρνητικά τα κέρδη της τράπεζας. Ετσι, το καθαρό επιτοκιακό περιθώριο (net intrest margin) του ομίλου στο εννεάμηνο διαμορφώθηκε σε 2, 4% έναντι 2, 6% που ήταν σε μέσο επίπεδο για ολόκληρο το 2000. 
 Οι καθαρές χορηγήσεις της τράπεζας σημείωσαν αύξηση κατά 31% περίπου σε σχέση με το αντίστοιχο εννεάμηνο της προηγούμενης χρήσης, ενώ η αντίστοιχη αύξηση για τον όμιλο διαμορφώνεται σε 32%. Το ύψος των πάσης φύσεως καταθέσεων πελάτων της τράπεζας και του ομίλου ανήλθαν σε 14, 7 τρισ. δρχ., σημειώνοντας αύξηση κατά 20% σε σύγκριση με το αντίστοιχο διάστημα του 2000. Η τράπεζα παραδέχεται ότι τα έσοδα από χρηματοοικονομικές πράξεις ανήλθαν σε 124 δισ. δρχ. γεγονός που επιβεβαιώνει την ικανότητα της τράπεζας να δημιουργεί υπεραξίες, δείχνοντας όμως ταυτόχρονα και την εξάρτηση των κερδών από μία ασταθή πηγή εσόδων. 
 Από τις υπόλοιπες τράπεζες, αυξημένη κερδοφορία αναμένεται να ανακοινώσουν η Eurobank και η Πειραιώς, ενώ η Πίστεως μάλλον και σε εννεάμηνο θα εμφανίσει μειωμένα αποτελέσματα. Από αυτές που ήδη έχουν ανακοινώσει αποτελέσματα, η Εμπορική και η Τράπεζα Αττικής κατόρθωσαν να εμφανίσουν αυξημένα κέρδη. Η Αspis, η οποία εμφάνισε ζημιά 109 εκατ. δρχ., εκτιμά ότι αν δεν υπήρχαν οι πιστωτικοί περιορισμοί, οι οποίοι είχαν αποτέλεσμα να δεσμευτούν κεφάλαια της τράπεζας ύψους 45 δισ. δρχ., θα είχε εμφανίσει κέρδη άνω των 2, 5 δισ. δρχ.
 Η Εμπορική εμφάνισε κέρδη αυξημένα κατά 35%, ύψους 72, 1 δισ. δρχ. με αύξηση των εσόδων από τόκους κατά 15%, τα οποία διαμορφώθηκαν σε 113, 8 δισ. δρχ.
 Η τέταρτη σε μέγεθος τράπεζα της χώρας μας κατόρθωσε στο διάστημα αυτό να αυξήσει τα κέρδη του τρίτου τριμήνου κατά 37% σε σύγκριση με το αντίστοιχο διάστημα του 2000. Σημαντική συνεισφορά στα κέρδη είχαν τα έσοδα από τόκους, τα οποία ενισχύονται από τα 262 δισ. δρχ. τα οποία εισέρρευσαν στα ταμεία της τράπεζας από την πώληση της Ιονικής. Συγκεκριμένα, τα προ φόρων κέρδη της Εμπορικής την περίοδο Ιουλίου - Σεπτεμβίου 2000 διαμορφώθηκαν στα 22, 9 δισ. δρχ. έναντι 16, 7 δισ. δρχ. στο αντίστοιχο διάστημα του περασμένου έτους. 
 Τα κέρδη της Τράπεζας Αττικής ήταν αυξημένα κατά 15% και διαμορφώθηκαν σε 4, 8 δισ. δρχ..
