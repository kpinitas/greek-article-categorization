 Τα μάτια στραμμένα στην Ουάσιγκτον έχουν αυτές τις μέρες οι παράγοντες της κρίσης στη Μέση Ανατολή. Δεν τους ενδιαφέρει τόσο η ανάδειξη το νέου προέδρου των ΗΠΑ, αλλά οι δυνατότητες ειρήνευσης που έχει ο παλαιός: Ο Μπιλ Κλίντον θα έχει εντός των προσεχών ημερών χωριστές συναντήσεις με τον Iσραηλινό πρωθυπουργό Εχούντ Μπάρακ (αύριο) και τον ηγέτη των Παλαιστινίων Γιάσερ Αραφάτ
 (την Κυριακή), σε μια προσπάθεια να αναβιώσει το πνεύμα του Καμπ Ντέιβιντ και να ανακόψει το νέο κύμα βίας που σαρώνει τη Μέση Ανατολή. Πριν από αυτές τις συναντήσεις, με τους δύο πρωταγωνιστές της κρίσης αναμένεται να συναντηθεί (ίσως σήμερα) η Μαίρη Ρόμπινσον, ύπατη αρμοστής του ΟΗΕ για τα Ανθρώπινα Δικαιώματα.
 Aργά χθες το βράδυ ανακοινώθηκε ότι οι HΠA ανακοίνωσαν τη δημιουργία επιτροπής, η οποία θα διερευνήσει τα κρούσματα βία στα παλαιστινιακά εδάφη. Eπικεφαλής ορίστηκε ο πρώην γερουσιαστής Tζορτζ Mίτσελ, που υπήρξε και μεσολαβητής στη διαδικασία ειρήνευσης στη Bόρεια Iρλανδία και μέλη της, ο Ουόρεν Pούντμαν, πρώην γερουσιαστής, ο π. πρόεδρος της Tουρκίας, Σουλεϊμάν Nτεμιρέλ, ο εκπρόσωπος της Eυρωπαϊκής Eνωσης για την εξωτερική πολιτική, Xαβιέ
Σολάνα, και ο Θόρπγιορν Γιάγκαντ, επικεφαλής της νορβηγικής διπλωματίας.
 Χθες συνεχίστηκαν οι συγκρούσεις στη Λωρίδα της Γάζας και τη Δυτική Οχθη, με μικρότερη ένταση από τις προηγούμενες μέρες. Ενας Παλαιστίνιος 24 ετών έχασε τη ζωή του από τα πυρά Ισραηλινών κοντά στη Βηθλεέμ, ενώ περίπολος Ισραηλινών στρατιωτών δέχθηκε επίθεση με πυρά αυτόματων όπλων στο βόρειο τμήμα της Δυτικής Οχθης.
 Οπως μετέδωσε ραδιοσταθμός του Ισραήλ, χθες έγινε νέα συνάντηση των επικεφαλής
ασφαλείας των δύο πλευρών. Παράλληλα, ο πρόεδρος Κλίντον πήρε το μέρος των Ισραηλινών, απορρίπτοντας την παλαιστινιακή πρόταση για αποστολή διεθνούς δύναμης στη Μέση Ανατολή. Σύμφωνα με πηγές του Ισραήλ, η βία έχει μειωθεί κατά
περίπου 40% μετά την τελευταία συμφωνία κατάπαυσης του πυρός, στην οποία πρωταγωνίστησαν οι Πέρες- Αραφάτ. 
 Τα νούμερα όμως δεν είναι αρκετά ικανά να καθησυχάσουν, τουλάχιστον όσο υπάρχουν οι εικόνες: Νέα επίθεση αυτοκτονίας έγινε χθες σε ισραηλινή ναυτική βάση, κοντά στα σύνορα της χώρας με την Αίγυπτο. Οι αρχές του Ισραήλ επέτρεψαν
χθες να λειτουργήσει πάλι το διεθνές αεροδρόμιο της Γάζας, το οποίο είχε κλείσει από τις 28 Σεπτεμβρίου και τις αιματηρές ταραχές εκείνων των ημερών. Στο αεροδρόμιο προσγειώθηκαν ήδη δύο αεροσκάφη, εκ των οποίων το ένα ήταν γερμανικό και επρόκειτο να μεταφέρει Παλαιστίνιους τραυματίες στη Βόννη.
 Προσπάθεια ενδυνάμωσης της προοπτικής ειρήνευσης έκανε χθες και ο γενικός γραμματέας του ΟΗΕ Κόφι Ανάν, ο οποίος δήλωσε ότι η ειρηνευτική διαδικασία «δεν έχει πεθάνει», δοθέντος ότι «και τα δύο έθνη δεν έχουν άλλη επιλογή από τη συνέχισή της». Ο Ανάν πρόσθεσε ότι πριν ξαναρχίσουν οι διαπραγματεύσεις, πρέπει πρώτα να αποκατασταθεί η εμπιστοσύνη μεταξύ των δύο ηγετών, Μπάρακ και Αραφάτ.
 Η βία, πάντως, δεν έχει πει την τελευταία της λέξη ακόμα: Στις 15 Νοεμβρίου αναμένεται να δοκιμαστεί και πάλι η ειρηνευτική διαδικασία, καθώς για εκείνη την ημερομηνία έχει προσδιοριστεί από την Παλαιστινιακή Aρχή η μονομερής ανακήρυξη του ανεξάρτητου παλαιστινιακού κράτους. Σε μια τέτοια περίπτωση, το Ισραήλ έχει απειλήσει με σειρά στρατιωτικών, πολιτικών και οικονομικών κυρώσεων, πράγμα που σημαίνει κλιμάκωση της βίας, αν δεν μεσολαβήσει μια αποφασιστική ενδυνάμωση της ειρηνευτικής διαδικασίας.
