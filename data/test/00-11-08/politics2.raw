 το Συμβούλιο υπουργών, στις 19 Νοεμβρίου, και στη Σύνοδο Κορυφής στη Νίκαια, το Δεκέμβριο, μεταφέρει η ελληνική κυβέρνηση το διπλωματικό αγώνα της, προκειμένου η εταιρική σχέση της Ε.Ε. με την Τουρκία να αποκτήσει ικανοποιητικό περιεχόμενο σε ό,τι αφορά τα ελληνοτουρκικά και το Κυπριακό.
 Το σχέδιο απόφασης της εταιρικής σχέσης Ε.Ε.-Τουρκίας, που επεξεργάστηκε η Επιτροπή διά του αρμόδιου Επιτρόπου Φερχόιγκεν και έχει πρωθηθεί στο Κολέγιο των Επιτρόπων, δεν ικανοποιεί την ελληνική κυβέρνηση, αφού δεν έχει περιλάβει καμία εμφανή και δεσμευτική αναφορά στην πρόοδο της Τουρκίας σε ό,τι αφορά τα διμερή θέματα και στο κυπριακό, όπως έχει ζητήσει κατ' επανάληψη η Αθήνα.
 Η Eυρωπαϊκή Επιτροπή κατάρτισε ένα «τεχνοκρατικό κείμενο» για την εταιρική σχέση της Τουρκίας με την Ε. Ενωση, περιορίζοντας όσο το δυνατόν περισσότερο μια ειδική αναφορά στο κατ' εξοχήν πολιτικό θέμα της πορείας των ελληνοτουρκικών σχέσεων και στην πρόοδο στο Κυπριακό.
 Οπως είναι γνωστό, όταν η κυβέρνηση πέρυσι στο Ελσίνκι έδωσε το πράσινο φως για την υποψηφιότητα της Τουρκίας, είχε πολλαπλώς αυτοδεσμευτεί ότι αυτοί οι δύο «όροι» (ελληνοτουρκικά και Κυπριακό) θα «συνοδεύουν» και θα «ελέγχουν» την Τουρκία σε όλη τη μακρά πορεία της υποψηφιότητάς της στην Ε. Ενωση.
 Η Ευρωπαϊκή Επιτροπή, όμως, στο σχέδιο απόφασης που προωθεί δείχνει σαφώς ότι δεν συμμερίζεται τις ίδιες ακριβώς «ευαισθησίες» με την Αθήνα και περιορίζεται σε τυπικές και καθόλου δεσμευτικές αναφορές για την πρόοδο στις διμερείς σχέσεις και την επίλυση του Κυπριακού, στο κείμενο της εταιρικής σχέσης.
 Πιο συγκεκριμένα, η μοναδική σαφής αναφορά γίνεται στο αρχικό κεφάλαιο των « Στόχων και Αρχών» που διέπουν την εταιρική σχέση.
 Στην τελευταία παράγραφο γίνεται μεγάλη αναφορά στο Συμβούλιο Κορυφής του Ελσίνκι, για να υπενθυμίσει ότι υπάρχει η δέσμευση ενισχυμένου πολιτικού διαλόγου, με έμφαση στην πρόοδο ικανοποίησης των πολιτικών κριτηρίων για την ένταξη, με ειδική αναφορά στα ανθρώπινα δικαιώματα και στα θέματα που αναφέρονται στις παραγράφους 4 και 9α των Συμπερασμάτων του Ελσίνκι...
 Πίσω από την παράγραφο 4 κρύβεται η επίλυση των ελληνοτουρκικών διαφορών, και πίσω από την παράγραφο 9α η «συνολική επίλυση του Κυπριακού».
 Η επόμενη αναφορά γίνεται στο κεφάλαιο του Πολιτικού διαλόγου Ε. Ενωσης-Τουρκίας, στο οποίο υπενθυμίζεται ότι σύμφωνα με τις αποφάσεις του Ελσίνκι «θα δοθεί έμφαση στην πρόοδο στα ανθρώπινα δικαιώματα» καθώς και στα θέματα που αναφέρονται στις παραγράφους 4 και 9α.
 Στο κείμενο διαπιστώνεται ακόμα ότι «η επίσημη στάση της Τουρκίας στο Kυπριακό παραμένει σε ανακολουθία με τις αποφάσεις του ΟΗΕ και τη θέση της Ε. Ενωσης». Πάντως η απόδοση του καθεστώτος υποψήφιας χώρας στην Τουρκία έδωσε νέα ώθηση στην πολιτική διαδικασία για τη διευθέτηση του θέματος...
 Η προσέγγιση Ελλάδας και Τουρκίας, που εγκαινιάστηκε τον Ιούλιο του 2000, συνεχίζεται, όπως μαρτυρά και η συμμετοχή της Τουρκίας στη NATΟϊκή άσκηση Νταινάμικ Μιξ 2000, άσκηση που έγινε στην Ελλάδα το Μάιο-Ιούνιο. Για πρώτη φορά μετά την κρίση στην Κύπρο, τουρκικά στρατεύματα και μαχητικά βρέθηκαν στην Ελλάδα. Δυστυχώς, μικρή πρόοδος μπορεί να σημειωθεί σε ό,τι αφορά την εδαφική διαμάχη στο Αιγαίο.
 Η ελληνική κυβέρνηση επιχειρεί τώρα να περιληφθεί στο κεφάλαιο των «βραχυπρόθεσμων στόχων» η πρόοδος στο Κυπριακό, και στους «μεσοπρόθεσμους στόχους» η επίλυση των διμερών θεμάτων.
 Kατ' αυτόν τον τρόπο η ελληνική κυβέρνηση θεωρεί ότι θα υπάρξει αποτελεσματικός έλεγχος στην πρόοδο που σημειώνει η Τουρκία και θα επιβεβαιώνεται η απόφασή της στο Eλσίνκι.
