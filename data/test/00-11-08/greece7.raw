Ο Αμερικανικός Οργανισμός Τροφίμων και Φαρμάκων FDA εξέδωσε προειδοποιητική οδηγία για τη χημική ουσία φαινυλοπροπανολαμίνη (ΡΡΑ), η οποία εμπεριέχεται σε
δεκάδες φάρμακα που χρησιμοποιούνται ευρέως ακόμη και χωρίς συνταγή ως αποσυμφορητικά, αλλά και σε ορισμένα σκευάσματα δίαιτας, ζητώντας από τις εταιρείες να μην τη χρησιμοποιούν.
 Στη χώρα μας κυκλοφορούν με την ουσία τα φάρμακα Dimetapp, Οrnade και Rhinopront-S για περισσότερο από 20 χρόνια, όπως ανακοίνωσε χθες ο ΕΟΦ. Στην ανακοίνωση σημειώνεται ότι στο φύλλο οδηγιών των προϊόντων αναφέρονται σαφώς οι παρενέργειες αυτής της ουσίας και οι πιθανοί κίνδυνοι για άτομα με καρδιαγγειακά νοσήματα.
 «Δεν έχουν αναφερθεί προς το παρόν περιπτώσεις σοβαρών ανεπιθύμητων ενεργειών στην Ελλάδα», προσθέτει ο ΕΟΦ, καταλήγοντας ότι «άλλωστε, σύμφωνα και με την ανακοίνωση του FDA, οι πιθανοί κίνδυνοι από τη χρήση αυτών των προϊόντων είναι
πρακτικώς μηδαμινοί, εφόσον ακολουθούνται οι οδηγίες χρήσης τους».
 Η ουσία φαινυλοπροπανολαμίνη, εξήγησε στην «Ε» ο παθολόγος Αναστάσιος Σπαντιδέας, διδάκτωρ του Πανεπιστημίου Αθηνών, μιμείται το συμπαθητικό νευρικό
σύστημα και είναι γνωστό από παλιά ότι προκαλεί παρενέργειες στο καρδιαγγειακό
 Οι παρενέργειες αυτές αφορούν κυρίως άτομα με προδιάθεση, όπως με υπέρταση και
αρτηριοσκλήρυνση, ενώ πρόσφατα έγινε γνωστό ότι μπορεί να προκαλέσουν και εγκεφαλική αιμορραγία, αφού καταγράφηκαν τέτοια περιστατικά.
 Τα φάρμακα που κυκλοφορούν στην Ελλάδα με αυτή την ουσία είναι από τα πιο παλιά, που χρησιμοποιούνται όμως ευρέως, σημείωσε ο κ. Σπαντιδέας, προσθέτοντας ότι υπάρχουν άλλα νεότερα, που μπορούν να χρησιμοποιηθούν στη θέση τους, χωρίς να προκαλούν αυτές τις ανεπιθύμητες ενέργειες.
 Στη Βρετανία, το υπουργείο Yγείας δεν έχει αποσύρει το φάρμακο, αλλά διεξάγει ήδη έρευνα και αναμένεται να κάνει συστάσεις. Η λήψη της ουσίας ΡΡΑ μπορεί να προκαλέσει εγκεφαλικά επεισόδια κυρίως σε άτομα κάτω των 50 ετών.
 Η απαγόρευση για τη χημική ουσία εκδόθηκε ύστερα από έρευνα επιστημόνων της Ιατρικής Σχολής του Γέιλ, που βρήκε ότι υπάρχει σχέση μεταξύ της χρήσης φαινυλοπροπανολαμίνης και των εγκεφαλικών επεισοδίων σε γυναίκες. Η έρευνα έχει συνδέσει τη λήψη του φαρμάκου με 500 εγκεφαλικά ετησίως σε ενήλικες κάτω των 50 ετών. Μάλιστα, η σχέση μεταξύ του φαρμάκου και του εγκεφαλικού εντοπίστηκε σε γυναίκες που λάμβαναν την ουσία μόλις τρεις μέρες για τον έλεγχο του βάρους τους ή ως αποσυμφορητικό.
 Δεν υπάρχει ενημέρωση για τη δράση του φαρμάκου στους άνδρες, αλλά σύμφωνα με τον αμερικανικό οργανισμό είναι εξίσου επικίνδυνο. Τα συμπεράσματα της μελέτης
αυτής υποβλήθηκαν στην αμερικανική συμβουλευτική επιτροπή για τα μη συνταγογραφούμενα φάρμακα, που συνεδρίασε στις 19 Οκτωβρίου. Η επιτροπή αποφάνθηκε ότι η φαινυλοπροπανολαμίνη δεν είναι ασφαλής ύστερα από συνεχή χρήση.
 Η Ιατρική Επιθεώρηση της Νέας Αγγλίας δημοσιεύει τα ευρήματα της έρευνας του Πανεπιστημίου του Γέιλ στη διεύθυνσή της στο Διαδίκτυο, λέγοντας πως θα εκδώσει τα πορίσματα στο τεύχος της στις 21 Δεκεμβρίου λόγω των «δυνατών επιπλοκών της φαινυλοπροπανολαμίνης για τη δημόσια υγεία».
 Οπως χαρακτηριστικά δήλωσε Βρετανός γιατρός, είναι προτιμότερο να συνιστά κανείς στους ασθενείς του να κάνουν υπομονή με το φτέρνισμα παρά να διακινδυνεύσουν αύξηση της πίεσής τους, που μπορεί κάποια στιγμή να δημιουργήσει το προηγούμενο για μια εγκεφαλική αιμορραγία.
 Η ουσία ΡΡΑ έχει ανάλογη φαρμακευτική δράση με την εφεδρίνη και είναι παρόμοιες και οι παρενέργειές τους.
 Η βρετανική φαρμακευτική εταιρεία SmithKline Beecham ανακοίνωσε ότι σταμάτησε να παράγει και να αποστέλλει κάψουλες Contac, για το κρυολόγημα, που περιέχουν
φαινυλοπροπανολαμίνη. Η Warner Lambert Co ανακοίνωσε ότι κανένα φάρμακό της για το βήχα, το κρυολόγημα, το ιγμόριο και τις αλλεργίες που παρασκευάζεται στις Ηνωμένες Πολιτείες, δεν περιέχει ΡΡΑ. H Pfizer που παρασκευάζει το Ben ylin, ανακοίνωσε πως δεν υπάρχει λόγος για πανικό στη βάση μιας μεμονωμένης
