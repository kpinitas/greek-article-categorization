 Η αγανάκτηση και ο εκνευρισμός ήταν έκδηλα στο παιχνίδι του Ολυμπιακού. Από τα πρώτα λεπτά. Οταν έγινε το 1-0 για τη Λιόν. Η αδρεναλίνη έφτασε σε υψηλά επίπεδα και κορυφώθηκε σε άλλες δύο περιπτώσεις. 
 Οταν (στο 54') ο Γιάννης Μαντζουράκης ορθώς αποφάσισε, να αντικαταστήσει τον τραγικό Τζιοβάνι. Ο Βραζιλιάνος (που το περασμένο Σάββατο ζήτησε ακρόαση από τον Σ. Κόκκαλη, γιατί έγινε αλλαγή με την ΑΕΚ) έφυγε αργά από το γήπεδο. Μόλις έφτασε στον πάγκο, έβρισε τον προπονητή του. Εβγαλε τη φανέλα και την πέταξε, όπως είχε κάνει ο Ζλάτκο Ζάχοβιτς (το...άλλο καλόπαιδο) πέρσι με τον Μπάγεβιτς, σ' εκείνο το ματς με τον ΠΑΟΚ. Ο γυμναστής των «ερυθρολεύκων», ο Γκιόργκι Πομάσκι, προσπάθησε να τον συγκρατήσει, για να μη χυμήξει στον Μαντζουράκη, που συνιστούσε ηρεμία στον ακριβοπληρωμένο και κακομαθημένο σταρ. Την ίδια ώρα, ο Τάσος Μητρόπουλος θα πρέπει να σεβάστηκε την ιστορία του στον Ολυμπιακό, για να μην ξυλοκοπήσει άγρια τον Τζιοβάνι και να μπει στη μέση για να χωρίσει τους δύο...
 Το άγριο σκηνικό ολοκληρώθηκε με το τελευταίο σφύριγμα. Σχεδόν όλοι οι παίκτες του Ολυμπιακού την έπεσαν στον Αυστριακό διαιτητή. Ο Ζε Ελίας του πέταξε μια φανέλα. Ο Ελευθερόπουλος κινήθηκε απειλητικά με τα γάντια στο χέρι αλλά συγκρατήθηκε από τον αναπληρωματικό γκολκίπερ, τον Αγγελο Γεωργίου. Ο Αμανατίδης, ο Αντζας κι άλλοι από τον Ολυμπιακό προσπάθησαν να δημιουργήσουν έναν κλοιό γύρω από τον ρέφερι, που απομακρύνθηκε, όπως όπως, από τους ανθρώπους της UEFA, για τα αποδυτήρια...
 Εκεί που ο Γ. Μαντζουράκης, έλεγε στη συνέντευξη Τύπου: «Ασχημες διαιτησίες είναι δυνατόν να υπάρξουν. Οχι όμως τόσα μαζεμένα λάθη σε βάρος του Ολυμπιακού. Ηταν πολύ σκληρή η διαιτησία για τέτοιο επίπεδο. Δεν νοείται, σε ματς που παίζονται δισεκατομμύρια. Ο Ολυμπιακός είχε εννιά πόντους. Δικαιούνταν, άλλο έναν από το παιχνίδι. Είχαμε ευκαιρίες αλλά δεν κάναμε γκολ». Για τον Τζιοβάνι είπε ότι «είναι εσωτερική υπόθεση» και το θέμα θα μεταφερθεί στη διοίκηση.
 Ο Ζακ Σαντινί τόνισε με τη σειρά του: «Είμαστε πολύ χαρούμενοι για την πρόκριση. Ο Ολυμπιακός απέδειξε ότι είναι πολύ καλή ομάδα. Ο κύριος Μπενκ είναι από τους καλύτερους διαιτητές στην Ευρώπη. Εκανε καλή δουλειά. Ηταν σε όλα σωστός. Αλλά εγώ κοίταζα περισσότερο τους παίκτες μου και όχι το διαιτητή. Φοβήθηκα ότι οι αντίπαλοί μας θα έβαζαν γκολ, αλλά ευτυχώς όλα τέλειωσαν υπέρ μας». 
