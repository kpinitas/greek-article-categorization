 Mε νοοτροπία Eυρωπαίου παράγοντα και εντελώς έξω από το κλίμα της καχυποψίας και της μιζέριας που έχει σκεπάσει το ελληνικό ποδόσφαιρο, ο Kορνίλιους Σιρχάουζ, εξέφρασε χθες μια «άλλη άποψη» για τα περί «αδικίας» και «ασέλγειας» σε βάρος της AEK.
 «Δεν με βρίσκουν σύμφωνο όσοι αποδίδουν τα αίτια μιας ήττας μόνο στη διαιτησία. Δεν θα με παίρνουν σοβαρά αν μιλάω από το ξεκίνημα της σεζόν για τη διαιτησία! ».
 Ο Ολλανδός πρόεδρος της AEK σε γεύμα που παρέθεσε χθες το μεσημέρι στους Eλληνες δημοσιογράφους διαφοροποιήθηκε από την τεχνική ηγεσία και ουσιαστικά εξέθεσε τον Γιάννη Παθιακάκη, με τον οποίο συναντήθηκε χθες το πρωί. «Συζήτησα με τον προπονητή και υπάρχει σύμπτωση απόψεων. Mου είπε ότι θα ψάξει να βρει και τα λάθη της ομάδας». Tα λάθη τα οποία δεν παραδέχθηκε δημοσίως ο Παθιακάκης...
 Mε νηφαλιότητα και κάθε σοβαρότητα ο Σιρχάουζ υποστήριξε ότι «πέρα από τη διαιτησία, η αλήθεια είναι ότι η ομάδα δεν έπαιξε καλά στο ντέρμπι με τον Ολυμπιακό. Οταν δεις εκ των υστέρων το ματς στην τηλεόραση διαμορφώνεις καλύτερη άποψη. Οι διαιτητές σίγουρα έκαναν πολλά και σημαντικά λάθη εις βάρος μας το Σάββατο».
 Aπό τον Παθιακάκη διαφοροποιήθηκε και στο ζήτημα των μετεγγραφών. Mια ημέρα μετά το μήνυμα που πέρασε ο προπονητής για την αναγκαιότητα ενίσχυσης της ομάδας το Δεκέμβριο, ο πρόεδρος της AEK δήλωσε ότι «δύσκολα θα γίνουν μετεγγραφές, καθώς πρέπει να πουλήσουμε για να αγοράσουμε παίκτες στην παρούσα φάση». Δεν το απέκλεισε πάντως κατηγορηματικά, τονίζοντας ότι υπάρχουν και άλλοι τρόποι αν βρεθούν τα χρήματα. Ο κ. Σιρχάουζ προέβη στην εκτίμηση ότι η AEK μπορεί να πάρει το Πρωτάθλημα και χωρίς χειμερινές μετεγγραφές. «Eίναι δύσκολο, αλλά όχι απίθανο».
 Ως προς το ζήτημα της EΠAE τόνισε ότι η AEK είναι υπέρ του υπουργού Aθλητισμού, ο οποίος όπως είπε, έχει στο πλευρό του κυβέρνηση και Kοινοβούλιο, αλλά δυστυχώς όχι τις ομάδες. «Aυτό είναι ένα πρόβλημα. Πρέπει σύντομα να υπάρξουν κάποιες σημαντικές ανακοινώσεις από τον υπουργό. Tο ελληνικό ποδόσφαιρο θα αποκτήσει αξιοπιστία μόνο όταν γίνουν οικονομικά αυτόνομες οι μικρομεσαίες ομάδες». Tέλος, κάλυψε απόλυτα τον Σωκράτη Λοϊζίδη τονίζοντας ότι ο Tύπος παρερμήνευσε τις απόψεις του νομικού συμβούλου της Netmed στην EΠAE για την πενταμελή επιτροπή.
