Mε καθιστική διαμαρτυρία στο υπουργείο Υγείας, φοιτητές από τις ιατρικές σχολές
της χώρας -που εξακολουθούν να βρίσκονται σε κατάληψη- ζήτησαν για άλλη μία φορά, χθες το μεσημέρι, την απόσυρση του νομοσχεδίου για την υγεία και τις ιατρικές ειδικότητες που ετοιμάζει ο Αλ. Παπαδόπουλος.
 Οι φοιτητές (περί τα 1.000 άτομα) συγκεντρώθηκαν λίγο μετά τις 11 το πρωί στα Προπύλαια του Πανεπιστημίου Αθηνών και κατευθύνθηκαν προς το υπουργείο Υγείας όπου και πραγματοποίησαν περίπου για μία ώρα (προκαλώντας κυκλοφοριακό κομφούζιο) καθιστική διαμαρτυρία. Δεν κατάφεραν να συναντηθούν με τον κ. Παπαδόπουλο, καθώς απουσίαζε από το υπουργείο, οπότε παρέδωσαν ψήφισμα με τα αιτήματά τους και στη συνέχεια διαλύθηκαν.
 Την κινητοποίηση των φοιτητών των ιατρικών σχολών προκάλεσε το νομοσχέδιο που προετοιμάζει το υπουργείο Υγείας (θα είναι έτοιμο το αργότερο μέχρι το τέλος Νοεμβρίου) και ειδικότερα διάταξη που αφορά τις ειδικότητες, αφού αυτή θα προβλέπει την εισαγωγή εξετάσεων για την απόκτησή τους.
 Οι φοιτητές ζητούν την απόσυρση του νομοσχεδίου και τη διατήρηση του πτυχίου της Ιατρικής ως μοναδικό προαπαιτούμενο για τη λήψη άδειας άσκησης επαγγέλματος και την ελεύθερη έναρξη ειδικότητα. Και αυτό καθώς εκτιμούν (όπως
αναφέρεται στο σχετικό ψήφισμα των φοιτητών της Ιατρικής Αθήνας) ότι οι νέες ρυθμίσεις «θα διαλύσουν το δημόσιο σύστημα υγείας, θα οδηγήσουν τους σημερινούς φοιτητές-αυριανούς γιατρούς στην ανεργία και στην υποαπασχόληση και
θα καταργήσουν τα πτυχία παραδίδοντας τον ευαίσθητο χώρο της υγείας στο έλεος των ιδιωτικών ασφαλιστικών και νοσηλευτικών εταιρειών».
 Στο μεταξύ, οι καταλήψεις στις σχολές συνεχίζονται και αυτή την εβδομάδα (έχει
ήδη συμπληρωθεί ένας μήνας κινητοποιήσεων). Οι φοιτητικοί σύλλογοι των σχολών της Κρήτης και της Αλεξανδρούπολης έχουν ήδη λάβει αποφάσεις για παράταση των καταλήψεων και την ερχόμενη εβδομάδα, ενώ στις υπόλοιπες σχολές θα πραγματοποιηθούν γενικές συνελεύσεις που θα προσδιορίσουν τις αποφάσεις των φοιτητών. 
