 Ο Ολυμπιακός φλερτάρισε, πολλές φορές, με το «θάνατο», στη διάρκεια του Champions League. Κι ενώ θα μπορούσε να είχε παραμείνει ζωντανός στην υπόθεση πρόκρισης, της επόμενης φάσης της διοργάνωσης (αν σ' εκείνο το παιχνίδι με τη Χέρενφεϊν, στο 1-0 του Αμπε Λένστρα, έπαιρνε έναν πόντο ή αν δεν «έτρωγε» το εκτός έδρας γκολ από τη Λιόν στο 2-1 του ΟΑΚΑ) δέχθηκε, χθες βράδυ, τη χαριστική βολή, στο παιχνίδι- «ρώσικη ρουλέτα» με τους Γάλλους, στο Ζερλάν.
 Η «εγκληματική», σε βάρος των «ερυθρολεύκων», διαιτησία του Αυστριακού Μπένκε (και των συνεργατών βοηθών του), οι ανοησίες του ακριβοπληρωμένου και κακομαθημένου (αλλά για ένα ακόμη ματς απόντα) Τζιοβάνι και το γεγονός ότι ο Ολυμπιακός βρέθηκε (από το 2ο λεπτό) πίσω στο σκορ (από το γκολ του Λεγκλ, στον αέρα) ολοκλήρωσαν την εικόνα του αποκλεισμού της ελληνικής ομάδας από τη συνέχεια της διοργάνωσης.
 Ο επίλογος καταγράφηκε, δευτερόλεπτα μετά το τέλος της συνάντησης όταν σχεδόν όλοι οι «ερυθρόλευκοι» πέταγαν ό,τι έβρισκαν μπροστά τους (από παπούτσια, πετσέτες, φανέλες) στον...Αυστριακό ρέφερι, Μπένκε! 
 Ηταν ένα από τα πιο ενδιαφέροντα ματς της βραδιάς. Αλλά και συνολικότερα της ευρωπαϊκής περιπέτειας του Ολυμπιακού. Ο Ζακ Σαντινί έβγαλε στο γήπεδο τη Λιόν, με τρεις κυνηγούς, σε κλασική διάταξη 4-3-3. Ο Γιάννης Μαντζουράκης που περίμενε τη γαλλική ομάδα, με επιθετικούς προσανατολισμούς, παρουσίασε ένα αμυντικό σχήμα (4-4-2), αλλά δεν κατάφερε να κρατήσει το «μηδέν» για πολύ. Μόλις στο 2' κι ενώ οι ομάδες δεν είχαν συγκροτηθεί στο χώρο, από λάθος του Τζιοβάνι, ο Κόντης έχασε τον Βαϊρέλ κι ο Λεγκλ νίκησε (1-0) τον Δημήτρη Ελευθερόπουλου. Το πολύ γρήγορο γκολ των Γάλλων έκανε καλό στον Ολυμπιακό.
 Οι γηπεδούχοι για ένα τέταρτο, στο ματς, πήγαιναν πρώτοι στην μπάλα, εκμεταλλεύτηκαν την πολύ καλή (σε ατομικό επίπεδο) τεχνική τους κατάρτιση, τον αέρα του κόσμου τους και το σκορ. Φάσεις όμως δεν έκαναν. Κι από πολύ νωρίς, άρχισαν την οπισθοχώρηση. Ο Γιάννης Μαντζουράκης, προχώρησε σε αναδιάταξη του σχήματος. Γύρισε πίσω τον Πουρσανίδη (λίμπερο) κι έφερε μπροστά τον Αντζα, σαν δεύτερο (δίπλα στον Ζε Ελίας) αμυντικό χαφ. Ο Ολυμπιακός άρχισε να ανακτά κυκλοφορία, να κατεβάζει μπάλα, ενώ την ίδια ώρα η Λιόν γυρνούσε στην άμυνα, για να εκμεταλλευτεί τις αντεπιθέσεις και τους κενούς χώρους.
 Σιγά σιγά, οι φιλοξενούμενοι πλησίαζαν στην περιοχή του Κουπέ. Ο Αλβεζ (31') έβγαλε άουτ, ένα σουτ (σε πάσα του Ζέτερμπεργκ), ενώ πρωταγωνίστησε (33') σε μια ακόμη σύγχυση στην περιοχή των Γάλλων. Λίγο πριν από τη λήξη του πρώτου ημιχρόνου, ο επόπτης ακύρωσε (44') ένα κανονικό γκολ του Τζιοβάνι (σε σέντρα του Τζόρτζεβιτς) κι έστελνε μηνύματα στους «ερυθρόλευκους» για το τι θα ακολουθούσε, στο δεύτερο ημίχρονο.
 Στην επανάληψη, κι όσο περνούσε η ώρα, οι παίκτες του Ολυμπιακού και ο Γιάννης Μαντζουράκης ήταν υποχρεωμένοι να ρισκάρουν ακόμη περισσότερο και να ξεχάσουν την άμυνα. Πράγματι, η πίεση μεταφέρθηκε στην εστία της Λιόν, αλλά ο πανικός από τις αντεπιθέσεις των Γάλλων, στην περιοχή του Ελευθερόπουλου, ήταν ορατός, σε κάθε κόντρα. Οι «ερυθρόλευκοι» έκλεισαν στο μισό γήπεδο τους αντιπάλους τους και διαμαρτυρήθηκαν δίκαια για δύο καταφανείς περιπτώσεις πέναλτι, σε ισάριθμα μαρκαρίσματα σε βάρος του Γκάμπριελ Αλβεζ, στο 67' από τον Εντμίλσον και στο 74' από τον Μπρεσέ. Ομως, ο Αυστριακός δεν «ψηνόταν» με τίποτα. Το αντίθετο έγινε. Τιμώρησε με κάρτα τον Ουρουγουανό και πέταξε τον Γιάννη Μαντζουράκη, εκτός αγωνιστικού χώρου...
 Σ' αυτό το διάστημα, της εδαφικής υπεροχής του Ολυμπιακού, η Λιόν έφτασε σε τέσσερις-πέντε αντεπιθέσεις, κοντά στο γκολ. Με τον Φοέ (50'), με τον Βαϊρέλ (58'), με τον Λεγκλ (58' και 65'). Οι θετικές επεμβάσεις του Ελευθερόπουλου και το δοκάρι κράτησαν ζωντανό τον Ολυμπιακό, ώς το τελευταίο σφύριγμα του Μπένκε, αλλά το θαύμα της πρόκρισης πέταξε προς τη γαλλική πλευρά.
 Από τον ανεκδιήγητο Αυστριακό ρέφερι, κίτρινες κάρτες είδαν οι Τζιοβάνι, Αμανατίδης, Ελευθερόπουλος, Ντεφλάντρ, Αλβεζ, Φοέ και Μαυρογενίδη.
 ΛΙΟΝ: Κουπέ, Ντεφλάντρ, Εντμίλσον, Λαβίλ (71' Μπλαν), Βιολό, Μαρλέ, Λαγκλ, Αντερσον (85' Γκοβού), Βαϊρέλ (59' Λιναρές), Φοέ, Μπρεσέ
 ΟΛΥΜΠΙΑΚΟΣ: Ελευθερόπουλος, Πατσατσόγλου (75' Γιαννακόπουλος), Αμανατίδης, Πουρσανίδης (54' Μαυρογενίδης), Τζιοβάνι (54' Οφορίκουε), Τζόρτζεβιτς, Ζε Ελίας, Αλβεζ, Ζέτερμπεργκ, Κόντης, Αντζας
