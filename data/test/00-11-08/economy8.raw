 Γερμανός Χορστ Κέλερ, που ανέλαβε πρόσφατα καθήκοντα γενικού διευθυντή του ΔΝΤ, μιλώντας χθες στην οικονομική και νομισματική επιτροπή του Eυρωπαϊκού Kοινοβουλίου, τόνισε ότι η μονομερής παρέμβαση της ΕΚΤ τις τελευταίες ημέρες για στήριξη του ευρώ, «ήταν μια καλή ενέργεια κάτω από δύσκολες συνθήκες».
 Επέκρινε μάλιστα τους Ευρωπαίους πολιτικούς για τις επιθέσεις κατά του προέδρου της ΕΚΤ Βιμ Ντούιζενμπεργκ, ο οποίος με πρόσφατες δηλώσεις του, έχει εμφανιστεί να υποβαθμίζει την πιθανότητα παρέμβασης, προκαλώντας νέα μεγάλη πτώση του ευρώ.
 Πτώση, που προκάλεσε την έντονη αντίδραση της κοινής γνώμης, που μέσω έγκυρων ευρωπαϊκών εφημερίδων («Μοντ», «Λιμπερασιόν» και άλλες), έθεσε ανοικτά πλέον ζήτημα αλλαγής ηγεσίας στην ΕΚΤ.
 «Οι Ευρωπαίοι θα πρέπει να σταματήσουν να μιλούν για την ΕΚΤ», τόνισε ο Κέλερ.
«Η πολιτική διαμάχη στην Ευρώπη πρέπει να επικεντρωθεί στην επίσπευση των διαρθρωτικών μεταρρυθμίσεων και την αποσαφήνιση του μέλλοντος της ευρωπαϊκής ολοκλήρωσης και της διεύρυνσης της Ε.Ε.», πρόσθεσε.
 Οι υπουργοί Οικονομικών της ζώνης του ευρώ στήριξαν και αυτοί με τη σειρά τους
την παρέμβαση της ΕΚΤ. Ωστόσο, παρά τα δημόσια ευχολόγια, κατ' ιδίαν ακούστηκαν γκρίνιες, για το ότι η ΕΚΤ δεν τους ενημέρωσε.
 «Υπήρξαν επικρίσεις κατά της ΕΚΤ γιατί δεν ενημέρωσε τους υπουργούς πριν από την κίνησή της», δήλωσε διπλωματική πηγή, χωρίς να κατονομάσει ποιες χώρες εξέφρασαν δυσαρέσκεια.
 Η αίσθηση, ωστόσο, είναι ότι τα παράπονα προέρχονται κυρίως από γαλλικής πλευράς. Πίσω από τη φαινομενικά ακαδημαϊκή διαμάχη, για το αν η ΕΚΤ ενημέρωσε
ή όχι τους υπουργούς, κρύβεται η παλαιά διαμάχη, μεταξύ της γερμανικής αντίληψης (κυρίως από τη γερμανική δεξιά), περί πλήρους ελευθερίας κινήσεων της ΕΚΤ και της γαλλικής αντίληψης, που θέλει την πολιτική επιστασία της.
 Ο Γάλλος υπουργός Οικονομικών Λοράν Φαμπιούς, στη συνέντευξη Tύπου προχθές το βράδυ, μετά το ECΟFIN στις Βρυξέλλες, συνέχισε να συντηρεί το ενδεχόμενο τραπεζικής παρέμβασης.
 «Η πείρα λέει ότι η ΕΚΤ μπορεί να παρέμβει και μόνη της...στο μέλλον, πάντως όλες οι πιθανότητες είναι ανοιχτές», επισήμανε ο Φαμπιούς, αφήνοντας να εννοηθεί ότι δεν αποκλείεται και νέα κοινή παρέμβαση με άλλες κεντρικές τράπεζες.
 Υπενθυμίζεται ότι την προηγούμενη Παρασκευή και τη Δευτέρα, η ΕΚΤ παρενέβη μονομερώς για στήριξη του ευρώ, παρεκκλίνοντας από τη γραμμή κοινής στήριξης, με τις ΗΠΑ και την Ιαπωνία, παρά τις επίσημες διαβεβαιώσεις ότι η παρέμβαση αυτή εντάσσεται στο πνεύμα της Πράγας και του ανακοινωθέντος της G7 το Σεπτέμβριο.
 Παρά τις δύο αυτές παρεμβάσεις, το ευρώ συνεχίζει να κυμαίνεται στα 86 σεντς, έχοντας φτάσει, μετά την πρώτη παρέμβαση της ΕΚΤ την Παρασκευή, κοντά στα 88 σεντς.
 Οι τύχες του ευρωπαϊκού νομίσματος τις επόμενες ημέρες θα εξαρτηθούν από το αποτέλεσμα των αμερικανικών εκλογών, με τους Ευρωπαίους να απεύχονται σιωπηρά νίκη του Τζορτζ Μπους.
 Η πολιτική φοροαπαλλαγών του Pεπουμπλικανού υποψηφίου ενδέχεται να αναθερμάνει
την αμερικανική οικονομία και να προκαλέσει νέες αυξήσεις στα επιτόκια.
 Αλλωστε, ο Λόρενς Λίντσεϊ, που προαλείφεται για υπουργός Οικονομικών του Μπους, δεν έχει κατά καιρούς αποκρύψει τις επικρίσεις του στην πολιτική παρεμβάσεων για τα νομίσματα.
 Πάντως ούτε με πιθανή εκλογή του Αλ Γκορ θα πρέπει να θεωρείται δεδομένη αμερικανική στήριξη στο ευρώ και πάντως, όχι χωρίς παραινέσεις για μεγαλύτερη απορρύθμιση των αγορών, όπως διαφαίνεται από τις κατά καιρούς δηλώσεις Αμερικανών αξιωματούχων.
