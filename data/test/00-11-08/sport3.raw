 «Με τη βοήθεια του Θεού μπορούμε να προκριθούμε. Απέναντί μας έχουμε την πείρα της Γιουβέντους, μιας ομάδας με μεγάλες εμπειρίες και επιτυχίες στην Ευρώπη. Είναι μια πρόκληση. Αν δεν τα καταφέρουμε, θα γίνει αυτό που έλεγαν όλοι όταν έγινε η κλήρωση, ότι δηλαδή στο συγκεκριμένο όμιλο ο Παναθηναϊκός είναι πρώτο φαβορί να αποκλειστεί. Αν όχι, τότε ο Θεός θα μας έχει δώσει περισσότερα απ' ό,τι αξίζουμε».
 Δεν πρωτοτύπησε ο Αγγελος Αναστασιάδης, επικαλούμενος πάλι πριν από μία σημαντική αναμέτρηση τον Θεό. Μόνη διαφορά, ότι με πλάγιο τρόπο έδωσε προβάδισμα στην Γιουβέντους, τη «Μεγάλη Κυρία» του ιταλικού ποδοσφαίρου, που στο παρελθόν βρέθηκε πάμπολλες φορές σε δυσχερή θέση, εν τούτοις όμως κατάφερε να πάρει το επιθυμητό γι' αυτήν αποτέλεσμα. Η πρόκριση, την οποία ούτως ή άλλως ο ΠΑΟ θα επιδιώξει απόψε (21.45, Ολυμπιακό Στάδιο) με όλες του τις δυνάμεις και με τη συμπαράσταση 70.000 και πλέον φιλάθλων για πρώτη φορά ύστερα από καιρό, είναι το μεγάλο όνειρο. Κατά τον Ελληνα προπονητή μάλιστα, «κάτι παραπάνω» από τις δυνατότητες αυτής της ομάδας και αυτών των ποδοσφαιριστών του ΠΑΟ. Η νίκη είναι μονόδρομος και θα φέρει τον ΠΑΟ στην επόμενη φάση του Τσάμπιονς Λιγκ, αντίθετα μια ήττα τον βγάζει και εκτός τρίτης θέσης που οδηγεί στο Kύπελλο ΟΥΕΦΑ.
 Σε άλλο σημείο βέβαια των δηλώσεών του ο Αναστασιάδης διατράνωσε την αμέριστη εμπιστοσύνη του στους ποδοσφαιριστές, τονίζοντας: «Mπορούμε να κερδίσουμε οποιαδήποτε ομάδα» και διαβεβαιώνοντας: «H προσπάθειά μας θα είναι εκείνη που πρέπει».
 Στις απουσίες των τιμωρημένων Ζιντάν, Ντάβιντς, που ήρθαν ωστόσο στην Αθήνα (πράγμα που λέει πολλά), δεν στάθηκε ιδιαίτερα. «Οι μεγάλες ομάδες, είπε, δεν έχουν προβλήματα με τις απουσίες. Μπορεί οι συγκεκριμένες να αποδειχθούν θετικές ή αρνητικές για μας. Η αλήθεια θα φανεί στο τέλος».
 Ο προπονητής του ΠΑΟ δεν άλλαξε τις συνήθειές του και φυσικά δεν φανέρωσε τα χαρτιά του σχετικά με την ενδεκάδα που σκέφτεται να παρατάξει. Δεν παρέλειψε πάντως να πει και δυο καλές κουβέντες για τον κόσμο, που έχει κινητοποιηθεί και αναμένεται να γεμίσει απόψε το Ολυμπιακό Στάδιο.
 «Ελπίζω να χαρίσουμε στον κόσμο ό,τι δεν καταφέραμε στα άλλα δύο ματς στην έδρα μας, με Λα Κορούνια και Αμβούργο. Ημασταν καλύτεροι, αλλά δεν γευτήκαμε τη νίκη. Δεν νιώθω όμως πίκρα. Πάντα, πιστεύω ότι ο Θεός μάς δίνει περισσότερα απ' όσα αξίζουμε».
 Δεν είχαν όρεξη για κουβέντες οι Ιταλοί χθες το μεσημέρι κατά την άφιξή τους στο Ελληνικό. Σοβαροί και βιαστικοί απέφυγαν κάμερες και μικρόφωνα, κατεθυνόμενοι γρήγορα γρήγορα στο πούλμαν, που τους μετέφερε σε κεντρικό ξενοδοχείο της Αθήνας. Πιο προσιτός απ' όλους ο Αλεσάντρο Ντελ Πιέρο, καθυστέρησε λίγα λεπτά υπογράφοντας αυτόγραφα σε νεαρά κορίτσια που τον πολιόρκησαν. Με την αποστολή της Γιουβέντους ήρθαν και πολλοί δημοσιογράφοι (περίπου εκατό απ' όλη την Ευρώπη διαπιστεύτηκαν), ενδεικτικό του ενδιαφέροντος του αγώνα.
 Στη συνέντευξή του χθες το απόγευμα στο Ολυμπιακό Στάδιο ο Κάρλο Αντσελότι χαρακτήρισε «κρίσιμο και δύσκολο το παιχνίδι». Ιδιαίτερη μνεία έκανε στον Γιώργο Καραγκούνη («ο ΠΑΟ έχει έναν εξαιρετικό χαφ και καλούς επιθετικούς»), ενώ αναφερόμενος στις πιθανότητες πρόκρισης είπε ότι είναι μοιρασμένες («και οι δύο ομάδες μπορούν να προκριθούν»). Οταν δημοσιογράφος του ζήτησε να σχολιάσει την εμμονή του Αναστασιάδη να επικαλείται τον Θεό, ο Αντσελότι τόνισε: 
 «Κοιτάξτε, ο Θεός έχει πιο σημαντικά πράγματα να ασχοληθεί και όχι βέβαια με αυτό το ματς».
