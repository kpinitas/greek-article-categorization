 Καναδέζα Μάργκαρετ Ατγουντ κατάφερε στην τέταρτη υποψηφιότητά της και με το δέκατο βιβλίο της να κερδίσει τελικά το Μπούκερ 2000. Το βιβλίο της «The blind
Assasin» (Τυφλός δολοφόνος), πολυδιαφημισμένο ήδη, κρίθηκε το καλύτερο της επιτροπής, όπως άλλωστε έδειχναν και οι δύο μπούκερ του Λονδίνου δίνοντας προγνωστικό δύο προς ένα. 
 «Πάντα η παράνυφος, ποτέ η νύφη», λέει μια βρετανική παροιμία. Η Ατγουντ τη διέψευσε κερδίζοντας απόψε το Μπούκερ», είπε ο παρουσιαστής της βραδιάς. 
 Η Aτγουντ είναι η 34η νικήτρια Μπούκερ, του σημαντικότερου λογοτεχνικού βραβείου της Αγγλίας, το οποίο συνοδεύεται από 21.000 λίρες, περίπου 12 εκατ. δραχμές. Ενα ποσό όμως που λίγο μετράει όταν το βιβλίο της πλέον θα διπλασιάσει τις έτσι κι αλλιώς μεγάλες πωλήσεις του. Στις σελίδες του στήνει μια σύνθετη και συγχρόνως ελκυστική για τον αναγνώστη πλοκή, βάζοντας την αφηγήτριά της, την 82χρονη Aϊρις, να αναφέρεται στην τραγική ιστορία της νεκρής αδελφής της, συγγραφέως ενός μυθιστορήματος με τον τίτλο «Τυφλός δολοφόνος». 
 Στο Γκίλντχολ του Λονδίνου χθες το βράδυ σε μια τελετή που μεταδιδόταν «ζωντανά» από το «Channel 4», παρευρέθηκαν ο υπουργός Πολιτισμού της Βρετανίας
Κρις Σμιθ, ο υφυπουργός Αλαν Χάουρθ, οι συγγραφείς Σάλμαν Ρούσντι, Ιαν Μακ Γιούαν, Λουί ντε Μπερνιέ, Ιαν Ράνκινγκ, προσωπικότητες της τηλεόρασης του θεάτρου κ.ά. Ο δημοσιογράφος Σ. Τζένκινς απένειμε το βραβείο, και εκ μέρους της επιτροπής είπε: «Ο "Τυφλός δολοφόνος" είναι ένα σύνθετο βιβλίο που εκτυλίσσεται σε πολλά, διαφορετικά επίπεδα. Αφηγηματικό, δραματικό με υπέροχη δομή, καταδεικνύει το αισθητικό της επίπεδο όπως και την ποιητική ματιά της, τόσο στην αφήγηση όσο και στην ψυχολογική αλήθεια». 
 Η ίδια -αμέσως μετά- απλώς δήλωσε: «Κάπου εκεί έξω υπάρχει τώρα κάποιος που γράφει το επόμενο Μπούκερ. Καλή τύχη! ». 
 Και οι έξι υποψήφιοι συγγραφείς, φέτος, αντιμετωπίστηκαν όλοι ως αουτσάιντερ από τη λογοτεχνική κοινότητα του Λονδίνου, καθώς επισημάνθηκε πως η κριτική επιτροπή σνόμπαρε συγγραφείς όπως η Μούριελ Σπαρκ, η Ντόρις Λέσινγκ και ο Τζ. Γκ. Μπάλαρντ. 
 Ο Καζούο Ισιγκούρο ήταν το έτερο φαβορί με το έργο του «When we were orphans» (Οταν είμασταν ορφανοί) και ακολούθησαν η Tρέτσα Ατσοπάρνι, ο Μάθιου Νιλ, ο Μπράιαν Ο' Ντόχερτι και ο Μάικλ Κόλινς. 
