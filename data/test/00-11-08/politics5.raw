«Δεν θα δώσω σε κανέναν τη χαρά να με διαγράψει», δήλωσε αγανακτισμένος ο Γιάννης Θεωνάς, αποχωρώντας από το ΚΚΕ, αλλά πριν κλείσει την πόρτα πίσω του, επειδή, όπως τονίζει, «διδάχτηκα στα 25 χρόνια της κομματικής μου ζωής, όταν με φτύνουν να μη θεωρώ ότι ψιχαλίζει», έθεσε θέμα ηθικής τάξης και άναψε το φιτίλι με τα οικονομικά.
 «Θα υποβάλω -λέει- την παραίτησή μου από το Ευρωπαϊκό Κοινοβούλιο στις 22-1-2001, αλλά υπό έναν μόνο όρο. Οτι η λύση της διαδοχής μου στην Ευρωβουλή θα διασφαλίζει ότι οι όποιες απολαβές και αποζημιώσεις του ευρωβουλευτή θα περιέρχονται, όπως μέχρι τώρα, στο κόμμα».
 Ετσι, αν και εκτός κόμματος πλέον, μπλοκάρει την είσοδο της Λιάνας Κανέλλη στο
μέγαρο των Βρυξελλών (πρώτη επιλαχούσα στο ευρωψηφοδέλτιο), αφού, ως συνεργαζόμενη με το ΚΚΕ, ούτε τη σημερινή βουλευτική αποζημίωσή της καταθέτει στον Περισσό, για να πάρει τον πενιχρό κομματικό μισθό που παίρνουν οι άλλοι σύντροφοί της, ούτε είναι υποχρεωμένη να κάνει κάτι τέτοιο για την κατά πολύ υψηλότερη αμοιβή της, αν τραβήξει το δρόμο για την Ευρωβουλή.
 «Μας τα έκανε ρόιδο με τα λεφτά», ακούστηκε να λέει σε συντρόφους του στέλεχος
του Περισσού και πράγματι η ηγεσία του κόμματος φαίνεται να είναι εξαιρετικά προβληματισμένη.
 Η ίδια η Λιάνα Κανέλλη σε συζήτηση που είχε χθες το βράδυ με τους κοινοβουλευτικούς συντάκτες είπε «πρώτη φορά βλέπω παραίτηση με δόσεις» και υποστήριξε ότι η προοπτική της Ευρωβουλής δεν τη συγκινεί, αφού εδώ έχει να υπηρετήσει 15.000 σταυρούς, αλλά άφησε να εννοηθεί ότι σε κάθε περίπτωση τον πρώτο λόγο έχει πάντα το κόμμα.
 Επόμενος στη σειρά είναι ο βουλευτής Λάρισας Γιάννης Πατάκης (ο οποίος μάλλον και αυτός είναι αδύνατο να αφήσει την Αθήνα) και ακολουθούν η Ελένη Γερασιμίδου, η Κατερίνα Παπανεοφύτου και ο συνδικαλιστής Γιώργος Μαυρίκος. Στην περίπτωση, όμως, που μείνει κενή η έδρα της Α' Αθηνών, επόμενος σε σταυρούς είναι ο Τέλης Γόντικας (αδελφός του Δημήτρη Γόντικα) και αμέσως μετά είναι πάλι ο Γιώργος Μαυρίκος.
 Ο Γιάννης Θεωνάς στη δήλωσή του τονίζει επίσης ότι δεν αντιπαρατίθεται με το κόμμα, αλλά «με τη λογική του αυταρχισμού και την πολιτική κουλτούρα των διαγραφών».
