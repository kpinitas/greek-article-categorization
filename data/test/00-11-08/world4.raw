 Ανησυχητικές διαστάσεις λαμβάνει η εξέγερση κρατουμένων σε τρεις φυλακές στη Σερβία, ενώ η Γιουγκοσλαβία, χωρίς να έχει λύσει το πρόβλημα με την αποχώρηση του επικεφαλής των μυστικών υπηρεσιών, την Παρασκευή γίνεται επίσημο μέλος της
 Η εξέγερση πήρε διαστάσεις στις φυλακές του Ποζάρεβατς, όπου έπεσαν πυροβολισμοί και εκδηλώθηκε πυρκαγιά, σύμφωνα με αυτόπτες μάρτυρες που είδαν και αυτοκίνητα της αστυνομίας να σπεύδουν στις εγκαταστάσεις των φυλακών στην περιοχή Ζαμπέλα. Σύμφωνα με πληροφορίες, συνεπλάκησαν ομάδα που υποστηρίζει την εξέγερση και άλλη που ζητεί τον τερματισμό της. Δύο άτομα τραυματίστηκαν. Η φωτιά πέρασε σε δύο πτέρυγες και στο κτίριο που χωρίζει τη φυλακή από το κτίριο της βιβλιοθήκης. Ο ραδιοφωνικός σταθμός Β-92 μετέδωσε ότι έχουν στασιάσει 600 από τους 1.250 κρατουμένους. Στις φυλακές υπάρχουν και 300 Αλβανοί, εκ των οποίων οι 100 απομακρύνθηκαν από τα κελιά τους. Οι κρατούμενοι
ζητούν να συναντήσουν το Γιουγκοσλάβο υπουργό Aμυνας και τους 3 Σέρβους συνυπουργούς. Εχουν τα ίδια αιτήματα με τους εξεγερμένους στη Σρέμσκα Μιτρόβιτσα, καθώς και την απόλυση του διευθυντή των φυλακών.
 Στη Σρέμσκα Μιτρόβιτσα, όπου έχουν τραυματιστεί τέσσερα άτομα, η κατάσταση σήμερα είναι υπό έλεγχο διότι στην ταράτσα των φυλακών βρίσκονται μόνο λίγοι φυλακισμένοι που αρνούνται να επιστρέψουν στα κελιά τους. Στις φυλακές της πόλης Νις η εξέγερση συνεχίζεται και ένας από τους κρατούμενους που έπεσε από την ταράτσα ένα κτιρίου των φυλακών εξέπνευσε στη νευροχειρουργική κλινική της
πόλης. Τη νύχτα οι κρατούμενοι έβαλαν φωτιά σε δύο μονάδες των φυλακών στο πολιτιστικό κέντρο και στα εργαστήρια που καταστράφηκαν ολοσχερώς. Η αστυνομία
επιχείρησε να εισβάλει χρησιμοποιώντας δακρυγόνα, αλλά οι Σέρβοι κρατούμενοι έβαλαν φωτιά στα κελιά τους και η αστυνομία υποχώρησε. Οι Αλβανοί στη φυλακή είναι σε χωριστή πτέρυγα και κάθονται στο σκοτάδι, γιατί έχει κοπεί το ρεύμα.
 Οι κρατούμενοι και στις τρεις φυλακές προσπαθούν να δώσουν και πολιτική διάσταση στην εξέγερση, ισχυριζόμενοι ότι στις πρόσφατες εκλογές πιέστηκαν να ψηφίσουν υπέρ του Μιλόσεβιτς.
