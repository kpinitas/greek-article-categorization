Μια «άλλη» Ελλάδα περιγράφει η πρώτη έκθεση της Κομισιόν για την πραγματική σύγκλιση της οικονομίας της χώρας, λίγο πριν από την είσοδό της στην ΟΝΕ. Μία Ελλάδα που βρίσκεται στον «πάτο του πηγαδιού», σύμφωνα τουλάχιστον με τους 27 νέους δείκτες που θα μετρούν την πρόοδό της τα επόμενα 10 χρόνια. 
Με βάση τις μετρήσεις αυτές, η Ελλάδα έχει την υψηλότερη ένταση ενέργειας στην Ευρωπαϊκή Ενωση, θέτοντας σε κίνδυνο τη μελλοντική αύξηση του ΑΕΠ. 
Με εξίσου «μελανά» χρώματα περιγράφεται το σύστημα εκπαίδευσης και κατάρτισης ­που δημιουργεί προσκόμματα στην κοινωνία της πληροφορίας­ αλλά και οι ελάχιστες δαπάνες για εκπαίδευση. Στιγματίζεται, επίσης, το μεγάλο χάσμα πλουσίων- φτωχών Ελλήνων, η αναποτελεσματικότητα του συστήματος παροχών και η εμμονή τους φτώχειας.
Οι νέοι «διαρθρωτικοί δείκτες» δίνουν εξήγηση στο «ιρλανδικό θαύμα». Το κράτος αυτό χρησιμοποίησε στο έπακρο τις νέες τεχνολογίας, αυξάνοντας έτσι την παραγωγή, την απασχόληση, τις εξαγωγές και εκτινάσσοντας το ΑΕΠ του. Δυστυχώς η Ελλάδα αποτελεί το αντίστροφο παράδειγμα: δεν υπάρχει καμία σχεδόν πρόοδος σε σχέση με την κοινωνία της πληροφορίας, ούτε από πλευράς επενδύσεων και υποδομής ούτε από πλευράς εκπαίδευσης στελεχών και υπαλλήλων. 
Πρώτη φορά παρουσιάζονται από τα κοινοτικά όργανα 27 διαρθρωτικοί δείκτες, με βάση τους οποίους θα αποτυπώνεται η πρόοδος κάθε κράτους, αλλά και θα κρίνεται η αποτελεσματικότητα της κυβερνητικής πολιτικής. Εκτείνονται σε τέσσερα πεδία που στην ουσία συνδέονται μεταξύ τους: την καινοτομία και την έρευνα, τις οικονομικές μεταρρυθμίσεις, την απασχόληση και την κοινωνική συνοχή. 
Βασικός στόχος της όλης προσπάθειας είναι αφενός η διατήρηση ρυθμών οικονομικής ανάπτυξης άνω του 3% έως το 2010 ­εξασφαλίζονται σε ένα βαθμό από τους πόρους του τρίτου ΚΠΣ­ και αφετέρου η αύξηση της απασχόλησης στο 70% του πληθυσμού, από το 55,6% σήμερα.
 Η απασχόληση των γυναικών πρέπει να αυξηθεί στο 60% από  40% σήμερα στην Ελλάδα. Με άλλα λόγια, απαιτείται η δημιουργία τουλάχιστον 1 εκατ. νέων θέσεων, αν ληφθεί υπόψη και η ανάγκη μείωσης της ανεργίας που έφτασε στο 12% το 1999.
Η έκθεση θα εξετάζει κάθε χρόνο κατά πόσον κάθε οικονομία είναι ανταγωνιστική, βασίζεται στις νέες τεχνολογίες, είναι ικανή να διατηρήσει βιώσιμη οικονομική ανάπτυξη με περισσότερες και καλύτερες θέσεις εργασίας και μεγαλύτερη κοινωνική συνοχή. 
Η έκθεση που παρουσιάζει πρώτη φορά τους διαρθρωτικούς δείκτες της Κομισιόν θα συζητηθεί στο ECΟFIN της 17ης Νοεμβρίου με στόχο την επίσημη έγκριση του κειμένου στο Συμβούλιο Κορυφής του Δεκεμβρίου. Στη συνέχεια, το Μάρτιο του 2001, θα παρουσιαστεί στο έκτακτο Συμβούλιο Κορυφής για την απασχόληση το τελικό κείμενο το οποίο πέρα από τους δείκτες θα έχει και ειδικό κεφάλαιο για τη θέση και την πρόοδο σε κάθε κράτος.
Η πρόοδος κάθε κράτους σε σχέση με την πραγματική σύγκλιση θα δημοσιοποιείται κάθε χρόνο, τουλάχιστον έως το 2010, ενώ οι δείκτες θα αναπροσαρμόζονται ανάλογα με τις αλλαγές στους στόχους της κοινοτικής πολιτικής. 
Παρ' όλο που δεν υπάρχει υποχρέωση σύγκλισης- όπως συμβαίνει στα κριτήρια της συνθήκης του Μάαστριχτ- εκτιμάται ότι οι δείκτες θα συνιστούν ένα σημαντικό μέσο πίεσης προς τις κυβερνήσεις, αφού αρνητικές επιδόσεις θα πλήττουν το διεθνές «κύρος» της χώρας, αλλά και της ίδιας της κυβέρνησης στο εσωτερικό.
Θα λαμβάνουν σημαντική δημοσιότητα δείχνοντας, χρόνο με το χρόνο, την επιτυχία ή όχι της οικονομικής πολιτικής κάθε κυβέρνησης. Επίσης, θα συζητιούνται όχι μόνον σε επίπεδο κορυφής αλλά και στα αρμόδια υπουργικά συμβούλια όπου και θα προτείνονται κατά περίπτωση μέτρα πολιτικής.
Αν μάλιστα πρόκειται για δείκτες καθαρά οικονομικούς (κόστος τηλεπικοινωνιών, επενδύσεις σε νέες τεχνολογίες κ.λπ.), όπως αναμένεται θα επηρεάζουν και την επιλογή εγκατάστασης των ξένων κεφαλαίων, τα οποία ήδη δεν δείχνουν ιδιαίτερη προτίμηση για το ελληνικό έδαφος.
Μηδέν «παίρνει» η Ελλάδα σε όλους τους δείκτες νέων τεχνολογιών, με σημαντικές επιπτώσεις στην ανάπτυξη αφού, σύμφωνα με την έκθεση, «η τεχνολογική ανάπτυξη και η σχετική εκπαίδευση του εργατικού δυναμικού δημιουργεί το 25%-50% της αύξησης του ΑΕΠ».
Μόνο που αν δεν υπάρχει εκπαίδευση, δεν μπορεί να αναπτυχθεί η κοινωνία της πληροφορίας, λέει η Κομισιόν. Οι συνθήκες εργασίας έχουν αλλάξει πάρα πολύ τα τελευταία χρόνια. Πλέον, όποιος δεν έχει βασικές γνώσεις νέων τεχνολογιών είναι «αγράμματος», ενώ η ανάγκη σωστής εκπαίδευσης θα γίνεται όλο και πιο αναγκαία. 
Η Ελλάδα έχει όμως τις χαμηλότερες δαπάνες εκπαίδευσης στην Ε.Ε. Φτάνουν μόλις στο 3,2% του ΑΕΠ έναντι 5,8% κοινοτικού μέσου όρου. Στην έκθεση επισημαίνεται ότι είναι αναγκαία η διενέργεια σημαντικών επενδύσεων στο εθνικό σύστημα εκπαίδευσης, τόσο από το κράτος όσο και από τις επιχειρήσεις και τα ίδια τα άτομα.
Μπορεί οι δαπάνες για έρευνα και τεχνολογική ανάπτυξη να «αποτελούν βασικό συστατικό της ενδυνάμωσης των επιχειρήσεων υψηλής τεχνολογίας». Ομως, στην Ελλάδα όχι μόνο είναι οι χαμηλότερες στην Ε.Ε. (0,12% του ΑΕΠ έναντι 1,2% του ΑΕΠ στην Ε.Ε.) αλλά και μειώνονται συν τω χρόνω.
Οι δαπάνες κράτους, επιχειρήσεων αλλά και ιδιωτών για νέες τεχνολογίες και για την κοινωνία των πληροφοριών είναι οι τρίτες χαμηλότερες στην Ε.Ε. μετά την Αυστρία και τη Δανία (φτάνουν στο 5,33% του ΑΕΠ). Συνεπάγονται, όπως αναφέρεται στην έκθεση, την ακριβή και «αργή» πρόσβαση στο Internet, η οποία για να βελτιωθεί απαιτεί σημαντική ανάπτυξη των σχετικών υποδομών.
Γι' αυτό άλλωστε και η Ελλάδα έχει το μικρότερο αριθμό συνδέσεων με το Διαδίκτυο. Μόλις 1,194 στα 100 νοικοκυριά και επιχειρήσεις χρησιμοποιούν τις υπηρεσίες του έναντι 8,33 του κοινοτικού μέσου όρου.
Ως αποτέλεσμα όλων των παραπάνω, οι εξαγωγές υψηλής τεχνολογίας της Ελλάδας είναι σχεδόν ανύπαρκτες. Φτάνουν στο 5,21% του συνόλου στην Ελλάδα και στο 16% στην Ε.Ε.
Πρόκειται για τη μόνη «σοβαρή» ελπίδα της ελληνικής βιομηχανίας να δημιουργήσει συγκριτικό πλεονέκτημα. Το 39,5% των ιρλανδικών εξαγωγών είναι προϊόντα υψηλής τεχνολογίας, δείχνοντας πως μία χώρα, που μέχρι πρότινος δεν είχε συγκριτικό πλεονέκτημα σε κανέναν μεταποιητικό κλάδο, μπορεί να ευημερήσει αν ακολουθήσει το κάλεσμα των καιρών. Η Ελλάδα ­που επίσης δεν έχει κανένα συγκριτικό πλεονέκτημα στην παραγωγή­ έχει τις δεύτερες μικρότερες εξαγωγές υψηλής τεχνολογίας.
Μηδέν λαμβάνει η Ελλάδα και σε «πατέντες». Εχει το χαμηλότερο αριθμό κατοχύρωσης ευρεσιτεχνιών υψηλής τεχνολογίας (0,166 ανά 1εκατ. κατοίκους έναντι 4,66 στην Ε.Ε.) σημαντικό παράγοντα για τη δημιουργία και την ανάπτυξη νέων, ανταγωνιστικών επιχειρήσεων που θα δραστηριοποιηθούν στη χώρα μας.
Κάποια σημάδια προόδου έχουν  αρχίσει να γίνονται φανερά στο θέμα των επιχειρηματικών κεφαλαίων (venture capital). Το 1999 το ύψος των κεφαλαίων αυτών ήταν το τέταρτο μικρότερο στην Ε.Ε. μετά την Ιταλία, την Αυστρία και την Προτογαλία. Αυξήθηκε όμως με ταχείς ρυθμούς από το 1998 (από το 0,016% στο 0,06% του ΑΕΠ). 
Με 12% ανεργία το 1999, η Ελλάδα καταλαμβάνει τη δεύτερη υψηλότερη θέση στην Ε.Ε. μετά την Ισπανία, έχοντας μάλιστα αντίστοιχα δυσμενή κατάταξη και για τη μακροχρόνια ανεργία. Αυτή η δυσμενής κατάταξη σύμφωνα με την Κομισιόν καθρεφτίζει τα διαρθρωτικά προβλήματα στην αγορά εργασίας. Συνδέεται επίσης με το χαμηλό επίπεδο της εκπαίδευσης.
Επιδεινώνεται όμως και από την πολιτική φορολόγησης. Η Ελλάδα έχει την έκτη υψηλότερη φορολογική επιβάρυνση στους χαμηλόμισθους εργαζομένους η οποία ανέρχεται στο 37% του μισθού. Αποτελεί, σύμφωνα με την έκθεση, αντικίνητρο εύρεσης απασχόλησης, αφού εξομοιώνει σχεδόν τον πραγματικό μισθό με το επίδομα ανεργίας.
Σε «κλειδί» για την άσκηση μίας ενεργούς πολιτικής υπέρ της απασχόλησης αναδεικνύει η έκθεση τη συνεχιζόμενη κατάρτιση, ιδιαίτερα σε σχέση με την εκμάθηση νέων τεχνολογιών. Μόνο που η Ελλάδα καταλαμβάνει την τελευταία θέση, έχοντας το μικρότερο ποσοστό συμμετοχής του ενεργού ηλικιακά πληθυσμού σε προγράμματα εκπαίδευσης και κατάρτισης (1,5% του συνόλου έναντι 12% του μέσου όρου).
Θετική ωστόσο είναι η υψηλή συμμετοχή των μεγάλων σε ηλικία ελλήνων εργαζόμενων στην αγορά εργασίας, αφού μειώνουν τους «τριγμούς» στο ασφαλιστικό. Εχουμε το 5ο υψηλότερο ποσοστό απασχόλησης άνω των 55 ετών. Φτάνει στο 38% του συνόλου, ακριβώς δηλαδή στον κοινοτικό μέσο όρο. 
Η παραγωγικότητα της εργασίας τόσο ανά άτομο όσο και ανά εργατοώρα είναι η 2η χαμηλότερη στην Ευρωπαϊκή Ενωση μετά την Πορτογαλία, δείχνοντας τη χαμηλή αποδοτικότητα και το μικρό δυναμισμό του οικονομικού συστήματος της Ελλάδας. Φθάνει μόλις στο 60% του κοινοτικού μέσου όρου ανά υπάλληλο και στο 55% ανά ώρα εργασίας.
Η IΣΟPPΟΠH ανάπτυξη της κοινωνίας της πληροφορίας πρέπει να συνδέεται με υψηλό επίπεδο κατάρτισης και τον μικρότερο δυνατό αριθμό «αποκλεισμένων», επισημαίνει η Κομισιόν. 
Μόνο που στην Ελλάδα παρατηρούνται οι δεύτερες μεγαλύτερες κοινωνικές ανισότητες στην Ευρωπαϊκή Ενωση μετά την Πορτογαλία. Η απόκλιση μεταξύ των εισοδημάτων του 20% του πληθυσμού με το μεγαλύτερο εισόδημα είναι 6 φορές υψηλότερη από του 20% με το χαμηλότερο. 
Σύμφωνα με την έκθεση, η κατάσταση αυτή συνεπάγεται τον κίνδυνο αποκλεισμού σημαντικού μέρους του πληθυσμού από την εργασία, με πολλές κοινωνικές, πολιτικές και οικονομικές παρενέργειες.
 Το σύστημα κοινωνικών παροχών είναι το πλέον αναποτελεσματικό στην Ευρωπαϊκή Ενωση. Το εισόδημα των «φτωχών» πριν και μετά τα επιδόματα δεν αυξάνεται σχεδόν καθόλου: ο αριθμός των φτωχών μειώνεται μόνο κατά 2% έναντι 10% μείωσης στο σύνολο της Ε.Ε. Αγγίζει έτσι το 21% του ελληνικού πληθυσμού. 
 Η φτώχεια παράλληλα εμμένει. Εχουμε το δεύτερο υψηλότερο ποσοστό του πληθυσμού σε συνθήκες φτώχειας μετά την Πορτογαλία (εισόδημα μικρότερο του 60% του μέσου εθνικού) για πάνω από τρία χρόνια. Πρόκειται για το 10% των Ελλήνων, που δύσκολα θα επανενταχθεί στον παραγωγικό ιστό. 
 Τουλάχιστον η ελληνική επικράτεια έχει συνοχή. Παρατηρούνται σχετικά μικρές εισοδηματικές αποκλίσεις συγκριτικά με την Ε.Ε., οι οποίες φτάνουν στο 20% του μέσου εισοδήματος
 Το σύστημα εκπαίδευσης έχει μέρος της ευθύνης για την χαμηλή κοινωνική συνοχή της Ελλάδας κατά την Κομισιόν. Εχουμε τον πέμπτο μεγαλύτερο αριθμό νέων έως 24 ετών που δεν ολοκλήρωσαν ποτέ τη βασική εκπαίδευση και δεν έχουν καμία ειδίκευση που θα μπορούσε να τους εξασφαλίσει θέση εργασίας (το 18% του συνόλου των νέων). 
Παράλληλα, επηρεάζει και την ποιότητα των παραγόμενων προϊόντων και υπηρεσιών, με επιπτώσεις στην ανάπτυξη και στη δημιουργία νέων θέσεων απασχόλησης. 
TΟ KΟΣTΟΣ κλήσεων στην Ελλάδα αποτελεί «άσχημη» πρωτοτυπία στην Ευρωπαϊκή Ενωση. Ενώ στα υπόλοιπα κράτη, όπως επισημαίνει η Ευρωπαϊκή Επιτροπή, οι τιμές μειώθηκαν με την απελευθέρωση, οι τιμές στην Ελλάδα εκτοξεύθηκαν, μετά την εισαγωγή του πρώτου πακέτου μετοχών του ΟΤΕ στο ΧΑΑ.
Ως το 1997 οι τιμές των κλήσεων ήταν αρκετά χαμηλές για τα ευρωπαϊκά δεδομένα, ενώ πλέον είναι οι υψηλότερες σε κάποιους κλάδους. Οι υπεραστικές κλήσεις φτάνουν στο 195% του κοινοτικού μέσου έναντι 180% το 1997. Οι αστικές φτάνουν στο 60% του κοινοτικού μέσου όρου από 45% το 1997. 
Οι επιπτώσεις της τιμολόγησης αυτής είναι μεγάλες επισημαίνεται στην έκθεση: ο κλάδος των τηλεπικοινωνιών «παίζει» σημαντικό ρόλο στην οικονομία, γιατί οι υπηρεσίες του χρησιμοποιούνται όλο και περισσότερο από τις επιχειρήσεις. 
Εχει σημαντικές επιπτώσεις στην ανάπτυξη των νέων τεχνολογιών, αφού μειώνει τον ανταγωνισμό και την παραγωγικότητα των επιχειρήσεων που χρησιμοποιούν τηλεπικοινωνιακές υπηρεσίες, μειώνει τη θελκτικότητα της Ελλάδας ως τόπου εγκατάστασης αντίστοιχων ξένων επιχειρήσεων και εμποδίζει τη διάδοση της χρήσης του internet και άλλων δικτυακών υπηρεσιών. Η Ελλάδα έχει άλλωστε τη χαμηλότερη χρήση διαδικτύου στην Ε.Ε. 
 «Φθηνό» παραμένει το ρεύμα. Οι τιμές για ιδιωτική κατανάλωση είναι οι μικρότερες στην Ε.Ε. (6 ευρώ ανά 100 kwh). Για βιομηχανική χρήση οι τιμές είναι οι πέμπτες χαμηλότερες (5,5 ευρώ ανά kwh), εντυπωσιακό στοιχείο αν ληφθεί υπόψη και η χρήση πυρηνικής ενέργειας σε ορισμένα κράτη.
 Δεν «πουλάμε» στην κοινοτική αγορά, αφού η αξία του εμπορίου που οδεύει προς άλλα κράτη-μέλη είναι η μικρότερη στην Ευρωπαϊκή Ενωση. Φτάνει στο 16,66% του συνόλου έναντι 42% κοινοτικού μέσου όρου.
 Πάντως, το ύψος του δείκτη σχετικών τιμών αγαθών και υπηρεσιών είναι αρκετά χαμηλό σε σχέση με τα υπόλοιπα κράτη ­φτάνει στο 80% του κοινοτικού μέσου όρου­ δείχνοντας υψηλή σχετικά πραγματική αγοραστική δύναμη.
 Μπορεί να πέφτουν «βροχή» οι καταγγελίες για αδιαφάνεια στην ανάληψη έργων και προμηθειών, όμως στα «χαρτιά» υπάρχει δαφάνεια. Εχουμε με μεγάλη απόκλιση το μεγαλύτερο αριθμό δημοσιεύσεων (στο σύνολο των διαγωνισμών) στην Eφημερίδα των Eυρωπαϊκών Kοινοτήτων. Φτάνουν στο 45% του συνόλου έναντι 12,5% κοινοτικού μέσου όρου.
 Μειώθηκε σε ένα βαθμό το ύψος των κρατικών ενισχύσεων της Ελλάδας, αλλά παραμένει ακόμα στην τέταρτη υψηλότερη θέση μετά την Πορτογαλία, την Αυστρία και την Iταλία. Δείχνει την υψηλή παρέμβαση του κράτους στην αγορά, η οποία προκαλεί κατά την Κομισιόν αναποτελεσματικότητες, μείωση της ανταγωνιστικότητας και του ρυθμού ανάπτυξης.
 Το xρηματιστήριο όμως πάει καλά, τουλάχιστον με στοιχεία του 1999. Οι εισηγμένες εταιρείες άντλησαν πέρυσι  τα  τέταρτα  υψηλότερα κεφάλαια (9% του ΑΕΠ) μετά την Ιρλανδία  την Ισπανία και  την Ολλανδία, δείχνοντας, κατά την Κομισιόν, την αποτελεσματικότητα της  αγοράς.
