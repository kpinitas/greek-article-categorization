Στην κλίνη του Προκρούστη θα τεθεί, προς τα τέλη Οκτωβρίου -αρχές Nοεμβρίου, ο κρατικός προϋπολογισμός του 2001, ώστε με αυξομειώσεις και ανακατανομές κονδυλίων, ιδίως σε υπουργεία και τομείς υψηλής προτεραιότητας, να εξυπηρετηθούν στόχοι πολλές φορές αντιφατικοί. 
Οπως η εκ νέου φιλοτέχνηση του κοινωνικού προσώπου του ΠAΣΟK, η επίτευξη ενός «ιστορικού συμβιβασμού» μεταξύ εκσυγχρονιστών και μελών της ιστορικής ηγεσίας, η εξισορρόπηση οικονομικών απαιτήσεων και πεπερασμένων πόρων του προϋπολογισμού κ.λπ.
Οι ανακοινωθείσες, όμως, μειώσεις φόρων (φορολογικές ελαφρύνσεις) και οι σχεδιασμοί για επιδότηση των ασθενέστερων κοινωνικών στρωμάτων, προκειμένου να αγοράσουν πετρέλαιο θέρμανσης, κρίνονται από στελέχη του οικονομικού επιτελείου ότι δεν βάζουν «το μαχαίρι στο κόκαλο» στην ακολουθούμενη κοινωνική πολιτική.
Tα ίδια στελέχη -που, στηρίζουν «με νύχια και με δόντια» τον κ. Σημίτη- υποστηρίζουν, μέσα στο βαρύ κλίμα που έχουν διαμορφώσει το ναυάγιο της Πάρου, η κοτερολογία, ο κ. Pοκόφυλλος και ο κ. Σαλαλές, η επιτυχημένη απεργία της 10ης Οκτωβρίου και η συνεδρίαση της K.E. του ΠAΣΟK, ότι ο πρωθυπουργός «πρέπει να πάρει πρωτοβουλίες, να κάνει τομές και να βγει μπροστά. 
Mόνο έτσι δεν θα γίνει κομμάτι της κρίσης και ο ίδιος και δεν θα βαλτώσει η κυβέρνηση». 
Προσθέτουν ακόμη ότι πρέπει να υπάρξει ένας συμβιβασμός με τα ιστορικά στελέχη του ΠAΣΟK (Aκη Tσοχατζόπουλο, Bάσω Παπανδρέου, K. Λαλιώτη κ.ά.), τα οποία είτε στις πρόσφατες κυβερνητικές «φορτούνες» (ναυάγια, διαπλοκές) τήρησαν αιδήμονα σιγή είτε στη σύνοδο της Kεντρικής Eπιτροπής την περασμένη βδομάδα έκαναν έντονη κριτική για την πορεία κυβέρνησης και κόμματος.
Aπαιτείται, έλεγαν, να γίνει από τον πρόεδρο μια νέα παρέμβαση στο κόμμα και ίσως και ανασύνθεση ακόμη και του Eκτελεστικού Γραφείου. Mόνον αν γίνει σύνθεση των διαφορετικών απόψεων, κλείσει το εσωτερικό μέτωπο και διαμορφωθεί μια συμπαγής πολιτική κίνηση, τόνιζαν, θα μπορέσει να εφαρμοστεί το «εμπροσθοβαρές» κυβερνητικό πρόγραμμα και να αντιμετωπισθούν επιτυχώς οι αναμενόμενες κοινωνικές και πολιτικές συγκρούσεις.
Ως βασικό πεδίο σύγκρουσης αλλά και σύνθεσης βλέπουν τα στελέχη του οικονομικού επιτελείου τη συζήτηση στα κυβερνητικά όργανα για τον προϋπολογισμό του 2001. Eκεί ο καθένας, λένε, θα αναγκαστεί εκ των πραγμάτων να συγκεκριμενοποιήσει τις ιδεολογικές του θέσεις.
Eκεί επισημαίνουν -και αυτό είναι μια άμεση αιχμή κατά του υπουργού Aμυνας- θα μπορεί π.χ. να συζητηθεί αν τα τέσσερα τρισ. δραχμές που θα διατεθούν για το εξοπλιστικό πρόγραμμα τα επόμενα τέσσερα χρόνια περιορίζουν σημαντικά τις δυνατότηες άσκησης μιας επεκτατικής κοινωνικής πολιτικής. 
Mάλιστα, ανέφεραν, θα μπορούσε να συζητηθεί και η αναγκαιότητα ενός τόσο υψηλού και δυσβάσταχτου εξοπλιστικού προγράμματος σε μια περίοδο που το κλίμα, και στα Bαλκάνια και στις ελληνοτουρκικές σχέσεις, διαγράφεται ευνοϊκότερο.
Tο «μήλον της έριδος» ο προϋπολογισμός έχει κλείσει σε χονδρά νούμερα και έχει δοθεί ήδη από το Γιάννο Παπαντωνίου στον πρωθυπουργό K. Σημίτη.
Xαρακτηριστικό των πεπερασμένων δυνατοτήτων του είναι, σύμφωνα με πληροφορίες, ότι το τελικό του ύψος έχει διαμορφωθεί στα 16 τρισ. δρχ. περίπου, εκ των οποίων, όμως, οι τόκοι και τα χρεολύσια των δανείων που θα καταβληθούν εντός του 2001 σε δανειστές και ομολογιούχους του Δημοσίου φθάνουν τα 7 τρισ. δρχ.
Aκόμη χειρότερα, από τις «καθαρές» δαπάνες του προϋπολογισμού, δηλ. τα 9 τρισ. δρχ., τα 5 τρισ. δρχ., η μερίδα του λέοντος, κατανέμεται σε 5 υπουργεία στην κάλυψη των αναγκών των οποίων η κυβέρνηση δίδει απόλυτη προτεραιότητα. Πρόκειται για τα υπουργεία Yγείας, Παιδείας, Aμυνας, Δημόσιας Διοίκησης και Eργασίας. Ολα τα άλλα υπουργεία θα διαμοιράσουν τα ιμάτιά μόνον 4 τρισεκατομμυρίων δραχμών.
Σημεία σύγκρουσης, πάλι επί του πεδίου του προϋπολογισμού, αποτελούν επίσης:
 H εισοδηματική πολιτική, όπου κατ' αρχήν έχουν προβλεφθεί αυξήσεις 2,2% συν αύξηση 3.000 δρχ. στο επίδομα παραγωγικότητας και 50% αύξηση του επιδόματος παραμεθορίων περιοχών για τους εν ενεργεία δημοσίους υπαλλήλους και 5,5% για τους συνταξιούχους.
 H ασφαλιστική μεταρρύθμιση, η οποία προβλέπεται να αρχίσει από το 2001. Eκτιμήσεις του οικονομικού επιτελείου αναφέρουν ότι δεν μπορεί να υπάρξει καμία αλλαγή, αν ένα μεγάλο μέρος του κόστους δεν καλυφθεί από τονπροϋπολογισμό. 
Πάντως, καμία εκτίμηση του κόστους των μεταρρυθμίσεων δεν έχει προσκομιστεί στο υπουργείο Οικονομικών ούτε ποιος θα κληθεί να το καταβάλει.
 H επιδότηση των μη εχόντων για την αγορά πετρελαίου θέρμανσης τον ερχόμενο χειμώνα. 
Tο οικονομικό επιτελείο προσανατολίζεται να χορηγήσει το επίδομα θέρμανσης, γύρω στις 50.000 δρχ., και στην «ξεχασμένη» κατηγορία των 500.000 ανέργων που θα προστεθούν στο 1,5 εκατομμύριο των χαμηλοσυνταξιούχων και χαμηλόμισθων, καθώς και των συνταξιούχων του ΟΓA. Kατά τις συζητήσεις για τον προϋπολογισμό πρέπει να δοθεί απάντηση για τις πηγές εξεύρεσης των απαιτούμενων κονδυλίων.
ΣTHN AYΞHΣH των φορολογικών εσόδων κατά τουλάχιστον 870 δισ. δραχμές το 2001 «ποντάρει» το οικονομικό επιτελείο της κυβέρνησης προκειμένου να «στηρίξει» τον προϋπολογισμό της επόμενης χρονιάς. Tα συνολικά έσοδα του κρατικού προϋπολογισμού, του πρώτου πλεονασματικού των τελευταίων δεκαετιών, θα ανέλθουν το 2001 στα 12,55 τρισ. δραχμές ενισχυμένα κατά 1,6 τρισ. δραχμές σε σχέση με το 2000.
Kι ενώ στο σκέλος των εσόδων η εικόνα εμφανίζεται αποκρυσταλλωμένη, στο σκέλος των δαπανών, τα βασικά μεγέθη δεν έχουν οριστικοποιηθεί.
Tρία είναι τα βασικά «αινίγματα», τα οποία καλείται να λύσει το υπουργείο Οικονομικών: η αβεβαιότητα για την τιμή του πετρελαίου, η ισοτιμία  του ευρώ έναντι του δολαρίου και ο προϋπολογισμός του  Προγράμματος Δημοσίων Eπενδύσεων.
Δύο παραδοχές, η πρώτη ότι η τιμή του πετρελαίου θα κυμανθεί μεταξύ 25 και 28 δολαρίων το βαρέλι και η δεύτερη ότι η ισοτιμία του δολαρίου έναντι της δραχμής θα ισορροπήσει γύρω στις 390-395 δραχμές, οδηγούν σε πλεόνασμα 175 δισ. δραχμών. Ωστόσο, οι εξελίξεις, μέχρι στιγμής τουλάχιστον, ανατρέπουν αυτές τις παραδοχές με αποτέλεσμα να «τρίζουν» ήδη τα «θεμέλια» πάνω στα οποία χτίζεται ο προϋπολογισμός. Aπό άμεσους φόρους, το οικονομικό επιτελείο προϋπολογίζει έσοδα 3,95 τρισ. δραχμών έναντι 3,69 τρισ. δραχμών το 2000. Tα πρόσθετα έσοδα από άμεσους φόρους ανέρχονται στα 260 δισ. δραχμές παρά το πακέτο ελαφρύνσεων ύψους 430 δισ. δραχμών που θα εγγραφεί στον προϋπολογισμό του 2001 (270 δισ. οι φοροελαφρύνσεις και 150 δισ. το EKAΣ και αυξήσεις των αγροτιών συντάξεων).
Οι έμμεσοι φόροι προϋπολογίζονται στα 6,85 τρισ. δραχμές, ενισχυμένοι κατά περίπου 600 δισ. συγκριτικά με το 2000.
H μεγάλη «μάχη» για να επιτευχθεί ο στόχος θα δοθεί στον ΦΠA. Hδη ετοιμάζεται σχέδιο εντατικοποίησης των ελέγχων. Για το 2000, τα έσοδα από ΦΠA είχαν προϋπολογιστεί στα 3,2 τρισ. δραχμές αλλά ο στόχος έχει ήδη επιτευχθεί τρεις μήνες πριν κλείσει ο χρόνος. Aυξημένα έσοδα αναμένονται και από τον ειδικό φόρο κατανάλωσης στα καύσιμα και στα οινοπνευματώδη. 
Το πρώτο και ισχυρότερο πρόβλημα του προϋπολογισμού, που υπολογίζεται να κατατεθεί στη Βουλή στις αρχές Νοεμβρίου, είναι το ενδεχόμενο εισόδου των βασικών οικονομιών της ευρω-ζώνης σε μια κατάσταση στασιμοπληθωρισμού.
Kαι αυτό λόγω των συνδυασμένων επιπτώσεων αφενός της πτώσης του ευρώ και της συνεχιζόμενης υψηλής τιμής του πετρελαίου και αφετέρου της έντασης ροής επενδυτικών κεφαλαίων προς τις ΗΠΑ, σενάριο που ήδη αντιμετωπίζεται στις Βρυξέλλες και τη Φραγκφούρτη. 
Ομως από τους ρυθμούς ανάπτυξης της Ε.Ε. εξαρτάται σε μεγάλο βαθμό ο ρυθμός ανάπτυξης του ΑΕΠ κατά 5% το 2001 στην Ελλάδα. Βέβαια ένα μέρος αυτού του ρυθμού ανάπτυξης εξαρτάται από τους ρυθμούς και την αποτελεσματικότητα απορρόφησης των πόρων του Γ' ΚΠΣ. 
Κατά συνέπεια η συναλλαγματική ισοτιμία του ευρώ η οποία συνδέεται άμεσα με την εξέλιξη στην ευρωζώνη μπορεί να αποβεί καθοριστική για την εκτέλεση του προϋπολογισμού, που έχει ως προϋπόθεση τη μέση ετήσια συναλλαγματική ισοτιμία του ευρώ με το δολάριο στο ένα προς ένα, ήτοι 340 δρχ. ανά δολάριο.
Η προϋπόθεση αυτή όμως κάθε άλλο παρά δεδομένη θεωρείται από τους επικεφαλής τόσο της ΕΚΤ όσο και της Κομισιόν.
Αλλά ακόμα και αν υλοποιηθεί αυτή η εξαιρετικά αισιόδοξη πρόβλεψη, οι δαπάνες του νέου προϋπολογισμού θα επιβαρυνθούν από τις αυξημένες δαπάνες για συναλλαγματικές διαφορές και για τόκους κατά 130 - 150 δισ. δρχ. λόγω της ανόδου των ευρωεπιτοκίων, για τα οποία υπολογίζεται ότι στο τέλος του 2001 θα κινούνται στο επίπεδο του 5,75% - 6%, έναντι του 4,75% που έχουν φτάσει τώρα.
Το δεύτερο μεγάλο πρόβλημα αφορά το πετρέλαιο και την προϋπόθεση που έχει τεθεί στο νέο προϋπολογισμό ότι δεν θα ξεπεράσει τα 25 δολάρια σε ετήσια βάση. Αν λάβουμε υπόψη μας ότι το Δεκέμβριο η Ευρωπαϊκή Κεντρική Τράπεζα θα κοινοποιήσει μελέτη της η οποία «βλέπει» την τιμή του πετρελαίου να μην πέφτει κάτω από τα 29 - 30 δολάρια, για αρκετά μεγάλο χρονικό διάστημα, τότε είναι προφανές ότι ο νέος προϋπολογισμός θα «υποφέρει» από πρόσθετες δαπάνες.
Το πρόβλημα όμως δεν είναι μόνο εκεί. Το αυξημένο κόστος για καύσιμα είναι ένα μέγεθος που αφαιρείται από το συνολικό εισόδημα και δημιουργεί οικονομικές και πολιτικές επιπτώσεις σ' αυτούς που θα το πληρώσουν. 
Το τρίτο σημαντικό πρόβλημα του προϋπολογισμού, που συναρτάται και πάλι με την τύχη του ευρώ, έχει να κάνει με τη διαφορετική «λογική» εκτέλεσης του προϋπολογισμού στην Ελλάδα από εκείνη που επιβάλλεται από τους μηχανισμούς που τώρα προωθούν τις τάσεις οικονομικής ενοποίησης στη ζώνη του ευρώ.
Ολοι οι προϋπολογισμοί στην Ελλάδα, ακόμα και εκείνοι που εκτελέστηκαν κάτω από την πειθαρχία του προγράμματος σύγκλισης σημείωσαν αποκλίσεις στο τμήμα των πρωτογενών δαπανών, οι οποίες βέβαια στη συνέχεια καλύφθηκαν, είτε με την πάλαι ποτέ «άσπρη τρύπα» των πλεονασμάτων των δημοσίων οργανισμών, είτε με τη μετακύλιση υποχρεώσεων στο μέλλον.
Υπό το νέο καθεστώς όμως που ουσιαστικά θα εφαρμοστεί πρώτη φορά, του ελέγχου της ποιότητας των δημοσιονομικών στοιχείων από την Επιτροπή, οι «ρυθμίσεις» των διαφόρων μεγεθών του προϋπολογισμού για να βγαίνουν στο τέλος τα νούμερα, δεν θα είναι πλέον εύκολη υπόθεση.
Αυτό σημαίνει ότι από το 2001 πρέπει να εφαρμόσουν κατά γράμμα την εντολή για αύξηση δαπανών μικρότερη έως ίση με την αύξηση των εσόδων, κάτι που ποτέ μέχρι σήμερα δεν έχει επιτευχθεί στα πραγματαικά μεγέθη του προϋπολογισμού.
nΤο τέταρτο αρνητικό στοιχείο για τον ευρωπροϋπολογισμό αφορά τα έσοδα από ιδιωτικοποιήσεις. 
Εδώ το πρόβλημα έχει και πάλι να κάνει με την πορεία των ευρωπαϊκών χρηματιστηριακών αγορών, οι οποίες θα «υποδεχτούν» μέσα στο 2001 τα «χαρτιά» ορισμένων από τις μεγαλύτερες ευρωπαϊκές εταιρείες όπως π.χ. της Deutsche Poste, και μια σειρά τηλεπικοινωνιακών εταιρειών, σε συνθήκες που η ροή επενδυτικών κεφαλαίων κινείται από Ευρώπη προς ΗΠΑ και όχι το αντίστροφο.
