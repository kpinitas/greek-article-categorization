Μπορεί ο σερβικός λαός να κραυγάζει και τώρα το σύνθημα που ηλεκτρίζει, το «Gotor je!» (τέλειωσε!), όμως ο πρόεδρος Κοστούνιτσα γνωρίζει πολύ καλά πως η εποχή Μιλόσεβιτς θα ζει πολύ ακόμα.
Το είπε άλλωστε θαρραλέα ο καθηγητής του Συνταγματικού Δικαίου: «Επιφανειακά, δείχνει σχεδόν ομαλή η αλλαγή στη χώρα. Στο βάθος όμως η Γιουγκοσλαβία είναι ένα ηφαίστειο που δεν το ελέγχουμε εύκολα». 
Και είναι όντως επικίνδυνη η κατάσταση: μια περίεργη αναρχία παραλύει από τα μέσα της εβδομάδας τα πάντα, καθώς ούτε η κυβέρνηση που υπάρχει στη Σερβία λειτουργεί, ούτε μεταβατική που θα οδηγήσει τη χώρα σε πρόωρες εκλογές μπορεί να σχηματισθεί.
Η πιστή στον Μιλόσεβιτς ηγεσία της Σερβίας έχει αποδυθεί σε λυσσαλέο αγώνα να περισώσει ό,τι μπορεί από την εξουσία. Και ο συνασπισμός της αντιπολίτευσης είναι και πάλι έτοιμος να κατεβάσει τον κόσμο στους δρόμους.
Δεν απείχε πολύ από συνταγματικό πραξικόπημα η στάση της κυβέρνησης Μαριάνοβιτς και του προέδρου της Σερβίας Μίλαν Μιλουτίνοβιτς λίγα μόλις εικοσιτετράωρα από τη συμφωνία με τον νέο ομοσπονδιακό πρόεδρο για εκλογές στη Σερβία το Δεκέμβριο: και οι δύο άνθρωποι του στενού περιβάλλοντος του Μιλόσεβιτς, υπαναχώρησαν την Τετάρτη δηλώνοντας πως δεν στέργουν σε πρόωρες εκλογές.
Η κυβέρνηση της Σερβίας, είπαν, εκλέχθηκε το 1998 και θα εξαντλήσει την τετραετία της. Το ίδιο και ο πρόεδρος Μιλουτίνοβιτς που η θητεία του εκπνέει το 2002. Ταυτόχρονα, ο πρωθυπουργός Μαριάνοβιτς ανέλαβε και το υπουργείο των Εσωτερικών που ελέγχει την αστυνομία, σώμα αφοσιωμένο στον έκπτωτο ομοσπονδιακό πρόεδρο.
Ο Μιλόσεβιτς με το κινητό του... κινεί αυτά τα νήματα, λένε στο Βελιγράδι. Ωστόσο, η ηγεσία της Σερβίας άλλα επικαλείται: καταγγέλλει τις αλλαγές που επαναστατικώ δικαίω έκανε η Επιτροπή Κρίσεων -αυτή η άτυπη προσωρινή κυβέρνηση, που συγκρότησε ο Κοστούνιτσα- σε υπηρεσίες κοινής ωφελείας και σε μεγάλες βιομηχανικές μονάδες ως πράξεις βίαιες και παράνομες.
Mε σκληρές διαπραγματεύσεις η κυβέρνηση της Σερβίας συμφώνησε τελικά να γίνουν γενικές εκλογές στη Σερβία 24 Δεκεμβρίου.
Ο Βόισλαβ Κοστούνιτσα κινείται σε έναν κυκεώνα προβλημάτων, από ενδοκομματικά μέχρι εθνικά. Ευθέως ανάλογη των προβλημάτων του είναι η προσπάθεια της Δύσης να τον στηρίξει. Ευρώπη και Ουάσιγκτον είναι στο πλευρό του χωρίς να επιμένουν να παραπεμφθεί ο Μιλόσεβιτς στη Χάγη. Ας λογοδοτήσει στην πατρίδα του, όπως σχεδιάζει ο Κοστούνιτσα. Πρώτη προτεραιότητα είναι να επιβληθεί η αλλαγή. 
«Η άρση των κυρώσεων με τις οποίες Ευρώπη και Αμερική στραγγάλισαν από το 1998 την οικονομία της Γιουγκοσλαβίας είναι ζήτημα ζωής και θανάτου. Και μόνο γι αυτό, άξιζε να γίνω πρόεδρος» σχολίασε ο Κοστούνιτσα. 
Υστερα θα εξετασθεί από άλλο πρίσμα το πρόβλημα του Μαυροβουνίου . Αλλά δεν είναι μόνο το Μαυροβούνιο, που ο πρόεδρός του, ο Μίλο Τζουκάνοβιτς, θέλει ανεξάρτητο κράτος και δεν αναγνωρίζει τον Κοστούνιτσα. Ούτε το Κοσσυφοπέδιο που ονειρεύεται ανεξαρτησία ή οι πρόσφυγες της Κράινα, τα ακανθώδη προβλήματα του «Βόγιο» Κοστούνιτσα. 
Το πιο επείγον είναι η συνοχή του συνασπισμού των 18 . Οι σχέσεις του Ζόραν Τζίντζιτς με τον Κοστούνιτσα είναι έκδηλα προβληματικές. Ο Τζίντζιτς, το «παιδί των Αμερικανών», είναι ο άνθρωπος -κλειδί σ' αυτή τη φάση, και ήδη σήκωσε δική του παντιέρα.
Για την ώρα δεν είναι ξεκάθαρη η στάση του στρατού και της αστυνομίας -κάποιοι από το Γενικό Επιτελείο στηρίζουν τον Κοστούνιτσα, αλλά οι άνθρωποι του Μιλόσεβιτς είναι ακόμα σε καίριες θέσεις-, ο Τζίντζιτς ζητά απομάκρυνση του αρχηγού του στρατού Νεμπόισα Πάβκοβιτς. Ο Κοστούνιτσα θα σπεύσει να καθησυχάσει το στράτευμα, βεβαιώνοντας ότι ο στρατηγός μένει στη θέση του.
Προκαταλαμβάνοντας τον πρόεδρο, ο Τζίντζιτς έσπευσε επίσης να προεξοφλήσει το διορισμό του Μιρολιούμπ Λάμπους επικεφαλής της Επιτροπής Κρίσεων, στην πρωθυπουργία της ομοσπονδίας, ενώ το σύνταγμα ορίζει ότι το αξίωμα αυτό το παίρνει Μαυροβούνιος.
Αυτή είναι η πιο επικίνδυνη από τις παρεμβάσεις του Τζίντζιτς, γιατί ο Κοστούνιτσα εξαρτά πολλά από τη συνεργασία με το «Λαϊκό Σοσιαλιστικό Κόμμα του Μαυροβουνίου» και τον αρχηγό του, Πέτραγκ Μπουλάτοβιτς, που προαλείφεται για ομοσπονδιακός πρωθυπουργός. Με τις 28 έδρες του ΛΣΚΜ ο Κοστούνιτσα θα έχει επαρκή πλειοψηφία στην ομοσπονδιακή Βουλή ( 59 έδρες επί συνόλου 138) και θα το ελέγχει.
Η νέα εξουσία περνά κρίσιμες ώρες. Τον «εθνικιστή» Κοστούνιτσα τον βλέπουν με δυσπιστία και στη Βοσνία και στην Κροατία και πολύ περισσότερο στο Κοσσυφοπέδιο. Κανείς δεν ξέρει τι θα κάνει. Για το Μαυροβούνιο είναι πιθανό πως θα προτείνει μια σχέση χαλαρής ομοσπονδίας. Στο Κοσσυφοπέδιο η λύση ίσως είναι απόδοση της αυτονομίας που η επαρχία απολάμβανε επί Τίτο και την κατάργησε ο Μιλόσεβιτς. 
Για μήνες ακόμη η κατάσταση στη Γιουγκοσλαβία θα είναι ρευστή και αμφίρροπη. Ο,τι προέχει, όμως, είναι να ανοίξουν οι κρουνοί της βοήθειας σε ευρώ και δολάρια.
EναΣ απΟ τΟυΣ λιγότερο προβεβλημένους της επανάστασης στη Σερβία είναι αναμφισβήτητα ο αρχηγός του Δημοκρατικού Kόμματος, Zόραν Tζίντζιτς.
 Ο Zόραν Tζίντζιτς, δεν θα παραμείνει στη σκιά σ' αυτό το μεγάλο παιχνίδι για την εξουσία που μόλις άρχισε στη Γιουγκοσλαβία. Πολιτικός με ισχυρές φιλοδοξίες, έδειξε και στο παρελθόν ότι είναι έτοιμος για όλα προκειμένου να εξασφαλίσει ηγετικό ρόλο.
 Στον πόλεμο της Bοσνίας ξεπέρασε και τον Mιλόσεβιτς σε εκδηλώσεις εθνικισμού, όταν επισκεπτόταν τακτικά τον σέρβο ηγέτη της Bοσνίας, Pάντοβαν Kάρατζιτς, ή κατέβαινε συντροφιά με δεινούς σκιέρ την πλαγιά του όρους Γιαχορίνα στο Σεράγεβο, για να δείξει το θάρρος.
 Aλλωστε ποτέ δεν σταμάτησε να συνομιλεί με τον Mιλόσεβιτς, ακόμη και τις στιγμές που η δημόσια αντιπαράθεση με το καθεστώς έπαιρνε δραματικές διαστάσεις.
 Στη διάρκεια των διαδηλώσεων του 1996-97, μαζί με τον Bουκ Nτράσκοβιτς, έδινε τον τόνο στις μαζικές διαμαρτυρίες εναντίον του καθεστώτος και, ενώ από τη μια πλευρά εμφανιζόταν ως ο «ήρωας του πεζοδρομίου», από την άλλη διαπραγματευόταν με τον Mιλόσεβιτς. Tο αποτέλεσμα των διαβουλεύσεων διεφάνη αργότερα όταν έγινε δήμαρχος Bελιγραδίου, απ' όπου τον εξεδίωξε ο πρώην φίλος και νυν ορκισμένος εχθρός του, Bουκ Nτράσκοβιτς.
 «Aν η πολιτική είναι το πάθος του Tζίντζιτς, η εξουσία είναι η επιδίωξή του και είναι διατεθειμένος να παλέψει γι'  αυτό» σημειώνει ο γερμανικός τύπος, με τον οποίο διατηρεί στενές σχέσεις. Eίναι ο άνθρωπός μας στο Bελιγράδι, λένε γερμανοί δημοσιογράφοι και διπλωμάτες του υπουργείου Eξωτερικών. Eπικοινωνούν μαζί του καθημερινά και χαρακτηρίζουν τη σχέση «πολύ θερμή».
 Σε άπταιστα γερμανικά, με την ιδιόρρυθμη και ακριβέστατη διατύπωση που μόνον οι γερμανοί κοινωνιολόγοι χρησιμοποιούν, ο Tζίντζιτς μιλάει για το όραμά του για μια μοντέρνα Σερβία στο πλαίσιο της Δύσης, προς μεγάλη ικανοποίηση των συνομιλητών του.
 Tο αγαπημένο παιδί της Δύσης, ο άνθρωπος της «αμερικανικής πρεσβείας» και των Γερμανών, γεννήθηκε το 1952 στη βόρεια Bοσνία από πατέρα στρατιωτικό.
 Tο 1974 φυλακίστηκε από το καθεστώς Tίτο, γιατί ανέπτυξε αντικομμουνιστική δράση.
 Aργότερα εγκαταστάθηκε στη Γερμανία όπου σπούδασε στη Φιλοσοφική Σχολή της Φραγκφούρτης δίπλα στον Γιούργκεν Xάμπερμας. Ολοκλήρωσε τις σπουδές του με τη διατριβή «Kριτική στην κοινωνική θεωρία του Mαρξ».
 Tο 1989 με μια ομάδα σέρβων διανοουμένων ίδρυσε το Δημοκρατικό Kόμμα στην κατοικία του προέδρου B. Kοστούνιτσα και ένα χρόνο αργότερα εκλέχθηκε πρόεδρος.
 Στη διάρκεια των βομβαρδισμών προτίμησε να μείνει στην παραλία του Mαυροβουνίου, ενώ τώρα δηλώνει απερίφραστα πως δεν συμφωνούν όλοι οι πολιτικοί ότι ο Mιλόσεβιτς πρέπει να προστατευθεί από το Διεθνές Δικαστήριο της Xάγης.
Zόραν Τζίντζιτς, από τους αρχηγούς της αντιπολίτευσης, ήταν ο «στρατηγός» που έστησε το σχέδιο το οποίο περιελάμβανε ακόμη και ένοπλες αποστολές αυτοκτονίας προκειμένου οι μαζικές λαϊκές διαδηλώσεις της 5ης Οκτωβρίου στο Βελιγράδι να φέρουν το ποθητό αποτέλεσμα, την ανατροπή του καθεστώτος του Σλόμπονταν Μιλόσεβιτς.
Την αποκάλυψη κάνει στην «Κ.Ε.» ο κάπτεν Ντράγκαν, ο οποίος στον πόλεμο της Βοσνίας είχε εντολή από τον Μιλόσεβιτς να κρατήσει με το στρατό των μισθοφόρων του την Κράινα πάση θυσία. 
Οταν ο Μιλόσεβιτς τελικά έδωσε την Κράινα στους Κροάτες, ο κάπτεν Ντράγκαν, που έχασε πολλούς άντρες στις άγριες συγκρούσεις, θεώρησε ότι τον «πούλησε» και αποσύρθηκε.
Aν και είχε κερδίσει πολλά λεφτά στον πόλεμο, τα διέθεσε στις οικογένειες των θυμάτων. Σήμερα διαθέτει ένα Iντερνετ καφέ στο κτίριο «Μπεογκρούτσα», στο κέντρο του Βελιγραδίου, και εξακολουθεί να κάνει λιτή ζωή και να κοιμάται σε ένα σιδερένιο κρεβάτι, όπως όταν ήταν στρατιώτης. Το κοστούμι του το έβαλε για τη συνάντησή μας, οι συνεργάτες του αιφνιδιάστηκαν, γιατί τον έχουν συνηθίσει με στρατιωτική παραλλαγή.
Ο κάπτεν Ντράγκαν αποκαλύπτει το σχέδιο της ένοπλης επανάστασης και για πρώτη φόρα κάνει γνωστό ότι ο Ζόραν Τζίντζιτς, ο πρόεδρος του Δημοκρατικού Kόμματος της DΟS, βρισκόταν πίσω από τις διαδηλώσεις και ότι τελικά ακόμη και ο Βέλια Ιλιτς, ο δήμαρχος του Τσάτσακ που κατέλαβε τη Βουλή με 2.000 κομάντος, ήταν μέρος αυτού του σχεδίου.
«Πέρασε πολύς καιρός με λαϊκές διαδηλώσεις. Ο Μιλόσεβιτς έπρεπε να καταλάβει ότι πλέον ήμασταν αποφασισμένοι για όλα. Αλλωστε ο σκοπός αγιάζει τα μέσα» λέει.
AΠ.: Ο Βέλια Ιλιτς είναι ο ήρωας της επανάστασης, που πέρασε τόσα μπλόκα για να φτάσει στη Βουλή. Η δική μου αποστολή ήταν καταρχήν να καταλάβω το στούντιο της τηλεόρασης «Β» (του δήμου Βελιγραδίου), την οποία ο Μιλόσεβιτς με βία απέσπασε. Τη φύλαγαν 75 οπλισμένοι αστυνομικοί και έξω είχαν συγκεντρωθεί 5.000 διαδηλωτές. Υπήρχε μεγάλος κίνδυνος να πάρει φωτιά όλο το κτίριο. Πετύχαμε να αφοπλίσουμε τους αστυνομικούς γύρω στις 5-6 το απόγευμα της 5 Οκτωβρίου. Βγήκα έξω, είπα στον κόσμο τι έγινε και ότι δεν υπάρχει ανάγκη για βία. Με ήξεραν, με εμπιστεύτηκαν και, όταν τους ζήτησα να ανοίξουν διάδρομο για να περάσουν οι αφοπλισμένοι αστυνομικοί, υπάκουσαν.
Στις 8 το πρωί της 6 Οκτωβρίου πήρα ένα επείγον τηλεφώνημα. Μεγάλο πλήθος διαδηλωτών πολιορκούσε το τελωνείο στο Νέο Βελιγράδι και ήθελε να λιντσάρει το διευθυντή Μιχαήλ Κέρτες, στενό συνεργάτη του Μιλόσεβιτς. Οι αποθήκες ήταν γεμάτες όπλα, ναρκωτικά, αυτοκίνητα και άλλα πράγματα αξίας. Τις φυλούσαν 400 αστυνομικοί οπλισμένοι. Εάν άρχιζαν οι συμπλοκές και οι λεηλασίες, ο κόσμος θα έπαιρνε τα όπλα και θα γινόταν μακελειό.
Στις 10 το πρωί μου έδωσαν 60' διορία για να καταλάβω το κτίριο και να κρατήσω τον Κέρτες. Εφερα εις πέρας την επιχείρηση με 15 δικούς μου άντρες. Είχαμε πάνω μας βαρύ οπλισμό, αυτόματα όπλα, χειροβομβίδες, ρουκέτες. 
Ο Ζόραν Τζίντζιτς είχε αποφασίσει τη νύχτα ότι έπρεπε ένα στέλεχος του Μιλόσεβιτς να δηλώσει δημοσίως ότι παραδέχεται την ήττα στις εκλογές. Ετσι θα ηρεμούσε ο κόσμος, δεν θα γινόταν αιματοκύλισμα και θα πιεζόταν ο Μιλόσεβιτς να κάνει το ίδιο. Αυτό το πρόσωπο ήταν ο Κέρτες. Μόλις ο κόσμος τον άκουσε, πίστεψε ότι ο Μιλόσεβιτς τελειώνει.
AΠ.: Εγώ ήμουν σε επαφή με τον Μίλαν Στεβάνοβιτς, υπεύθυνο μάρκετινγκ του κόμματος του Ζόραν Τζίντζιτς. Η «DΟS» αποτελείται από 18 κόμματα. Επρεπε λοιπόν να βρεθεί ένας θαρραλέος και υπεύθυνος άντρας να πάρει στα χέρια του την κατάσταση. Αυτός ήταν ο Τζίντζιτς. Στη συνέχεια κάποια κόμματα της «DΟS» διαμαρτυρήθηκαν γιατί δεν συμμετείχαν και γιατί δεν τους ζητήθηκε η άδεια. Αλλά σε τόσο κρίσιμες στιγμές είναι αδύνατο να περιμένεις να μαζέψεις 18 υπογραφές. Εγώ δεν έχω πολιτικά συμφέροντα με τον Τζίντζιτς, αλλά του αναγνωρίζω ότι έδωσε τη λύση την κατάλληλη στιγμή. Ακόμη και μένα με χρησιμοποίησε γιατί γνώριζε ότι και οι αστυνομικοί και ο κόσμος ήξεραν ποιος είμαι.
ΕP.: Eπομένως, υπήρχε ολόκληρο σχέδιο. Με εσάς πότε ήρθαν για πρώτη φορά σε επαφή;
AΠ.: Στις 4 Οκτωβρίου. Φαινόταν ότι θα γίνουν μαζικές διαδηλώσεις.
EP.: Γνωρίζετε τι άλλες ένοπλες επιχειρήσεις περιελάμβανε το σχέδιο;
AΠ.: Τις δικές μου αποστολές τις γνώριζαν 2-3 άνθρωποι. Του Βέλια Ιλιτς, που σήκωσε το βάρος της επανάστασης, ίσως λιγότεροι. Υπήρχε πλήρης μυστικότητα.
EP.: Αν ο Μιλόσεβιτς έβγαζε τα τανκς στους δρόμους;
AΠ.: Ηταν ένα πιθανό σενάριο. Γι' αυτό πήγαμε τόσο βαριά οπλισμένοι στο τελωνείο. Εάν χρειαζόταν θα θυσιάζαμε και τη ζωή μας.
EP.: Κάποιοι σας κατηγορούν ότι πίσω από το σχέδιο για την ανατροπή του Μιλόσεβιτς κρύβονται ξένες δυνάμεις. Τι απαντάτε;
AΠ.: Την απόφαση την πήρε ο Τζίντζιτς. Εμείς βάλαμε την ψυχή μας και το μυαλό μας να δουλέψει. Ο Βέλια Ιλιτς έφερε μέχρι και πέτρες από το Τσάτσακ για να έχει να πετάει και να μην αναγκαστεί να σπάσει τα πλακάκια από τα πεζοδρόμια του Βελιγραδίου. Οι ξένοι θα ήταν πιο επαγγελματίες. Εμείς δεν είχαμε ούτε καν σύγχρονα συστήματα επικοινωνίας. Υποκλέψαμε της αστυνομίας. Δική μας ήταν η επανάσταση.
AΠ.: Εγώ δεν είμαι πολιτικός. Ο Τζίντζιτς κατάφερε από αρχηγός ενός περιθωριακού κόμματος να μαζέψει δίπλα του τα υπόλοιπα 17 κόμματα, να βάλει μπροστά τον Κοστούνιτσα και να αναδειχθεί κεντρικό πρόσωπο της πολιτικής σκηνής. Αν η DΟS παραμείνει ενωμένη, γιατί τα κόμματα που την αποτελούν έχουν εκ διαμέτρου αντίθετες απόψεις, θα πετύχει στις επόμενες εκλογές να πάρει την πλειοψηφία από τα κόμματα του Μιλόσεβιτς και της γυναίκας του, Μίρα Μάρκοβιτς. Αν όχι, ο πολιτικός του θάνατος θα είναι μόνο συγκυριακός.
