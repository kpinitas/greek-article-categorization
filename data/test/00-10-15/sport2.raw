«Τα εύκολα τα αφήσαμε πίσω μας, τώρα αρχίζει η ανηφόρα». Η πρώτη αντίδραση του Μοεντίν Ζοζέ Ελίας στο τέλος του αγώνα με τη Χερενφέιν στο ΟΑΚΑ πριν από περίπου τρεις εβδομάδες, αποτυπώνει με τον καλύτερο τρόπο το τι περιμένει τον Ολυμπιακό στον δεύτερο γύρο στον 3ο όμιλο του Champions League. 
Ο πρωταθλητής Ελλάδας που κατέχει τη δεύτερη θέση στον όμιλό του (για την ώρα) ταξιδεύει σήμερα στην Ολλανδία, για να αντιμετωπίσει μεθαύριο στο «Αμπε Λένστρα» τη Χερενφέιν, στο παιχνίδι που (πιθανότατα) θα κρίνει σε μεγάλο βαθμό την πρόκρισή του ή όχι στην επόμενη φάση της μεγάλης διοργάνωσης.
«Θέλουμε τέσσερις βαθμούς στα τρία παιχνίδια για να είμαστε σίγουροι, αλλά αυτά τα τρία ματς είναι πολύ πιο δύσκολα απ' αυτά που δώσαμε στο πρώτο γύρο» εξηγεί στην «K.Ε.» ο βραζιλιάνος μεσοαμυντικός του Ολυμπιακού, ο οποίος προσπαθεί να σφίξει τα δόντια (έχει θλάση στο δικέφαλο) και να τεθεί στη διάθεση του Γιάννη Μαντζουράκη. 
Και σίγουρα δεν έχει άδικο. Ο Ολυμπιακός καλείται να δώσει δυο παιχνίδια μακριά από την Αθήνα, με Χερενφέιν και Λιόν την τελευταία αγωνιστική, ενώ ενδιάμεσα φιλοξενεί το φαβορί του ομίλου, τη Βαλένθια, στο ΟΑΚΑ.
Οι «ερυθρόλευκοι» δηλαδή χρειάζονται οπωσδήποτε βαθμούς στους δυο εκτός έδρας αγώνες τους και παράλληλα να επιβληθούν και της ισπανικής ομάδας στο Ολυμπιακό Στάδιο. 
«Ακόμα και η ισοπαλία στην Ολλανδία δεν θα είναι καταστροφή» λέει στην «K.Ε.» ο Πρέντραγκ Τζόρτζεβιτς, ο οποίος αναλύει το δικό του σκεπτικό. 
«Πολλά θα εξαρτηθούν από το αποτέλεσμα του άλλου αγώνα, Λιόν-Βαλένθια. Σε περίπτωση που κερδίσουν οι Ισπανοί θα κάνουν ακόμα πιο εύκολο το έργο μας. Βέβαια, όλα εξαρτώνται από τον Ολυμπιακό. Είμαστε στη δεύτερη θέση του ομίλου και οφείλουμε να τη διατηρήσουμε ώς το τέλος. Στα τρία παιχνίδια που απομένουν θα πάμε για τη νίκη και το σημαντικό είναι να αλλάξουμε νοοτροπία στους εκτός έδρας αγώνες. Να μπούμε δυνατά από την αρχή του παιχνιδιού και να ανοίξουμε πρώτοι το σκορ».
Ο Ολυμπιακός στην τριετή παρουσία του στο Champions League δεν έχει πετύχει νίκη μακριά από το ΟΑΚΑ (το οποίο πλήρωσε βαθμολογικά και αγωνιστικά τις προηγούμενες περιόδους) και έχει μόνο δύο ισοπαλίες: Η πρώτη στο Οπόρτο την περίοδο 1998-99 (στις 16 Σεπτεμβρίου, Πόρτο-Ολυμπιακός 2-2) και η δεύτερη την ίδια περίοδο (9 Δεκεμβρίου, Κροάσια-Ολυμπιακός 1-1), η οποία έδωσε και την πρόκριση στην πειραϊκή ομάδα -για πρώτη φορά στην ιστορία της- στην οκτάδα του Champions League.
«Ηρθε η ώρα για την πρώτη εκτός έδρας νίκη» λένε πεισμωμένοι και αποφασισμένοι τα τελευταία εικοσιτετράωρα οι ποδοσφαιριστές του Ολυμπιακού, οι οποίοι πάντως, γνωρίζουν «τις άγριες διαθέσεις με τις οποίες μας περιμένουν οι Ολλανδοί».
Το μέλλον του στο Τσάμπιονς Λιγκ παίζει την Τετάρτη ο Παναθηναϊκός απέναντι σ' ένα Αμβούργο που του έχει πάρει τον αέρα, από τον πρώτο πετυχημένο στο «Φολκπαρκστάντιον». 
Με Πάολο Σόουζα, Γκόραν Βλάοβιτς, τα μεγάλα του αστέρια που επέστρεψαν στη γραμμή πυρός, και Κριστόφ Βαζέχα, Γιάννη Γκούμα, που ξεπέρασαν απόλυτα τους πρόσφατους τραυματισμούς τους. 
Αυτή η αναπάντεχη αναβολή του πρωταθλήματος είχε και τα καλά της...
 Πρόβλημα ουδέν για τον Αγγελο Αναστασιάδη, που ονειρεύεται μια καλή συνέχεια σε ό,τι ξεκίνησε με πολύ κόπο και ιδρώτα στη Γερμανία με το εκπληκτικό 0-1 του... ξεχασμένου και αναγεννημένου σ' εκείνο το ματς Γιώργου Νασιόπουλου. 
«Νίκη και μόνο νίκη» είναι το σύνθημα που έχει ρίξει ο προπονητής, δικαιολογημένα, αφού αν ευοδωθεί η προσδοκία, ο Παναθηναϊκός εξασφαλίζει κατ' αρχήν, ό,τι κι αν γίνει, την τρίτη θέση θέση στον 5ο Ομιλο και μια δεύτερη ευκαιρία στο κύπελλο ΟΥΕΦΑ. 
 Κατά δεύτερον βέβαια, μπαίνει πλέον με αξιώσεις στο παιχνίδι της πρόκρισης, κάτι που θα κριθεί και από το αποτέλεσμα του άλλου αγώνα της 4ης αγωνιστικής, Λα Κορούνια-Γιουβέντους.
Το Αμβούργο πάλι, στα πρώτα του ευρωπαϊκά βήματα, 17 χρόνια μετά την κατάκτηση του κυπέλλου πρωταθλητριών, επιστρέφει στον τόπο (το Ολυμπιακό Στάδιο της Αθήνας) που ο Φέλιξ Μάγκατ εκτέλεσε τη «Μεγάλη Κυρία» του «καμπιονάτο» Γιουβέντους: 0-1. Δίχως μεγάλα ονόματα, πείρα, με μόνο όπλο την πατροπαράδοτη γερμανική πειθαρχία και μεθοδικότητα. 
 Ιδιαίτερα προβλήματα δεν έχει ούτε ο Φρανκ Πάγκελσντορφ, ο δημοφιλής τεχνικός των Γερμανών. 
 Μοναδικός απών θα είναι ο 23χρονος επιθετικός Μεχντί Μαχνταβίκια, λόγω υποχρεώσεών του στην εθνική ομάδα του Ιράν (παίζει την ίδια ημέρα στο Κύπελλο Ασίας εναντίον του Ιράκ στο Λίβανο). 
 Από εκεί και πέρα αμφιβολίες όσον αφορά τη συμμετοχή τους υπάρχουν για τον αρχηγό Μάρτιν Γκροτ (31 χρόνων-χαφ), που επέστρεψε από τραυματισμό αλλά δεν είναι έτοιμος και τον Αργεντίνο Ροντόλφο Καρντόζο (32-μεσοεπιθετικός), «το μυαλό και την ποιότητα» του Αμβούργου, κατά τον «κατάσκοπο» Στράτο Αποστολάκη. 
 Αντιθέτως, θα αγωνιστεί ο Ιγκο Χερτς (23-αμυντικός), καθ' ότι... σιδερένιος και ακμαίος ξανακέρδισε με το σπαθί του την θέση του στην ενδεκάδα των γερμανών. 
To ματς ίσως αποδειχτεί η ευκαιρία που αναζητεί εδώ και ημέρες ο Βλάοβιτς για να πείσει τους πάντες ότι επέστρεψε δριμύτερος στο ποδόσφαιρο: 
«Το Τσάμπιονς Λιγκ είναι μια γιορτή του ποδοσφαίρου» λέει, «με μεγάλα ονόματα και τρομερό ενδιαφέρον. Μια καλή ενέργεια, ένα ωραίο σουτ, μια ντρίμπλα μπορεί να σε φέρει στο επίκεντρο της ποδοσφαιρικής Ευρώπης. 
Μπορεί να κάνεις τα ίδια ακριβώς πράγματα κάθε Κυριακή στο πρωτάθλημα ή το κύπελλο, κανείς όμως δεν θα ασχοληθεί, ούτε καν θα τα δει». Αυτός που έφαγε με το... κουτάλι την ελληνική... ύπαιθρο, από τον Βόλο μέχρι την Κοζάνη, είναι σαφές γιατί περιμένει πώς και πώς το παιχνίδι με το Αμβούργο...
