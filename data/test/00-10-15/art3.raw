Παρ' όλο που το Χόλιγουντ προσπαθεί να τραβήξει πετυχημένους ασιάτες σκηνοθέτες, ιδιαίτερα εκείνους του Χονγκ Κονγκ, όπως ο Τζον Γου και ο Ανγκ Λι, αυτοί δεν έχουν σταματήσει να επιστρέφουν στην πατρίδα τους την Κίνα, εκεί που ξεκίνησαν την καριέρα τους, για να γυρίσουν ταινίες που έχουν σχέση με τις ρίζες τους. 
Ετσι, πρόσφατα, ύστερα από μια σειρά ταινίες στην Αμερική («Λογική και ευαισθησία», «Η παγοθύελλα», «Καλπάζοντας με το διάβολο», κ.ά.), ο Ανγκ Λι επέστρεψε στο Χονγκ Κονγκ για να γυρίσει την ταινία «Τίγρης και δράκος», που πρωτοείδαμε στις Κάνες και που αρχίζει να προβάλλεται στις αίθουσες αυτή τη βδομάδα. 
Πρόκειται για «ένα είδος ονείρου για την Κίνα, μια Κίνα που ίσως να μην υπήρξε ποτέ, εκτός από τις παιδικές μου φαντασιώσεις όταν ζούσα στην Ταϊβάν», όπως λέει ο ίδιος ο Λι. «Οι συνεργάτες μου κι εγώ χρησιμοποιήσαμε το λαϊκό είδος των πολεμικών τεχνών για να εξερευνήσουμε την κληρονομιά της κλασικής κινέζικης κουλτούρας».
Τον Ανγκ Λι τον συναντήσαμε πρόσφατα και συζητήσαμε μαζί του τη στροφή του σ' ένα πιο λαϊκό και πιο εμπορικό κινηματογραφικό είδος, στο οποίο κατόρθωσε να δώσει μια άλλη, διαφορετική ματιά. 
EP.: Πώς βρεθήκατε ξαφνικά να κάνετε ταινία κουνγκ-φου;
AΠ.: Ηταν μια ιστορία που με τράβηξε. Βέβαια, όπως ξέρετε, σ' αυτές τις ταινίες συνήθως δεν είναι η δουλειά του σκηνοθέτη που προέχει. Θα έλεγα πάντως ότι από τη δεκαετία του '70, οι χορογράφοι αναλαμβάνουν τη δουλειά των σκηνοθετών στις ταινίες πολεμικών τεχνών. Οταν ανέλαβα να γυρίσω την ταινία αυτή προσπάθησα ν' αλλάξω το σύστημα αυτό γιατί δεν είχα ποτέ στο παρελθόν ασχοληθεί με τις ταινίες αυτού του είδους και ήθελα να έχω όσο το δυνατόν έναν πιο ολοκληρωμένο έλεγχο της ταινίας. Στις ταινίες αυτές, ξέρετε, το 80% του χρόνου, της ενέργειας και των χρημάτων ξοδεύεται για τις σκηνές των πολεμικών τεχνών. Δεν υπάρχει χρόνος για να κάνεις τίποτ' άλλο. Στην πραγματικότητα, το να φτιάξεις δυο μόνο σημαντικές σκηνές κουνγκ-φου σου τρώει όλη την ενέργειά σου.
EP.:  Είχατε υπόψη σας τις άλλες ταινίες του είδους;
AΠ.: Ναι, και θα έλεγα ότι στην ταινία μου αυτή επηρεάστηκα τόσο από τις ταινίες των πολεμικών τεχνών όσο και από τις ιστορικές ταινίες, όπου εκείνο που προέχει είναι η ανάπτυξη μιας συγκεκριμένης ιστορίας και των χαρακτήρων.
EP.: Εδώ στραφήκατε πάλι σε μια ταινία εποχής. Είναι κάτι που σας ενδιαφέρει ιδιαίτερα;
AΠ.: Υστερα από την πρώτη μου γεύση ταινίας εποχής, που ήταν η «Λογική και ευαισθησία», συνέχισα σ' αυτά τα βήματα. Για μένα, είναι πιο φοβιστικό να γυρίσω μια σύγχρονη ιστορία. Η ανάπτυξη μιας σύγχρονης ιστορίας, η τοποθέτησή της σε μια συγκεκριμένη κοινωνία, οι διάφορες απόψεις, είναι στοιχεία που δεν καθορίζονται τόσο εύκολα. Για μένα, οι ταινίες εποχής είναι πιο αφαιρετικές, πιο καθαρές και πιο ελκυστικές για τη δημιουργία μιας πλοκής. Είναι πιο εύκολο για μένα γιατί υπάρχει μια απόσταση από το τι νομίζεις ότι είναι και τι είναι η πραγματικότητα. Είναι θα έλεγα πιο ταινία από τις σύγχρονες ταινίες. Περνώ από το ένα είδος στο άλλο και τώρα έκανα κάτι που ήθελα να γυρίσω από τότε που ήμουν μικρό παιδί.
AΠ.: Εκείνο που με τραβάει βαθιά μέσα στην καρδιά μου είναι η κινέζικη καταγωγή μου. Οι γονείς μου είναι από την Κίνα και μεγάλωσα στην Ταϊβάν εξαιτίας του εμφύλιου πολέμου. Νοσταλγώ την πατρίδα μου, η μόρφωσή μου ήταν καθαρά κινέζικη αλλά απομακρύνθηκα από την ενδοχώρα. Ενώ επιστρέφω τώρα πολλά έχουν αλλάξει. Αυτό που ενώνει τους Κινέζους παντού όπου βρίσκονται είναι η ιστορία τους και η κουλτούρα τους και η μυθική πλευρά τους, η αφαιρετική πλευρά τους. Κι ενώ μεγαλώνω, η αναζήτησή μου γι' αυτή τη μυθική Κίνα μεγαλώνει. Τώρα τόσο από το Χονγκ Κονγκ όσο κι από παντού από την Κίνα όλοι μας στον κινηματογράφο εργαζόμαστε μαζί. Νομίζω ότι όλοι μας έχουμε μια σιωπηρή κατανόηση γι' αυτά που αναζητάμε.
EP.: Μπορείτε να μας πείτε την αληθινή έννοια της ιδέας των νίντζα στην κινέζικη φιλοσοφία, γιατί πιστεύω ότι αυτή έχει παρεξηγηθεί στη Δύση...
AΠ.: Νομίζω ότι οι πολεμικές τέχνες έχουν παρεξηγηθεί στις ταινίες του είδους. Εγώ προτιμώ τη λέξη κουνγκ-φου γιατί αυτή σημαίνει κάτι περισσότερο από πολεμικές τέχνες. Σημαίνει να ασκείσαι στη ζωή. Η άσκηση, η υπομονή που χρειάζεσαι στο πέρασμα του χρόνου, του να επιτύχεις κάτι. Πιστεύω ότι αυτή είναι μια φιλοσοφία που είναι στενά δεμένη με τη ζωή. Εγώ προσπαθώ να δώσω την αξιοπρέπεια που κρύβεται πίσω από τις πολεμικές τέχνες. Η φιλοσοφία αυτή δεν έχει σχέση μόνο με τις πολεμικές τέχνες, αλλά και με το πώς να συμπεριφέρεται ο ένας στον άλλο, πώς να συμπεριφέρεσαι στη ζωή σ' ό,τι αφορά τη σχέση σου με τους άλλους. Μέσα από την ταινία, χρησιμοποιώντας το διπλάσιο προϋπολογισμό, το διπλάσιο χρόνο γυρίσματος και τις διπλάσιες προσπάθειες, προσπαθώ ν' αγγίξω τη φιλοσοφία που κρύβεται πίσω από τις πολεμικές τέχνες. Δίνοντας ένα φανταστικό κόσμο και το πνεύμα που κρύβεται πίσω απ' αυτόν.
EP.: Μπορείτε να το συνδυάσετε αυτό; Nα δώσετε αυτή τη φιλοσοφία και ταυτόχρονα να φτιάξετε μια ταινία μεγάλου κόστους;
AΠ.: Αυτό εξαρτάται από το πώς θα διανεμηθεί η ταινία.
EP.: Ποια ήταν τα κριτήρια που χρησιμοποιήσατε για να δώσετε αυτή τη ματιά στην ταινία σας;
AΠ.: Είναι κάπως ασαφές αν αυτή είναι μια ταινία πολεμικών τεχνών. Στην Ασία το είδος αυτό είχε τους πιο δημοφιλείς σταρ και ήταν και το πιο δημοφιλές είδος. Επρεπε ν' ακολουθήσεις κάποιους κώδικες ώστε η ταινία να είναι κατανοητή. Κατανοητή όσο χρειάζεται να είναι μια υπερπαραγωγή. Επρεπε ν' ακολουθήσω τα εμπορικά κριτήρια και ταυτόχρονα τα δικά μου προσωπικά κριτήρια ώστε ο καθένας μας να μείνει ικανοποιημένος.
AΠ.: Ναι. Πίεσα κάπως τους ηθοποιούς και το χορογράφο και γενικά το συνεργείο μου και νομίζω ότι μου έδωσαν ό,τι καλύτερο. Οι πολεμικές τέχνες είναι περισσότερο χορογραφία, δεν έχει να κάνει με ξυλοδαρμό, είναι περισσότερο μπαλέτο, όπως με τον Φρεντ Αστέρ, και αυτό εξαρτάται από την έμπνευση και τη δεξιοτεχνία του χορογράφου. Πρέπει κι αυτός ν' ακολουθεί τις οδηγίες μου ώστε η ταινία να κρατήσει το ρυθμό της. Αυτού του είδους οι ταινίες είναι καθαρός κινηματογράφος, πιο καθαρός από τις ταινίες που γύριζα μέχρι σήμερα.
EP.: Πώς καταφέρατε τη σκηνή με τα μπαμπού, όπου οι δυο αντίπαλοι πηδάνε πάνω στις κορφές των κλαδιών; Δεν έχουμε ξαναδεί κάτι τόσο θαυμάσιο κι εκπληκτικό στον κινηματογράφο...
AΠ.: Ούτε εγώ έχω δει (γελάει). Είναι δύσκολο να το πετύχεις. Το δάσος από μπαμπού υπάρχει πάντα στις ιστορίες με κουνγκ-φου και το συναντάς στην κινέζικη μυθολογία. Εμπεριέχει και μια κινέζικη ηθική: είναι ίσιο, είναι σαν το τόξο, και δένει με την ιδέα της καλής ξιφασκίας. Αλλά κανένας δεν ανεβαίνει πάνω σ' αυτό για να συγκρουστεί. Αυτό οφείλεται στις δυνατότητες που μας προσφέρει η νέα τεχνολογία και που πρέπει να πω χρησιμοποιήθηκε με τρόπο ευφάνταστα εκπληκτικό!
