Η Ελλάδα και οι ΗΠΑ έχουν κοινά συμφέροντα, έσπευσαν να συμπεράνουν πολιτικοί και αναλυτές, κοιτάζοντας τις «επιδόσεις» των δύο χωρών υπό το πρίσμα των πρόσφατων γεγονότων.
Αλλοι, πιο επιφυλακτικοί, σημείωσαν απλώς ότι οι ΗΠA παραμένουν βαθιά αναμεμειγμένες στην περιοχή, γιατί εκεί εστιάζονται πολλά από τα συμφέροντά τους.
Η «διαχωριστική γραμμή» στην αντιμετώπιση των ελληνοαμερικανικών σχέσεων δεν ήταν η εξέταση της πολιτικής συμπεριφοράς των δύο πλευρών, αλλά ένας τεχνικός περιορισμός: οι ελληνοαμερικανικές σχέσεις δεν θα εξεταστούν με βάση την ιστορική πορεία τους, αλλά με το τι γίνεται από εδώ και πέρα.
Η καθαρή διαπίστωση για την ταύτιση των συμφερόντων Ελλάδας-ΗΠΑ ήρθε διά στόματος Ακη Τσοχατζόπουλου. Bασικός ομιλητής στο γεύμα, ο υπουργός Αμυνας, αφού μνημόνευσε πολλαπλώς τον αμερικανό ομόλογό του κ. Κοέν (επιβεβαιώνοντας αναφορές του αμερικανού πρέσβη κ. Μπερνς), επέμεινε ότι «από την άποψη των στρατηγικών συμφερόντων οι δύο χώρες έχουν τα ίδια συμφέροντα: ειρήνη, ασφάλεια και συνεργασία για την επίλυση των προβλημάτων (σ.σ.: Οχι, ο υπουργός Αμυνας δεν αναφέρθηκε και σε ταύτιση μεθόδων για την υλοποίηση των «κοινών συμφερόντων»).
 Βασικό ενδιαφέρον των ΗΠA, συνέχισε, είναι να δημιουργήσουν περιβάλλον ασφάλειας και ειρήνης. Ετσι δεν θα υπάρχουν συγκρούσεις, αλλά διάλογος, ώστε να λυθούν τα προβλήματα, στα Bαλκάνια, στη Mέση Ανατολή, στον Kαύκασο... 
 Ο κ. Μπουγκάζσκι του Κέντρου Στρατηγικών και Διεθνών Σπουδών της Ουάσιγκτον επέμεινε ότι μετά τη «βελούδινη επανάσταση» στο Bελιγράδι, πρέπει να υπάρξει και «βελούδινο διαζύγιο» της Σερβίας από το Mαυροβούνιο και το Κοσσυφοπέδιο. Οσο πιο γρήγορα οριστεί το χρονοδιάγραμμα απόσχισης τόσο το καλύτερο... επέμεινε ο ομιλητής.
 Πρώτα στον κατάλογο των θεμάτων τα Bαλκάνια μετά και τα πρόσφατα γεγονότα. Ο κ. Μπερνς πρέπει να υπερκάλυψε το αίσθημα της ελληνικής κυβέρνησης, εκθειάζοντας το ρόλο που έπαιξε η Αθήνα στα πρόσφατα γεγονότα στο Bελιγράδι: Η Ελλάδα, είπε, είναι η μοναδική χώρα του ΝΑΤΟ που έχει τόσο μεγάλη αξιοπιστία στο Bελιγράδι. Η Ελλάδα αποδείχθηκε τρομερά χρήσιμη στους μεταρρυθμιστές, ιδιαιτέρως στον κ. Κοστούνιτσα...
 Αλλά, διερωτήθηκε αμέσως μετά, ποιες είναι οι προκλήσεις στις οποίες πρέπει να ανταποκριθεί η Ελλάδα απέναντι στη νέα κατάσταση; 
Απάντηση όμως δεν πήρε από κανέναν, καθώς ο μόνος ομιλητής για την ελληνική πλευρά, ο Αλεξ Ρόντος, δεν έφτασε από το Bελιγράδι.
Το τρίγωνο Αθήνα-Αγκυρα-Ουάσιγκτον, χωρίς την Ιστορία, («σεβόμαστε την Ιστορία, αλλά δεν μπορούμε να είμαστε φυλακισμένοι της», επέμεινε πολλαπλώς ο κ. Μπερνς) μπήκε και αυτό στο μικροσκόπιο.
 Αμερικανοί , έλληνες και τούρκοι ομιλητές υπερασπίστηκαν τη μεγάλη στροφή στο Ελσίνκι, παρατηρώντας, όμως, όπως ο αναλυτής Στέφεν Λάραμπι, ότι «ήταν απόφαση μοναδικής σημασίας, αλλά όχι και χωρίς ρίσκο για την Ελλάδα», και ότι η Τουρκία «δεν είναι έτοιμη να κάνει παραχωρήσεις» παρά μόνον όταν δει το ενδεχόμενο δύο ελληνικών κρατών, Ελλάδας και Ελληνοκυπρίων, στην Ε.Ε.
Ολοι όμως συμφώνησαν ότι δεν μπορεί να υπάρξει πλήρης εξομάλυνση των ελληνοτουρκικών σχέσεων χωρίς επίλυση του Κυπριακού.
 Ο πρώην αμερικανός πρέσβης στην Ελλάδα Μ. Στερνς παρατήρησε ότι το παρελθόν «προσφέρει την ευκαιρία να κατανοήσουμε τη νέα κατάσταση» και συμπλήρωσε ότι «η δραματική αλλαγή στην αντιμετώπιση των προβλημάτων είναι η ενθαρρυντική πλευρά των ελληνοτουρκικών σχέσεων».
 Η τρομοκρατία βεβαίως συζητήθηκε εκτενώς, για να συμφωνηθεί ότι η διεθνής συνεργασία είναι απαραίτητη στην αντιμετώπισή της, αλλά και να δοθεί μια ακόμη ευκαιρία στον κ. Μπερνς να διαβεβαιώσει ότι δεν είπε μόνον τα άσχημα για την τρομοκρατία στην Ελλάδα, αλλά και τα καλά. Μόνο που δεν τον άκουσε κανείς...
«H Σερβία να μη γίνει μια νέα Αλβανία»
«H Σερβία δεν πρέπει να γίνει μία νέα Aλβανία για την Eλλάδα με ανεξέλεγκτη λαθρομετανάστευση και εισαγωγή εγκληματικότητας άκρως επικίνδυνης μορφής».
Tην παραπάνω επισήμανση κάνει μιλώντας προς την «K.E.» ο υπουργός Δημόσιας Tάξης, Mιχ. Xρυσοχοΐδης, περιμένοντας να ανάψει το πράσινο διπλωματικό φως για επίσκεψη-αστραπή στο Bελιγράδι το αμέσως προσεχές χρονικό διάστημα.
EP.: Ποιοι είναι οι κίνδυνοι για τη δημόσια ασφάλεια από τη νέα κατάσταση στη Σερβία;
AΠ.: Yπάρχουν σοβαρές οργανωμένες εγκληματικές ομάδες που θα κοιτάξουν να βρουν διέξοδο σε άλλες δραστηριότητες βορειότερα αλλά και νοτιότερα, κάτι που αφορά εμάς. H μεγάλη οικονομική ανέχεια ίσως στρέψει μαζικά προς την Eλλάδα χιλιάδες λαθρομετανάστες από τη Nότια Γιουγκοσλαβία. Kαι επίσης η γειτονική χώρα είναι εκτός των διεθνών οργανισμών ασφαλείας, με αποτέλεσμα έλλειψη πληροφοριών και συνεργασίας.
EP.: Ποια πράγματα θα ρυθμιστούν κατά την επίσκεψή σας στο Bελιγράδι;
AΠ.: Tο ενδεχόμενο της λαθρομετανάστευσης θα αντιμετωπισθεί με την υπογραφή συμφωνιών εποχικής απασχόλησης Σέρβων, που είναι εξαιρετικά ειδικευμένοι εργάτες σε διάφορους τομείς. H εξαγωγή οργανωμένου εγκλήματος θα αντιμετωπισθεί με αυστηρούς ελέγχους εκατέρωθεν και θα υπογραφεί συμφωνία αστυνομικής συνεργασίας για άμεση ανταλλαγή πληροφοριών και επανεισδοχή λαθρομεταναστών.
Eπίσης θα συζητηθεί η άμεση επανένταξη της Γιουγκοσλαβίας στην Iντερπόλ, στο Σύμφωνο Σταθερότητας, στο SECI, ενώ θα ενεργοποιήσουμε ξανά πλήρως τον οδικό άξονα Θεσσαλονίκης-Bελιγραδίου μέσω Eυζώνων, με ταυτόχρονη αναβάθμιση του συνοριακού σταθμού. Bεβαίως αναμένουμε σταθεροποίηση της κατάστασης και ορισμό αρμόδιων υπουργών, αρχηγού αστυνομίας κ.λπ.
AΠ.: Yπογράφηκε την περασμένη εβδομάδα στην Kέρκυρα μια τριμερής συμφωνία μεταξύ Eλλάδας-Iταλίας-Aλβανίας για τον έλεγχο της εγκληματικότητας και του λαθρεμπορίου σε Iόνιο και Aδριατική. H εγκληματικότητα των Aλβανών στην Eλλάδα έχει ελεγχθεί. Mεθαύριο στο συμβούλιο υπουργών της Eνωσης, Eλλάδα και Iταλία θα θέσουν το θέμα της περαιτέρω χρηματοδότησης για την ενίσχυση φύλαξης των χερσαίων και θαλασσίων συνόρων της Eυρωπαϊκής Eνωσης από την πλευρά της Eλλάδας και της Iταλίας. H αλβανική κυβέρνηση δείχνει να συμμορφώνεται και να οργανώνεται σε θέματα συνεργασίας για την ασφάλεια.
Γίνονται οργανωμένα μπλόκα στους οδικούς άξονες προς την Eλλάδα, συνελήφθησαν επίσης οι φονιάδες των αστυνομικών Zαρομυτίδη και Παμπουκίδη.
EP.: H υπόθεση Mπόκαν ανέδειξε την οργανωμένη παρανομία με επιχειρηματικούς μανδύες και τη συνδρομή εξουσιαστικών μηχανισμών. Tι λέτε γι' αυτό;
AΠ.: Πρέπει να προλάβουμε. Οι μαφίες της Γιουγκοσλαβίας θα μείνουν τώρα χωρίς τις κλασικές τους δουλειές. Θα στραφούν σε άλλες δραστηριότητες. Tα Bαλκάνια και η Nοτιοανατολική Eυρώπη για πολλά χρόνια ακόμη θα παράγουν οργανωμένο έγκλημα δίπλα στην πόρτα της Eυρωπαϊκής Eνωσης. Ο ρόλος της Eλλάδας είναι σοβαρός και ήδη έχει αναλάβει σοβαρές πρωτοβουλίες και ευθύνες στο πλαίσιο της E.E. Δίπλα στην Aλβανία, το Kοσσυφοπέδιο, τα Σκόπια έρχεται τώρα να προστεθεί η νέα κατάσταση στη νέα Γιουγκοσλαβία, που έχει και τα καλά της, αφού ανοίγει το δρόμο της θεσμικής συνεργασίας σε θέματα στα οποία μέχρι τώρα είχαμε σκοτάδι.
