Το Βέλγιο έχει τώρα τον δικό του Χάιντερ. Ο Φιλίπ Ντεβίντερ, πρόεδρος του Βλάαμς Μπλοκ (Φλαμανδικό Μπλοκ), διεκδικεί από την περασμένη Κυριακή μια περίοπτη θέση στο πάνθεον των «ηρώων» της ευρωπαϊκής άκρας δεξιάς. Οι δημοτικές εκλογές ανέδειξαν το ακροδεξιό εθνικιστικό κόμμα του Ντεβίντερ σε πρώτη δύναμη στην Αμβέρσα, τη δεύτερη σε μέγεθος πόλη του Βελγίου.
Ο άνθρωπος που έκανε τον βελγικό τύπο να μιλά για «Μαύρη Κυριακή», «καρκίνο σε καλπάζουσα μορφή» και «επέλαση μελανοχιτώνων» θεωρεί τον Χάιντερ «μετριοπαθή» σε σχέση με τον ίδιο. Πιστεύει όμως ότι όπως απέδειξε το λαμπρό παράδειγμα της Αυστρίας, έτσι και στο Βέλγιο ανοίγει πια ο δρόμος για την είσοδο της άκρας δεξιάς στην εξουσία.
Ο Ντεβίντερ δεν αεροβατεί: Το 33% των κατοίκων της Αμβέρσας τού έδειξε εμπιστοσύνη, χωρίς να υπολογιστούν και τα υψηλά ποσοστά του σε άλλες πόλεις της Φλάνδρας.
 Στα 38 του χρόνια, ο Ντεβίντερ, γιος υπαλλήλου των βελγικών σιδηροδρομικών γραμμών, γέννημα-θρέμμα της γραφικής πόλης Μπριζ, έγινε κατά τα λεγόμενά του, «ο άνθρωπος που επέλεξε η Θεία Πρόνοια».
 Απλός ευφημισμός για τον πιο ακραίο εκπρόσωπο της σκληροπυρηνικής πτέρυγας του Βλάαμς Μπλοκ.
 Η πορεία του είναι ανάλογη εκείνης κάθε στελέχους του κομματικού μηχανισμού: Στα 15 του χρόνια αναμειγνύεται στο μαθητικό κίνημα των φλαμανδών εθνικιστών και λίγο αργότερα στο αντίστοιχο φοιτητικό κίνημα.
 Εκανε τη στρατιωτική του θητεία στη Γερμανία, φοίτησε για λίγο στη Σχολή Δημοσιογραφίας και το 1978, μόλις ιδρύθηκε το Βλάαμς Μπλοκ από τη διάσπαση της ιστορικής Λαϊκής Ενότητας (Volksunie) ο Φιλίπ Ντεβίντερ αναδείχθηκε αμέσως σε εξέχον στέλεχος.
 Στις περιφερειακές του 1985 ήταν επικεφαλής της λίστας του κόμματος στην Αμβέρσα και δυο χρόνια αργότερα εξελέγη βουλευτής.
 Στις δημοτικές του 1994 το Βλάαμς Μπλοκ ήρθε πρώτο κόμμα στην Αμβέρσα με 28%, σπέρνοντας πανικό στα άλλα κόμματα.
Εξι κόμματα, από κεντρώους μέχρι Πράσινους, συμμάχησαν προκειμένου να εμποδίσουν το Βλάαμς Μπλοκ να αλώσει το δήμο, και το ίδιο σκοπεύουν να πράξουν και τώρα. 
 Ο Ντεβίντερ δεν προσθέτει καμία καινούρια ιδέα στο ιδεολογικό συνονθύλευμα της ευρωπαϊκής άκρας δεξιάς. Σύνθημά του είναι «Πρώτα οι δικοί μας άνθρωποι» και στόχος του οι ξένοι, ιδίως οι παράνομοι μετανάστες και οι μη αφομοιωμένοι από τη φλαμανδική κουλτούρα..
 Το όραμά του είναι μια ανεξάρτητη Φλάνδρα, η οποία θα ξεκινήσει από τη δημιουργία χωριστού φορολογικού συστήματος και συστήματος υγείας, του μοναδικού συνδετικού κρίκου, όπως ισχυρίζεται, ανάμεσα στους Φλαμανδούς και τους γαλλόφωνους Βαλόνους του Νότου. 
Το φαινόμενο της ανόδου του Ντεβίντερ παρουσιάζει πολλά κοινά σημεία με τήν περίπτωση της αυστριακής και της σκανδιναβικής άκρας δεξιάς: Οι εν λόγω ηγετίσκοι βρίσκουν έδαφος σε πλούσιες περιοχές με χαμηλό ποσοστό ανεργίας, όπου ένα σημαντικό τμήμα του πληθυσμού φοβάται την επαφή με οτιδήποτε ξένο και συγχρόνως αρνείται να μοιραστεί τα πλούτη του.
Το μόνο θετικό στην περίπτωση Ντεβίντερ είναι ότι σε αντίθεση με την Αυστρία η δημοτικότητά του περιορίζεται σε τοπικό επίπεδο και συγκεκριμένα στην περιφέρεια της Αμβέρσας.
Οπως δηλώνει ο πρωθυπουργός του Βελγίου Γκι Φερχοφστάντ, επικεφαλής του εξαμελούς κυβερνητικού συνασπισμού «Ουράνιο Τόξο», «το 90% των Βέλγων ψήφισε κατά της άκρας δεξιάς, όπως και το 66% των κατοίκων της Αμβέρσας».
Σύμφωνα με πολιτικούς παρατηρητές, το Βλάαμς Μπλοκ εκμεταλλεύτηκε τη δυσαρέσκεια μεγάλου τμήματος του πληθυσμού της Αμβέρσας να προσαρμοστεί στις μεταβολές που βιώνει η φλαμανδική πρωτεύουσα, αλλά και την αδυναμία της τοπικής αυτοδιοίκησης να ανταποκριθεί στα προβλήματα των δημοτών.
 Από τη μια μεριά, μια πλούσια πόλη με υπερσύγχρονο λιμάνι και σημανικός κόμβος στο διεθνές εμπόριο διαμαντιών.
 Από την άλλη, εξαθλιωμένες φτωχογειτονιές που κατοικούνται κυρίως από μετανάστες, με την ανεργία να αγγίζει το 30%, που μετατρέπονται σε βασίλεια του λαθρεμπορίου και της πορνείας.
«Δεν δείξαμε τη δέουσα προσοχή στα προβλήματα της πόλης», παραδέχεται η δήμαρχος της Αμβέρσας, Λεονά Ντετιέζ. Ορκίζεται ωστόσο, συνεπικουρούμενη από τον βέλγο πρωθυπουργό, ότι η δημοκρατική συμμαχία θα λειτουργήσει ξανά και θα εμποδίσει την επέλαση της ακροδεξιάς στο δήμο.
Είναι πιθανό να μην καθήσει ο Ντεβίντερ στην καρέκλα του δημάρχου, τουλάχιστον αυτή την τετραετία. Το σίγουρο πάντως είναι ότι μετά τα αποτελέσματα της περασμένης Κυριακής, κανείς δεν μπορεί να κοιμάται ήσυχος στη Φλάνδρα. Ούτε ίσως και στο υπόλοιπο Βέλγιο.
