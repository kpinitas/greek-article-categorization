Ο σέρβος επιχειρηματίας που προσγειώθηκε με την πτήση ενός ιδιωτικού μικρού αεροσκάφους στο αεροδρόμιο του Ελληνικού πριν από περίπου ένα μήνα, κουβαλούσε στη βαλίτσα του... πέντε εκατομμύρια δολάρια!!!
Τον σταμάτησαν άνθρωποι των ελληνικών διωκτικών αρχών για να τον ελέγξουν. 
Κι όταν τον ρώτησαν, με την ισχύ του «πόθεν έσχες» υπό την ελληνική του εκδοχή, αυτός απάντησε πως είναι κέρδη από τα κρατικά βενζινάδικα του Μοντενέγκρο. 
«Αν δεν θέλετε να τα βάλουμε σε ελληνική τράπεζα, δεν έχουμε πρόβλημα, θα τα πάμε στην Κύπρο που δεν ρωτάνε και πολλά....». 
Ηταν κάπου δύο δισ. δρχ., ποσόν για το οποίο κάθε τράπεζα θα έκανε τεμενάδες για να το έχει στα ταμεία της...
Kι αυτός ήταν απλώς ο άνθρωπος μιας σερβικής ναυτιλιακής εταιρείας του Πειραιά που φερόταν να έχει κάποιο είδος συνεργασίας με τον προσφάτως δολοφονηθέντα Βλαντιμίρ Μπόκαν, γνωστότερο ως «Βάνια». 
Ενας άνθρωπος που πλήρωσε με τη ζωή του την επιχειρηματική στήριξη στο καθεστώς Μιλόσεβιτς και την ευρεία συμμετοχή του στο λαθρεμπόριο τσιγάρων, καυσίμων και ο,τιδήποτε άλλο γινόταν δυνατόν να λαθρεμπορευτεί σ' ένα σύστημα απολυταρχισμού και φευγαλέων κερδών προς το εξωτερικό. 
Και πόσο μάλλον προς την Ελλάδα που παρείχε κάποια κάλυψη στο καθεστώς του Μιλόσεβιτς... 
Μια γιουγκοσλαβική μαφία που διελάνθανε προς όλες τις ασφαλέστερες κατευθύνσεις. Ενα ελληνικό τραπεζικό καθεστώς που διευκόλυνε τις... πλυντηριακές διαθέσεις των καθεστωτικών. 
Ενα αλαλούμ χωρίς προηγούμενο που σιγά σιγά βγαίνει στην επικαιρότητα ύστερα από την επικράτηση της αντιπολίτευσης και της πολιτικής εξαφάνισης του «Σλόμπο». 
Μια υπόθεση που μπορούσε να καταχωριστεί στο φάκελο «γιουγκοσλαβική μαφία». Μια μαφία που επισταμένως απέφυγε την εμπλοκή της στην Ελλάδα, από το φόβο των Ιουδαίων. 
Οι 29 σφαίρες που δέχθηκε ο Μπόκαν μπορεί να σημαίνουν πολλά και διάφορα. Οπως και το γεγονός ότι πολλοί είναι αυτοί στη Σερβία που αναρωτιούνται τι άραγε έκανε μεγαλύτερο κακό σ' αυτή τη χώρα: Tο εμπάργκο ή η διασύνδεση της κυβέρνησης με τον υπόκοσμο και τις μαφιόζικες οργανώσεις; 
Από απίστευτης έκτασης λαθρεμπόριο, το σπάσιμο του εμπάργκο που έδωσε την ευκαιρία σε ηχηρά ονόματα της μαφίας να γίνουν οικονομικά θηρία στα Βαλκάνια, πληρωμένους δολοφόνους και μισθοφόρους που μπερδεύονταν με την αστυνομία και τις μυστικές υπηρεσίες, πλέκεται ένα κουβάρι που στο πέρασμά του όλα αυτά τα χρόνια άφησε πίσω του περισσότερες από 550 ανεξιχνίαστες δολοφονίες μαφιόζων μόνο στο Βελιγράδι.
Η ουσία είναι ότι Σέρβοι, Μαυροβούνιοι και οι υπόλοιποι άνθρωποι του γιουγκοσλαβικού υποκόσμου που ανδρώθηκαν ...επιχειρηματικά όλα αυτά τα χρόνια εκμεταλλευόμενοι το φαύλο κύκλο που δημιούργησε το καθεστώς Μιλόσεβιτς σε συνδυασμό με το εμπάργκο, δραστηριοποιήθηκαν και στην Ελλάδα εκτός των άλλων χωρών των Βαλκανίων και της Ευρώπης. 
Τσιγάρα, καφές, χημικά, καύσιμα μέχρι και απορρυπαντικά είναι οι βασικότεροι τομείς του λαθρεμπορίου που κινούνται. Δεν είναι τυχαίο άλλωστε ότι ο Μπόκαν είχε εργοστάσιο απορρυπαντικών στη Σερβία, μεταξύ των άλλων επιχειρήσεων που είχε και στις οποίες, όπως αναφέρουν οι πληροφορίες, απασχολούσε περισσότερους από 2.500 εργαζομένους.
Στην Ελλάδα, σύμφωνα με τις πληροφορίες που έχουν συλλέξει οι διωκτικές αρχές, τόσο η ΕΥΠ και η ΕΛ.ΑΣ., όσο και το ΣΔΟΕ οι δραστηριότητες των Γιουγκοσλάβων είναι καταγεγραμμένες αλλά βρίσκονται υπό έρευνα. 
Από την άλλη πλευρά, όμως, οι υποθέσεις που τελικά καταλήγουν στην Επιτροπή για το «ξέπλυμα χρήματος» στην Ελλάδα είναι ελάχιστες και με στοιχεία που καταρρίπτονται εύκολα. 
Για παράδειγμα, και ο ίδιος ο Μπόκαν είχε κληθεί να δώσει εξηγήσεις για περίπου 700 εκατομμύρια δραχμές που είχαν εντοπιστεί σε λογαριασμούς του σε ελληνικές και κυπριακές τράπεζες. 
Και απέδειξε ότι τα χρήματα προέρχονται από νόμιμες επιχειρηματικές δραστηριότητες σε χώρες της πρώην Γιουγκοσλαβίας και ότι απλώς μετεφέρθησαν στην Ελλάδα «για τις ανάγκες μετασκευής» της πολυτελούς κατοικίας του στη Βούλα, έξω από την οποία δολοφονήθηκε εξαργυρώνοντας έτσι κάποιο ανεξόφλητο γραμμάτιο.
Με έδρα τις περιοχές των νοτίων προαστίων, κυρίως τη Γλυφάδα, όπως αναφέρουν οι πληροφορίες, εταιρείες σέρβων «επιχειρηματιών» δραστηριοποιούνται προς κάθε κατεύθυνση. Οι περισσότερες είναι ναυτιλιακές και ανήκουν στις εταιρείες ειδικού καθεστώτος του νόμου 89/67 (offshore, υπεράκτιες που δεν εμφανίζουν κέρδη στο εσωτερικό της χώρας). 
Οσον αφορά τον Μπόκαν, καθώς ήταν ένας από τους πιο δραστήριους και έξυπνους επιχειρηματίες, τα «πλυντήρια» δεν είχαν σχέση με την Ελλάδα -φρόντιζε πάντα να μπορούσε να δικαιολογεί τα απίστευτα εκατομμύρια- αλλά με άλλες χώρες γνωστές παγκοσμίως για τα... ξεπλύματα: Μονρόβια, Κύπρος, Μαλαισία, Ελβετία όπου έχουν αναπτυχθεί τα τελευταία χρόνια οι δραστηριότητες σέρβων υπερπλουσίων του υποκόσμου και έχουν σημειωθεί χαρακτηριστικές μαφιόζικες δολοφονίες.
Ο Μπόκαν με το που ήρθε στην Ελλάδα, στα τέλη του 1992, μόλις 32 ετών, άνοιξε δύο τέτοιες ναυτιλιακές εταιρείες στη Γλυφάδα, στην οδό Σάκη Καράγιωργα. Και αυτές όπως και η βίλα του στη Βούλα έμοιαζαν με απόρθητα φρούρια. Ιδίως στις εταιρείες από μακριά δεσπόζει ένα τεράστιο δορυφορικό πιάτο και βέβαια ούτε λόγος για ταμπέλες και ονόματα. 
Αυτές που του απέφεραν τα σημαντικότερα κέρδη που τον ανέδειξαν σε οικονομικό παράγοντα από τα πρώτα του κιόλας βήματα ήταν το διηπειρωτικό λαθρεμπόριο τσιγάρων και το σπάσιμο του εμπάργκο σε καύσιμα προς τη Σερβία. 
 Σύμφωνα με τα στοιχεία που διαθέτει το ΣΔΟΕ, ο Μπόκαν έφερνε φορτία νομίμων τσιγάρων από την Αμερική. Ιδού το δρομολόγιο:
Από τα λιμάνια του Μέριλαντ, του Ουίλμινγκτον και της Γεωργίας (Σαβάνα) τα φορτία έφευγαν είτε για το λιμάνι της Αμβέρσας στο αεροδρόμιο της Οστάνδης είτε στο Ρότερνταμ κι από εκεί  για το Aμστερνταμ. 
nΑπό εκεί με αεροσκάφη τύπου «Αντόνοφς» και «Ιλιούσιν», πάντα σε πτήσεις cargo, τα φορτία ξεκινούσαν με επίσημο προορισμό και με σχέδια πτήσης για το Βουκουρέστι. Αντ' αυτού προσγειώνονταν στο αεροδρόμιο της Ποντγκόριτσα, της πρωτεύουσας του Μαυροβουνίου.
Για την αλλαγή του προορισμού τα πληρώματα χρησιμοποιούσαν διάφορα τεχνάσματα: Από εν πτήση παραποιημένα έγγραφα μέχρι προφάσεις περί βλαβών και ανεφοδιασμών σε καύσιμα. 
Από το αεροδρόμιο της Ποντγκόριτσα έπιαναν δουλειά τα φορτηγά και αργότερα τα πλοιάρια των λαθρεμπόρων από τα λιμάνια της πρώην Γιουγκοσλαβίας προς την Αδριατική με τελικό προορισμό την αγορά της Ιταλίας. 
Στα αρχεία των διωκτικών αρχών υπάρχουν καταγεγραμμένα 33 δρομολόγια λαθρομεταφοράς τσιγάρων από τις επιχειρήσεις του Μπόκαν από την Αμερική προς τα Βαλκάνια και από εκεί στην Ιταλία κατά το διάστημα 1993-1995. Τα τρία από αυτά έγιναν και διά μέσω της Ελλάδας και τα υπόλοιπα από Βέλγιο και Ολλανδία.
Ηταν αρχές του 1996, όταν στις ελληνικές αρχές έφτασε ένα περίεργο σήμα από την Ευρωπαϊκή Μονάδα Καταπολέμησης Απάτης (ΟLAF) που ανέφερε ότι ο Μπόκαν πιάστηκε στο αεροδρόμιο του Βελγίου με 1,5 εκατομ. δολάρια στις αποσκευές. Ηταν χρήματα για να εξοφλήσει ακόμα ένα φορτίο λαθραίων τσιγάρων. Ετσι, σχηματίστηκε δικογραφία για ξέπλυμα χρήματος για τον ίδιο και δυο τρεις συνεργάτες του, ένας εκ των οποίων ήταν ο Μπράντο Πατκόφσκι. Στην πορεία της έρευνας δεν προέκυψαν ικανά στοιχεία και εξεδόθη απαλλακτικό βούλευμα.
H δραστηριότητα, όμως, που τον καθιέρωσε και μάλιστα τον ενέπλεξε, ανεπισήμως μέχρι στιγμής, με έλληνες πολιτικούς αλλά και επιχειρηματίες, ήταν αυτή του λαθρεμπορίου καυσίμων και του σπασίματος του εμπάργκο στη Σερβία αναφορικά με τον εφοδιασμό της σε καύσιμα. 
Ο ίδιος μάλιστα ο Μπόκαν το έλεγε δεξιά και αριστερά. Οι διαδρομές εδώ ήταν διαφορετικές με αφετηρία την Ελλάδα. 
 Ενδιάμεσος σταθμός για τα βυτιοφόρα ήταν η Βουλγαρία και με πλοιάρια από το Δούναβη έφταναν στα διυλιστήρια του Πράχοβο στη Γιουγκοσλαβία. 
Ολα αυτά, βέβαια, γίνονταν με τη συμμετοχή αξιωματούχων της κρατικής εταιρείας πετρελαιοειδών της Σερβίας όπου τα κυκλώματα και οι συνεργαζόμενοι του υποκόσμου είχαν στήσει τη δική τους βιομηχανία και πλούτιζαν. 
 Τελευταίες δραστηριότητες του Μπόκαν και των συνεργατών του ήταν τα μεταλλεία και οι εξαγωγές μεταλλευμάτων αλλά και οι εισαγωγές προς Ελλάδα. 
nΕκεί σημαντικός διαμετακομιστικός σταθμός ήταν η FYRΟM που υποδεχόταν τα φορτία των μεταλλευμάτων, από τα ορυχεία του Κραγκούγεβατς στο Κοσσυφοπέδιο. 
Με πλαστά έγγραφα και παραστατικά ώστε να μη φαίνονται ότι προέρχονται από τη Γιουγκοσλαβία έφταναν στην Ελλάδα και είτε έμεναν εδώ ή έφευγαν για Ευρώπη. 
Το θέμα είναι τώρα, μετά τη δολοφονία του Μπόκαν, τι θα κάνουν και πώς θα κινηθούν οι διάδοχοί του. Ο Μπόκαν ήταν ιδιαίτερα αγαπητός άνθρωπος, ιδίως από τις σερβικές παρέες του στην Αθήνα, αλλά και από τον κόσμο της νυχτερινής παραλιακής καθώς τα τραπέζια του φιλοξενούσαν μεγάλα ονόματα της νύχτας αλλά και των επιχειρήσεων και του αθλητισμού, κυρίως από το χώρο της καλαθοσφαίρισης. Και ανοιχτοχέρης, λένε. 
Κάποτε μας εκμυστηρεύτηκε ένας γνωστός του στην περιοχή της Βούλας, του ζήτησε ένα βράδυ ένα από τα πολυτελή αυτοκίνητά του, τη Ρολς Ρόις για να κάνει φιγούρα σε ένα μεγάλο όνομα της νύχτας, λαϊκό αοιδό από τη Θεσσαλονίκη που θα ερχόταν στην Αθήνα και θα πήγαινε να τον πάρει από το αεροδρόμιο. 
