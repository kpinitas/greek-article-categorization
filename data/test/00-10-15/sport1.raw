Tο συγκρίσιμο μέγεθος που μάθαμε να έχουμε στη διάρκεια της εκάστοτε μετεγγραφικής περιόδου ήταν το καλοκαίρι του '93. Χρονιά-ορόσημο στις μετακινήσεις κορυφαίων ονομάτων του ελληνικού μπάσκετ, και γενικώς ένα καλοκαίρι που μας χάρισε πολλές εκπλήξεις, και δυνατές συγκινήσεις. Σε σημείο που να προσδοκούμε την επανάληψή του μια μέρα... 
Υστερα απ' όσα έγιναν, όμως, στη διάρκεια του φετινού καλοκαιριού, το '93 μοιάζει εντελώς ξεπερασμένο. 
Να 'ταν η υπουργική εγκύκλιος που, δίνοντας μεγαλύτερα χρονικά περιθώρια για μετεγγραφές, άνοιξε την όρεξη των συλλόγων μας; 
Να 'ταν αυτοί οι 4, και πλέον, μήνες ελευθερίας κινήσεων που έβαλαν σε πειρασμό ακόμα και τους πιο συντηρητικούς προέδρους; 
Να 'ταν οι αλλαγές στους κανονισμούς που υποχρέωσαν τους προπονητές ν' αναζητήσουν σε νέα πρόσωπα τις λύσεις στα προβλήματά τους; Ή μήπως επειδή υπήρχε «ζεστό» χρήμα στην αγορά, άρχισε να κινείται με ταχύτατους ­έως αλόγιστους­ ρυθμούς;
Οποια και να 'ταν η αιτία, το θέμα είναι πως η φετινή Α1 κατηγορία καταγράφει ένα ιστορικό ρεκόρ πριν καν την εκκίνησή της: 111 μετεγγραφές για 14 συλλόγους, ήτοι 8 καινούριοι παίκτες σε κάθε ομάδα! 
Παραπάνω κι από το 50% του έμψυχου δυναμικού που θα συμμετέχει, απ' αυτό το Σάββατο κιόλας, στη μάχη του πρωταθλήματος. Αμα δεν είναι αυτό το απόλυτο ρεκόρ που περιμέναμε να συμβεί μια μέρα, τότε ποιο;
Και να φανταστείτε ότι απείχε ουσιαστικά από την αγορά ο «μάστοράς» της, Παύλος Γιαννακόπουλος. Η αλήθεια είναι ότι πήγε το μυαλό του σ' ένα από τα συνηθισμένα φρεσκαρίσματα που κάνει κάθε χρόνο στον Παναθηναϊκό, αλλά τον φρέναρε η απαίτηση του Ομπράντοβιτς να παραμείνει σχεδόν αναλλοίωτη η ομάδα που «σκόρπισε» τους αντιπάλους της σε Ελλάδα και Ευρώπη. Κάπως έτσι κρατήθηκε ο τζίρος της αγοράς κάτω από τα 9 δισ. δραχμές...
Από τις υπόλοιπες 13 ομάδες, μόνο μία αρνήθηκε να ακολουθήσει τον ρυθμό των ανταγωνιστών της: Ο Μακεδονικός, με 6 επιβεβλημένες, λόγω ανόδου του στην Α1, μετεγγραφές. 
Κι από κει και πέρα, η ...κόλαση! Εντεκα μετεγγραφές για τον Αρη, δέκα για τον Ηρακλή, κι από 7 έως 9 για τους λοιπούς. Στο τέλος της χρονιάς θα φανεί πόσες από δαύτες έγιναν από κεκτημένη ταχύτητα, από τη δύναμη της συνήθειας και του εντυπωσιασμού...
