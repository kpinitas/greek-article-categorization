 Οι οργανωμένοι οπαδοί προειδοποιούν με άρση της ανοχής και στήριξης σ' όλους όσοι ασχολούνται με την ΑΕΚ. Ο προπονητής δείχνει να έχει χάσει το παιχνίδι και εξαιτίας της αλαζονικής συμπεριφοράς του δεν δέχεται ότι έχει ευθύνες, άσχετα αν στην Καλαμάτα δήλωσε ότι αναλαμβάνει όλη την ευθύνη της ήττας.
 Οι σχέσεις των περισσότερων ποδοσφαιριστών με τον προπονητή μόνο ιδανικές δεν είναι, ενώ και μεταξύ τους δεν είναι όλα μέλι-γάλα. Η διοίκηση δέκα μήνες τώρα υλοποιεί σχεδόν όλες τις εισηγήσεις του προπονητή, ακόμη και τις πιο παράλογες.
 Και η ιδιοκτήτρια εταιρεία κοιτάζει τα δικά της συμφέροντα, όπως για παράδειγμα πώς θα εξασφαλίσει τα τηλεοπτικά δικαιώματα του Ολυμπιακού στο ποδόσφαιρο. Με πολλαπλάσιο αντίτιμο, σε σχέση με τα 850 εκ. δρχ. που προσφέρει ετησίως στην ΑΕΚ, συν τα 12-15 δισεκατομμύρια με τα οποία είναι χρεωμένη η ΠΑΕ σε Netmed και Εnic. 
 Η ΑΕΚ αναχώρησε το πρωί για τη Γερμανία, την Πέμπτη δίνει την πρώτη (σοβαρή) ευρωπαϊκή μάχη στο «Μπάι Αρένα» με την πρωτοπόρο της Μπουντεσλίγκα Λεβερκούζεν (χωρίς τους τραυματίες Ζαγοράκη, Πετκόφ), και το ζητούμενο είναι πώς και με ποιο τρόπο θα γίνει η αναστροφή του κλίματος. Η κατάσταση αυτήν τη στιγμή στην ΑΕΚ έχει διαμορφωθεί ως εξής: 
 Οι οργανωμένοι οπαδοί απειλούν και πάλι να πάρουν την κατάσταση στα χέρια τους! Το μήνυμα στον τηλεφωνητή της Οriginal από τη νύχτα της Κυριακής είναι σαφές «Τέρμα η υπομονή και η ανοχή, τέρμα η στήριξη, θα πρέπει όλοι να αναλάβουν τις ευθύνες τους». Χαρακτηρίζουν «ντροπή» την ήττα στη Καλαμάτα, όπου δεν υπήρχε ΑΕΚ αλλά μόνο οι φανέλες που περιφέρονταν στο γήπεδο. «Η υπομονή εξαντλήθηκε, το ποτήρι ξεχείλισε. Στην ΑΕΚ υπάρχουν παίκτες με κακό χαρακτήρα. Εχουν γίνει δημόσιοι υπάλληλοι και πρέπει να αρχίσουν οι εκκαθαρίσεις. Τουλάχιστον 12 ποδοσφαιριστές ήρθε ή ώρα να φύγουν! Πρέπει να ξέρουν ότι πριν ή μετά την προπόνηση θα μας βρίσκουν μπροστά τους. Κάθε νόμισμα έχει δύο όψεις, ήρθε η ώρα να γνωρίσουν και την άλλη. Δεν εξαιρούμε κανέναν, ούτε φυσικά τον προπονητή».
 Να σημειωθεί ότι καμιά τριανταριά οπαδοί, επιστρέφοντας από Καλαμάτα, πήγαν στη μία μετά τα μεσάνυχτα στο γήπεδο και περίμεναν (με άγριες διαθέσεις) την ομάδα. Η αποστολή όμως διανυκτέρευσε (λόγω κακοκαιρίας) στην Καλαμάτα. 
 Ιδιαίτερα καυστικός ήταν χθες ο εκ των ηγετικών στελεχών της Οriginal Δημήτρης Χατζηχρήστος. Απόψεις του στιλ «η ανοχή τελείωσε για όλους, εκτός από τη διοίκηση, γιατί είναι γνωστό εδώ και καιρό ότι δεν υπάρχει» ή ότι «ο προπονητής πήγε ένα μήνα στην...Κολομβία και το...Περού για αν φέρει παίκτες, αλλά έφερε άλλους απ' αυτούς που είχε επιλέξει», εκφράζουν συνολικά την παράταξη των οργανωμένων οπαδών. Ο Χατζηχρήστος προτείνει ριζοσπαστικό ξεκαθάρισμα στο ποδοσφαιρικό τμήμα. «Ποιος να το κάνει όμως; Ο Στάθης είναι κολλητός με τους παίκτες και δεν μπορεί να τους μιλήσει αυστηρά».
 Η τεχνική ηγεσία δείχνει να είναι εγκλωβισμένη στις επιλογές του καλοκαιριού. Αναγνωρίζεται απ' όλους ότι ο Παθιακάκης συμμάζεψε την ομάδα πέρυσι το χειμώνα και μέσα σε πέντε μήνες άλλαξε την εικόνα. Αν κρίνουμε, όμως, όχι τόσο από τα αποτελέσματα όσο από το επίπεδο της ομάδας που πάει να φτιάξει φέτος, οδηγούμαστε στο συμπέρασμα ότι οι επιλογές του στις καλοκαιρινές μετεγγραφές δεν τον δικαιώνουν.
 Χθες, πάντως, η ομιλία του ήταν «χαμήλών τόνων», προφανώς επειδή υπάρχει και το ματς της Πέμπτης στο Λεβερκούζεν. Γι' αυτό το λόγο εγκαταλείφθηκε και η ιδέα επιβολής προστίμου. 
 Η διοίκηση στηρίζει σ' αυτήν τη φάση τον Παθιακάκη, και μάλλον ορθά πράττει, διότι το παρελθόν έχει διδάξει ότι οι αλλαγές προπονητών δεν φέρνουν τα επιθυμητά αποτελέσματα. Ζήτημα προπονητή θα τεθεί μόνο αν παραταθεί η αγωνιστική κρίση και νωρίς νωρίς μείνει εκτός τίτλου η ΑΕΚ. Σ' αυτή την περίπτωση, πάντως, η διοίκηση εκτιμά ότι θα υπάρξει παραίτηση Παθιακάκη. Τα οικονομικά εδώ μάλλον δεν παίζουν ιδιαίτερο ρόλο. Υπάρχει και όρος στο συμβόλαιο που αναφέρει ότι αν μετά την 10η αγωνιστική η ομάδα έχει απομακρυνθεί από τους στόχους της, η διοίκηση μπορεί να απομακρύνει χωρίς να αποζημιώσει τον προπονητή (80 εκ. δρχ. ετήσιες αποδοχές). 
 Θέμα προπονητή λοιπόν δεν τίθεται στην παρούσα φάση όσο και αν κυκλοφορούν σενάρια μέσα από την ΑΕΚ για δίδυμο Μανωλά-Σαβέβσκι. Ή ακόμη και για επιστροφή Μπάγεβιτς, με τον οποίο συνομίλησε προ δεκαημέρου ο (αντιπρόεδρος) Μάκης Αγγελόπουλος. 
 Μια αξιοπρεπή εμφάνιση στο Λεβερκούζεν ίσως αναστρέψει κάπως το κλίμα. Να φτιάξει δηλαδή την ψυχολογία των ποδοσφαιριστών, οι οποίοι σαφώς και έχουν μεγάλο μερίδιο ευθύνης. Οχι όμως το μεγαλύτερο...
