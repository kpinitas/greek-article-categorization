 «Φοβερή επίθεση, αλλά πολλές αδυναμίες στην άμυνα». Αυτό είναι το συμπέρασμα που έχει αποκομίσει ο Γιάννης Μαντζουράκης για τη Λίβερπουλ, από τις δύο «κατασκοπείες» του Τάκη Λεμονή το τελευταίο δεκαήμερο στην Αγγλία, στα παιχνίδια με Τότεναμ και Κόβεντρι. Ο συνεργάτης του «Ρουμάνου» τεχνικού επέστρεψε χθες από το Λονδίνο (πήγε και στη Νέα Σμύρνη και παρακολούθησε το ματς Πανιώνιος-Εθνικός Αστέρας) και εξετάζεται πλέον πώς ο Ολυμπιακός θα εκμεταλλευτεί τα κενά της Λίβερπουλ στην άμυνα και τις αδυναμίες της στα άκρα.
 Ο Μαντζουράκης, πάντως, αναζητάει τον αντικαταστάτη του Ζε Ελίας ανάμεσα στους Πουρσανίδη, Kωστούλα, θα επιστρέψουν οι Πατσατζόγλου, Τζόρτζεβιτς, ενώ στην επίθεση το δίδυμο θα είναι οι Τζιοβάνι-Αλεξανδρής. Ο Ανατολάκης εκτός απροόπτου θα μαρκάρει τον Χέσκεϊ, ο οποίος είναι ο πιο φορμαρισμένος επιθετικός της Λίβερπουλ.
 Οι «ερυθρόλευκοι», πάντως, σχολίαζαν χθες στο Ρέντη και τη διαφορά των τεσσάρων βαθμών που έχουν αποσπαστεί στην κορυφή της βαθμολογίας από Παναθηναϊκό και ΑΕΚ. «Είναι πολύ σημαντικό που μετά τον αγώνα με τον ΠΑΟΚ θα έχουμε βγάλει το πιο δύσκολο πρόγραμμα και πιστεύουμε ότι μπορούμε να αυξήσουμε αυτή τη διαφορά και να πάμε καλά στην Ευρώπη».
 Οι Νινιάδης, Γεωργάτος (βλέπε στήλη Παρασκήνια) προπονήθηκαν χθες κανονικά, αλλά ο πρώτος φοβάται ακόμη να ρισκάρει τη συμμετοχή του, ενώ θεραπεία έκαναν οι Αλβεζ, Οφορίκουε, Αντζας. 
 Ερχεται σήμερα το βράδυ (20.40) η αποστολή της Λίβερπουλ, στην οποία δεν θα συμπεριληφθεί ο Μέρφι, ο οποίος τραυματίστηκε προχθές στο παιχνίδι με την Τόττεναμ και οι Ρέντναπ, Μπέργκερ. Ο Ζεράρ Ουγιέ έβαλε χθες τις φωνές στους ποδοσφαιριστές για την άσχημη εικόνα στην άμυνα στον αγώνα με την Τότεναμ, ενώ έκανε και δηλώσεις στις οποίες ανέφερε: «Εχουμε καλύτερη ομάδα από πέρυσι, παίζουμε καλύτερα, έχουμε προηγηθεί στα 11 από τα 14 παιχνίδια φέτος, αλλά δεν κρατήσαμε το αποτέλεσμα. Αν είχα 18χρονα θα ασκούσα σκληρή κριτική, αλλά τώρα πρόκειται για διεθνείς».
 Η Λίβερπουλ θα προπονηθεί αύριο στις 4.30 μ.μ. στο ΟΑΚΑ, ενώ οι εκπρόσωποι του αγγλικού συλλόγου θα παραλάβουν και τα 575 εισιτήρια από τον Ολυμπιακό. Ο αγώνας την Πέμπτη θα ξεκινήσει στις 21.05.
 *Η πειραϊκή ΠΑΕ ζήτησε χθες από τον ΠΑΟΚ 1.000 εισιτήρια για το ντέρμπι στην Τούμπα.
 *Ο Ελευθερόπουλος παραιτήθηκε από τη θέση του αρχηγού στον Ολυμπιακό, καθώς επικαλέστηκε προσωπικούς λόγους. 
 *Συνάντηση με τους επικεφαλής των Συνδέσμων είχε χθες η διοίκηση, ώστε να μην επιβαρυνθεί ο Ολυμπιακός με νέα τιμωρία από την UEFA στον αγώνα με τη Λίβερπουλ.
