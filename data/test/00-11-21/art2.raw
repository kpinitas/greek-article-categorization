 Με την απολαυστική κωμωδία «Οι μικροαπατεώνες» του Γούντι Αλεν έκλεισε πολύ πετυχημένα την αυλαία του, το βράδυ της Κυριακής, το 41ο Κινηματογραφικό Φεστιβάλ Θεσσαλονίκης. Κωμωδία γύρω από τις περιπέτειες ενός μικροαπατεώνα και
της γυναίκας του, που ανοίγουν ένα ζαχαροπλαστείο δίπλα σε μια τράπεζα με σκοπό να τη ληστέψουν και που όταν το ζαχαροπλαστείο αρχίζει να βγάζει τόσα πολλά κέρδη το ζευγάρι, μαζί με τους «συνεργάτες» του, γίνεται σύντομα πάμπλουτο. Εδώ όμως αρχίζουν μεγαλύτερες περιπέτειες... Ο Γούντι Αλεν επιστρέφει στην παλιού είδους κωμωδία του («Μπανάνες» και «Πάρε τα λεφτά και τρέχα»), για να φτιάξει σκηνές με φαντασία και ευρηματικότητα, διανθισμένες με
απολαυστικά γκαγκ και να σατιρίσει όχι μόνο τους νεόπλουτους αλλά και εκείνους
 Από τις ξένες ταινίες που είδαμε στο προχθεσινό πρόγραμμα αξίζει να αναφέρω την εκτός συναγωνισμού τουρκική ταινία «Μαγιάτικα σύννεφα» του Νουρί Μπίλγκε Σεϊλάν, γύρω από έναν νέο που γυρίζει στη γενέτειρά του -ένα μικρό χωριό της Ανατολίας- για να κάνει μια έρευνα για την ταινία που σχεδιάζει να γυρίσει. Ο Σεϊλάν κινηματογραφεί τους χώρους και τα πρόσωπα με μια αφοπλιστική λιτότητα, πλησιάζοντας την ιστορία του με φρεσκάδα, ευαισθησία και ειλικρίνεια και διανθίζοντας τις σκηνές του με χιούμορ.
 Στη δική του ταινία, «Μοναχικοί τύποι», ο Τσέχος Νταβίντ Οντριτσεκ σκιτσάρει τα πορτρέτα εφτά νέων που ζουν στη σύγχρονη Πράγα. Επίκεντρο, το χάος που υπάρχει στη ζωή μας, που ο σκηνοθέτης δίνει μέσα από τις διάφορες (συνήθως σοβαρές) σχέσεις που προσπαθούν να έχουν με άλλα πρόσωπα οι πρωταγωνιστές του.
Ενα καλογραμμένο, με έξυπνες καταστάσεις σενάριο, γυρισμένο με αμεσότητα και χιούμορ.
 Η πιο ενδιαφέρουσα ελληνική ταινία της τελευταίας μέρας του φεστιβάλ ήταν «Η βασίλισσα μαϊμού» του Χριστόφορου Χριστοφή, ενός σκηνοθέτη που έχουμε να δούμε
κινηματογραφική δουλειά του από την εποχή της «Ρόζας» (1982). Η ταινία, βασισμένη σ' ένα βιβλίο του σκηνοθέτη, διαδραματίζεται την άνοιξη του 2000 πάνω σ' ένα σταματημένο μεσοπέλαγα καράβι με προορισμό τον Πειραιά. Σ' αυτό συναντάμε διάφορους εκκεντρικούς χαρακτήρες, με επίκεντρο ένα Ρωσοπόντιο δολοπλόκο τυχοδιώκτη. Γύρω του κινούνται διάφορα πρόσωπα, παρωδία του Οιδίποδα
επί Κολωνώ, σύμφωνα με το σκηνοθέτη. Πρόκειται ουσιαστικά για μια μαύρη κωμωδία, που ο Χριστοφής θέλησε να δώσει χρησιμοποιώντας ένα στιλ ανάμεσα σ' εκείνο των βουβών ταινιών του γερμανικού εξπρεσιονισμού κι εκείνο των κλασικών
μελοδραμάτων του Mεσοπολέμου. Ο Χριστοφής είναι ένας σκηνοθέτης με εικαστική ματιά και τα πλάνα του (γυρισμένα σε μαυρόασπρο σινεμασκόπ) επιβεβαιώνουν ότι έχουμε να κάνουμε μ' ένα σκηνοθέτη με προσωπικό ταλέντο. Το σενάριο όμως, με τους παρατραβηγμένους διαλόγους και τις πολύ στιλιζαρισμένες ερμηνείες, που θυμίζουν τα μελοδράματα του Φασμπίντερ, δεν καταφέρνει τελικά να πείσει, προκαλώντας χάσματα στο ρυθμό της ταινίας.
 Κάπως μπερδεμένο και χωρίς συγκεκριμένο στόχο αποδεικνύεται το σενάριο της ταινίας «Η εποχή των Ασεβών», που έγραψε και σκηνοθέτησε ο Δημήτρης Μελέτης. Η
ιστορία του συγγραφέα-πρώην τρομοκράτη που συναναστρέφεται τους περιθωριακούς (πρεζάκηδες και μικροαπατεώνες), για να πέσει τελικά θύμα μιας δολοπλοκίας, παραμένει μονοδιάστατο, χωρίς να οδηγεί πουθενά, ενώ η σκηνοθετική ματιά είναι
 Η χειρότερη ταινία του φετινού φεστιβάλ ήταν αναμφισβήτητα «Το μήλον της έριδος» του Βασίλη Μπουντούρη («Εδώ είναι Βαλκάνια», «Ο Παράδεισος ανοίγει με
αντικλείδι»). Η σύγχρονη αυτή ιστορία του Αβελ και Κάιν με το «μήλον» της έριδος στο πρόσωπο της γυναίκας του ενός, μετατρέπεται σε χυδαία παρωδία της βιβλικής ιστορίας, με ένα απαράδεκτο στις απιθανότητες και αφέλειές του σενάριο, με φριχτές δήθεν σέξι σκηνές, με γελοίους διαλόγους και ερασιτεχνικές, αντι-αισθητικές συχνά, ερμηνείες. Eτσι σε κάνει να διερωτάσαι τι γύρευε μια τέτοια ταινία στο φεστιβάλ. Αλήθεια, δεν υπάρχει κανένα μέτρο στις επιλογές; 
