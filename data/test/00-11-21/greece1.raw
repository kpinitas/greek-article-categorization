 Ανοικτόν και το απόγευμα (Δευτέρα και Τετάρτη) καθώς και Σάββατο πρωί (9 με 1):
Eίναι το νέο διευρυμένο ωράριο στο Δημόσιο από το τέλος αυτού του μήνα. Στην αρχή σε ορισμένες υπηρεσίες (Νομαρχία Ανατολικής Αττικής, Εφορία Χολαργού, Μοσχάτου, Περιστερίου, Γλυφάδας, Δήμος Ν. Ηρακλείου, έξι κέντρα του ΙΚΑ και ένα κέντρο του ΟΓΑ) και σε πιλοτική βάση, με την προοπτική όμως να γενικευτεί τουλάχιστον στις υπηρεσίες πρώτης γραμμής που έχουν καθημερινά επαφή με τους πολίτες.
 Την αναγγελία αυτή έκανε χθες το πρωί μιλώντας στην πανηγυρική πρώτη συνεδρίαση του Εθνικού Συμβουλίου Διοικητικής Μεταρρύθμισης η υπουργός Εσωτερικών και Δημόσιας Διοίκησης Βάσω Παπανδρέου, η οποία ταυτόχρονα ανέλυσε τα επόμενα βήματα για τη μεταρρύθμιση στις δημοσιες υπηρεσίες, που αποτελεί μεγάλη ανάγκη για την Ελλάδα.
 Η υπουργός υπογράμμισε ότι αυτή τη φορά θα δημιουργηθεί ένα επιχειρησιακό πρόγραμμα για τη δημόσια διοίκηση, το οποίο θα εκπονείται κάθε τρία χρόνια από
το υπουργείο και θα εγκρίνεται από το υπουργικό συμβούλιο. Ταυτοχρόνως θα υπάρξει μια κεντρική επιτροπή παρακολούθησης της διοικητικής μεταρρύθμισης, που θα ελέγχει τα βήματα της μεταρρύθμισης σε κάθε υπουργείο, αλλά και Νομικό πρόσωπο Δημοσίου Δικαίου, γεγονός που αποτελεί καινοτομία για τα ελληνικά δεδομένα.
 Ιδιαίτερα απασχολεί την ηγεσία του υπουργείου η γάγγραινα της πολυνομίας και το χάος των νομοθετικών ρυθμίσεων, με το οποίο βρίσκονται αντιμέτωποι καθημερινά τόσο οι πολίτες όσο και οι δημόσιοι υπάλληλοι (17 νέες ρυθμίσεις της ημέρα, ανέφερε έρευνα της «Ε» μόλις την προηγούμενη εβδομάδα). Εχει συσταθεί ειδική επιτροπή για την αντιμετώπιση της πολυνομίας και έχει αρχίσει η κωδικοποίηση της νομοθεσίας στους τομείς των μεταφορών και της δημόσιας διοίκησης. Σε συνεργασία με τις νομικές σχολές των πανεπιστημίων, μέχρι τον Μάιο του 2001 αναμένεται να έχουν ολοκληρωθεί οι κωδικοποιήσεις νόμων στους τομείς των επικοινωνιών, του ανταγωνισμού, της ενέργειας και εμπορίου. Μέσα στο ίδιο χρονικό διάστημα με βάση τα πορίσματα αξιολόγησης του ΟΟΣΑ θα ολοκληρωθούν κωδικοποιήσεις νόμων στη φορολογία, την πολεοδομία και τις κοινωνικές ασφαλίσεις. 
 Αναφερόμενη στην ποιότητα της δημόσιας διοίκησης η κ. Παπανδρέου τόνισε ότι αυτή είναι το ζητούμενο και μίλησε για «δράσεις» του προγράμματος «Πολιτεία», που είχαν ανταπόκριση στην ελληνική κοινωνία όπως τα Κέντρα Πληροφόρησης, το 1502, για το οποίο τελευταία η ζήτηση αυξάνεται πολύ, αλλά και το Κέντρο Πληροφόρησης το 1464, το οποίο εξυπηρετεί όλες τις ώρες της ημέρας πολίτες απ'
 Ως δεύτερο ζητούμενο της δημόσιας διοίκησης η κ. Παπανδρέου υπογράμμισε το θέμα της διαφάνειας και του ελέγχου. «Υπάρχει πρόβλημα διαφθοράς στο Δημόσιο, όπως και στον ιδιωτικό τομέα, δήλωσε χαρακτηριστικά η υπουργός. Δεν δέχομαι όμως την ισοπέδωση, υπάρχουν ακραία φαινόμενα, υπάρχει μια μειοψηφία δημοσίων υπαλλήλων οι οποίοι είναι επίορκοι, οι οποίοι δεν έχουν τις απαιτούμενες γνώσεις ή δεν λειτουργούν αποτελεσματικά, υπάρχει όμως και η πλειοψηφία των υπαλλήλων οι οποίοι έχουν τις γνώσεις και τη θέληση και λειτουργούν σύμφωνα με
τους νόμους. Εχουμε υποχρέωση ως Πολιτεία, συνέχισε η κ. Παπανδρέου, αλλά και η ΑΔΕΔΥ, να πατάξουμε τα οποιαδήποτε φαινόμενα διαφθοράς, δεν είναι όμως σωστό
να βάζουμε όλους τους υπαλλήλους στο ίδιο τσουβάλι.
 Τρίτο θέμα για τη δημόσια διοίκηση είναι, είπε η κ. Παπανδρέου, είναι το ζήτημα της αποδοτικότητας. Η μέτρηση των επιδόσεων των υπηρεσιών είναι το ζητούμενο, καθώς δεν υπάρχει ένα αντικειμενικό και αποτελεσματικό σύστημα αξιολόγησης. Χρειάζεται τόνισε η υπουργός Εσωτερικών να δημιουργήσουμε το μέσο
για να μπορούμε να αξιολογούμε τις υπηρεσίες και τους δημόσιους υπαλλήλους, διευκρινίζοντας ότι οι δείκτες αποδοτικότητας σε καμία περίπτωση δεν έχουν στόχο την παρακολούθηση και την εξόντωση των υπαλλήλων. 
 Σχολιάζοντας τέλος την απουσία της ΑΔΕΔΥ από την επίσημη πρώτη του Συμβουλίου Μεταρρύθμισης (η ΑΔΕΔΥ δεν παρέστη, διαμαρτυρόμενη σε όσα ειπώθηκαν στην Εκθεση Ομάδας Αμεσης Παρέμβασης) η κ. Παπανδρέου εξέφρασε απλώς την ευχή, την επόμενη φορά η ΑΔΕΔΥ να είναι εκεί διότι μεταρρύθμιση του δημόσιου τομέα δεν μπορεί παρά να γίνει μαζί με τους δημοσίους υπαλλήλους. Τέλος, η κ. Παπανδρέου
τόνισε ότι χρειάζεται να γίνουν ακόμα πάρα πολλά για να πούμε ότι έχουμε μια αποτελεσματική δημόσια διοίκηση και ότι η σύνθεση του Εθνικού Συμβουλίου για τη διοικητική μεταρρύθμιση είναι αντιπροσωπευτική, εκφράζει την οικονομία και την κοινωνία, γιατί οι διοικητικές μεταρρυθμίσεις δεν έχουν νόημα έξω από την κοινωνία και τους πολίτες της.
