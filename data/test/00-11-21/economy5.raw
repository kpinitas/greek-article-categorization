 Ριζικές αλλαγές αναμένεται να υποστεί ο κλάδος των εισηγμένων κατασκευαστικών εταιρειών, όχι μόνο λόγω των επικείμενων συγχωνεύσεων, αλλά και εξαιτίας των συνολικά 37 τεχνικών επιχειρήσεων που περιμένουν τη σειρά τους για να εισαχθούν στη Σοφοκλέους.
 Ηδη, τρεις από αυτές (Νέστος, Ιντρακόμ Κατασκευές και Διεθνής Τεχνική-Μπάμπης Βωβός) έχουν λάβει τις σχετικές εγκρίσεις για την εισαγωγή τους στην Κύρια Αγορά του ΧΑΑ, ενώ αυτή την περίοδο εξετάζεται η αίτηση της ΕΛΤΕΡ, επίσης για την Κύρια Αγορά.
 Παρά το γεγονός ότι αρκετές από αυτές τις 37 εταιρείες θα πρέπει να περιμένουν
πολύ μέχρι να δουν τη μετοχή τους στο ταμπλό της Σοφοκλέους, εντούτοις δεν αποκλείεται να υπάρξουν σοβαρές αλλαγές ως προς την κατάταξη των προς εισαγωγή
εταιρειών, αν κάποιες από αυτές δεσμευτούν για την πορεία της μετοχής τους. Χαρακτηριστικό παράδειγμα αποτελεί η περίπτωση της θυγατρικής τής εισηγμένης ΤΕΡΝΑ, της ΤΕΡΝΑ Ενεργειακή, η οποία μετά τη δέσμευση ότι η τιμή της θα διατηρηθεί πάνω από ένα συγκεκριμένο όριο, «κέρδισε» τρεις μήνες αναμονής και προήχθη στην πρώτη θέση των εταιρειών που περιμένουν να λάβουν έγκριση για την
 Αρκετές από τις προς εισαγωγή στο ΧΑΑ τεχνικές εταιρείες φαίνεται ότι επιλέγουν την ένταξή τους σε κάποιο κατασκευαστικό όμιλο ή σε σχήματα τα οποία
βρίσκονται αυτή τη στιγμή υπό σύσταση ενόψει των αλλαγών που δρομολογεί στον κλάδο το νομοσχέδιο του ΥΠΕΧΩΔΕ. Αυτό συμβαίνει για παράδειγμα με τις δύο από τις τρεις ΑΤΕ που πρόκειται να περάσουν σύντομα την πύλη της Σοφοκλέους (Νέστος και Ιντρακόμ Κατασκευές). 
 Η Νέστος, που έχει πάρει το πράσινο φως από τις χρηματιστηριακές αρχές για την
εισαγωγή των μετοχών της στην Κύρια Αγορά και η οποία ανήκει κατά 50% στην εισηγμένη Θεμελιοδομή, πρόκειται να ενταχθεί στο σχήμα που προωθεί ο ομώνυμος όμιλος. Σχέδιο συγχώνευσης με την εισηγμένη ΔΙΕΚΑΤ έχει ανακοινώσει από την πλευρά της η Ιντρακόμ Κατασκευές, μέλος του ομίλου Κόκκαλη, ενώ το σχήμα που θα προκύψει μετά τη διαδικασία αυτή είναι πιθανό να συνεργαστεί με τις ΓΕΚ-Τέρνα. Σημειώνεται ότι ο όμιλος Κόκκαλη ελέγχει μέσω της θυγατρικής του, Intrapar, το 10% περίπου της ΔΙΕΚΑΤ. 
 Η Διεθνής Τεχνική δεν αποτελεί μέλος κάποιου ομίλου και διατηρεί το κέντρο βάρους των δραστηριοτήτων της στον τομέα της ανάπτυξης ακινήτων. Ωστόσο, η ΕΛΤΕΡ, η αίτηση της οποίας εξετάζεται αυτήν την περίοδο, δεν αποκλείεται να ενταχθεί σε κάποιο ευρύτερο σχήμα. 
 Από τις εταιρείες που έχουν καταθέσει αίτηση για την Κύρια Αγορά, σε ομίλους ανήκουν ήδη η βορειοελλαδίτικη ΕΤΕΘ που εξαγοράστηκε από τον Aβαξ - J & P Hellas, η ΤΕΡΝΑ Ενεργειακή που είναι θυγατρική της ΤΕΡΝΑ και διαθέτει εργοληπτικό πτυχίο Ζ' τάξεως, η Ιρις ΑΤΕ, η οποία ανήκει κατά 100% στην ΑΛΤΕ και η Κορωνίς, θυγατρική της ΓΕΚΑΤ, που όπως είναι γνωστό έχει συγκροτήσει όμιλο με την εισηγμένη Γνώμων. 
 Σε επαφή με μεγάλα σχήματα βρίσκονται οι εταιρείες Εντεχνος, Αναστηλωτική και Εργοδομή Μακεδονίας, με στόχο την ένταξή τους σε ένα από αυτά. Επισημαίνεται ότι οι δύο πρώτες διατηρούν άριστες σχέσεις και με τη Θεμελιοδομή, συμμετέχοντας μαζί σε αρκετά έργα και έχοντας συστήσει από κοινού την εταιρεία
ανάπτυξης ακινήτων Θέα Α.Ε. Ωστόσο, δεν αποκλείεται να προχωρήσουν τελικά στη δημιουργία νέων σχημάτων αν οι διαπραγματεύσεις δεν έχουν αίσια κατάληξη. Τη συμμετοχή τους σε ισχυρά σχήματα μεθοδεύουν και οι εταιρείες Οδών & Οδοστρωμάτων (του ομίλου Αθανασούλη) και Ατέρμων.
 Πάντως, ο δρόμος προς το ΧΑΑ είναι στρωμένος και με «αγκάθια». Δύο είναι τα σημαντικότερα προβλήματα που καλούνται να επιλύσουν οι επιχειρήσεις που έχουν συγκεντρωθεί στην ουρά της Σοφοκλέους. Το πρώτο αφορά τα κεφάλαια που επιθυμούν να αντλήσουν από την αγορά και τα οποία είναι πλέον αισθητά μειωμένα
σε σχέση με τους αρχικούς τους σχεδιασμούς εξαιτίας της καχεξίας που επικρατεί
στο Χρηματιστήριο. Χαρακτηριστικά αναφέρεται η εταιρεία Διεθνής Τεχνική του επιχειρηματία κ. Βωβού, η οποία στοχεύει πλέον στην άντληση περίπου 30 δισ. δρχ., ενώ τα αρχικά σχέδια προέβλεπαν 50 - 70 δισ. δρχ. 
 Το δεύτερο πρόβλημα εξαρτάται άμεσα από τις επικείμενες συγχωνεύσεις στον κλάδο. Πολλές από αυτές τις εταιρείες αναμένεται να διαδραματίσουν πρωταγωνιστικό ρόλο στα σενάρια που βρίσκονται σε εξέλιξη σχετικά με τις κινήσεις που θα οδηγήσουν στην απόκτηση του νέου ανώτατου εργοληπτικού πτυχίου.
 Ωστόσο, ασάφεια επικρατεί ως προς το μέλλον των επιχειρήσεων αυτών αφού εισαχθούν στο ΧΑΑ. Ο λόγος είναι ότι οι αναμενόμενες συγχωνεύσεις ενδέχεται να
οδηγήσουν πολλές ήδη εισηγμένες επιχειρήσεις σε κλάδους διαφορετικούς από αυτόν των κατασκευών, οπότε ανάλογη αναμένεται να είναι η τύχη και ορισμένων μη εισηγμένων επιχειρήσεων που ετοιμάζονται να ενταχθούν σε κάποιον όμιλο και οι οποίες βρίσκονται πολύ κοντά στην εισαγωγή τους. 
 Η ασάφεια αυτή αγγίζει και άλλες επιχειρήσεις, η εισαγωγή των οποίων μπορεί να
αργεί, το μέλλον τους όμως και το πεδίο της δραστηριότητάς τους εξαρτάται κυρίως από το αν θα ενταχθούν σε κάποιον μεγαλύτερο όμιλο. Αν, από την άλλη πλευρά, κάποια από τις προς εισαγωγή εταιρείες αποφασίσει να τροποποιήσει τη δράση της για να μην «μπλέξει» εν όψει συγχωνεύσεων, αυτό συνεπάγεται νέες καθυστερήσεις στη διαδικασία εισαγωγής της.
