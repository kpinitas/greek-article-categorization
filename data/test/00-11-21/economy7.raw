 Μετά τις σημαντικές φορολογικές μεταρρυθμίσεις του καλοκαιριού η γερμανική κυβέρνηση προχωρεί αυτές τις ημέρες στη δεύτερη μεγάλη ριζική αλλαγή στο κράτος πρόνοιας, το μετασχηματισμό του συνταξιοδοτικού συστήματος.
 Την περασμένη Πέμπτη και ύστερα από την έγκρισή του από το υπουργικό συμβούλιο, η κυβέρνηση του κ. Σρέντερ κατέθεσε στο Κοινοβούλιο το φιλόδοξο σχέδιο νόμου που στόχο έχει να καταστήσει βιώσιμο το συνταξιοδοτικό σύστημα της χώρας στις επόμενες δεκαετίες. Βασική ιδέα του νομοσχεδίου αυτού, η μείωση
της συμβολής του κράτους και η ενίσχυση το μεριδίου του ιδιωτικού τομέα.
 Η συζήτηση ξεκινά σήμερα και αναμένεται να ολοκληρωθεί στις 27 Ιανουαρίου του 2001, με την ψήφιση του νομοσχεδίου στην Κάτω Βουλή. Οι μεταρρυθμίσεις που προωθούνται αποτελούν σημείο καμπής όχι μόνο για τη Γερμανία, αλλά και για την
υπόλοιπη Ευρωπαϊκή Ενωση, αφού, όπως επισημαίνουν αρκετοί αναλυτές, θα αποτελέσουν πιθανότατα οδηγό για τις αντίστοιχες αλλαγές που θα προωθήσουν στα
συνταξιοδοτικά συστήματά τους και οι υπόλοιπες ευρωπαϊκές κυβερνήσεις στη συνέχεια. 
 Εγκαθιδρυμένο από τον Οτο Φον Μπίσμαρκ στα τέλη του 19ου αιώνα, το συνταξιοδοτικό σύστημα της Γερμανίας κατέστη αυξανόμενα γενναιόδωρο, ιδιαίτερα
στη διάρκεια της οικονομικής έκρηξης που ακολούθησε στη Δυτική Γερμανία μετά το Β' Παγκόσμιο Πόλεμο. Ο στόχος του κρατικού συνταξιοδοτικού συστήματος ήταν,
εξαρχής, να διατηρήσει ανάλογα επίπεδα διαβίωσης για τους συνταξιούχους με αυτά που απολάμβαναν κατά τη διάρκεια της εργάσιμης ηλικίας τους. Ετσι, ένας Γερμανός που εργάστηκε επί 45 συναπτά έτη, όταν έρθει η ώρα να συνταξιοδοτηθεί
θα έχει αποδοχές ίσες με το 70% περίπου του μέσου ακαθάριστου μισθού του, επιπέδο αρκετά υψηλό, αν αναλογιστεί κανείς ότι το αντίστοιχο ποσοστό στις ΗΠΑ
 Σύμφωνα με το σχέδιο νόμου που προωθεί η γερμανική κυβέρνηση, το παραπάνω ποσοστό θα πρέπει να μειωθεί σε 67% του μισθού ώς το 2015 και 64% ώς το 2020. Η κυβέρνηση προτείνει οι μισθωτοί να τοποθετούν πλέον το 1% του ακαθάριστου μισθού τους σε ιδιωτικά συνταξιοδοτικά σχήματα, με την προοπτική το ποσοστό αυτό να αυξηθεί στο 4% ώς το 2008. Μακροπρόθεσμος στόχος είναι το 40% των συντάξεων να καλύπτεται από τον ιδιωτικό τομέα. Σε συνδυασμό με την επέκταση των εταιρικών συνταξιοδοτικών συστημάτων, η κυβέρνηση εκτιμά ότι ώς το 2030 θα
είναι σε θέση να εξασφαλίσει συντάξεις ίσες με το 73% του μέσου καθαρού μισθού
 Η προώθηση των ιδιωτικών συνταξιοδοτικών σχημάτων αποτελεί σημαντική αλλαγή στην παραδοσιακή πολιτική των Γερμανών σοσιαλδημοκρατών. Για αρκετά χρόνια το SPD αντιτέθηκε στην αντικατάσταση των κρατικών συντάξεων με εναλλακτικά συστήματα. Ομως, υπό το βάρος των αυξανόμενων πιέσεων πραγματοποιεί τώρα στροφή 180 μοιρών. 
 Οπως οπουδήποτε αλλού στην Ευρώπη, η ρίζα του προβλήματος είναι οι οικονομικές
αλλαγές των τελευταίων ετών και το δημογραφικό πρόβλημα. Η σχετικά υψηλή ανεργία και η επέκταση του δυτικογερμανικού συνταξιοδοτικού συστήματος στην Ανατολική Γερμανία, μετά την επανένωση το 1990, οδήγησε προς τα πάνω τις εισφορές εργαζομένων και εργοδοτών. 
 Σήμερα οι εισφορές ανέρχονται στο 19, 3% των ακαθαρίστων μισθών έναντι 14% στη δεκαετία του '60. Η κυβέρνηση σχεδιάζει να διατηρήσει τις εισφορές κάτω από το
20% έως το 2020 και κάτω από το 22% ώς το 2030. Στο επίπεδο αυτό όμως και με δεδομένες τις κάθε άλλο παρά αισιόδοξες εκτιμήσεις για τη μελλοντική δημογραφική σύνθεση του γερμανικού πληθυσμού είναι αμφίβολο αν το υπάρχον σύστημα θα είναι βιώσιμο για πολύ. 
 Στα επόμενα 30 χρόνια, το ποσοστό των Γερμανών άνω των 60 ετών, από 22% επί του συνολικού πληθυσμού σήμερα, θα αυξηθεί σε 35%, εξέλιξη που θα καταστήσει τη Γερμανία ένα από τα πλέον γερασμένα έθνη του κόσμου. Με βάση τις σημερινές δημογραφικές στατιστικές αντιστοιχούν 4 συνταξιούχοι σε κάθε 10 εργαζόμενους. Ως το 2030 εκτιμάται ότι αυτή η αντιστοιχία θα αλλάξει τουλάχιστον σε έναν συνταξιούχο προς ένα εργαζόμενο. 
 Αν και όλοι οι εμπλεκόμενοι παραδέχονται τη σοβαρότητα του προβλήματος, οι αντιδράσεις για τα σχέδια της κυβέρνησης είναι ήδη πολλές. Οι σοσιαλδημοκράτες
κατάφεραν στο πάρα πέντε την περασμένη εβδομάδα να εξασφαλίσουν τη συγκατάθεση
των ομοστάβλων τους στην κυβέρνηση, Πράσινων. Συντηρητική αντιπολίτευση, αριστεροί βουλευτές του SPD, εργοδότες και συνδικάτα αντιδρούν, o καθένας για τους δικούς του λόγους, στις κατευθύνσεις που θα πρέπει να λάβει η μεταρρύθμιση.
 Οι συντηρητικοί θεωρούν άτολμες τις μεταρρυθμίσεις και προωθούν λόμπι ενάντια σε αυτές, ενώ οι εργοδότες παραπονιούνται για τις υψηλότερες εισφορές που θα κληθούν να πληρώσουν. Οι βιομήχανοι δεν δίστασαν να προτείνουν αύξηση του ορίου συνταξιοδότησης από τα 65 στα 67. Οι αριστεροί του SPD, από την πλευρά τους, ζητούν εγγυήσεις ότι οι εργοδότες θα συνεισφέρουν στα ιδιωτικά συνταξιοδοτικά σχήματα. Τα συνδικάτα, τέλος, αντιτίθενται επί της αρχής στη μετάλλαξη της κρατικής μέριμνας για τους εργαζόμενους υπέρ των ιδιωτικών φορέων. Προτείνουν τη διατήρηση του σημερινού συστήματος και την αύξηση των εισφορών των εργοδοτών. 
 Η κυβέρνηση προσπαθεί να δελεάσει τα συνδικάτα και να αποφύγει επικείμενο κύμα
απεργιών και διαδηλώσεων προωθώντας νομοθεσία -για την ώρα στα χαρτιά - που θα
αναβαθμίζει το ρολο των παραδοσιακών εργοστασιακών συμβουλίων. Παράλληλα, επιχειρεί να δημιουργήσει ένα συμπαγές μέτωπο υποστήριξης τόσο από τα δύο κόμματα του κυβερνητικού συνασπισμού όσο και από τους συμμάχους της στα συνδικάτα και τις κοινωνικές ομάδες. Η συνέχεια όμως κάθε άλλο παρά εύκολη δείχνει και δεν είναι λίγοι οι παρατηρητές που περιμένουν σημαντικές αλλαγές των αρχικών σχεδίων και δραματικές ανατροπές. 
