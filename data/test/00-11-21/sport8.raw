 Ο Ομάρ Τετράτζε δεν θα είναι παρών στο Αϊντχόβεν, ενώ απόντες θα είναι και οι Κατσαμπής, Χασιώτης και Εγκωμίτης. Ο Μπάγεβιτς, πάντως, πονοκεφαλιάζει κυρίως για τον αντικαταστάτη του Τετράτζε. Υπολόγιζε και στην αξία του και στην εμπειρεία του σ' αυτό το παιχνίδι, αλλά τα πράγματα του έρχονται διαφορετικά, όταν μάλιστα ακούει από τον Δρακόπουλο ότι αυτή η Αϊντχόβεν είναι καλύτερη της Ουντινέζε.
 Ο Τετράτζε, όπως και οι Κατσαμπής, Εγκωμίτης δήλωσαν ότι νιώθουν ενοχλήσεις από τα τραύματά τους και ο Μπάγεβιτς πήρε την απόφαση να τους αφήσει στη Θεσσαλονίκη. Στη Θεσσαλονίκη μένει για θεραπεία και ο Χασιώτης, τραυματίας από το παιχνίδι με τον Παναθηναϊκό. Στην αποστολή είναι 18 ποδοσφαιριστές.
 Ο ΠΑΟΚ φεύγει για Αϊντχόβεν, με πτήση τσάρτερ, μιάμιση ώρα μετά το μεσημέρι. Για το βράδυ είναι προγραμματισμένη προπόνηση στις βοηθητικές εγκαταστάσεις της ολλανδικής ομάδας. Η προπόνηση στο στάδιο «Φίλιπς» είναι προγραμματισμένη για αύριο βράδυ.
 Πέρα απ' όλα αυτά τα προβλήματα, ήρθαν στον Μπάγεβιτς και τα μαντάτα από την Ολλανδία. Ο Αντώνης Δρακόπουλος είδε έναν Κέζμαν που δεν...παίζεται και μια ομάδα, την Αϊντχόβεν, να κινείται σε δαιμονισμένους ρυθμούς και να βρίσκεται σε εκπληκτική φόρμα. Και είδε μόνο πλεονεκτήματα σ' αυτή την ομάδα, την οποία χαρακτήρισε καλύτερη της Ουντινέζε και σαφέστατα πιο επικίνδυνη από την ιταλική ομάδα.
 Το ζητούμενο για τον Μπάγεβιτς είναι ο έλεγχος του ρυθμού και το κλείσιμο των διαδρόμων των Ολλανδών. Η αγωνία του είναι να κάνει αργό το... γρήγορο παιχνίδι των Ολλανδών και να περάσει αντεπιθέσεις.
 Υπάρχει κι άλλο πρόβλημα που το αντιμετωπίζουν οι υπεύθυνοι της ΠΑΕ και αφορά τα εισιτήρια. Τα 2.300 που είχαν στα χέρια τους εξαφανίστηκαν και ήδη ζήτησαν άλλα 200 από την ολλανδική ομάδα, αν και οι Ελληνες έχουν ήδη προμηθευτεί εισιτήρια από την ολλανδική αγορά.
