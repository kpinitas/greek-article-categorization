ΘΕΣΣΑΛΟΝΙΚΗ «Σε γκρίζα περιοχή βρίσκονταν οι αεροελεγκτές» κατέθεσε χθες, στη δίκη του «Γιάκοβλεφ», αυτήκοος μάρτυρας, πιλότος της Cronus Airlines, αφήνοντας σαφείς υπαινιγμούς για ευθύνες του πύργου ελέγχου στην αεροπορική τραγωδία της 17ης Δεκεμβρίου 1997.
 Ο χειριστής Κωνσταντίνος Λιαγκορίδης υποστήριξε ότι ο ίδιος αντιλήφθηκε πως κάτι δεν πήγαινε καλά από τη συνομιλία μεταξύ του Ουκρανού κυβερνήτη με τον πύργο τού «Μακεδονία» κι εξέφρασε την πεποίθηση ότι οι ελεγκτές βρίσκονταν σε «γκρίζα περιοχή», δηλαδή σε σύγχυση.
 Εκτίμησε μάλιστα ότι αρχικά ο Ουκρανός πιλότος είχε μεγαλύτερη αυτοπεποίθηση στις ενέργειές του κι έδινε πιο σταθερές απαντήσεις πιστεύοντας ότι παρακολουθείται από ραντάρ, όπως ανέφερε ο χάρτης. Οταν όμως συνειδητοποίησε ότι δεν υπάρχει, αισθάνθηκε ανασφαλής και βρέθηκε και αυτός σε σύγχυση.
 Στο εδώλιο του Τριμελούς Πλημμελειοδικείου Θεσσαλονίκης κάθονται οι ελεγκτές εναέριας κυκλοφορίας του αεροδρομίου «Μακεδονία» Ιωάννης Γιαννακόπουλος και Αδαμάντιος Φραγκιαδούλης, που παραπέμφθηκαν βάσει πορίσματος του εισαγγελέας Eφετών Νικόλαου Παπαδόπουλου, ο οποίος είχε διενεργήσει εις βάθος έρευνα για τα αίτια της αεροπορικής τραγωδίας.
