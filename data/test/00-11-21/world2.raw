 Στο αίμα πολιτών βάφτηκε και η χθεσινή σύγκρουση Ισραηλινών - Παλαιστινίων, μετά τη βομβιστική επίθεση εναντίον λεωφορείου με Ισραηλινούς μαθητές, στην οποία το Ισραήλ απάντησε με μαζικούς βομβαρδισμούς από αέρα και θάλασσα εναντίον θέσεων της Φατάχ στη Γάζα, οπότε οι Παλαιστίνιοι ζήτησαν διεθνή προστασία.
 Η επίθεση έγινε χθες το πρωί στο Κφαρ Νταρόμ, όταν εξερράγη αυτοσχέδια βόμβα με τηλεχειρισμό, από όλμο των 122 χιλιοστών, σε λεωφορείο. Σκοτώθηκαν δύο δάσκαλοι. Η μία ήταν μητέρα τεσσάρων παιδιών. Tραυματίστηκαν επίσης 9 παιδιά. Από αυτά τρία, ηλικίας 7, 8 και 12 ετών, ήταν από την ίδια οικογένεια και υπέστησαν ακρωτηριασμούς σε χέρια και πόδια. Αμέσως το Ισραήλ κατέστησε υπεύθυνη για την επίθεση τη στρατιωτική ομάδα Τανζίμ της Φατάχ. Ο ίδιος ο πρωθυπουργός Εχούντ Μπάρακ δήλωσε ύστερα από παρόμοιες δηλώσεις του υπουργού Aμυνας ότι η επίθεση προετοιμάστηκε και εκτελέστηκε «υπό την άμεση ευθύνη της Παλαιστινιακής Αρχής».
 Λίγες ώρες μετά την έκρηξη συνεδρίασε το Συμβούλιο Ασφαλείας του Ισραήλ, ενώ ο
σύμβουλος του Μπάρακ, Γκιλεάντ Σερ, δήλωνε: «Αυτό δεν θα περάσει χωρίς απάντηση».
 Το Συμβούλιο αποφάσισε να απαντήσει με επιλεκτικές επιθέσεις ακριβείας, επιβολή σκληρότερων οικονομικών πιέσεων και ενίσχυση του αποκλεισμού. Οι επιθέσεις άρχισαν με βομβαρδισμούς ελικοπτέρων, οι πύραυλοι των οποίων έπληξαν
το αρχηγείο της παλαιστινιακής αστυνομίας, το κτίριο της στρατιωτικής υπηρεσίας πληροφοριών και ένα κτίριο που χρησιμοποιεί ο Γιάσερ Αραφάτ. Η πόλη της Γάζας βυθίστηκε στο σκοτάδι, καθώς διεκόπη η ηλεκτροδότηση, προς το απόγευμα περίπου 10 πολεμικά πλοία του Ισραήλ πήραν θέσεις στα ανοιχτά της πόλης και συνέχισαν το βομβαρδισμό με πυραύλους. Ο απολογισμός χθες το βράδυ ήταν ένας νεκρός και 80 Παλαιστίνιοι τραυματίες. Η παλαιστινιακή ηγεσία ανακοίνωσε ότι ο μαζικός βομβαρδισμός αποτελεί «σοβαρή επιδείνωση» και ζήτησε διεθνή προστασία. 
 Νωρίτερα τρεις παλαιστινιακές οργανώσεις -η παλιστινιακή Χεζμπολά, οι Μάρτυρες
του Αλ Ακσάρ και η Ομάρ Αλ Μουχτάρ- είχαν διεκδικήσει την ευθύνη για την επίθεση στο λεωφορείο με τους μαθητές. Η Παλαιστινιακή Aρχή είχε αρνηθεί οποιαδήποτε ευθύνη, είχε καταδικάσει την επίθεση και είχε διατάξει έρευνα για τις συνθήκες υπό τις οποίες εκδηλώθηκε η τρομοκρατική επίθεση. Ο Μπάρακ, πάντως, είχε απορρίψει τους ισχυρισμούς των Παλαιστινίων και σε τηλεοπτική του δήλωση είπε ότι οι βομβαρδισμοί έγιναν ακριβώς σε απάντηση της επίθεσης στο λεωφορείο. Λίγο μετά ανακοινώθηκε ο τερματισμός των ισραηλινών βομβαρδισμών. Αργά το βράδυ, όμως, ανταποκριτής του Γαλλικού Πρακτορείου μετέδωσε ότι, παρά την ανακοίνωση λήξης του βομβαρδισμού, πέντε ισραηλινοί πύραυλοι εκτοξεύτηκαν εναντίον της Λωρίδας της Γάζας. 
 Οι υπουργοί Eξωτερικών της Ε.Ε. ζήτησαν από το Ισραήλ να προχωρήσει σε αναδίπλωση των δυνάμεών του στις θέσεις που είχαν στις 28 Σεπτεμβρίου και να χρησιμοποιεί μόνο μη θανατηφόρα μέσα στις επιχειρήσεις του. Ακόμα ζήτησαν από τους Παλαιστινίους να κάνουν οτιδήποτε είναι δυνατό για να σταματήσει η βία στην περιοχή και κάλεσε την Παλαιστινιακή Aρχή να δώσει σαφείς και αυστηρές οδηγίες στις δυνάμεις της να μην πυροβολούν κατά των Iσραηλινών και να συμμορφωθούν με τις εντολές του Παλαιστίνιου ηγέτη Γιάσερ Αραφάτ.
