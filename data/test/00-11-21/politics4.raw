 Προσπάθεια υποβάθμισης του θέματος που προκλήθηκε από την κριτική του Μ. Λιάπη επιχειρεί η ηγεσία της Νέας Δημοκρατίας, αφενός αποφεύγοντας να δώσει οποιαδήποτε απάντηση, αφετέρου εκμεταλλευόμενη την κρίση που ξέσπασε στην κυβέρνηση με αφορμή την αποπομπή Πάγκαλου.
 Εν τούτοις το όλο θέμα δεν είναι εύκολο να ξεπεραστεί, αφού τροφοδοτείται με μια σειρά από άλλα στελέχη, όπως η Ντόρα Μπακογιάννη η οποία δήλωσε χθες πως ορθώς ο Μ. Λιάπης έθεσε ορισμένα θέματα εν όψει του συνεδρίου και ορθώς θα τα θέσουν και άλλα στελέχη.
 Από την πλευρά της ηγεσίας της Ν.Δ. ο μόνος που σχολίασε εμμέσως τις επικριτικές για τον Κ. Καραμανλή αναφορές του κ. Λιάπη ήταν ο Προκόπης Παυλόπουλος, ο οποίος είπε πως οι όποιες απόψεις πρέπει να κατατίθενται εντός των κομματικών οργάνων.
 Ο Μ. Λιάπης, ο οποίος με άρθρο του (στο «Βήμα») κατηγόρησε τον Κ. Καραμανλή για ηγεμονισμό, δεν επανήλθε χθες. Mε την κίνησή του αυτή όμως σηματοδότησε τη
στάση που θα ακολουθήσει στο προσεχές διάστημα και ιδιαίτερα στο συνέδριο.
 Yστερα από μια μακρά στενή συνεργασία με τον Κ. Καραμανλή, ο εξάδερφος του προέδρου περνάει στην αντιπέρα όχθη και καταγράφεται στους εσωκομματικούς αντιπάλους. Δεν αποκλείεται μάλιστα σε αρκετά θέματα ο βουλευτής να ταυτισθεί με την Ντόρα Μπακογιάννη, προκειμένου να ασκήσουν πιέσεις προς τον πρόεδρο της
 Η προαναφερόμενη αντίδραση της κ. Μπακογιάννη είναι χαρακτηριστική, αφού έσπευσε ουσιαστικά να στηρίξει τον κ. Λιάπη και να επισημάνει με δηλώσεις της (στον «Φλας») πως ορθώς τίθενται οι προτάσεις οι οποίες θα εντοπίσουν τις αδυναμίες της Ν.Δ. και θα προτείνουν λύσεις που θα κάνουν τη Ν.Δ. πιο αξιόμαχη
 Ομως και ο πρώην εκπρόσωπος Tύπου της N.Δ. Aρης Σπηλιωτόπουλος δεν διαφωνεί με
τη στάση του κ. Λιάπη και, όπως έλεγαν συνεργάτες του, οι απόψεις αυτές όπως του κ. Λιάπη εντάσσονται στο πλαίσιο του εσωκομματικού διαλόγου εν όψει του συνεδρίου.
 Από την άλλη πλευρά κορυφαία στελέχη της Ν.Δ., τα οποία στηρίζουν τον πρόεδρο του κόμματος, προσπαθούν να μετατοπίσουν το ενδιαφέρον των στελεχών του κόμματος για τα εσωκομματικά της Ν.Δ. και να το μεταφέρουν στην ενδοκυβερνητική κρίση με την αποπομπή του Θ. Πάγκαλου. Ο Μ. Εβερτ, για παράδειγμα, είπε πως ο πρωθυπουργός δεν θα μπορέσει μόνο με την κίνηση της αποπομπής Πάγκαλου να ξεπεράσει τα εσωκομματικά του προβλήματα και πρόσθεσε ότι στο ΠΑΣΟΚ υπάρχει κόπωση και οι αμφισβητήσεις θα συνεχισθούν. Στο ίδιο περίπου μήκος κύματος ο Γιάννης Βαρβιτσιώτης, ο οποίος είπε ότι με την αποπομπή του Θ. Πάγκαλου ανοίγει ένας νέος, μεγαλύτερος κύκλος αμφισβήτησης του κ. Σημίτη: «Τα στελέχη του ΠΑΣΟΚ αρχίζουν πλέον και δημόσια να εγκαταλείπουν τον πρωθυπουργό, καταγγέλλοντας πολιτικές και πρακτικές που υποθηκεύουν το μέλλον της χώρας», πρόσθεσε ο κ. Βαρβιτσιώτης και κάλεσε τον κ.
Σημίτη να εγκαταλείψει τους επικίνδυνους πειραματισμούς και να χαράξει μια συγκροτημένη εξωτερική πολιτική.
