 Η σύνοδος κορυφής της Νίκαιας, η οποία θα λάβει κρίσιμες αποφάσεις για τη θεσμική μεταρρύθμιση της Ευρωπαϊκής Ενωσης, μπορεί να απέχει μόλις 20 ημέρες, ωστόσο οι θέσεις των κρατών-μελών σε αρκετά ζητήματα παραμένουν αγεφύρωτες. Οσο κι αν προσπαθεί ο Γερμανός καγκελλάριος Γκέρχαρντ Σρέντερ να εμφυσήσει έναν τόνο αισιοδξίας, όταν οι γενικόλογες αναφορές γίνονται απτή διαπραγμάτευση, εκεί αναδεικνύονται οι μεγάλες διαφορές.
 Ο Σρέντερ εξέφρασε χθες την εμπιστοσύνη του στη δυνατότητα των κρατών-μελών να
πετύχουν τη θεσμική μεταρρύθμιση στη Νίκαια: «Η γερμανική κυβέρνηση έχει πλήρη
εμπιστοσύνη στη δυνατότητα της γαλλικής προεδρίας να συνθέσει με επιτυχία τις δύσκολες θεσμικές μεταρρυθμίσεις», είπε χαρακτηριστικά. 
 Και πριν αλέκτορα φωνήσαι τρις, ο ίδιος ο Γάλλος υπουργός Εξωτερικών Iμπέρ Βεντρίν με παρέμβασή του για τη σύνθεση της Επιτροπής ανέδειξε τις δυσκολίες: ο Βεντρίν υποστήριξε την άποψη, πως στη Νίκαια πρέπει να συμφωνηθεί ότι η Κομισιόν θα περιοριστεί στα 20 άτομα μετά τη διεύρυνσή της, προκειμένου να είναι αποτελεσματική. Παράλληλα, ο Βεντρίν μίλησε για την επαναστάθμιση των ψήφων, η οποία κατά τη γνώμη του πρέπει να είναι αιτιολογημένη. Ο Γάλλος υπουργός τόνισε ότι, ακόμα και στην περίπτωση που ορισμένα κράτη-μέλη επιμείνουν να εκπροσωπούνται στην Κομισιόν, θα πρέπει οπωσδήποτε να υπογράψουν
στη Διακυβερνητική Συμφωνία την επί της αρχής μείωση των μελών της Επιτροπής, καθώς και τον χρόνο που η νέα σύνθεση θα εφαρμοστεί. Στις σκέψεις του, που παρουσίασε σε συνέντευξή του στη «Λιμπερασιόν», ο Βεντρίν προσθέτει ότι οι Ευρωπαίοι πολίτες δεν πρέπει να έχουν την εντύπωση ότι τα κράτη-μέλη βρίσκονται σε μια αιώνια περίοδο διαπραγματεύσεων, αλλά ούτε και ότι οχυρώνονται πίσω από τη νέα Διακυβερνητική του 2004, για να μη δεσμευθούν σήμερα. 
 Τη δύσκολη προσπάθεια των κρατών-μελών να μειώσουν την απόσταση που χωρίζει τις επιμέρους θέσεις τους για τα θεσμικά προβλήματα που θα συζητηθούν στη Νίκαια επισήμανε και ο Γάλλος υπουργός Ευρωπαϊκών Yποθέσεων Πιέρ Μοσκοβισί, ο οποίος, ωστόσο, δεν αρνήθηκε ότι υπάρχει ακόμα πολύς δρόμος. Σε τρεις εβδομάδες θα ξέρουμε αν οι Ευρωπαίοι ηγέτες μπορούν να πάρουν αποφάσεις και να
συμφωνήσουν ή παραμένουν μονότονα προσκολλημένοι στις επιμέρους επιδιώξεις, αρνούμενοι την Ευρωπαϊκή Ενωση υπέρ της ιδέας του κράτους-μέλους.
