 Το Eυρωπαϊκό Δικαστήριο Aνθρωπίνων Δικαιωμάτων του Στρασβούργου εξετάζει σήμερα την αρμοδιότητά του επί προσφυγής των συνηγόρων του Αμπντουλάχ Οτσαλάν,
με την οποία ζητούν ακύρωση της ποινής του θανάτου που έχει επιβληθεί στον πελάτη τους από τουρκικά δικαστήρια. 
 Εντός του δικαστηρίου θα βρίσκονται υποστηρικτές αλλά και πολέμιοι του Κούρδου
ηγέτη, το ίδιο σκηνικό όμως θα στηθεί και έξω από το κτίριο, όπου έχουν προγραμματιστεί τουλάχιστον τρεις διαδηλώσεις. 
 Ο Αμπντουλάχ Οτσαλάν βρίσκεται κρατούμενος στο νησί - φυλακή Ιμραλί και, έχοντας καταδικαστεί για εσχάτη προδοσία, αναμένει την εκτέλεσή του δι' απαγχονισμού. Οι δικηγόροι του όμως φέρνουν την υπόθεση στο Ευρωπαϊκό Δικαστήριο υποστηρίζοντας ότι παραβιάστηκαν μια σειρά δικαιώματα του πελάτη τους. Μεταξύ αυτών το δικαίωμα στη ζωή, στην ελευθερία και σε δίκαια δίκη. «Υπήρξε παραβίαση των δικαιωμάτων του σε 12 σημεία, από την απαγωγή του (στην Κένυα) μέχρι τον τρόπο που ανακρίθηκε και δικάστηκε» είπε ο δικηγόρος του Από Ντογκάν Ερμπάς. 
 Το Eυρωπαϊκό Δικαστήριο αρχικά θα αποφανθεί για την αρμοδιότητά του επί της υπόθεσης, διαδικασία που θα πάρει περίπου μία εβδομάδα, και μετά θα εξετάσει το θέμα επί της ουσίας. Σύμφωνα με την εκτίμηση παρατηρητών, το δικαστήριο θα εκδώσει κατά πάσα πιθανότητα ετυμηγορία υπέρ του Οτσαλάν, δεδομένου ότι η Τουρκία είναι η μόνη χώρα της Ευρώπης όπου ισχύει η θανατική ποινή. Η Αγκυρα πάντως, η οποία δεν έχει ανακοινώσει τι γραμμή θα ακολουθήσει στο δικαστήριο, έχει δεχτεί να αναμένει την απόφαση πριν κάνει οποιαδήποτε κίνηση. Από το 1984
 Η Τουρκία ξέρει ότι αν προχωρήσει στην εκτέλεση του Κούρδου ηγέτη οι προσπάθειές της να προσεγγίσει την Ευρωπαϊκή Ενωση θα έχουν πεθάνει. 
 «Αν ο Οτσαλάν εκτελεστεί, οι σχέσεις Τουρκίας - Ε.Ε. θα έχουν διαρραγεί οριστικά», εκτίμησε η Γερμανίδα βουλευτής Κλαούντια Ροθ που επισκέφτηκε την Κυριακή την Αγκυρα. 
 Η δίκη θα διεξαχθεί με δρακόντεια μέτρα ασφαλείας, καθώς έξω από το δικαστήριο
έχουν προγραμματιστεί τρεις διαδηλώσεις υπέρ και κατά του Οτσαλάν. Στην αίθουσα του ακροατηρίου 70 θέσεις θα διατεθούν στις οικογένειες των θυμάτων του ΡΚΚ, 70 στους φίλους και υποστηρικτές του Οτσαλάν και 60 σε εκπροσώπους του Τύπου. 
 Πενήντα από τους συγγενείς Τούρκων στρατιωτών που έχασαν τη ζωή τους στον πόλεμο κατά των Κούρδων, συγκεντρώθηκαν χθες στο Μαυσωλείο του Κεμάλ Ατατούρκ σε μια συμβολική κίνηση, πριν μεταβούν στο Στρασβούργο. Εκπρόσωποί τους κάλεσαν το Δικαστήριο Ανθρωπίνων Δικαιωμάτων να επικυρώσει τη θανατική ποινή για τον Αμπντουλάχ Οτσαλάν. 
 Την ίδια στιγμή, στο Βαν της ανατολικής Τουρκίας, εκατοντάδες υποστηρικτές και
μέλη του φιλοκουρδικού κόμματος HADEP έκαναν διαδήλωση προκειμένου να εκδηλώσουν την αντίθεσή τους στη θανατική ποινή που επιβλήθηκε στον Απο. Αξιωματούχος του HADEP είπε ότι αμέσως μετά τη δημοσιοποίηση των θέσεών τους, η αστυνομία συνέλαβε 100 άτομα, μεταξύ αυτών, πολλές γυναίκες. 
