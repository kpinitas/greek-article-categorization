Το χάος στις διατάξεις και τις ερμηνείες τους, η ταλαιπωρία στους πολυδαίδαλους
διαδρόμους των δημοσίων υπηρεσιών και βέβαια το αθάνατο από την εποχή της Τουρκοκρατίας «μπαξίσι» για μια «υψηλού σέρβις» εξυπηρέτηση (εφτά στους δέκα πολίτες πιστεύουν στη διαφθορά) ζουν και βασιλεύουν σε μια ακόμα δημόσια υπηρεσία, τις Πολεοδομίες. Ταυτόχρονα, το κράτος στη συνείδηση των πολιτών εμφανίζεται δύσκαμπτο, αδιάφορο και εν πολλοίς διεφθαρμένο, ενώ οι πολίτες σε θέση άμυνας απέναντι στο κράτος είναι πάντα καχύποπτοι και μονίμως διαμαρτυρόμενοι, χωρίς αρκετές φορές να είναι σε θέση να εξετάσουν αν έχουν δίκαιο ή όχι, αφού δεν γνωρίζουν τα δικαιώματά τους.
 Ετσι σκιαγραφείται η κατάσταση στις δημόσιες υπηρεσίες σε δύο ακόμα έρευνες που δίδονται στη δημοσιότητα και πραγματοποιήθηκαν εντελώς πρόσφατα (Μάιος και
Σεπτέμβριους 2000) από το Κέντρο Εξυπηρέτησης Πολιτών «1464», υπηρεσία που εποπτεύεται από το υπουργείο Εσωτερικών και Δημόσιας Διοίκησης.
 Στην πρώτη έρευνα, που αφορά τις Πολεοδομίες, ρωτήθηκαν 800 άτομα από την Αθήνα και τη Θεσσαλονίκη σε τυχαία δειγματοληψία.
 Πρώτη πικρή διαπίστωση είναι, ότι το 1/3 των πολιτών που επισκέφθηκε κάποια Πολεοδομία, χρειάστηκε να πάει και να ξαναπάει (πάνω από τρεις φορές) για να εξυπηρετηθεί.
 Δεύτερη ιδιαίτερα αρνητική διαπίστωση, ότι η πλειοψηφία των πολιτών (εφτά στους δέκα -ποσοστό 63, 6%) πιστεύει ότι υπάρχει διαφθορά στην υπηρεσία. Μάλιστα, οι μεγαλύτερες ευθύνες για τη διαφθορά αποδίδονται στους διευθυντές και προϊσταμένους (ποσοστό 52, 9%) και ακολουθούν οι υπάλληλοι (46, 4%), αλλά και οι ίδιοι οι πολίτες (41, 5%). Αρκετά χαρακτηριστικό είναι το γεγονός ότι οι
πολίτες καταλογίζουν υψηλό ποσοστό ευθύνης (30, 2%) στους μηχανικούς.
 Αντίθετα, έξι στους δέκα πολίτες (ποσοστό 58%) δηλώνουν πως οι υπάλληλοι είναι
αρκετά ή πολύ εξυπηρετικοί. Ο ένας στους πέντε πολίτες δήλωσε ότι υπήρξε μια διαφορά στις ερμηνείες των πολεοδομικών διατάξεων. Το 36% των διαφορών λύθηκε υπέρ του πολίτη, το 16% υπέρ της πολεοδομίας, ενώ το 28% που διαφώνησε με την υπηρεσία βρίσκεται ακόμα σε διαμάχη...
 Σε ό,τι αφορά τον περιορισμό της διαφθοράς, η πλειοψηφία των πολιτών εμπιστεύεται περισσότερο τα κατασταλτικά μέτρα παρά αυτά που αφορούν θεσμικές και οργανωτικές αλλαγές. Ετσι, ως το πλέον αποτελεσματικό μέτρο (46, 7%) εμφανίζεται η αφαίρεση της άδειας των μηχανικών που παρανομούν και ακολουθεί σε ποσοστό 35, 8% η απόλυση των υπαλλήλων που παρανομούν.
 Σε άλλη έρευνα, που πραγματοποίησε το 1464, αναλύθηκαν ποιοτικά οι 3.500 διαμαρτυρίες-καταγγελίες που έχει δεχτεί από τους πολίτες. Η ποιοτική ανάλυση έδειξε τρεις βασικούς δείκτες: 
 - τη δυσκαμψία του κράτους, που υποδηλώνει ότι οι υπηρεσίες γνωρίζουν την υπόθεση του πολίτη, αλλά αδυνατούν να τον εξυπηρετήσουν λόγω γραφειοκρατίας, έλλειψη ευελιξίας, υποδομής, γνώσης, οργάνωσης, καθυστερήσεων κ.τλ. Συχνό φαινόμενο στη δυσκαμψία η έλλειψη επικοινωνίας μεταξύ των υπηρεσιών, οπότε ο πολίτης αναλαμβάνει τον ρόλο άτυπου διαμεσολαβητή για να βρει λύση και ταλαιπωρείται, δυσφορεί, αγανακτεί.
 - την αδιαφορία του κράτους, που δηλώνει την άρνηση από την πλευρά του κράτους
να δώσει ή να λάβει γνώση για την υπόθεση του πολίτη, δεν απαντούν στα τηλέφωνα, δεν ενημερώνουν τους πολίτες, δεν εξυπηρετούν. Πολλές φορές η αδιαφορία προσωποποιείται στους υπαλλήλους του κράτους.
 - διαφθορά, περισσότερο ακραία περίπτωση και πιο σπάνια αφορά περιπτώσεις χρηματισμού ή ανάρμοστης συμπεριφοράς.
 Ο πολίτης, από την άλλη πλευρά, εξ αιτίας της δυσκαμψίας αμφισβητεί τα κίνητρα
των υπηρεσιών και υποψιάζεται την πιθανή εξαπάτησή του. Πρόκειται για τον δείκτη της καχυποψίας που εμφανίζεται στο υπό εξέταση δείγμα. Τέλος, περισσότερο σπάνια εμφανίζεται και η περίπτωση του πολίτη που προχωρεί σε καταγγελία και διαμαρτύρεται, χωρίς να γνωρίζει τις δικές του υποχρεώσεις. Ωστόσο, αρκετές φορές, ο πολίτης αναλαμβάνει πρωτοβουλία στις δημόσιες υπηρεσίες για την εξυπηρέτηση των συμπολιτών του ή υποδεικνύει θέματα για τα οποία πρέπει να επιληφθεί η Πολιτεία.
