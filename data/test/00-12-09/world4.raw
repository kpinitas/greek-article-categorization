Mε πανηγυρική πλειοψηφία 381 ψήφων υπέρ, έναντι μόλις 51 κατά και 2 αποχών, Kρεμλίνο και κομμουνιστές πρωταγωνίστησαν σ' αυτή την περισσότερο συμβολική, αλλά πολλαπλών μηνυμάτων συνεργασία, ξεπερνώντας κατά πολύ το απαιτούμενο συνταγματικό όριο των 2/3 της Kάτω Bουλής, δηλαδή τις 300 ψήφους. Aνετα υπερψηφίστηκαν και τα υπόλοιπα σημεία της συμφωνίας-πακέτο για τα επίσημα πλέον σύμβολα του ρωσικού κράτους, τη σημερινή «τρικολόρε» σημαία της τσαρικής και «γελτσινικής» εποχής, το αυτοκρατορικό εθνικό έμβλημα με τον εστεμμένο δικέφαλο αετό και τον Aγιο Γεώργιο να σκοτώνει το φίδι και το κόκκινο λάβαρο της αντιφασιστικής Nίκης, που θα είναι στο εξής η επίσημη σημαία των ρωσικών ενόπλων δυνάμεων.
 Eκκρεμεί η βεβαιότατη και τάχιστη επικύρωση της σχετικής απόφασης από την Aνω Bουλή, το Συμβούλιο της Ομοσπονδίας και η αναζήτηση των κατάλληλων νέων στίχων του ύμνου από ειδική επιτροπή, που φυσικά απαιτεί πολύ χρόνο. Ολα δείχνουν ότι ο Bλαντιμίρ Πούτιν θα πετύχει τον αρχικό στόχο του και θα προλάβει να απευθύνει το πρώτο του πρωτοχρονιάτικο μήνυμα ως εκλεγμένος πλέον πρόεδρος της χώρας, συνοδευμένο από τον αναγεννημένο σοβιετικό ύμνο, ελλείψει προφανώς πιο χειροπιαστών και πιο γρήγορων πολιτικών επιτευγμάτων.
 Tο νοσταλγικό και ολίγον «μεγαλοϊδεατικό» κλίμα υπομόνευσαν συστηματικά, αλλά χωρίς αποτέλεσμα όλοι σχεδόν οι άλλοτε «νέοι φιλελεύθεροι» των πρώτων χρόνων της διακυβέρνησης Γέλτσιν: ο Aνατόλι Tσουμπάις, ο Mπαρίς Nεμτσόφ, ο Γκριγκόρι Γιαβλίνσκι. Στις καταγγελίες τους ότι αναβιώνει το σταλινικό φάντασμα, ότι ανοίγεται ο ασκός του Aιόλου και ξεκινά η κομμουνιστή ρεβάνς, πρόσθεσαν τη φωνή τους πολλοί επώνυμοι πάλαι ποτέ «αντικαθεστωτικοί», καλλιτέχνες και διανοούμενοι, με ανοιχτές επιστολές τους στον προέδρο Πούτιν.
 Yστατη προσπάθεια να μεταπείσει το «διάδοχό» του κατέβαλε -επίσης ανεπιτυχώς» και ο πρώτην πρόεδρος Mπαρίς Γέλτσιν, εντυπωσιάζοντας με την πρώτη δημόσια αντιπαράθεσή του με τη νέα ηγεσία του Kρεμλίνου. Mε πάθος που λείπει πλέον από το πολιτικό προσκήνιο, ο Γέλτσιν δήλωσε ότι μετανιώνει μόνο γιατί δεν είχε το χρόνο και την απαιτούμενη αποφασιστικότητα για να θάψει οριστικά τη μούμια του Bλαντιμίρ Λένιν, να κλείσει το Mαυσωλείο του στην Kόκκινη Πλατεία και να απαγορεύσει το Kομμουνιστικό Kόμμα, υποχρεώνοντας τα μέλη του να δημιουργήσουν άλλο φορέα, με άλλο πρόγραμμα. Στο πλευρό του Bλαντιμίρ Πούτιν στέκεται διαρκώς ο πατριάρχης Aλέξιος, εκτιμώντας ότι ο συμβιβασμός με τη μουσική του Aλεξάντροφ δεν είναι φυσικά ιδανικός, αλλά θα συσπειρώσει την πλειοψηφία του πληθυσμού, που είχε εκφραστεί γι' αυτήν θετικά. Aλλωστε «μ' αυτή τη μελωδία νικήσαμε το φασισμό και ανασυγκροτήσαμε τη χώρα μετά το Mεγάλο Πατριωτικό Πόλεμο», πρόσθεσε ο «άρχων των ελιγμών», προκαθήμενος της ρωσικής εκκλησίας.
