 Μικρές αλλά ουσιαστικές τροποποιήσεις σε σχέση με το αρχικό κείμενο περιλαμβάνει η πρόσκληση εκδήλωσης ενδιαφέροντος για την πώληση της Ολυμπιακής 
Αεροπορίας που δημοσιεύτηκε χθες στους «Φαϊνάνσιαλ Τάιμς» του Λονδίνου.
 Η δημοσίευση της πρόσκλησης θεωρείται το πρώτο ουσιαστικό βήμα για την ιδιωτικοποίηση της «Ο.Α.», η οποία θεωρείται υψίστης σημασίας για την κυβέρνηση.
 Η πρώτη διαφορά έχει σχέση με το σχέδιο λογιστικού διαχωρισμού της Ολυμπιακής Αεροπορίας. Το σχέδιο αυτό προβλέπει ότι θα δημιουργηθεί μια εταιρεία που θα αναλάβει το παθητικό της Ολυμπιακής με όλα τα χρέη, τις υποχρεώσεις - ενδεχομένως και το προσωπικό που θεωρείται ότι περισσεύει. Ετσι, ο ενδιαφερόμενος θα αγοράσει μόνο «καθαρή» εταιρεία, χωρίς «τα βάρη του παρελθόντος». Στην πράξη όμως αυτό σημαίνει πως το κράτος θα προσφέρει οικονομική ενίσχυση στην Ολυμπιακή, κάτι το οποίο απαγορεύεται ρητώς από την Ευρωπαϊκή Ενωση.
 Στο κείμενο της πρόσκλησης που είχε αρχικά διαρρεύσει γινόταν αναφορά σε μια αναδιάρθρωση, κατά την οποία το ελληνικό δημόσιο θα κρατήσει τμήματα της εταιρείας και υποχρεώσεις της, οι οποίες θα εμπόδιζαν μελλοντικές οικονομικές και εμπορικές αποφάσεις. Στο κείμενο που δημοσιεύεται, η παραπάνω αναδιάρθρωση «εκτιμάται (ή αναμένεται) να είναι απαραίτητη», ενώ το αρχικό κείμενο ανέφερε ρητά ότι: «Η Ελληνική Δημοκρατία πιστεύει πως τέτοια αναδιάρθρωση είναι απαραίτητη».
 Πιθανολογείται ότι η αλλαγή στη διατύπωση έγινε προκειμένου να μην προκληθούν αντιδράσεις σε επίπεδο Ευρωπαϊκής Επιτροπής και να μη θεωρηθεί ότι έχει προεξοφληθεί η έγκρισή της στο σχέδιο λογιστικού διαχωρισμού. Το αίτημα για έγκριση του σχεδίου λογιστικού διαχωρισμού αναμένεται να συζητηθεί στις Βρυξέλλες σε επίσκεψη που θα πραγματοποιήσει εκεί ο υπουργός Μεταφορών Χρ. Βερελής (20/12/2000).
 Μια άλλη διαφορά εντοπίζεται στην πρώτη πρόταση της πρόσκλησης εκδήλωσης ενδιαφέροντος. Στο κείμενο που δημοσιεύεται γίνεται αναφορά μόνο στο νόμο 2000/91 περί ιδιωτικοποιήσεων, ενώ στο αρχικό γινόταν επίκληση και της απόφασης που έχει λάβει η μόνιμη διυπουργική επιτροπή για τις ιδιωτικοποιήσεις. Εξάλλου, στο δημοσιευμένο κείμενο έχει συμπληρωθεί ο αριθμός των αεροσκαφών που κατέχουν η Ολυμπιακή Αεροπορία (37), η Αεροπλοΐα (19) και οι Μακεδονικές Αερογραμμές (3).
