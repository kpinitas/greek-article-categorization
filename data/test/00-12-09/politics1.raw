Διαστάσεις εσωκομματικής αντιπαράθεσης στο ψηλότερο επίπεδο προσλαμβάνει πλέον στο ΠΑΣΟΚ η πρόταση νόμου των 52 βουλευτών του ΠAΣΟK, εμπνεύσεως Θόδωρου Τσουκάτου, μετά τη δημόσια στήριξη που του παρείχε χθες το απόγευμα ο Ακης Τσοχατζόπουλος, χαρακτηρίζοντάς τη «φυσιολογική πρόταση», σε αντίθεση με την οργή που προκάλεσε η πρόταση στον Κ. Σημίτη.
 Ο υπ. Εθνικής Αμυνας, ερωτηθείς πώς σχολιάζει την κίνηση Τσουκάτου, είπε μεταξύ άλλων: «Γιατί την χαρακτηρίζετε έτσι; Είναι μια πολύ φυσιολογική πρόταση. Δεν καταλαβαίνω γιατί δίδεται τέτοια χροιά. Aδικείτε έτσι τους ανθρώπους. Eίναι συνάδελφοι, οι οποίοι εκφράζουν αυτό που έχουμε συζητήσει στο 
ΠΑΣΟΚ εδώ και τρεις-τέσσερις μήνες, όταν συζητούσαμε για το ασφαλιστικό, ότι δηλαδή δεν μπορεί να υπάρξει λύση του αν δεν συνδυαστεί με το ελάχιστο εγγυημένο εισόδημα, άρα το θέμα είναι χρήσιμο. Στο ΠΑΣΟΚ δεν έχουμε φοβία να συζητάμε και νέες προτάσεις και παλιές, ακόμη και ξαναζεσταμένες. Χρειαζόμαστε 
διάλογο. Εχουμε τη δύναμη και διαφορετικές απόψεις να συζητούμε και να συνθέτουμε. Η πλειοψηφία της κοινωνίας έχει ανάγκη από δημιουργικές προτάσεις. 
Διότι δημοκρατία, πολιτική, οικονομία αποτελούν μια αναντικατάστατη σύζευξη, για την οποία εμείς οι σοσιαλιστές δουλεύουμε.
 Στη συνέχεια, ο κ. Τσοχατζόπουλος, όταν ρωτήθηκε για την οργή του πρωθυπουργού, απάντησε ότι δεν γνωρίζει να υπάρχει κάτι τέτοιο και είπε: «Δεν μπορώ να φανταστώ. Τα συζητούμε όλα πλατιά μέσα στο ΠΑΣΟΚ. Δεν είναι μόνο το ελάχιστο εγγυημένο εισόδημα, αλλά και η ελάχιστη εγγυημένη σύνταξη. Ολα αυτά μαζί, πακέτο, θα αποτελέσουν ένα πλούσιο υλικό, προς όφελος της κοινωνίας μας».
 Αλλοι, κυρίως αυτοί που υπέγραψαν την πρόταση, πρόσφεραν τη στήριξή τους στον Θ. Τσουκάτο, άλλοι είπαν ότι νόμιζαν πως είχε την έγκριση της κυβέρνησης και άλλοι εμφανίστηκαν αντίθετοι με την πρωτοβουλία του βουλευτή.
 Ολοι όμως έδειχναν, μηδε εξαιρουμένου και του ίδιου του βουλευτή Eπικρατείας, να αντιμετωπίζουν με αμηχανία τη διάσταση που έλαβε το θέμα, ενώ ο κυβερνητικός εκπρόσωπος εμμέσως πλην σαφώς αποδοκίμασε τον πρώην πλέον «στρατηγό».
 Ο ίδιος ο βουλευτής πάντως, με δηλώσεις του χθες στη Βουλή, υπεραμύνθηκε της πρότασής του λέγοντας ότι κάποιοι δεν αντιλαμβάνονται το ρόλο του βουλευτή, ο οποίος πρέπει να ανησυχεί για τα κοινωνικά θέματα και να ψάχνει λύσεις. Επισήμανε ότι ουσιαστικά ούτε ο πρωθυπουργός ούτε ο υπουργός Υγείας διαφώνησαν με την πρότασή του και τόνισε ότι ανησυχούν αυτοί που δεν θέλουν να παίρνουν οι βουλευτές πολιτικές πρωτοβουλίες. Φρόντισε ωστόσο να εξαιρέσει από αυτούς τον πρωθυπουργό και τον υπουργό Υγείας.
 «Δεν ήταν σε γνώση της κυβέρνησης η πρωτοβουλία», είπε ο κυβερνητικός εκπρόσωπος Τηλέμαχος Χυτήρης, τονίζοντας ότι η κυβέρνηση έχει δείξει την κοινωνική της ευαισθησία, τη σοβαρότητα και την ευθύνη με την οποία αντιμετωπίζει αυτά τα θέματα και όταν εισηγείται κάτι το επεξεργάζεται μέχρι τη λεπτομέρειά του. Επίσης τόνισε ότι η κυβέρνηση δεν «φοβάται τους βουλευτές της» όταν ρωτήθηκε και για την πρόσφατη ερώτηση των 61 βουλευτών για την «Ολυμπιακή».
 Σημαίνοντα στελέχη του ΠΑΣΟΚ χθες έλεγαν ότι πρόκειται καθαρά για «εχθρική πράξη στον Κώστα Σημίτη» και ότι με την κίνησή του αυτή, αντί να βοηθήσει, «έκαψε» ένα αβανταδόρικο για την κυβέρνηση και προσωπικά για τον ίδιο τον πρωθυπουργό θέμα, το οποίο είχε σχεδιάσει να το εξαγγείλει ο ίδιος εντός της τρέχουσας κυβερνητικής θητείας. Ακόμη τόνιζαν ότι αν ήθελε ο κ. Τσουκάτος να πάρει μια πρωτοβουλία για το θέμα αυτό, θα μπορούσε να καταθέσει ερώτηση ή να γράψει ένα άρθρο ή να κάνει οτιδήποτε άλλο, αλλά όχι πρόταση νόμου.
 Στο μεταξύ χθες αρκετοί βουλευτές μίλησαν για το θέμα: «Ηξερα τι υπέγραφα. Δεν είναι ανταρσία, η πρόταση είναι μέσα στη φυσιογνωμία του ΠΑΣΟΚ», είπε ο Β. Κοντογιαννόπουλος εκ των υπογραφόντων. «Ηξερα ότι είναι παλιά πρόταση του ΠΑΣΟΚ και το είχε ξεκινήσει ο κ. Παπαϊωάννου και γι' αυτό υπέγραψα. Ο Τσουκάτος είναι συνάδελφος και δεν φιλτράρω όσα λέγονται», είπε ο Παναγιώτης Φασούλας. «Νόμιζα ότι είχε την έγκριση της κυβέρνησης», είπε ο Ανδρέας Λοβέρδος. «Δεν είναι ανταρσία. Είναι μέσα στους στόχους της κυβέρνησης», είπε ο υφυπουργός Εργασίας Χρήστος Πρωτόπαπας. «Δεν την υπέγραψα γιατί πιστεύω ότι για ένα τέτοιο θέμα πρέπει να επιληφθεί η κυβέρνηση. Διά υφαρπαγής δεν λύνονται αυτά τα θέματα», είπε ο Τάσος Μαντέλης. «Θεωρώ δίκαιο και σωστό το περιεχόμενο της πρότασης και το ότι μου το πρότεινε ο κ. Τσουκάτος μού δημιούργησε την αίσθηση της εμπιστοσύνης, γιατί τον σέβομαι και τον εκτιμώ», είπε ο Σπύρος Βούγιας.
 Ενδιαφέρον όμως έχει η δήλωση του γραμματέα του Κοινοβουλευτικού Τομέα Κοινωνικών Υποθέσεων του ΠΑΣΟΚ, Μανώλη Σκουλάκη. Τόνισε δηλαδή ότι όπως οι υπουργοί καταθέτουν τα νομοσχέδια στους Κοινοβουλευτικούς Τομείς Εργασίας για συζήτηση έτσι έπρεπε να κάνει και ο κ. Τσουκάτος. Επί της ουσίας κανείς δεν διαφωνεί, αλλά το ζητούμενο είναι αν οι οικονομικές και άλλες συγκυρίες επιτρέπουν στην κυβέρνηση να πει «ναι» σε μια τέτοια πρόταση.
 Kυβερνητική πηγή που ρωτήθηκε αν υπάρχει θέμα διαγραφής του κ. Tσουκάτου ή επιβολής άλλων κυρώσεων απάντησε: «Ούτε κατά διάνοια».
 Και ο πρώην αντιπρόεδρος της Βουλής Παναγιώτης Κρητικός θα υπέγραφε την πρόταση νόμου Τσουκάτου, ασχέτως αν ο Θ. Τσουκάτος στήριξε παλαιότερα τη συντηρητική πολιτική του ΠΑΣΟΚ, όπως δήλωσε ο ίδιος στο ραδιοφωνικό σταθμό «Α 103» της Θεσσαλονίκης.
 Ο Π. Κρητικός εξαπέλυσε επίθεση εναντίον της κυβέρνησης. «Εχουμε πέσει στην αγκαλιά της ολιγαρχίας, της πλουτοκρατίας και του τραπεζικού κεφαλαίου, έχουμε χάσει το ρόλο μας και την αποστολή μας. Η κυβέρνηση Σημίτη δεν είναι σοσιαλιστική, ακολουθεί συντηρητική πολιτική στον οικονομικό και κοινωνικό τομέα», είπε.
