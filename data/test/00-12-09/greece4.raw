 Είναι πάγιο αίτημα των συμμάχων μας (ΗΠΑ), τώρα τελευταία και της Μεγάλης Βρετανίας, (ιδίως μετά τη δολοφονία του Αγγλου διπλωμάτη) να μεταβληθεί προς το αυστηρότερο η νομοθεσία για την αντιμετώπιση της τρομοκρατίας.
 Είναι γνωστό, επίσης, και για το πώς ορίζουν την τρομοκρατία ή ποιους χαρακτηρίζουν τρομοκράτες κατά περίπτωση οι παραπάνω χώρες.
 Εκπληξη, πάντως, προκαλεί το γεγονός ότι ακριβώς την κατεύθυνση αυτή προσπαθούν να την επιβάλουν με κάθε τρόπο, χωρίς όμως να γίνονται αντιληπτές οι προθέσεις τους.
 Και επειδή οι καλύτεροι μαθητές είναι οι πιο νεαροί σε ηλικία διότι απορροφούν χωρίς επεξεργασία, αλλά και καταναλώνουν διάλεξαν ό,τι πιο ελκυστικό για να τους μαγνητίσουν. Τι άλλο από παιχνίδια για ηλεκτρονικούς υπολογιστές.
 Υπερβολές; Συνεχίστε το διάβασμα κρατώντας για αρχή τρεις λέξεις.
 Ετσι ονομάζεται το CD-Rom. Πρόκειται για ένα παιχνίδι που συνδυάζει στρατηγική, αλλά και μπόλικη δράση. Διαθέτει επίσης εξαιρετικά γραφικά, ακρίβεια στη λεπτομέρεια, έξυπνο σενάριο, πολλές επιλογές για το χρήστη.
 Ψάχνοντας στο διαδίκτυο πληροφορούμαστε πως το πρώτο CD κυκλόφορησε πριν από δύο σχεδόν χρόνια. Στο εμπόριο το έβγαλε μια τσεχική εταιρεία και όπως φαίνεται, πήγε πολύ καλά στις πωλήσεις και στα κέρδη (το παιχνίδι απέσπασε πάνω από 20 βραβεία), που τελικά ένα κομμάτι της αγοράστηκε από μια αγγλική εταιρεία. Ενα άλλο ποσοστό 10% αγόρασε μια γερμανική.
 Πρόκειται για μια ομάδα τεσσάρων Αγγλων πολεμιστών των ειδικών δυνάμεων, που κατά τη διάρκεια του Β' Παγκοσμίου Πολέμου καλούνται να φέρουν εις πέρας μια σειρά αποστολών σε διάφορες χώρες της Ευρώπης ενάντια στους Γερμανούς. Εως εδώ καλά, αν και θα μπορούσε να πει κάποιος ότι και σ' αυτό το παιχνίδι υπάρχει βία, πόλεμος, θάνατοι, αλλά μπροστά σ' αυτά που κυκλοφορούν στην πιάτσα το «Κρυμμένος και επικίνδυνος» διόλου δεν σοκάρει.
 Οπως προαναφέραμε, οι δημιουργοί του έκαναν χρυσές δουλειές. Ετσι μια ημέρα σκέφτηκαν. «Γιατί δεν βγάζουμε και τη συνέχειά του». Το έκαναν. Και είχε και αυτή επιτυχία.
 Μόνο που τη φορά αυτή οι φίλοι μας οι Αγγλοι αποφάσισαν να κατεβούν νοτιότερα για να προσφέρουν τις υπηρεσίες τους. Στην Ελλάδα όταν ο Δεύτερος Παγκόσμιος Πόλεμος έχει πια τελειώσει. Εχθροί όμως υπάρχουν. Ισως και πιο επικίνδυνοι από τους ναζί. Οι Eλληνες κομμουνιστές.
 «Οperation Red Alert, Greece 24.5.1946», δηλαδή «Επιχείρηση Κόκκινος Συναγερμός, Ελλάδα 24.5.1946» τιτλοφορείται και όπως μας είπαν οι ειδήμονες τέτοιων παιχνδιών, «Κόκκινος Συναγερμός» ονομάζονταν ένα διάσημο παιχνίδι. Υπόθεσή του; Ενας φανταστικός πόλεμος μεταξύ Ρωσίας και Αμερικής. Λέτε να είναι τυχαίο; 
 Οι οδηγίες που δίνονται λοιπόν στους κομμάντος είναι οι εξής: «Ο πόλεμος στην Ευρώπη έχει λήξει, όμως ο ανταρτοπόλεμος συνεχίζεται. Σκοπός της επιχείρησης είναι να προλάβει ένα νέο ξέσπασμα κομμουνιστικών δραστηριοτήτων.
 Κύριος ένοχος και καταζητούμενος αρχηγός των κομμουνιστών ο Κωστακόπουλος, που διαθέτει όλα τα χαρακτηριστικά του κακού. Μένει μακριά από τη μάχη, ενώ προσπαθεί πάντα να ξεφύγει με τη βοήθεια μάλιστα Ρώσων πολεμιστών που έχουν έρθει στη χώρα μας και πολεμούν στο πλευρό τους (ιστορική ανακρίβεια).
 Οι συντροφοί του είναι παντά γενειοφόροι, σκυθρωποί, χωρίς στολές που φέρουν χιαστί φυσεκλίκια.
 Τέσσερις αποστολές έχουν να εκτέλεσουν οι Αγγλοι στρατιώτες. Στην πρώτη, να σώσουν τον ντόπιο πληθυσμό... που οι αντάρτες τρομοκρατούν και έχουν κλειδώσει σε μια εκκλησία γεμάτη με εκρηκτικά που απειλούν να ανατινάξουν! ...
 Στη δεύτερη, να περάσουν από μια πεδιάδα εξολοθρεύοντας τους κομμουνιστές, στην τρίτη να καταλάβουν ένα ναό (μοιάζει με την Ακρόπολη) που μπορεί να κρύβει το αρχηγείο τους. Τέλος, στην τέταρτη, να μπουν στο αρχηγείο τους.
 Υπόψη, πως οι κομμουνιστές αναφέρονται σχεδόν πάντα ως τρομοκράτες! φωνάζουν στα Ελληνικά «εχθρός», «Αγγλος» και όταν τραυματίζονται, «το πόδι μου ή το χέρι μου».
 «Δεν φτιάχνουμε εμείς τα παιχνίδια. Απλώς τα εισάγουμε και τα διαθέτουμε στην Ελλάδα», λέει ο Αλέξης Πρωτονοτάριος πρόεδρος της ελληνικής εταιρείας εισαγωγής. Ο ίδιος δικαιολογεί τους παραγωγούς του CD-RΟM: «Στην Ευρώπη έτσι θεωρούσαν τους Ελληνες αντάρτες. Τρομοκράτες.
 Ετσι έγραφαν τα βιβλία. Αυτά διάβασαν και οι δημιουργοί τους. Αλλωστε παιχνίδι είναι ο καθένας μπορεί να κάνει ό,τι θέλει» (σ.σ. μπορεί άραγε;).
