Eπεκτάσεις του Mετρό αλλά χωρίς...όλους τους σταθμούς σχεδιάζει η «Αττικό Μετρό». Αυτό ανακοίνωσε ο πρόεδρος της κρατικής εταιρείας Λεωνίδας Κίκηρας σε προχθεσινή ανοικτή συνεδρίαση του δημοτικού συμβουλίου Περιστερίου, που οργανώθηκε σε ένδειξη διαμαρτυρίας για τις καθυστερήσεις στα έργα της πρώτης επέκτασης στο τμήμα Σεπόλια-Θηβών.
 Παρουσία του αντιπροέδρου της Βουλής Κ. Γείτονα, του πρώην υπουργού Τάσου Μαντέλη, των βουλευτών Α. Λομβέρδου, Ελένης Κούρκουλα (ΠΑΣΟΚ) και Πάνου Παναγιωτόπουλου (ΝΔ), αλλά και εκατοντάδων κατοίκων της περιοχής, ο κ. Κίκηρας επιβεβαίωσε με τον πιο επίσημο τρόπο ότι για λόγους ταχύτητας και οικονομίας θα περικοπούν σταθμοί σε όλες τις επεκτάσεις. Οι υπόλοιποι θα κατασκευαστούν στη συνέχεια, με χρονικό ορίζοντα το 2006.
 Η επιλογή αυτή θεωρείται ασύμφορη, αφού έχει οικονομικές επιπτώσεις στα αναμενόμενα έσοδα από τη λειτουργία του Mετρό. Σύμφωνα με πληροφορίες, οι υπάρχουσες γραμμές προκαλούν έλλειμμα στα αναμενόμενα έσοδα της τάξης των 10 εκ. δραχμών την ημέρα. Η επιβατική κίνηση βελτιώθηκε σημαντικά με την προσθήκη της γραμμής Σύνταγμα-Δάφνη, που ενίσχυσε και το υπόλοιπο δίκτυο, με αποτέλεσμα οι αρμόδιοι της «Αττικό Μετρό» να αναμένουν ισοσκελισμό εσόδων μέχρι τον Απρίλιο.
 Οι περικοπές στους σταθμούς των επεκτάσεων έχουν ως εξής: 
 *ΣΕΠΟΛΙΑ-ΘΗΒΩΝ. Η σήραγγα των τριών χιλιομέτρων -με τρεις προβλεπόμενους σταθμούς- θα κατασκευαστεί ώς το 2004, αλλά με μόνο σταθμό στον Αγιο Αντώνιο.
 *ΕΘΝΙΚΗ ΑΜΥΝΑ-ΣΤΑΥΡΟΣ. Η επέκταση αποκτά πρώτη προτεραιότητα, λόγω νέου αεροδρομίου. Με χρονικό ορίζοντα το 2004 θα κατασκευαστεί η σήραγγα των 5, 1 χιλιομέτρων, αλλά με δύο από τους πέντε προβλεπόμενους σταθμούς. Πρόκειται για τους σταθμούς στο Σταυρό και τη Δουκίσσης Πλακεντίας. Σύμφωνα με πληροφορίες και τα δύο έργα χαρακτηρίζονται «παράλληλα έργα» της Αττικής Οδού και θα δοθούν με απευθείας ανάθεση στην κοινοπραξία που κατασκευάζει τη νέα λεωφόρο.
 *ΜΟΝΑΣΤΗΡΑΚΙ-ΑΙΓΑΛΕΩ. Από το έργο αυτό των 4 χιλιομέτρων, με ισάριθμους σταθμούς, προβλέπεται να κατασκευστούν οι σταθμοί στην πλατεία Εσταυρωμένου και στον Αγιο Σάββα, όπου βρίσκεται και το αμαξοστάσιο.
 *ΔΑΦΝΗ-ΗΛΙΟΥΠΟΛΗ. Πρόκειται για τμήμα 1, 2 χιλιομέτρων, που σταματά ουσιαστικά στον Αγιο Δημήτριο, αφού έχει από την αρχή περικοπεί ο επόμενος σταθμός, ο οποίος προβλεπόταν για Ηλιούπολη.
 Σε αυτές τις περικοπές θα πρέπει να προστεθούν και οι καθυστερήσεις στα έργα που αφορούν τους δυτικούς δήμους. Τα έργα στη σήραγγα Σεπόλια-Θηβών καθυστερούν σε σχέση με το χρονοδιάγραμμα και ο διευθυντής έργων της «Αττικό Μετρό» Τζον Ντίξον έστειλε επιστολή στην κατασκευάστρια κοινοπραξία στην οποία αναφέρεται: «Η κανονική πρόοδος των εργασιών δεν έχει τηρηθεί και επομένως είναι προφανές ότι είναι αδύνατον να τηρηθούν οι τμηματικές συμβατικές προθεσμίες». Από την πλευρά της η κοινοπραξία δηλώνει στην «Ε»: «Δεν είμαστε ευχαριστημένοι, αλλά δεν φταίμε αποκλειστικά εμείς για τις καθυστερήσεις».
 Να σημειωθεί πάντως ότι ο προϋπολογισμός του έργου είχε οριστεί από την «Αττικό Μετρό» στα 23 δισ. δραχμές και ο ανάδοχος όμιλος ανέλαβε να το κατασκευάσει με 12, 5 δισ. δραχμές. Το ποσό αυτό είναι χαμηλό με βάση τα δεδομένα από την κατασκευή του κυρίως έργου. 
 Στο τμήμα αυτό καθυστερεί επίσης και η υπογραφή της σύμβασης για την κατασκευή του πρώτου σταθμού στον Αγιο Αντώνιο. Υπολογίζεται να γίνει μέσα στον Ιανουάριο. Στην προχθεσινή συγκέντρωση στο Δημαρχείο Περιστερίου επισημάνθηκε ότι δεν είναι δυνατόν να μην τηρούνται οι υποσχέσεις που είχαν δώσει ο πρωθυπουργός και ο υπουργός ΠΕΧΩΔΕ και να μένει χωρίς Mετρό ο τέταρτος δήμος της χώρας. Ζήτησαν να κατασκευαστούν και οι τρεις προβλεπόμενοι σταθμοί και προανήγγειλαν νέες κινητοποιήσεις για τα αιτήματά τους.
 Καθυστερήσεις καταγράφονται και στο διαγωνισμό για την επέκταση προς Αιγάλεω, που θα γίνει σε δύο φάσεις. Εχουν υποβληθεί προσφορές από 14 ομίλους, από τους οποίους έπρεπε να έχουν επιλεγεί έως οκτώ για την τελική φάση.
