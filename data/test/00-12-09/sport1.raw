 Πρώτα, τα σοβαρά. Η Εθνική Επιτροπή των Ολυμπιακών Αγώνων του 2004 (που υποτίθεται ότι εμπνέει και συσπειρώνει όλους τους Ελληνες για τη διοργάνωση) συνεδρίασε χθες, για πρώτη φορά, ύστερα από έξι μήνες. 
 Με σαφώς μειωμένη προσέλευση αλλά και με την κοινή διαπίστωση πως σ' αυτό το διάστημα (από την «κίτρινη κάρτα» του Χουάν Αντόνιο Σάμαρανκ και μετά) η πρόοδος που έχει συντελεσθεί είναι καταγραμμένη στο ενεργητικό της σημερινής ηγεσίας του «Αθήνα 2004» και της κυβέρνησης.
 Οπως πάντως αναμενόταν (από τον Ευάγγελο Βενιζέλο, τον Kώστα Λαλιώτη και τη Γιάννα Αγγελοπούλου) από τη συνεδρίαση δεν απουσίαζε η (σοβαρή) πολιτική αντιπαράθεση.
 Ο Νίκος Κωνσταντόπουλος έθεσε δύο πολύ σοβαρά ζητήματα. Ο πρόεδρος του Συνασπισμού στάθηκε στη διάθεση του δημόσιου χρήματος για μια όπερα, στο Μέγαρο Μουσικής, που εντάχθηκε στο πρόγραμμα της Πολιτιστικής Ολυμπιάδας, όταν ακόμη δεν είχε συγκροτηθεί σε σώμα το διοικητικό συμβούλιο της εταιρείας του υπουργείου Πολιτισμού.
 Ο Ευάγγελος Βενιζέλος (παρ' ότι δεν πάρθηκε επί δικής του παρουσίας η απόφαση) υποστήριξε ότι «το Μέγαρο Μουσικής είναι δημόσιος φορέας και μπορούν να ενταχθούν σ' αυτό κονδύλια για δημόσιες πολιτιστικές δράσεις».
 Ο Ν. Κωνσταντόπουλος ζήτησε ακόμη, από τον Κώστα Λαλιώτη, να δείξει την ευαισθησία της κυβέρνησης ως προς το περιβάλλον και να λάβει σοβαρά υπ' όψιν τις προτάσεις των οικολογικών οργανώσεων.
 Ο υπουργός ΠΕΧΩΔΕ επανέλαβε τη γνωστή του θέση: «Κάποιοι θα πρέπει να ντρέπονται σήμερα, με την κατάσταση στην περιοχή του Σχινιά (όπου εστιάζονται οι σοβαρότερες αντιδράσεις των οικολόγων), ενώ όλοι μας θα είμαστε περήφανοι γι' αυτό που θα γίνει σε μερικά χρόνια», ενώ απευθυνόμενος στον Νικ. Κωνσταντόπουλο απάντησε: «Δεν έχετε μόνο εσείς και οι οικολογικές οργανώσεις, περιβαλλοντικές ευαισθησίες».
 Η ατμόσφαιρα φορτίσθηκε έντονα, με αποτέλεσμα ο Νίκος Κωνσταντόπουλος να χαρακτηρίσει «λαϊκισμούς» τις απαντήσεις των δύο υπουργών και κατέληξε: «Το στοιχείο της εθνικής συναίνεσης, που ζητάτε συνεχώς, δεν εδραιώνεται με τέτοια συμπεριφορά...».
 Και τώρα, τα...ευτράπελα. Αρκετοί παριστάμενοι πολιτικοί αντιμετώπισαν τη συνεδρίαση ως μια πρώτης τάξεως ευκαιρία για να προχωρήσουν σε μαθήματα Ιστορίας, προς το ακροατήριο.
 Ο Γιώργος Λιάνης μάλιστα παραλίγο να παρεξηγηθεί με τη Γιάννα Αγγελοπούλου (αν δεν παρεξηγήθηκε κιόλας) όταν μεταξύ άλλων και για να σημειώσει την επιτυχία της προέδρου στην αναστροφή του κλίματος από τη ΔΟΕ, σημείωσε: «Δεν γνωρίζω αν ο Σάμαρανκ είναι γοητευμένος από την παρουσία της, όπως ήταν οι σύντροφοι του Οδυσσέα από την Κίρκη! » Η Γιάννα Αγγελοπούλου έχασε το χαμόγελό της, κοίταξε αγριεμένη τον Γιώργο Λιάνη και προς το τέλος της τοποθέτησής του έφυγε από την αίθουσα, εμφανώς εκνευρισμένη.
 Στο τέλος, ο Ευ. Βενιζέλος προσπάθησε να «μαζέψει» το πράγμα, αλλά ήταν αργά: «Κρατώ -είπε- τις παρατηρήσεις σας, εκτός από τις..παρομοιώσεις! ». Ο Λιάνης απόρησε: «Γιατί; Τόσο αποτυχημένες ήταν; ».
 Ομως αυτό δεν ήταν το μοναδικό ατόπημα του βουλευτή του ΠΑΣΟΚ, ο οποίος διαστρέβλωσε πλήρως την πραγματικότητα, σε ό,τι αφορά τις απόψεις του (απόντος) Γιώργου Βασιλακόπουλου για την ανάληψη των Ολυμπιακών Αγώνων από την Ελλάδα και επιχείρησε να παρουσιάσει «το άσπρο-μαύρο», παρουσιάζοντας, ούτε λίγο ούτε πολύ, τον πρόεδρο της ΕΟΚ ως... υπέρμαχο των Ολυμπιακών Αγώνων προ της ανάληψης και τον πιο αυστηρό κριτή μετά την ανάθεση από τη ΔΟΕ.
