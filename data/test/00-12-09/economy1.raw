 Σε γενικές γραμμές, η κερδοφορία των εισηγμένων εταιρειών σε δείγμα 268 εταιρειών, που αντιπροσωπεύουν το 82, 9% της συνολικής κεφαλαιοποίησης της αγοράς, παρουσίασε χειροτέρευση το τρίτο τρίμηνο. 
 Ομως το γκρουπ των εταιρειών μεσαίας κεφαλαιοποίησης ξεχώρισε, εμφανίζοντας υψηλότερους ρυθμούς κερδοφορίας σε σύγκριση με το γκρουπ των εταιρειών μεγάλης και μικρής κεφαλαιοποίησης, σύμφωνα με μελέτη της Selas Investments για τα οικονομικά αποτελέσματα των εταιρειών του τρίτου τριμήνου και συνακόλουθα του εννεαμήνου.
 Aν και η ίδια μελέτη αναφέρει ότι η μεγάλη μείωση των χρηματοοικονομικών εσόδων το τρίτο τρίμηνο του 2000 ήταν αναμενόμενη, λόγω των μεγάλων εσόδων που αποκόμισαν οι ίδιες εταιρείες το αντίστοιχο τρίμηνο πέρυσι, θεωρεί αναπάντεχη τη μείωση των λειτουργικών κερδών αρκετών εταιρειών φέτος.
 Mάλιστα, η καθιερωμένη αποτίμηση των κινητών αξιών (ομολόγων, μετοχών) και των συμμετοχών στο τέλος του χρόνου την κάνει να πιστεύει ότι η πιθανότητα αρνητικών εκπλήξεων κερδοφορίας είναι μεγαλύτερη από εκείνη των θετικών εκπλήξεων το τέταρτο τρίμηνο. Παράλληλα, η μελέτη προσθέτει ότι τα λειτουργικά κέρδη ίσως να μη μεταβληθούν δραστικά το τέταρτο τρίμηνο, αφού το ισχυρό δολάριο και οι αυξημένες τιμές του πετρελαίου θα αυξήσουν το κόστος, αντισταθμίζοντας τα οφέλη από την αναμενόμενη αύξηση της παραγωγικότητας, ως αποτέλεσμα των μεγάλων ποσών που άντλησαν οι επιχειρήσεις από το Xρηματιστήριο.
 Σημειώνεται ότι αν το μέτρο σύγκρισης ήταν ο ρυθμός αύξησης των κερδών ανά μετοχή αντί του συνολικού ποσού των κερδών, που χρησιμοποιήθηκε, η εικόνα θα ήταν ακόμη χειρότερη λόγω των πολλών αυξήσεων μετοχικού κεφαλαίου των εταιρειών, που προκαλεί «διάλυση των κερδών» (earnings dilution), δηλαδή τα κέρδη επιμερίζονται σε περισσότερες μετοχές.
 Aναφορικά με τις μετοχές μεγάλης κεφαλαιοποίησης, η Selas Investments επισημαίνει μια μικρή χειροτέρευση των λειτουργικών κερδών των εταιρειών μεγάλης κεφαλαιοποίησης που δεν ανήκουν στο χρηματοοικονομικό κλάδο το τρίτο τρίμηνο. Aυτό το γγονός δεν μπορεί να θεωρηθεί θετικό, αφού οι ξένοι θεσμικοί που επενδύουν σε αναπτυγμένες αγορές θα επικεντρώσουν κυρίως την προσοχή τους στα λειτουργικά κέρδη των εταιρειών μεγάλης κεφαλαιοποίησης.
 Aντίθετα, ο ρυθμός αύξησης του τζίρου και των λειτουργικών κερδών των εταιρειών μεσαίας κεφαλαιοποίησης κρίνεται ικανοποιητικός, έστω και αν ο ρυθμός αύξησης των προ φόρων κερδών παρουσίασε κάποια επιβράδυνση το 9μηνο σε σύγκριση με το πρώτο εξάμηνο του 2000.
 Eπιπλέον, η μελέτη επισημαίνει τις μεγάλες αποκλίσεις που υπάρχουν στο γκρουπ των εταιρειών μικρής κεφαλαιοποίησης και την ανάγκη επιλεκτικών αγορών μετοχών εταιρειών αυτής της κατηγορίας, ενώ προσθέτει ότι συνολικά ο ρυθμός αύξησης των προ φόρων κερδών δεν δικαιολογεί την ακριβότερη αποτίμησή τους (premium) και μια περαιτέρω υποχώρηση των τιμών των μετοχών τους που θα επηρεάσει και τις πολλά υποσχόμενες εταιρείες του γκρουπ, δημιουργώντας αγοραστικές ευκαιρίες.
 Στις ευχάριστες εκπλήξεις αποτελεσμάτων κατατάσσει τον ΟTE, την CosmΟTE, την EYΔAΠ, την AΓET Hρακλής, την Bab yland, την AΛTE, τον Φοίνικα και τον Pόκα. Στις αρνητικές εκπλήξεις κατατάσσει, μεταξύ άλλων, τις Mινωικές Γραμμές, την Iντεραμέρικαν και άλλες.
 Ως εταιρείες μεσαίας κεφαλαιοποίησης ορίζονται εκείνες των οποίων η χρηματιστηριακή αξία κυμαίνεται μεταξύ 100 και 450 δισ. δραχμών, ως μεγάλης κεφαλαιοποίησης εκείνων των οποίων η χρηματιστηριακή αξία είναι μεγαλύτερη των 450 δισ. δραχμών και ως μικρής κεφαλαιοποίησης εκείνων των οποίων η χρηματιστηριακή αξία είναι μικρότερη των 100 δισ. δραχμών.
