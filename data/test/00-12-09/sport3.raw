 Ξεχνούν την Ευρώπη στην ΑΕΚ, με στόχο να κάνουν ένα (ακόμη) νέο ξεκίνημα στο πρωτάθλημα. Το κλίμα ευφορίας είναι δεδομένο ύστερα από την ιστορική πρόκριση επί μιας γερμανικής ομάδας, ωστόσο ο προβληματισμός δεν λείπει για «την ΑΕΚ των μεταπτώσεων». Χθες το απόγευμα υπήρξε επίσκεψη του προέδρου Κορνίλιους Σιρχάουζ στο γήπεδο όπου είχε συνομιλία με τον Γιάννη Παθιακάκη και τους παίκτες.
 Εκείνο που προέχει στην ΑΕΚ είναι να σταθεροποιήσει την απόδοσή της η ομάδα και να κάνει αντεπίθεση στο πρωτάθλημα για να καλύψει σε κάποιο βαθμό το χαμένο έδαφος.
 Η διοίκηση, σε συνεργασία με μάνατζερ, είναι έτοιμη να διαπραγματευθεί την πώληση ενός ή δύο βασικών ποδοσφαιριστών της. Πρώτος υποψήφιος είναι ο Ακης Ζήκος, για τον οποίο διέρρευσε από τη διοίκηση ότι υπάρχει (ανεπίσημη) πρόταση της Σαραγόσα, ύψους 1 δισ. δρχ.
 Τον αντίπαλό της στους 16 του UEFA (15 και 22 Φεβρουαρίου οι αγώνες) θα τον μάθει η ΑΕΚ στην κλήρωση της ερχόμενης Τετάρτης. Κατά 99% θα υπάρξει διαχωρισμός των ομάδων σε ισχυρούς και αδύνατους. Χθες διέρρευσαν οι δυο υποψήφιες 4άδες ισχυρών, έτσι όπως τοποθετήθηκαν. Η ΑΕΚ λοιπόν θα κληρωθεί με μία από τις Μπαρτσελόνα, Θέλτα, Ιντερ, Σλάβια Πράγας ή με μία από τις Ρόμα, Μπορντό, Πάρμα, Πόρτο.
 Ο γερμανικός Τύπος ασχολείται περισσότερο με το «μαύρο χάλι» της Λεβερκούζεν, παρά με την ΑΕΚ. Για να διευρύνουν μάλιστα το μέγεθος της αποτυχίας της γερμανικής ομάδας αναφέρουν ότι αποκλείστηκε «από μια δευτεροκλασάτη σε διεθνές επίπεδο ομάδα» (Sport1 στο Internet). Αρκετές γερμανικές εφημερίδες (Express, Koelner Rundschau) βγάζουν προς τα έξω ένα κλίμα τρομοκρατίας από οπαδούς της ΑΕΚ. Αναφέρουν ότι οι επίσημοι, οι οπαδοί και οι δημοσιογράφοι περπάτησαν με τη συνοδεία ισχυρής αστυνομικής δύναμης μέσα από...δάσος (το Αλσος Ν. Φιλαδέλφειας) περί τα δύο χιλιόμετρα για να φτάσουν στο γήπεδο (από το σημείο που τους άφησαν τα λεωφορεία) και δέχτηκαν επίθεση από οπαδούς της ΑΕΚ με ρίψη κερμάτων και αντικειμένων. «Ενα κέρμα βρήκε στο κεφάλι και τραυμάτισε μία αεροσυνοδό του τσάρτερ που μετέφερε στην Αθήνα τη Λεβερκούζεν» γράφει η Express, η οποία στην κριτική αγώνα βαθμολογεί με 2 (άριστα το 1) τους Νικολαΐδη, Τσάρτα, Νάβας, Κασάπη, τη στιγμή που όλοι οι παίκτες της Μπάιερ πήραν 4 και 5 (πλην το 3 του Νόιεντορφ). Στο γερμανικό Τύπο σημειώνεται επίσης ότι οι οπαδοί της ΑΕΚ έβριζαν τον Ντράγκοσλαβ Στεπάνοβιτς (φασίστα, ναζί!) και φιλοξενείται δήλωση της συζύγου του Ελενα: «Οι οπαδοί της ΑΕΚ είναι οι πιο βίαιοι και οι πιο κακοί στην Ελλάδα! ».
 H Αύριο το απόγευμα (5) η ΑΕΚ επιστρέφει στον... εφιάλτη της, το πρωτάθλημα.
 Περιμένει τον Αρη στη Ν. Φιλαδέλφεια και θέλει να συνδυάσει αποτέλεσμα με εμφάνιση. Ο Πετκόφ θα παίξει από την αρχή αντί του τραυματία Ζαγοράκη. Αν υπάρξει και δεύτερη αλλαγή (χρησιμοποίηση Ρουίς ή Κωνσταντινίδη) θα πρέπει να μείνει εκτός ενδεκάδας ένας αμυντικός.
H Ο Ζαγοράκης απέφυγε τα χειρότερα (ρήξη χιαστού) και την επέμβαση, έπαθε ρήξη έσω πλαγίου και θα μείνει ένα με ενάμιση μήνα εκτός γηπέδων. Είναι ο πρώτος σοβαρός τραυματισμός στη 10χρονη καριέρα του ποδοσφαιριστή! 
