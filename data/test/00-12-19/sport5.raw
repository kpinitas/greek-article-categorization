 Ο Ιλια Ιβιτς συμφώνησε με τον Δημήτρη Κοντομηνά και από χθες είναι παίκτης του Αρη για έξι μήνες, ενώ θα αρχίσει από σήμερα προπονήσεις με την ομάδα της Θεσσαλονίκης.
 Ο Σέρβος επιθετικός εδώ και πέντε ημέρες συνομιλούσε καθημερινά με το μεγαλομέτοχο της ΠΑΕ Αρης, του οποίου αποτελεί προσωπική επιλογή, ενώ για κάποιους δικούς του προσωπικούς λόγους αποφάσισε να μείνει στην Ελλάδα, παρά τις προτάσεις που είχε από το εξωτερικό.
 «Η προσωπική μου σχέση με τον κ. Κοντομηνά και η απόφαση να μείνω στην Ελλάδα ήταν οι κύριες αιτίες που με οδήγησαν στο να πάρω την απόφαση να συνεχίσω την καριέρα μου στη Θεσσαλονίκη και στον Αρη» είπε ο Ιβιτς, που χθες το βράδυ ήταν παρών σε εκδήλωση της ΠΑΕ Αρης, ερχόμενος στη Θεσσαλονίκη με το ιδιωτικό αεροπλάνο του Δημήτρη Κοντομηνά, συνοδευόμενος από τον κ. Ψαρρά.
 Ο Ιβιτς είπε ακόμη: «Ο Αρης είναι μεγάλη ομάδα, έχει πολύ κόσμο και φανατικό. Με ξέρουν και τους ξέρω, αλλά τους καλώ να έρθουν τώρα κοντά στην ομάδα, να της συμπαρασταθούν και να βοηθήσουμε όλοι μαζί, ώστε να πετύχουμε τη διάκριση».
 Η μεταγραφή του Ιβιτς θα στοιχίσει στον Αρη 30 εκ. δρχ. για 6 μήνες, ενώ, αν ανανεωθεί το συμβόλαιο, θα συζητηθεί εκ νέου το οικονομικό.
 «Ο Αρης αποτελεί μια πρόκληση για τον Ιλια», είπε ο πρώην διεθνής ποδοσφαιριστής των «κιτρίνων», Ντίνος Κούης, ενώ σύμφωνα με πληροφορίες σήμερα θα ανακοινωθεί μία ακόμη μετεγγραφή Γιουγκοσλάβου ποδοσφαιριστή.
 Για την κατάσταση στην οποία βρίσκεται μίλησε ο ίδιος ο Ιβιτς: «Εκανα προπονήσεις στου Ρέντη μόνος μου, με ειδικό πρόγραμμα προπόνησης και πιστεύω ότι σε 15 ημέρες θα είμαι έτοιμος. Θα το συζητήσω και με τον προπονητή μου, με τον οποίο μίλησα σήμερα (χθες) το πρωί και όλα θα κυλήσουν ομαλά...».
 Αξίζει να σημειωθεί ότι ο Ιβιτς αποτελεί προσωπική επιλογή του Κοντομηνά και ότι ο Μπάμπης Τεννές έμαθε τη μετεγγραφή μετά την ολοκλήρωσή της (!), ενώ στην ανακοίνωση της ΠΑΕ Αρης αναφέρεται: 
 «Η κίνηση αυτή της απόκτησης του Ιβιτς γίνεται αυτή την εποχή, παρά το γεγονός ότι είχε αποφασιστεί να μην προχωρήσει η ΠΑΕ σε ενίσχυση της ομάδας, αξιολογώντας, λόγω των γνωστών σε όλους φαινομένων του ελληνικού ποδοσφαίρου, ότι δεν είναι η καλύτερη περίοδος για επενδύσεις από ιδιοκτήτες που θέλουν το ποδόσφαιρό μας να γίνει αντάξιο των ευρωπαϊκών».
 Κι ακόμη: «Ο Αρης θα συνεχίσει να μάχεται για τις βασικές αρχές και ζητεί τη συστράτευση όλων των υγιών δυνάμεων, πολιτείας, ομοσπονδιών, ΠΑΕ, φιλάθλων, προκειμένου να αποκτήσουμε ένα πρωτάθλημα που όλοι θα είμαστε περήφανοι γι' αυτό».
 Ο Αρης μιλάει και για την αξιοπιστία του πρωταθλήματος: «Τα σχέδια για την ανάπτυξη της ΠΑΕ παραμένουν όπως από την αρχή έχουν αναφερθεί από την ιδιοκτήτη της και θα υλοποιηθούν ευθύς ως οι συνθήκες αποκαταστήσουν την αντικειμενικότητα και την αξιοπιστία του ελληνικού πρωταθλήματος».
