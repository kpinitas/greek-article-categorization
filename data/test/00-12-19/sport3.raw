 «Υπόσχομαι ότι όταν επιστρέψω από τη Βραζιλία όλοι στην ομάδα και ο κόσμος, θα δουν ένα διαφορετικό Τζιοβάνι». Δεύτερο τετ α τετ μέσα σε μια εβδομάδα είχαν χθες οι Τάκης Λεμονής, Τάσος Μητρόπουλος με τον Τζιοβάνι Σίλβα ντε Ολιβέιρα, ο οποίος προσπαθεί να βρει πάλι τον καλό του εαυτό, εκείνο, που είδαν οι «ερυθρόλευκοι» οπαδοί την περασμένη σεζόν.
 «Αυτό που θέλω να ξεκαθαρίσω είναι ότι δεν θέλω να φύγω από την ομάδα, όπως λένε ορισμένοι, αλλά επιθυμώ να μείνω στον Ολυμπιακό να παίξω μπάλα και να πάρουμε πάλι τον τίτλο», υποστήριξε ο Βραζιλιάνος επιθετικός, ο οποίος παραδέχθηκε ότι «φέτος δεν έχω προσφέρει αυτά που θα περίμενε η ομάδα». Στην πρώτη ιδιαίτερη συνομιλία, στα μέσα της περασμένης εβδομάδας, την οποία είχε αποκαλύψει η «Ε», ο Λεμονής είχε ζητήσει από τον Τζιοβάνι να κλείσει τα αυτιά του σε όσα λέγονται και γράφονται και να δώσει την απάντησή του στο γήπεδο. Χθες, του ζήτησε «να ηρεμήσεις, να ξεκουραστείς και να γυρίσεις στο γήπεδο έτοιμος για να δώσεις την απάντησή σου».
 Ο Τζιοβάνι ο οποίος αναχωρεί σήμερα το απόγευμα για μία εβδομάδα, για διακοπές στη Βραζιλία μαζί με τον Λουτσιάνο, δεν έκρυψε ότι έχει ορισμένα παράπονα «για όσα γράφονται εναντίον μου και δεν προστατεύομαι». Ο Βραζιλιάνος υποβλήθηκε χθες σε μαγνητική τομογραφία όπου διαπιστώθηκε ότι υποφέρει από περιοστίτιδα και τενοντίτιδα στο πόδι.
 Ο Ζε Ελίας θα φύγει αύριο για την πατρίδα του, όπως και ο Οφορίκουε, ενώ οι υπόλοιποι «ερυθρόλευκοι» θα γυμναστούν έως την Παρασκευή. 
 Ο Γιώργος Αμανατίδης θεωρεί ότι ο Ολυμπιακός πρέπει να κάνει το νταμπλ για να ξεχαστεί η άσχημη χρονιά στην Ευρώπη και, όπως δήλωσε στον «Flash 9, 61»: «Θα πρέπει από εδώ και πέρα να μείνουμε συγκεντρωμένοι για να πετύχουμε τους στόχους μας, που είναι το νταμπλ. Επίσης, βασικό είναι να ευχαριστιόμαστε το ματς. Οποτε κοιτάμε προς την Ευρώπη έρχεται η πίκρα. Είναι λογικό να έρχονται δυσάρεστες αναμνήσεις. Θέλουμε το Πρωτάθλημα και το Kύπελλο για να μετριάσουμε την πίκρα. 
 Θέλω να πιστεύω ότι δεν μπορεί να χαθεί το Πρωτάθλημα από τον Ολυμπιακό. Ακόμα η ομάδα δεν έχει καταφέρει να δείξει τις πραγματικές της δυνατότητες μέσα στο γήπεδο. Πιστεύω ότι ο Ολυμπιακός δεν μπορεί να κοντραριστεί από καμία ομάδα στην Ελλάδα. Οταν βλέπουμε, όμως, τον πόλεμο και πώς μεγαλοποιούν κάποιοι τα γεγονότα είναι λογικό να επηρεαζόμαστε».
 Οσο για το φραστικό επεισόδιο που είχε με τον Γεωργάτο στην Ρόδο, ο Αμανατίδης είπε: «Υπήρξε ένας ιδιαίτερα έντονος διάλογος με τον Γρηγόρη, αλλά δεν υπάρχει το παραμικρό πρόβλημα στις σχέσεις μας».
 * Την Πέμπτη (6 μ.μ.) θα πραγματοποιηθεί σε αίθουσα κεντρικού ξενοδοχείου της Αθήνας η ετήσια γιορτή για τα παιδιά των μελών του ποδοσφαιρικού τμήματος του Ολυμπιακού.
