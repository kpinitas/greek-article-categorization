 Ηθικά ερωτηματικά γεννά η δοκιμαστική εφαρμογή φαρμάκων μεγάλων εταιρειών σε μικρά παιδιά της Αφρικής, της Ασίας, της πρώην Ανατολικής Ευρώπης και της Λατινικής Αμερικής, με τις «απώλειες» που μεταφράζονται απλώς σε χαμένες παιδικές ζωούλες να προδίδουν αυτή την ίδια ελπιδοφόρα υπόσχεση που αφήνει και
μόνο η πληροφορία των πειραματισμών για μια νέα θεραπεία.
 Χαρακτηριστική είναι η περίπτωση μιας 10χρονης μικρούλας από τη Νιγηρία, που αποκάλυψε πρόσφατα η εφημερίδα «Ουάσιγκτον Ποστ» και ήταν αφορμή για μια ολόκληρη έρευνα που έφερε στο φως ένα απαράδεκτο σύστημα δοκιμών, όπου τα ιδιωτικά συμφέροντα θριαμβεύουν σε βάρος «φθηνών» ανθρώπινων ζωών.
 Η 10χρονη Νιγηριανή που ζύγιζε λιγότερο από 19 κιλά, προσεβλήθη από μηνιγγίτιδα τον Απρίλιο του 1996. Με κάποιο τρόπο, το κοριτσάκι βρήκε καταφύγιο σε ένα στρατόπεδο όπου αλλοδαποί γιατροί διένειμαν ελεύθερα ακριβά φάρμακα. Πίσω από την ίδια πύλη, η οποία είχε καταληφθεί από πλήθη ανθρώπων που υπέφεραν υπήρχαν δύο διαφορετικές κλινικές: μία ανθρωπιστική πρωτοβουλία των Γιατρών Χωρίς Σύνορα κι ένα ερευνητικό κέντρο της «Pfizer», της γνωστής μεγάλης φαρμακοβιομηχανίας. Οι ερευνητές της χρησιμοποίησαν την επιδημία μηνιγγίτιδας, εκτελώντας πειράματα σε παιδιά με ένα πολλά υποσχόμενο νέο αντιβιοτικό όπως πίστευε η «Pfizer», ένα φάρμακο που δεν είχε ακόμη λάβει έγκριση στις Ηνωμένες Πολιτείες και είχε το όνομα «Trovan».
 Η φαρμακοβιομηχανία δεν μπορούσε να βρει αρκετούς ασθενείς στις ΗΠΑ για να εκτελέσει τα πειράματά της κι έτσι κατέφυγε στην πόλη Κάνο της Νιγηρίας, για να αξιοποιήσει τους πολλούς πάσχοντες.
 Γιατροί που συνεργάζονταν στα πειράματα της Pfizer πήραν δείγμα νωτιαίου μυελού από τη μικρούλα, ανίχνευσαν τα συμπτώματα και την κατέγραψαν ως το Νο 0069 του Τομέα Δοκιμών Νο 6587 στο Πείραμα Nο 154-149. Της χορήγησαν 56 mg του
 Την επόμενη μέρα, η δύναμη του κοριτσιού εξατμιζόταν. Οπως δείχνουν και τα στοιχεία της Pfizer, το ένα μάτι της πάγωσε. Την τρίτη μέρα πέθανε.
 Η έκθεση της ίδιας της φαρμακοβιομηχανίας είναι σαφής. Αντιμετώπιση: «Η δόση εξακολούθησε να χορηγείται αμετάβλητη». Αποτέλεσμα: «Θάνατος». Κανείς στην πραγματικότητα δεν ξέρει τι θα είχε γίνει αν το κοριτσάκι είχε επιζήσει και είχε σταματήσει να παίρνει το «Trovan».
 Το σίγουρο είναι ότι πειράματα, ακόμη και με επικίνδυνα φάρμακα, εκτελούνται, χωρίς επαρκή ανεξάρτητη επίβλεψη. Εξαθλιωμένοι και ελλιπούς μόρφωσης ασθενείς γίνονται συχνά πειραματόζωα, χωρίς να το έχουν καταλάβει.
 Οι φαρμακοβιομηχανίες, από την πλευρά τους, δέχονται ισχυρές πιέσεις από το Κογκρέσο, αλλά και από ομάδες άσκησης πίεσης, για να εξελίξουν όσο το δυνατόν γρηγορότερα τα υπό δοκιμή φάρμακα ώστε να λάβουν έγκριση και να δοθούν στην κυκλοφορία. «Πειράζει» άραγε, που θα θυσιαστούν «κάποιοι» φτωχοί, για να σωθούν τελικά τυχεροί πολίτες των πιο ανεπτυγμένων χωρών; 
