Tου APH XATZHΓEΩPΓIΟY Τελικώς ο ΟΤΕ όχι μόνο δεν θα προμηθευτεί τηλεκάρτες στην τιμή των 96-97, 5 δραχμών όπως θα μπορούσε, εάν δεν ακύρωνε τον περσινό διαγωνισμό, αλλά θα πάρει τώρα μια μικρή ποσότητα με 105 δραχμές και τον ερχόμενο Ιούνιο, οπότε αυξάνεται η ζήτηση, θα αναπροσαρμόσει την τιμή στις 110 δραχμές. Η διοίκηση του ΟΤΕ, που ακύρωσε το διαγωνισμό για τις τηλεκάρτες υπό το βάρος των πιέσεων που άσκησαν ο Σ. Κόκκαλης και οι υπόλοιποι παλαιοί προμηθευτές του, αναμένεται τις ερχόμενες ημέρες να ανακοινώσει την ανάθεση της προμήθειας 270 εκατομμυρίων τηλεκαρτών σε τρεις εταιρείες: τη ΝΑΜΑΚΟ (Κόκκαλης), την «Ζίμενς» και την «Περιβάλλον» (η «Ζεμ-Πλας» αποχώρησε). Ο διαγωνισμός είχε ξεκινήσει πέρυσι για 500 εκατομμύρια τηλεκάρτες και οι οικονομικές προσφορές άνοιξαν το Φεβρουάριο, οπότε προέκυψε ότι οι εταιρείες που προμήθευαν έως τώρα τον ΟΤΕ με 123 δραχμές ανά τηλεκάρτα ζητούσαν: η «Ζίμενς» 112 δρχ., η ΝΑΜΑΚΟ 110, η «Ζεμ-Πλας» 107 και η «Περιβάλλον» 97, 5 δραχμές. Υπήρχε δε και η πρωτοεμφανιζόμενη κοινοπραξία «Σάνιο Ελλάς-Ινκαρντ» με 96 δραχμές. Ακολούθησε όμως τεχνική αξιολόγηση από επιτροπή υπαλλήλων, η οποία «πέτυχε» να δώσει την καλύτερη βαθμολογία στους ακριβότερους, αποκλείοντας ουσιαστικά τους φτηνούς. Το θέμα ήρθε και ξανάρθε στο διοικητικό συμβούλιο του ΟΤΕ εν μέσω απειλητικών επιστολών, γνωματεύσεων νομικών, ενώ στο θέμα παρενέβη η Δικαιοσύνη. Το πρόβλημα ήταν ότι αν οι εταιρείες δέχονταν την τιμή των 97, 5 δραχμών θα έπρεπε να επιστρέψουν σε είδος τη διαφορά που προκύπτει (τουλάχιστον 3 δισ.δραχμές) εάν υπολογισθεί ότι παλαιότερα προμήθευαν με 123 δραχμές. Στο θέμα παρενέβη η Δικαιοσύνη τον περασμένο Σεπτέμβριο όταν διετάχθη επείγουσα προκαταρκτική εξέταση την οποία ανέλαβε ο εισαγγελέας Η. Κολιούσης, που κάλεσε πολλές φορές για κατάθεση τους υπαλλήλους του ΟΤΕ οι οποίοι χειρίστηκαν το θέμα. Στο μεταξύ η «Περιβάλλον», ανέλαβε και παρέδωσε στον ΟΤΕ ποσότητα 15 εκατ. τηλεκαρτών στην τιμή των 97, 5 δραχμών. Ομως το διοικητικό ζυμβούλιο αποφάσισε να μοιράσει την προμήθεια στην τιμή των 105 δραχμών αποδεχόμενο ότι δεν μπορεί να γίνει διαφορετικά λόγω των αυξήσεων στην τιμή του πετρελαίου και των μικροτσίπ (τον τύπο που απαιτεί ο ΟΤΕ προμηθεύει αποκλειστικά η «Ζίμενς»).  Στην τελική συμφωνία γίνεται όμως ακόμη ένα βήμα υπέρ των εταιρειών. Ενώ από το διαγωνισμό οι εταιρείες ήταν υποχρεωμένες να κρατήσουν σταθερές τις τιμές για τουλάχιστον δύο χρόνια, η αρμόδια υπηρεσία δέχεται αναπροσαρμογή σε έξι μήνες και κάθε χρόνο με δυνατότητα αύξησης 5%.  Τα τιμολόγια για το ερχόμενο έτος αναμένεται να συζητήσει σήμερα το ΔΣ του ΟΤΕ. Μελετάται αύξηση στις αστικές κλήσεις από τις 9 δραχμές ανά λεπτό στις 11-12, στο διμηνιαίο πάγιο (από 4.800 στις 5.200) με μείωση των υπεραστικών (30%) και διεθνών κλήσεων (10%).
