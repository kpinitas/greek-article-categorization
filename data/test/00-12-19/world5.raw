 Αυξάνεται αλματωδώς το προβάδισμα της Δημοκρατικής Αντιπολίτευσης στη Σερβία, όπως δείχνουν οι τελευταίες δημοσκοπήσεις πριν από τις εκλογές, καθώς και η δημοτικότητα του νέου προέδρου Βόισλαβ Κοστούνιτσα, έστω και αν τα μέσα ενημέρωσης εστιάζουν το ενδιαφέρουν τους περισσότερο στην ένταση που είναι σε εξέλιξη στο νότιο τμήμα της χώρας, με πρωταγωνιστές τους Αλβανούς αντάρτες.
 Το ανεξάρτητο Κέντρο Πολιτικής Ερευνας και Δημόσιας Γνώμης έκανε δημοσκόπηση, που έφερε τη Δημοκρατική Αντιπολίτευση πρώτη με 71% και δεύτερο το Σοσιαλιστικό Κόμμα του Μιλόσεβιτς με 13%. Τα άλλα κόμματα συγκέντρωσαν ποσοστά
κάτω από 10% και το ποσοστό λάθους είναι 3%. Αλλη δημοσκόπηση του Κέντρου Εναλλακτικών Σπουδών έφερε τη συμμαχία που υποστηρίζει τον Κοστούνιτσα πρώτη με 79%, ενώ στους Σοσιαλιστές έδωσε μόνο 7%. Αναλυτές ανέφεραν ότι οι δημοσκοπήσεις δίνουν στη Δημοκρατική Αντιπολίτευση ποσοστό πολύ μεγαλύτερο από
το αναμενόμενο. Ο Ζόραν Σλαβούγεβιτς εξέφρασε την εκίμηση ότι, σύμφωνα με αυτές τις ενδείξεις, το κόμμα που υποστηρίζει τον Κοστούνιτσα και που είναι συμμαχία 18 κομμάτων έχει διπλασιάσει τους υποστηρικτές του από το Σεπτέμβριο.
 «Τέτοιο ισχυρό προβάδισμα είναι άνευ προηγουμένου στη σερβική πολιτική σκηνή και οφείλεται κατά πολύ στη δημοτικότητα του Κοστούνιτσα», είπε ο Σλαβούγεβιτς. Προηγούμενες δημοσκοπήσεις έδιναν στη Δημοκρατική Αντιπολίτευση ποσοστό 60% που επίσης είναι υπεραρκετό για να εξασφαλίσει το κόμμα την πλειοψηφία στη Βουλή των 250 εδρών της Σερβίας. Οι δημοσκοπήσεις δείχνουν ακόμη ότι οι Σοσιαλιστές του Μιλόσεβιτς, αν και χαμένοι, θα έχουν εκπροσώπηση στη Βουλή. Αυτό σημαίνει ότι ο ανατραπείς πρόεδρος της Γιουγκοσλαβίας μάλλον θα εκλεγεί στη Βουλή και θα εξασφαλίσει βουλευτική ασυλία.
 Ελάχιστες ήταν οι προεκλογικές συγκεντρώσεις και η προεκλογική εκστρατεία περιορίστηκε μόνο στην παρουσίαση των κομμάτων και συνασπισμών από την τηλεόραση και τον Τύπο, στη σύντομη περιοδεία ορισμένων ηγετών του συνασπισμού
της Δημοκρατικής Αντιπολίτευσης (DΟS) με επικεφαλής τον Ζόραν Τζίντζιτς, ο οποίος θα είναι και ο πρωθυπουργός της Σερβίας αν κερδίσει η DΟS στις εκλογές.
 Σύμφωνα με τις δημοσκοπήσεις, η DΟS αναμένεται να εκλέξει 200 βουλευτές και μόνο το Σοσιαλιστικό Κόμμα μαζί με το Ριζοσπαστικό ίσως συγκεντρώσουν το 5 % που απαιτείται για την είσοδο στη Βουλή.
 Οι εκλογές θα διεξαχθούν με αναλογικό σύστημα. Ολη η Σερβία θα είναι μια εκλογική περιφέρεια. Θα υπάρχουν 335 παρατηρητές του ΟΑΣΕ και άλλοι παρατηρητές από 110 χώρες, ενώ εκτός από τους αντιπροσώπους των κομμάτων στα εκλογικά τμήματα θα υπάρχουν και παρατηρητές από τις μη κυβερνητικές οργανώσεις, της CESID από το Βελιγράδι και του Κέντρου για Δημοκρατική Μετάβαση, από την Ποντγκόριτσα του Μαυροβουνίου. Παραμένει άγνωστο αν οι κάλπες θα ανοίξουν τελικά στο Κόσοβο.
