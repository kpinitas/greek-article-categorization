 Κάθαρση εδώ και τώρα στον «αμαρτωλό» χώρο του ποδοσφαίρου ζήτησε, στη γιορτή του ΠΣΑΠ από τον υφυπουργό Αθλητισμού Γιώργο Φλωρίδη, ο Αγγελος Φιλιππίδης! Ο πρόεδρος της ΠΑΕ Παναθηναϊκός, η οποία αναδείχθηκε από τους ποδοσφαιριστές ως η καλύτερη ομάδα της περσινής περιόδου, κρατώντας στα χέρια του την τιμητική πλακέτα απευθύνθηκε στον κ. Φλωρίδη και του είπε: «Θέλω να πω στις θεσμικές αρχές ότι πρέπει να παρέμβουν, έτσι ώστε να πάρει επιτέλους η καλύτερη ομάδα το Πρωτάθλημα».
 Τα λόγια του κ. Φιλιππίδη ξεσήκωσαν την αίθουσα και οι παίκτες του Παναθηναϊκού (ήταν τουλάχιστον 15 συνοδευόμενοι από τον Αγγελο Αναστασιάδη) χειροκρότησαν με την... ψυχή τους τον πρόεδρό τους επιδοκιμάζοντας τα όσα είπε. Ο υφυπουργός Αθλητισμού καθόταν στην καρέκλα του και χαμογέλασε, εκφράζοντας έτσι την ικανοποίησή του για την τοποθέτηση Φιλιππίδη. Λίγο νωρίτερα, άλλωστε, ο κ. Φλωρίδης από το βήμα της εκδήλωσης επανέλαβε ότι θα προχωρήσει στην εξυγίανση του ποδοσφαίρου, ενώ απέναντί του ήταν ανέκφραστος ο «μεγάλος του αντίπαλος», ο Βίκτωρας Μητρόπουλος. «Είναι τιμή για μένα που βρίσκομαι στη γιορτή του πιο υγιούς κομματιού του ποδοσφαιρικού οικοδομήματος», ήταν η πρώτη αιχμή Φλωρίδη κατά των παραγόντων. Και ο υφυπουργός πρόσθεσε: 
 «Χρειαζόμαστε παρεμβάσεις - τομές και είμαστε αποφασισμένοι να τις κάνουμε. Είναι απαίτηση της Βουλής των Ελλήνων, των φιλάθλων, αλλά και δική σας. Πρέπει να ξεπεράσουμε το μίζερο παρελθόν και εύχομαι το 2001 να αποτελέσει ένα νέο ξεκίνημα για το ελληνικό ποδόσφαιρο».
 Αμεση (στις βολές Φλωρίδη) ήταν η αντίδραση του προέδρου της ΕΠΑΕ, ο οποίος αν και έδειχνε να βρίσκεται σε κακή ψυχολογική κατάσταση, υποστήριξε ότι θα συνεχίσει το έργο του! «Λόγοι δεοντολογίας δεν μου επιτρέπουν να δώσω απαντήσεις στους επικριτές του ποδοσφαίρου», είπε ο κ. Μητρόπουλος, ο οποίος τελικά δεν άντεξε και εξαπέλυσε πυρά κατά του υφυπουργού: «Πρέπει να πω όμως ότι στο ποδόσφαιρο καταξιώνονται όσοι προσφέρουν έργο. Η ΕΠΑΕ έχει να επιδείξει σημαντικό έργο και ακόμη έχουμε πολλά πράγματα να κάνουμε».
 Η κόντρα Φλωρίδη - Μητρόπουλου που για άλλη μία φορά διασταύρωσαν τα ξίφη τους και η παρέμβαση Φιλιππίδη υπέρ του υφυπουργού έκλεψαν την παράσταση στη Γιορτή του Ποδοσφαιριστή, ενώ οι βραβεύσεις πέρασαν σε δεύτερη μοίρα. Ο Νίκος Λυμπερόπουλος τιμήθηκε ως ο καλύτερος Ελληνας ποδοσφαιριστής, ο Tζιοβάνι ως ο καλύτερος ξένος (απουσίαζε και την πλακέτα παρέλαβε ο Τάκης Λεμονής), ο Αντώνης Νικοπολίτης ως ο καλύτερος τερματοφύλακας, οι Χρήστος Πατσατζόγλου και Κώστας Κατσουράνης μοιράστηκαν τον τίτλο του κορυφαίου ταλέντου και ο Γιάννης Κυράστας ως ο κορυφαίος προπονητής. Στις δηλώσεις του ο κ. Κυράστας αφιέρωσε το βραβείο στην οικογένειά του, στους παίκτες του Παναθηναϊκού και στον Γιώργο Βαρδινογιάννη.
 Στη Γιορτή του Ποδοσφαιριστή τιμήθηκαν, επίσης, οι Σουρλής (κορυφαίος παίκτης Β' Εθνικής), Κατέμης (κορυφαίος παίκτης Γ' Εθνικής), Ναλιτζής (πρώτος σκόρερ Α' Εθνικής), Παπανδρέου (πρώτος σκόρερ Β' Εθνικής) και Μουστάκας (πρώτος σκόρερ Γ' Εθνικής). Ειδικές βραβεύσεις έγιναν στους Βαζέχα, Σαβέβσκι, ενώ με το βραβείο «Γ. Δέδες» τιμήθηκε ο Αχιλλέας Ζαφειρίου, ο οποίος κρέμασε πρόωρα τα παπούτσια σε ένδειξη διαμαρτυρίας για τη βία στους αγωνιστικούς χώρους. Για την πολυετή προσφορά τους τιμήθηκαν και οι βετεράνοι, πλέον, ποδοσφαιριστές Καραπιάλης, Τσαλουχίδης, Λαγωνίδης, Καραγεωργίου και Γεωργαμλής. Βραβεία δόθηκαν στους δημοσιογράφους Ηλία Μπαζίνα και Αγγελο Βουτσέλη, ενώ το κοινωνικό βραβείο του ΠΣΑΠ δόθηκε στην Εθνική ομάδα τυφλών.
 H Ανακοίνωση εξέδωσε η «παράταξη Λυσσαρίδη» με την οποία καλεί τα μέλη του διοικητικού συμβουλίου της ΕΠΟ να παραιτηθούν, για να διενεργηθούν πρόωρες αρχαιρεσίες. Το δ.σ. της ομοσπονδίας ματαιώθηκε χθες, ενώ το προεδρείο της θα έχει σήμερα το απόγευμα συνάντηση με τα μέλη της δικαστικής επιτροπής. Βασικό θέμα συζήτησης θα είναι η προσφυγή Φλωρίδη κατά της απόφασης του αθλητικού δικαστή με την οποία ο Βίκτωρας Μητρόπουλος ασκεί κανονικά τα καθήκοντα του στην ΕΠΑΕ. Στην ΕΠΟ υποστηρίζουν ότι η ΔΕ δεν έχει αρμοδιότητα να εκδικάσει την προσφυγή και ενδεχομένως να μην τη διαβιβάσουν στη γραμματεία της επιτροπής.
 H Αγωγή για ακάλυπτη επιταγή ύψους 36 εκατ. δρχ. κατά της ΕΠΑΕ κατέθεσε η εταιρεία που τοποθέτησε τα δημοσιογραφικά θεωρεία στα γήπεδα. Η εταιρεία ζητεί, επίσης, να καταδικαστούν σε ένα χρόνο φυλάκισης οι Μητρόπουλος, Παπαδόπουλος (ταμίας).
