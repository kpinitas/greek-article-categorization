 Ηταν... ματσάρα! Μπορεί το τελικό 3-3, ανάμεσα σε ΟΦΗ και ΑΕΚ, χθες το βράδυ στο «Γεντί Κουλέ», να μην ικανοποιεί βαθμολογικά και τις δύο ομάδες, ωστόσο, όσον αφορά το θέαμα, τη διακύμανση του σκορ και το σασπένς, ξεπλήρωσε με τον καλύτερο τρόπο όλους όσοι βρέθηκαν στο γήπεδο και όσους παρακολούθησαν τον αγώνα από τηλεοράσεως. Η μπάλα πάνω-κάτω συνεχώς, τα σφυρίγματα που να διακόπτουν το ρυθμό λίγα, το ίδιο και οι γκρίνιες, οι φάσεις πολλές...
 Ο ΟΦΗ ξεκίνησε φουριόζος τον αγώνα, και μετά τις «προειδοποιητικές» βολές κατάφερε σ' ένα δίλεπτο να πάρει σημαντικό προβάδισμα στο σκορ με 2-0. Αρχικά στο 13' ο Μουνιόζ, με όμορφη ενέργεια, πλαγιοκόπησε την άμυνα της ΑΕΚ, η σέντρα του πέρασε από τρεις αμυντικούς και ο Μάουρο δεν έχασε την ευκαιρία εξ επαφής (1-0). Ενα λεπτό αργότερα, ο Μάουρο ήταν αυτός που πέρασε μπαλιά στην πλάτη της άμυνας της ΑΕΚ, η οποία «κοιμήθηκε» εκ νέου και ο Ηπειρώτης με βολέ στην κίνηση εκτέλεσε τον Ατματσίδη (2-0).
 Η ψυχρολουσία για την ΑΕΚ κράτησε λίγο, καθώς στο 20ό λεπτό κι αφού οι επιθετικοί της ΑΕΚ ήταν άκαπνοι, ανέλαβε ο Νίκος Κωστένογλου να στείλει την μπάλα στα δίχτυα του Μπεκιάι (2-1), εκμεταλλευόμενος την πάσα του Κωνσταντινίδη και την ολιγωρία της αμυντικής γραμμής του ΟΦΗ. Ομως, δώδεκα λεπτά μετά (32') η ομάδα του Παθιακάκη δέχθηκε και νέο χτύπημα. Ο Μουνιόζ βρέθηκε στο ύψος της μικρής περιοχής και με κεφαλιά (ύστερα από άλλη κεφαλιά πάσα του Μητσόπουλου) έστειλε για τρίτη φορά την μπάλα στην εστία του Ατματσίδη (3-1).
 Κι εκεί που όλα έμοιαζαν χαμένα για την ΑΕΚ, στο δεύτερο ημίχρονο και μετά το 60ό λεπτό, η ομάδα του Παθιακάκη ανέβασε κατακόρυφα την απόδοσή της, εκμεταλλεύτηκε την ολική καθίζηση και οπισθοχώρηση του ΟΦΗ -κάτι το οποίο δεν συνέβη για πρώτη φορά φέτος- και κατάφερε να φέρει στα ίσα το ματς. Ο Τσάρτας στο 68' με εύστοχο πέναλτι (ανατροπή του Κωνσταντινίδη από τον Μπεκιάι) και ο Μαλαδένης στο 85' με κεφαλιά δυναμίτη από κόρνερ του Τσάρτα διαμόρφωσαν το τελικό 3-3.
 Μάλιστα, αν οι παίκτες της ΑΕΚ ήταν πιο ψύχραιμοι αλλά και τυχεροί στην τελική προσπάθεια θα είχαν πάρει ακόμη και τη νίκη. Ομως, ο Νάβας στο 72' (πλασέ άουτ σε μοναδικό τετ α τετ), ο Κωνσταντινίδης στο 79' (κεφαλιά στο δοκάρι), Ζήκος στο 83' (απόκρουση Μπεκιάι) και Μαλαδένης στο 91' (νικήθηκε σε τετ α τετ από τον Αλβανό γκολκίπερ) δεν βρήκαν στόχο.
 Το τέλος του αγώνα βρήκε τους οπαδούς του ΟΦΗ εκτός εαυτού να βρίζουν τον Αρη Βασιλείου, τον πρόεδρο Κώστα Καζανάκη και τον Παντελή Μυριοκεφαλιτάκη, ενώ την ώρα της συνέντευξης Τύπου περίπου 500 οπαδοί του ΟΦΗ πολιορκούσαν τ' αποδυτήρια.
 «Η ομάδα θα στρώσει» στο μέλλον είπε ο Βασιλείου, ενώ σε ερώτηση για την καθίζηση του ΟΦΗ μετά το 60' σε πολλά παιχνίδια απάντησε πως «η απόδοσή μας πέφτει γιατί υπάρχει άγχος και δεν έχουμε βαθμούς». Από την πλευρά του, ο Γιάννης Παθιακάκης εξέφρασε τη δυσφορία του για το αποτέλεσμα, «θα μπορούσαμε βάσει της εικόνας του β' ημιχρόνου να πάρουμε τη νίκη», και για τον τρόπο με τον οποίο έπαιξε η ομάδα του στο πρώτο μέρος.
 Διαιτήτευσε ο Χανιώτης Γιώργος Τσαγκαράκης (6) ο οποίος παρατήρησε με κίτρινη κάρτα τους Μπεκιάι, Κολιτσιδάκη, Μαλαδένη.
 *** Οι αριθμοί δίπλα στα ονόματα των παικτών και του διαιτητή αφορούν στην απόδοσή τους με άριστα το 10. ***Κόπηκαν 3.696 εισιτήρια και εισπράχθηκαν 15.098.000 δραχμές.
