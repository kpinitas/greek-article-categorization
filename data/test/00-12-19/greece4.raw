Παράγοντες κινδύνου για την εμφάνιση του καρκίνου του μαστού αποτελούν το άγχος
 Οι υπέρβαρες γυναίκες αντιμετωπίζουν τον κίνδυνο εκδήλωσης καρκίνου, λόγω της μετατροπής των ανδρογόνων σε οιστρογόνα στο υποδόρειο λίπος. Επίσης, το άγχος αποδεικνύεται επιβαρυντικό στις μετεμμηνοπαυσιακές γυναίκες.
 Οπως εξήγησε ο μαιευτήρας-γυναικολόγος Κωνσταντίνος Σαμαράς σε επιστημονική συνάντηση που έγινε στο μαιευτήριο «Λητώ», το άγχος, μετά την εμμηνόπαυση, αυξάνοντας την αδρεναλίνη, συμβάλλει στην παραγωγή ανδρικών ορμονών από τα επινεφρίδια.
 Οι ορμόνες αυτές, μετατρεπόμενες σε θηλυκές ορμόνες στο υποδόρειο λίπος, συμβάλλουν σημαντικά στην αύξηση του επικίνδυνου ενδεχόμενου για την εκδήλωση κυρίως καρκίνου του μαστού.
 Γενικότερα, έχει υπολογιστεί ότι μία στις δεκατρείς γυναίκες, ποσοστό 7, 7%, κατά τη διάρκεια της ζωής της θα εκδηλώσει καρκίνο του μαστού. Ειδικά στις ΗΠΑ, αποτελεί τη δεύτερη αιτία θανάτου στις ηλικίες των 55-74 ετών.
 Υπολογίζεται ότι μία στις εννέα Αμερικανίδες θα προσβληθεί από τη νόσο.
 Ο κ. Σαμαράς εξήγησε ότι πρόκειται για μία πολυπαραγοντική νόσο, καθώς για την
ανάπτυξή της πρέπει να συνυπάρχουν μια σειρά παραγόντων, σε συνδυασμό με το ρόλο που παίζουν οι ορμόνες.
 Πρόσφατες μελέτες έδειξαν ότι και η προγεστερόνη, εκτός από τα οιστρογόνα, μπορεί να παίξει σημαντικό ρόλο στην εκδήλωση της ασθένειας.
 Τα οιστρογόνα ενοχοποιούνται γιατί συμβάλλουν στον πολλαπλασιασμό των κυττάρων
του ενδοθηλίου του μαστού και κατ' επέκταση δημιουργούνται προϋποθέσεις ογκογενέσεων. 
 Μέχρι σήμερα, ήταν γνωστό ότι η προγεστερόνη έχει το αντίθετο αποτέλεσμα, δηλαδή αποτρέπει τη δημιουργία όγκων, κυρίως στη μήτρα. Ομως, νέες μελέτες έδειξαν ότι οι υποδοχείς της προγεστερόνης στο μαστό είναι διαφορετικοί από τους υποδοχείς σε άλλα όργανα της γυναίκας, οπότε μπορεί και η χορήγηση των συνθετικών παραγόντων τής προγεστερόνης να αυξήσει τις πιθανότητες εκδήλωσης του καρκίνου του μαστού.
 Μελέτη που δημοσιεύθηκε στο New England Journal of Medicine, έδειξε ότι αυξάνεται το ρίσκο για καρκίνο των ωοθηκών και του μαστού ύστερα από πολλαπλές
 Οπως επισήμανε ο κ. Σαμαράς, η γυναίκα δεν διατρέχει κίνδυνο εάν, για παράδειγμα, υποβληθεί σε ένα περιορισμένο αριθμό εξωσωματικής γονιμοποίησης.
 Τέλος, τονίστηκε ότι ιδιαίτερα επικίνδυνη αποδεικνύεται η χορήγηση οιστρογόνων
σε μετεμμηνοπαυσιακές γυναίκες, καθώς αυξάνεται ο κίνδυνος για καρκίνο του ενδομητρίου. Σήμερα, όμως, οι γυναίκες μπορούν να λάβουν συγκεκριμένες θεραπείες που περιλαμβάνουν συνδυασμό οιστρογόνων-προγεστερόνης και να μην απειλείται η υγεία τους.
