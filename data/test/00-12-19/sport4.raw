 Η ΑΕΚ είναι το νέο όνομα στο γκρουπ των ομάδων που έχουν ενδιαφερθεί για τον Μπλένταρ Κόλα. Μέσα στις επόμενες ημέρες αναμένονται, σύμφωνα με διασταυρωμένες πληροφορίες, εξελίξεις. Στο περιθώριο της φιέστας του Αγιαξ στο Αμστερνταμ, ενδεχομένως ο Αλβανός διεθνής να έχει συζητήσεις με τον πρόεδρο του ΠΑΟ για το θέμα του. Ηδη, άλλωστε, έγινε μία πρώτη κουβέντα σε καλό κλίμα με τον Αναστασιάδη. Για τον Κόλα, που ήταν από τους πολυτιμότερους παίκτες των πρασίνων πέρσι (σκόρερ του νικητήριου τέρματος στο ντέρμπι με την ΑΕΚ στο 90'), έχουν ενδιαφερθεί ακόμη Ηρακλής, Αρης, Καλαμάτα, ΟΦΗ.
 Οσον αφορά τώρα το πρόσωπο της Κυριακής, τον ξεχασμένο «καρχαρία» Χέλγκι Σίγκουρτσον, σε δηλώσεις του (9, 84 FM) υποστήριξε ότι, αν του δοθούν ευκαιρίες, μπορεί να βγει πρώτος σκόρερ του ΠΑΟ. «Το κλειδί της επιτυχίας είναι η αυτοπεποίθηση, την οποία αποκτάς εφόσον παίζεις», κατέληξε.
 Ημέρα γιορτής ήταν η χθεσινή για τον Παναθηναϊκό, που είχε την τιμητική του στην ετήσια εκδήλωση του Πανελλήνιου Συνδέσμου Αμειβομένων Ποδοσφαιριστών (ΠΣΑΠ). Εκτός από τον τίτλο της καλύτερης ομάδας της χρονιάς που του απονεμήθηκε, βραβεύτηκαν ακόμη, ο Νίκος Λυμπερόπουλος ως ο καλύτερος ποδοσφαιριστής της χρονιάς, ο Αντώνης Νικοπολίδης ως ο καλύτερος τερματοφύλακας και ο Κριστόφ Βαζέχα για την πολυετή προσφορά του. Αμέσως μετά το τέλος της γιορτής οι «πράσινοι», καθώς επίσης όλοι οι άνθρωποι του ποδοσφαιρικού τμήματος, μετέβησαν στο σπίτι του Αγγελου Φιλιππίδη, ο οποίος τους έκανε το τραπέζι.
 Προχθές ο πρόεδρος του ΠΑΟ σε τηλεοπτική συνέντευξή του απέφυγε να ανοίξει το φάκελο μετεγγραφών.Τα κύρια σημεία των δηλώσεών του έχουν ως εξής: 
 *Σέβομαι τον Αναστασιάδη και αυτό είναι βαριά κουβέντα. Είναι υπεύθυνος άνθρωπος. Η θέση του προπονητή του Παναθηναϊκού είναι δύσκολη. Και τον Λίπι να φέρεις ή τον Φέργκιουσον, αν δεν τον επιβεβαιώσουν τα αποτελέσματα, θα έχει προβλήματα.
 *Πιστεύω στον Θεό, δεν είμαι όμως τόσο συνεπής στα θρησκευτικά μου καθήκοντα, όπως ο Αναστασιάδης.
 *Ο Σόουζα προβλέπεται να επανέλθει στο ντέρμπι με την ΑΕΚ (7 Ιανουαρίου).
 *Ο Καραγκούνης έχει συμβόλαιο μέχρι το 2003. Παίκτες-κλειδιά δεν θα παραχωρηθούν στην παρούσα φάση. Ομως ο ΠΑΟ δεν πρόκειται να σταματήσει την ευρωπαϊκή πορεία κανενός.
 *Δεν υφίσταται θέμα «μπάτζετ» για μετεγγραφές. Αυτό δε σημαίνει βέβαια ότι θα δοθούν «τρελά» λεφτά.
 *Ορθώς ο κ. Φλωρίδης έθεσε ζήτημα αναξιοπιστίας. Δεν μπορεί η Πολιτεία να... σφυρίζει αδιάφορα. Για να καταλήξει η προσπάθεια Φλωρίδη, πρέπει να αλλάξει η ΕΠΟ.
 Δομάζος εναντίον Κρόιφ στη ρεβάνς του ανεπανάληπτου τελικού του '71, αύριο, στο Στάδιο «Αρένα» του Αγιαξ. Η θρυλική ομάδα του Γουέμπλεϊ είναι, ως γνωστόν, επίσημη προσκεκλημένη των «Ιπτάμενων Ολλανδών» στη γιορτή για τα 100 χρόνια από την ίδρυσή τους. Ο αγώνας των παλαιμάχων θ' αρχίσει στις 20.00 (τοπική ώρα), ενώ ο φιλικός Αγιαξ-ΠΑΟ στις 20.45. Στην αποστολή που έφυγε το πρωί για την ολλανδική πρωτεύουσα μετέχουν, εκτός του Δομάζου, οι Οικονομόπουλος, Τομαράς, Βλάχος, Καμάρας, Σούρπης, Γραμμός, Δημητρίου, Γονιός, Δεληγιάννης, Αθανασόπουλος, Αντωνιάδης, Ελευθεράκης, Καψής, Φυλακούρης, Κωνσταντίνου, Τζουνάκος.
 Ο Αγγελος Αναστασιάδης, από την πλευρά του, πήρε 19 ποδοσφαιριστές, ανάμεσα στους οποίους είναι οι της «μαύρης λίστας» Κόλα, Ολιβάρες, Πφλίπσεν, Σίγκουρτσον, Αλεξόπουλος.
