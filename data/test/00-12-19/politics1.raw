 Βαβυλωνία πραγματική θυμίζει η λεγόμενη κεντροδεξιά και κυρίως ο βασικός κορμός της, η Νέα Δημοκρατία. Tο κόμμα Αβραμόπουλου προκαλεί σοβαρούς τριγμούς
 Στελέχη της Ν.Δ. αποχωρούν προς το νέο κόμμα, άλλα στελέχη καταφέρονται κατά του Μ. Εβερτ για όσα είπε για το δήμαρχο, κάποια τρίτα ζητούν να συζητηθεί το θέμα σε έκτακτη συνεδρίαση των οργάνων ενώ ο Κώστας Καραμανλής το έριξε στο...τσίπουρο για να ξεχάσει! 
 Μέσα στο σκηνικό αυτό ο Δ. Αβραμόπουλος τρίβει τα χέρια του από ικανοποίηση, σχεδιάζει τα επόμενα βήματά του και προειδοποιεί μάλιστα πως «όποιος τον πλήξει προσωπικά ή ηθικά», θα αποκλειστεί από οποιαδήποτε συνεργασία μαζί του! 
 Οταν ο Κώστας Καραμανλής χθες βράδυ διάβασε τη συνέντευξη Εβερτ στην «Ε», ένιωσε αρκετά ενοχλημένος. Η φράση του προκατόχου του «μακάρι να πάει καλά ο δήμαρχος, αν είναι για το καλό του τόπου», προκάλεσε δυσφορία και στον ίδιο και σε μία σειρά από άλλα στελέχη της Ν.Δ., τα οποία συνέδεαν μάλιστα τις δηλώσεις αυτές του κ. Εβερτ με το γεγονός ότι οι περισσότεροι από τους δημοτικούς συμβούλους που στηρίζουν το δήμαρχο, φέρονται ως πολιτικοί φίλοι του πρώην προέδρου της Ν.Δ.
 Η ενόχληση δεν εκφράστηκε δημόσια, αλλά από κάποιους συνεργάτες του κ. Καραμανλή, που έλεγαν πως την επίσημη θέση της Ν.Δ. την εκφράζει ο πρόεδρος και ο εκπρόσωπός της και κανείς άλλος.
 Ο Μ.Εβερτ έκανε ανάλογες δηλώσεις σε ραδιοφωνικούς σταθμούς και μέσα σ' αυτές χαρακτήρισε «αστεία πράγματα» το κόμμα των Φιλελευθέρων του Στ. Μάνου («Φλας»), για να εισπράξει την απάντηση του τελευταίου, ο οποίος είπε ειρωνικά
πως «όταν μιλάμε για συνεργασίες, καλό είναι να υπάρχουν σοβαροί ανθρωποι, όπως ο κ. Εβερτ και αστείοι, όπως οι Φιλελεύθεροι».
 Την ίδια στιγμή που συνέβαιναν αυτά, η ηγεσία της Ρηγίλλης πληροφορούνταν πως η δημοτική σύμβουλος Ευαγγελία Βελέντζα παραιτούνταν από την Κ.Ε. της Ν.Δ., για να οδεύσει στο κόμμα Αβραμόπουλου, ο συνάδελφός της Γ. Βαρδαλάκης θα πάρει
τον ίδιο δρόμο σύντομα, η Μάρω Κοντού, επίσης δημοτική σύμβουλος, δήλωνε ότι στηρίζει τον Δ. Αβραμόπουλο και γενικά ότι ο κύκλος αποχωρήσεων μόλις άνοιξε.
 Τα δεδομένα αυτά οδήγησαν την Ντόρα Μπακογιάννη να προτείνει (στη συνεδρίαση των τομεαρχών) έκτακτη συνεδρίαση το Σάββατο της Kεντρικής Eπιτροπής και της Kοινοβουλευτικής Ομάδας του κόμματος, προκειμένου να συζητηθεί το θέμα και να χαραχτεί η πολιτική που πρέπει να ακολουθηθεί.
 Ο Κώστας Καραμανλής όμως, αν και παραδέχτηκε πως όντως υπάρχει θέμα αντιμετώπισης του κόμματος Αβραμόπουλου, επισήμανε πως μια τέτοιου χαρακτήρα συνεδρίαση θα πρόδιδε πανικό και αναστάτωση. Και προτίμησε να περάσει το χθεσινό μεσημέρι του στο προσωπικό του γραφείο στην οδό Πλουτάρχου, καλώντας πολιτικούς και οικογενειακούς φίλους για ένα τσίπουρο. Στην πρόσκληση ανταποκρίθηκαν ο Αχ. Καραμανλής, ο Γ. Κεφαλογιάννης, ο Μ. Εβερτ και ο Μ. Λιάπης, αλλά οι πληροφορίες αναφέρουν πως αποφεύχθηκαν οι πολιτικές συζητήσεις.
 Εν τω μεταξύ, η Ντόρα Μπακογιάννη με δήλωσή της είπε πως πιστεύει σε μια μεγάλη, ενιαία και ισχυρή κεντροδεξιά, γι' αυτήν μαχόταν και γι' αυτήν θα συνεχίσει να μάχεται.
 Πάντως, οι βουλευτές της Ν.Δ. είναι φανερό πως διακατέχονται από αγωνία, αλλά και προβληματισμό για το «συγγενές» κόμμα Αβραμόπουλου. Ανάμεσα σ' αυτούς, ο Πέτρος Τατούλης, ο οποίος δήλωσε (στον Αλφα) πως «το νέο κόμμα ασφαλώς και απειλεί τη Ν.Δ. Aυτό δεν πρέπει να κρύβεται» και πρόσθεσε ότι η ευθύνη βρίσκεται σε όλους αυτούς που στη Ν.Δ. δεν μπορούν να σκεφτούν και να δουν σοβαρά τα πραγματικά προβλήματα που υπάρχουν στο πολιτικό σκηνικό. «Υπάρχει αδυναμία και η αδυναμία οφείλεται κατά κανόνα στις κακές επιλογές που έχει κάνει ο κ. πρόεδρος. Είναι προσωπικές επιλογές δικές του και αυτές είναι που επιτείνουν το πρόβλημα», πρόσθεσε.
 Σε εντελώς διαφορετικό μήκος κύματος ο Γιάννης Κεφαλογιάννης χαρακτήρισε το δήμαρχο «ενεργούμενο των δυνάμεων του παρασκηνίου».
 Ο ίδιος ο δήμαρχος δεν έχει φυσικά κανένα λόγο να δυσαρεστείται απ' όλα αυτά. Τουναντίον. Ικανοποιημένος από το γεγονός ότι έχει προκαλέσει αναστάτωση με την κίνησή του, σχεδιάζει τα επόμενα βήματά του. Ετσι, χθες συνεργάτες του έλεγαν πως το κόμμα Αβραμόπουλου δεν προτίθεται να κατεβάσει συνδυασμούς στις δημοτικές εκλογές ούτε να δώσει χρίσμα σε υποψήφιους δημάρχους, «καθ' ότι θεωρεί ότι η Tοπική Aυτοδιοίκηση πρέπει να είναι ακομμάτιστη και ανεξάρτητη. Ακόμη, έλεγαν πως το κόμμα Αβραμόπουλου μετά τις εκλογές θα στηρίξει τους δημάρχους που θα εκλεγούν ως ανεξάρτητοι, ενώ αναφερόμενοι στα ενδεχόμενα συνεργασίας με άλλα κόμματα ή πολιτικούς, έλεγαν πως ο Δ. Αβραμόπουλος δεν πρόκειται να συνεργαστεί με κόμματα ή πρόσωπα που θα επιχειρήσουν να τον πλήξουν ηθικά ή προσωπικά.
 Οσον αφορά το θέμα παραίτησης του Δ. Αβραμόπουλου από τη δημαρχία, συνεργάτες του υπενθύμιζαν την περίπτωση του Αντ. Τρίτση, τον οποίο είχε στηρίξει η Ν.Δ. για τη δημαρχία, αν και ήταν αρχηγός κόμματος (του Ελληνικού Ριζοσπαστικού Κινήματος).
 Εν τω μεταξύ, με δηλώσεις του ο πανεπιστημιακός Κ. Ζουράρις, που στις περασμένες εκλογές ήταν υποψήφιος με το ΚΚΕ, δήλωσε χθες πως θα συμμετείχε στο
κόμμα Αβραμόπουλου υπό τη μορφή ενός μετώπου που θα σπάσει το δικομματισμό, ενώ ο πρόεδρος του Τεχνικού Επιμελητηρίου, Κ. Λιάσκας, δήλωσε ότι βλέπει θετικά τη δημιουργία ενός νέου κόμματος.
