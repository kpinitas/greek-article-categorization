Στην κεντρική αγορά του Ρέντη ρίχνει πλεόν το βάρος του το υπουργείο Ανάπτυξης,
για να τιθασεύσει τις τιμές στα αρνιά και τα κατσίκια, καθώς διαπιστώνει τιμές
χονδρικής υψηλότερες από αυτές που δικαιολογεί η συγκυρία.
 Μέχρι στιγμής αρνιά, κατσίκια και γαλοπούλες στη Βαρβάκειο διατηρούν τα επίπεδα τιμών της περασμένης εβδομάδας, δηλαδή 2.800, 3.000 και 2.600 το κιλό.
Ωστόσο, οι μεγάλες ανατιμήσεις στις τιμές χονδρικής που παρατηρήθηκαν χθες τα ξημερώματα, ανησυχούν έντονα το υπουργείο Ανάπτυξης και το οικονομικό επιτελείο της κυβέρνησης, καθώς τις επόμενες μέρες αναπόφευκτα θα μεταφερθούν στις τιμές λιανικής.
 Οσο για τις επιπτώσεις στον πληθωρισμό, αυτές θα ήταν πολύ μεγαλύτερες, αν ο ήπιος χειμώνας δεν ευνοούσε την παραγωγή οπωροκηπευτικών, οι τιμές των οποίων είναι χαμηλότερες από πέρσι.
 Για την αντιμετώπιση της κατάστασης κλιμάκιο του ΣΔΟΕ έχει εγκατασταθεί από τα
ξημερώματα στην αγορά του Ρέντη και πραγματοποιεί φορολογικούς ελέγχους στους χονδρεμπόρους, ενώ στις εννέα και τριάντα το πρωί οι υφυπουργοί Ανάπτυξης και Οικονομικών, Μιλένα Αποστολάκη και Απόστολος Φωτιάδης, συναντώνται στο υπουργείο Οικονομικών με τους εμπόρους κρέατος.
 Σύμφωνα με το επίσημο δελτίο του Οργανισμού της Κεντρικής Αγοράς, οι τιμές χονδρικής στα αρνιά γάλακτος πέταξαν χθες στις 2.500 το κιλό και στα κατσίκια γάλακτος στις 2.800. Οσο για την εγχώρια γαλοπούλα και αυτή ξεπέρασε κάθε όριο, καθώς χθες είχε τιμή χονδρικής 1.900-2.200 δραχμές το κιλό.
 Την κατάσταση εξισορροπούν κάπως τα αμνοερίφια που έχουν εισαχθεί από τη Βουλγαρία και τα οποία πωλούνταν χθες στου Ρέντη προς 1.400-1.900 δραχμές το κιλό. Ωστόσο, οι ποσότητες των κρεάτων από Βουλγαρία, Ισπανία και Αγγλία είναι
σχετικά περιορισμένες. Συγκεκριμένα, χθες πουλήθηκαν στου Ρέντη 12, 1 τόνοι εγχώριων αρνιών, 2, 5 τόνοι κατσικιών και μόνο 3, 5 τόνοι βουλγάρικων και 1.500 κιλά ισπανικών και αγγλικών αρνιών.
 Η υφυπουργός Ανάπτυξης, Μιλένα Αποστολάκη, που ρωτήθηκε σχετικά από την «Ε», δήλωσε ότι τόσο η ίδια όσο και τα κρατικά όργανα που εμπλέκονται στον έλεγχο της αγοράς βρίσκονται σε συνεχή επιφυλακή. H ίδια εξέφρασε την ικανοποίησή της
για την απόφαση των κρεοπωλών της Βαρβακείου να κάνουν έκπτωση 20% στους δικαιούχους του επιδόματος για το πετρέλαιο θέρμανσης, ενώ υπογράμμισε ότι ευτυχώς την τακτική των χονδρεμπόρων δεν ακολουθούν οι αλυσίδες των σουπερμαρκετ από το σύνδεσμο των οποίων έχει διαβεβαιώσεις ότι θα πιέσουν προς
 Τέλος, η ίδια χαρακτήρισε ευνοϊκή συγκυρία το γεγονός ότι η συνεχιζόμενη καλοκαιρία επιδρά ευνοϊκά στην παραγωγή οπωρολαχανικών, οι τιμές των οποίων είναι χαμηλότερες κατά 20%-30% σε σχέση με πέρσι.
