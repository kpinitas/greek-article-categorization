Για τον Νάβας η ποινή των 14 ημερών δεν τους πείραξε και πολύ στην ΑΕΚ. Δημοσίως δεν το λένε, αλλά το βέβαιο είναι ότι για τον Αργεντινό περίμεναν ακόμη πιο μεγάλη ποινή, μετά την άσεμνη χειρονομία που έκανε τη στιγμή της αποβολής του στο ντέρμπι με τον Ολυμπιακό.
 Εκείνο που τους πόνεσε πιο πολύ στην ΑΕΚ είναι ο εβδομαδιαίος αποκλεισμός του Τσάρτα. Ουσιαστικά τιμωρήθηκε με μία αγωνιστική για μια ιδιωτική συνομιλία μετά το ντέρμπι. Ανοιξε διάλογο με τον κόσμο, τα έβαλε με τη διαιτησία, με την ΕΠΑΕ και την ΕΠΟ, ο διάλογος δημοσιοποιήθηκε και η Αθλητική Δικαιοσύνη έκρινε ότι πρέπει να τιμωρηθεί.
 Τι περιμένουν τώρα στην ΑΕΚ; Να πέσει τουλάχιστον η ποινή του Τσάρτα.
 Απ' ό,τι λένε, μάλιστα, οι νομικοί κύκλοι, για πρώτη φορά επιβάλλεται σε ποδοσφαιριστή ποινή μονοψήφιου αριθμού ημερών.
 Ο Παθιακάκης περιμένει την απόφαση για να δει ποια ενδεκάδα θα παρατάξει. Αν δεν αλλάξει κάτι στην απόφαση της έφεσης, θα πρέπει να διαφοροποιήσει το σχήμα στο κέντρο. Δίπλα στους Ζήκο, Ζαγοράκη, Πετκόφ, θα διεκδικήσουν θέση οι Μαλαδένης - Κάλβο. Χωρίς να αποκλείεται η περίπτωση να ανατεθεί ο ρόλος του αριστερού χαφ στον Ρουίς και να παίξει ο Κωνσταντινίδης στην επίθεση δίπλα στον Νικολαΐδη.
 Να σημειωθεί ότι παρά την απαγόρευση μετακίνησης των οπαδών στα εκτός έδρας παιχνίδια, περίπου 1.000 ΑΕΚτζήδες ετοιμάζονται να εκδράμουν (με κάθε μέσον) την Κυριακή στην Καλαμάτα. Προφανώς θα προμηθευτούν από τα ταμεία του σταδίου τα εισιτήρια.
 Πιο εύκολα μπορούν να πάνε στη Γερμανία, απ' ό,τι στην Καλαμάτα! Ο Πέτρος Στάθης εξασφάλισε 1.000 εισιτήρια επιπλέον από τη Λεβερκούζεν. Ετσι, η ΑΕΚ θα πάρει συνολικά 2.500 κομμάτια των 15 και 35 μάρκων (2.600 και 6.100 δρχ.).
