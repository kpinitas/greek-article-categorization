 Μέσα σ' ένα κλίμα έντονης αμοιβαίας καχυποψίας, τα μέλη της κτηνιατρικής επιτροπής της E.E. που συνεδρίασαν χθες έκτακτα για το καυτό θέμα των τρελών αγελάδων, δεν συμφώνησαν επί της πρότασης της Ευρωπαϊκής Επιτροπής να πραγματοποιείται υποχρεωτική εξέταση σε ΟΛA τα βοοειδή από την 1η Ιανουαρίου 2001. Και το θέμα παραπέμφθηκε στο Συμβούλιο Υπουργών Γεωργίας των 15, που θα συνέλθει την ερχόμενη Δευτέρα στη βελγική πρωτεύουσα.
 Εκπρόσωπος της Κομισιόν ανακοίνωσε μετά την πολύωρη συζήτηση της κτηνιατρικής επιτροπής ότι δεν ελήφθη καμία απόφαση και απλώς τα μέλη της τελευταίας τάχθηκαν υπέρ της επέκτασης της εξέτασης από τον ερχόμενο Ιανουάριο σε ΟΛA τα βοοειδή που εντάσσονται στην ομάδα κινδύνου (άρρωστα ή με νευρολογικά συμπτώματα). Το πρόγραμμα για την εξέταση των «υπόπτων» βοοειδών, επί του οποίου είχαν συμφωνήσει τα κράτη - μέλη, αφορούσε αρχικά ένα δείγμα 170.000 ζώων. Τώρα, όπως διευκρίνισε ο εκπρόσωπος της Επιτροπής, αυξάνεται ο αριθμός σε 400.000 ζώα.
 Οι εκπρόσωποι, λοιπόν, των 15 περιορίστηκαν σε μία θετική γνωμοδότηση για την αύξηση του αριθμού των βοοειδών που εντάσσονται στην ομάδα κινδύνου και θα πρέπει να υποβάλλονται σε τεστ μετά τη θανάτωσή τους. Κάθε τεστ θα κοστίζει 10.000 περίπου δραχμές.
 Η Ευρωπαϊκή Επιτροπή, όμως, έχει προτείνει την επέκταση της εξέτασης υποχρεωτικά σε ΟΛΑ ανεξαιρέτως τα βοοειδή και όχι μόνο στα «ύποπτα» που εντάσσονται στην ομάδα κινδύνου. Σχετικά με την πρόταση αυτή, έγινε συζήτηση, καταγράφησαν οι απόψεις των κρατών-μελών, αλλά δεν ελήφθη απόφαση, λόγω των επιφυλάξεων ορισμένων χωρών. Επιφυλάξεις που αφορούσαν την εφαρμογή στην πράξη 
του προγράμματος που προτείνει η Επιτροπή, καθώς και τον καθορισμό της ηλικίας 
των ζώων, από την οποία θα πρέπει να υποβάλλονται υποχρεωτικά σε τεστ.
 Ετσι, η νέα πρόταση της Επιτροπής παραπέμφθηκε στο Συμβούλιο Υπουργών της ερχόμενης Δευτέρας.
 Η κτηνιατρική επιτροπή συζήτησε επίσης το εμπάργκο που έχει αποφασίσει η Ισπανία στις γαλλικές εξαγωγές βοοειδών και τα μέτρα που πήρε η γαλλική κυβέρνηση για να καθησυχάσει τους καταναλωτές. Και τα δύο αυτά θέματα θα συζητηθούν σε βάθος από τους υπουργούς Γεωργίας. Στο μεταξύ, η υπουργός Γεωργίας της Δανίας τάχθηκε υπέρ της γενίκευσης της απαγόρευσης των κρεαταλεύρων για τη διατροφή των ζώων σε όλα τα κράτη - μέλη, μέτρο που αποφάσισε μονομερώς η Γαλλία. Από την άλλη πλευρά, η κυβέρνηση και οι κτηνοτρόφοι του Βελγίου δεν κρύβουν την ανησυχία τους ότι η Γαλλία θα προχωρήσει στην απαγόρευση εισαγωγής κρεάτων από χώρες στις οποίες επιτρέπεται 
η χρήση των κρεαταλεύρων για τη διατροφή των ζώων, ιδίως χοίρων και πουλερικών, όπως το Βέλγιο. Γενικά οι τρελές αγελάδες έχουν δημιουργήσει ένα έντονο κλίμα καχυποψίας μεταξύ των εταίρων στην E.E....
