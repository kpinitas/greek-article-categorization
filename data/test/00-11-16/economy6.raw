-Aρκετά και ενδιαφέροντα ήταν τα όσα ειπώθηκαν στο πρώτο ετήσιο Συνέδριο για την Ελληνική Κοινωνία της Πληροφορίας, το οποίο διεξήχθη χθες σε κεντρικό ξενοδοχείο της Αθήνας. Συμμετείχαν πολλοί εκπρόσωποι και φορείς της ελληνικής αγοράς της Πληροφορικής και των τηλεπικοινωνιών, τόσο από τον ιδιωτικό όσο και το δημόσιο τομέα, συμπεριλαμβανομένης της υφυπουργού Ανάπτυξης κ. Μιλένας Αποστολάκη, αλλά και του συμβούλου του πρωθυπουργού για τα θέματα Κοινωνίας της Πληροφορίας, κ. Γεωργίου Παπακωνσταντίνου.
Τα ζητήματα που εξετάστηκαν αφορούσαν τρεις τομείς: τον τηλεπικοινωνιακό (εν όψει της επικείμενης απελευθέρωσης της συγκεκριμένης αγοράς το 2001), αυτόν του ηλεκτρονικού εμπορίου, καθώς και τον τομέα του Γ  Κοινοτικού Πλαισίου Στήριξης και των έργων Πληροφορικής που υπάγονται σε αυτό. Αναφέρθηκαν θέματα όπως η μετάβαση του παραδοσιακού μοντέλου λειτουργίας των ελληνικών επιχειρήσεων στο Δίκτυο, η ασφάλεια των ηλεκτρονικών συναλλαγών και οι τρόποι με τους οποίους αυτή θα πρέπει να επιτευχθεί, αλλά και οι υπηρεσίες διαχείρισης τραπεζικών λογαριασμών μέσω Internet ή κινητού τηλεφώνου. Αναλύθηκε η μέχρι τώρα πορεία του ελληνικού Internet και οι προοπτικές ανάπτυξής του εμπορικά, η χρήση του Δικτύου στους τομείς της φωνητικής τηλεφωνίας και της διανομής περιεχομένου, καθώς και η αγορά της κινητής τηλεφωνίας. 
Ιδιαίτερο ενδιαφέρον παρουσίασαν τα όσα αναφέρθηκαν στο χώρο του ηλεκτρονικού εμπορίου και της διενέργειας των διαγωνισμών για τις δημόσιες προμήθειες μέσω Internet. Σημαντική βαρύτητα έχει δοθεί στη δημιουργία του θεσμικού πλαισίου, που θα διασφαλίζει και νομικά τις διαδικασίες των ηλεκτρονικών συναλλαγών, καθώς το σχετικό προεδρικό διάταγμα έχει ολοκληρωθεί και αναμένεται να εκδοθεί σε μερικές ημέρες. Οσον αφορά το Εθνικό Σύστημα Ηλεκτρονικών Δημόσιων Προμηθειών, η μελέτη του θα διενεργηθεί από τεχνικό σύμβουλο ύστερα από διαγωνισμό και αναμένεται να τεθεί σε πλήρη λειτουργία στα τέλη του 2002. 
Στην ανάλυση των θεμάτων που αφορούν το Γ  Κοινοτικό Πλαίσιο Στήριξης και τα κονδύλια που πρόκειται να επενδυθούν στους τομείς της Κοινωνίας της Πληροφορίας, όλοι οι ομιλούντες υποστήριξαν την έννοια της «Ηλεκτρονικής κυβέρνησης», με την έννοια του κρατικού μηχανισμού, που χρησιμοποιεί την τεχνολογία για περισσότερη αποτελεσματικότητα στη λειτουργία του και αμεσότερη επικοινωνία με τον πολίτη. Τα χρονοδιαγράμματα πάντως όλων σχεδόν των πρωτοβουλιών που αναφέρθηκαν υπερβαίνουν τα δύο ή και τρία χρόνια πρακτικά, περιορίζοντας την άμεση σημασία τους στο καθαρά θεωρητικό επίπεδο των αγαθών προθέσεων...
