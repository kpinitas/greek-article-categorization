 Οι λόγοι της παραίτησής της είναι «αυστηρώς προσωπικοί», όχι, δεν επιστρέφει στο Χάρβαρντ όπου ήταν καθηγήτρια πριν να την καλέσει ο πρωθυπουργός για να την τοποθετήσει στη λίστα των βουλευτών Επικρατείας και να την ορίσει υφυπουργό Εξωτερικών, όχι δεν είχε εκφράσει δυσαρέσκεια για παραγκωνισμό της από την ηγεσία του υπουργείου Εξωτερικών.
 Σ' αυτά τα τρία σημεία επικεντρώθηκε η δήλωση που έκανε στα ΜΜΕ, χθες το απόγευμα, η μέχρι χθες υφυπουργός Εξωτερικών Αγγελική Λαΐου, τη θέση της οποίας αναλαμβάνει ο προκάτοχός της Γρηγόρης Νιώτης. 
 Σε ανάλογο ύφος ήταν και η επιστολή παραίτησης, την οποία υπέβαλε στον πρωθυπουργό χθες το πρωί στις 10.30: 
 «Αξιότιμε κύριε πρόεδρε, με λύπη μου σας παρακαλώ να κάνετε δεκτή την παραίτησή μου από τη θέση της υφυπουργού Εξωτερικών για προσωπικούς λόγους. Παρακαλώ, κύριε πρόεδρε, δεχθείτε τις θερμές μου ευχαριστίες για την εμπιστοσύνη που μου δείξατε τιμώντας με με το αξίωμα αυτό. Σας ευχαριστώ που μου δώσατε την ευκαιρία να υπηρετήσω ως μέλος της κυβέρνησης, η οποία επιτελεί 
πολύ σημαντικό έργο σε όλους τους τομείς της εξωτερικής πολιτικής, έργο το οποίο και εγώ θα συνεχίσω να βοηθώ με όλους τους τρόπους από τη θέση μου στο Κοινοβούλιο».
 Καθώς τόσο ο Γιώργος Παπανδρέου όσο και ο πρωθυπουργός γνώριζαν την πρόθεσή της να παραιτηθεί, ο Κώστας Σημίτης της επέδωσε τη δική του επιστολή με την οποία αποδεχόταν την παραίτησή της: 
 «Αγαπητή Αγγελική, λυπάμαι που προσωπικοί λόγοι σε αναγκάζουν να παραιτηθείς. Σ' ευχαριστώ για τη συμβολή σου στο κυβερνητικό έργο, την προσπάθεια να εξεταστούν ιδίως τα θέματα της πολιτιστικής πολιτικής με καινούργιο τρόπο, τη συστηματική δουλειά στον τομέα του Απόδημου Ελληνισμού. Θα συνεχίσω με χαρά στο πλαίσιο της Κοινοβουλευτικής Ομάδας τη συνεργασία μας, για να υπάρχει έτσι 
 Ασφαλείς πηγές αναφέρουν ότι κ. Λαΐου όντως είχε δυσαρεστηθεί για τις συνεχώς συρρικνούμενες αρμοδιότητες, λόγω των πρωτοβουλιών που έπαιρνε ο υπουργός Εξωτερικών χωρίς καν να την ενημερώνει προηγουμένως. Το ποτήρι φαίνεται να ξεχείλισε ύστερα από την πρόσφατη περιοδεία του υπουργού Εξωτερικών στις ΗΠΑ, όπου οι περισσότεροι σταθμοί αφορούσαν σημαντικά κέντρα της ομογένειας. 
 Δεν την προσκάλεσε να τον συνοδεύσει, παρά το γεγονός ότι στη δική της αρμοδιότητα ήταν ο απόδημος ελληνισμός. 
 Από την άλλη, ήταν εμφανές ότι η καθηγήτρια του Χάρβαρντ δεν ένιωθε και τόσο άνετα στην πολιτική. Παρά το γεγονός ότι ο κύριος τομέας των αρμοδιοτήτων της ήταν ο απόδημος ελληνισμός, είχε περιοριστεί στις απαραιτήτως αναγκαίες επαφές 
μ' εκπροσώπους του. Τους έξι μήνες που ήταν υφυπουργός δεν έγινε αντιληπτή κάποια σαφής στρατηγική για την προσέλκυση των επιφανών ομογενών που σήμερα δεν συμμετέχουν στα όργανα του ΣΑΕ ούτε πήρε σάρκα και οστά η περίφημη «πολιτισμική εξωτερική πολιτική» την οποία θ' ασκούσε η κ. Λαΐου μ' επιθυμία και του Γιώργου Παπανδρέου.
 Οσο για την περίπτωση του Γρηγόρη Νιώτη, ίσχυσε αυτό που λέμε «ο παλιός είναι αλλιώς». Γνωρίζει πολύ καλά τους τομείς του υφυπουργείου και επιπλέον οι προσωπικές πολιτικές επαφές που έχει στις Ηνωμένες Πολιτείες θα αποδειχθούν χρήσιμες είτε εκλεγεί ο Mπους είτε ο Γκορ.
