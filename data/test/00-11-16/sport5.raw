Οι Νέμετ και Νέμετ, ο Σίλαρντ Νέμετ με το συρτό σουτ στο 18  τετ-α-τετ με τον Ελευθερόπουλο κι ο Πέτερ Νέμετ με την ξερή κεφαλιά στο 73  απέναντι από τον Κατεργιαννάκη, εκτέλεσαν την αποκαρδιωτική Εθνική στο φιλικό χθες βράδυ στη Ρόδο (6.000 θεατές). Η Σλοβακία, με τούτο το καθαρό 2-0, πιστοποίησε στην πράξη την υπεροχή της, αποτυπωμένη και στο πρόσφατο ranking της FIFA (νούμερο 27 στην παγκόσμια κατάταξη εκείνοι, νούμερο 42 εμείς). Επιπλέον, οι νικητές επιβεβαίωσαν την έως τώρα καλή παρουσία τους στα προκριματικά του Μουντιάλ 2002: Τρεις αγώνες, επτά πόντοι, κανένα γκολ στο παθητικό.
 Νωθρή στην ανάπτυξη, δίχως σκέψη στο παιγνίδι, αδύναμη να εκμεταλλευτεί φάουλ και κόρνερ, η ελληνική ομάδα καταναλώθηκε στα ρηχά. Οι Σλοβάκοι, που πίσω υπερείχαν σε όγκο και ύψος κι έβγαιναν συνήθως πρώτοι στην μπάλα ενώ μπροστά φαίνονταν πιο ταχείς από τους δικούς μας, ελάχιστα δυσκολεύτηκαν. Περίπατο έκαναν, στην πραγματικότητα, στο α  μέρος. Οταν στο β , με τον ενθουσιασμό του Χούτου και τον οίστρο του Καραγκούνη, ένιωσαν να πρεσάρονται, πάλι έβρισκαν τρόπους ν' απορροφούν την πίεση. Ωσπου τέλειωσαν το ματς με την αντεπίθεση στο δεύτερο γκολ. 
 Ο Νορβηγός ρέφερι Ρούνε Πέντερσεν παρατήρησε με κίτρινη κάρτα τους Γκούμα, Ούιλακι, Πίντε.
 Νωρίτερα, στο επισήμως εγκαινιασθέν γήπεδο του Απόλλωνα Καλυθιών, ο Γιώργος Θεοδωρίδης του Αρη έβαλε με το αριστερό πόδι από σαράντα μέτρα τη λόμπα-γκολ της χρονιάς (1-0 στο 24 ) κι άνοιξε το δρόμο στη νίκη της ανομοιογενούς Εθνικής Ελπίδων επί της Σλοβακίας. Το τελικό 2-1 διαμορφώθηκε στα τελευταία λεπτά. Με την, σχεδόν εξ επαφής, κεφαλιά του Καζατζή (2-0 στο 89 ). Και με το κοντινό σουτ, για το τέρμα της τιμής των ηττηθέντων, του Κέμπαλα στο δεύτερο λεπτό των καθυστερήσεων.
 Το αντιπροσωπευτικό συγκρότημα, σ' αυτό το φιλικό δίχως τους ξενιτεμένους και με αρκετά νέα πρόσωπα στην ενδεκάδα, κινδύνεψε στην αρχή (δοκάρι Οραβετς στο 21 ) να βρεθεί πίσω στο σκορ, όμως οι μικροί «πήραν τα πάνω τους» με το πρώτο γκολ και, παρά τις πολλές αλλαγές στο β  μέρος, κράτησαν τη νίκη. Ο Ανδρέας Μιχαλόπουλος ξεκίνησε με τους Κοτσόλη, Σεϊταρίδη, Λουμπούτη, Κυριαζή, Μπερνεάνου, Διαμαντή, Πέτρου, Θεοδωρίδης, Καζατζή, Αγρίτη, Σφακιανάκη. Χρησιμοποιήθηκαν και οι Πίτσος, Αναστασόπουλος, Βάλλας, Μανουσάκης, Ιορδανίδης, Νάστος, Πρίττας, Λεπτοκαρύδης. 
 Το μεσημέρι εξάλλου, στη Νέα Ηράκλεια Σερρών, η Εθνική Νέων νίκησε και την Εσθονία 1-0 με γκολ του Καπάνταη (του Αρη) στο 70 . Ιδιο σκορ, με τον ίδιο σκόρερ και στο... ίδιο λεπτό, όπως και στον αγώνα της Δευτέρας με τη Ρουμανία. Η ελληνική ομάδα τώρα, ανεξαρτήτως αποτελέσματος στο παιχνίδι με το Λουξεμβούργο αύριο, προχωρεί στην επόμενη φάση. Θα διεκδικήσει σε μπαράζ την πρόκριση στον τελικό γύρο του Ευρωπαϊκού Πρωταθλήματος.
