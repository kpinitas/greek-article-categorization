 Εντολή κατάπαυσης του πυρός έδωσε ο Παλαιστίνιος ηγέτης Γιάσερ Αραφάτ, αλλά ο επικεφαλής του πολιτικού τμήματος της ΟΑΠ Φαρούκ Καντούμι δήλωσε ότι οι Παλαιστίνιοι θέλουν πόλεμο φθοράς εναντίον του Ισραήλ, ωστόσο χθες 8 συμπατριώτες του έπεσαν από ισραηλινά πυρά.
 Χθες, η επέτειος των 12 ετών από τη συμβολική ανακήρυξη ανεξάρτητου κράτους στιγματίστηκε από το μεγαλύτερο αριθμό νεκρών σε μία ημέρα. Παρ' όλα αυτά, ο Γιάσερ Αραφάτ «διέταξε τους άγνωστους ακροβολιστές να μην πυροβολούν από τις ζώνες Α, από κατοικημένες ζώνες και από πολιτικά κτίρια σε όλα τα παλαιστινιακά εδάφη» εναντίον ισραηλινών στόχων. Η απόφαση ελήφθη από το Ανώτατο Παλαιστινιακό Συμβούλιο για θέματα ασφάλειας, στο οποίο προεδρεύει ο Αραφάτ και το οποίο είναι αρμόδιο για θέματα ασφάλειας. Τις δηλώσεις έκανε στο 
Γαλλικό Πρακτορείο ανώτατος Παλαιστίνιος αξιωματούχος που ζήτησε ανωνυμία. Οι ζώνες Α είναι περιοχές στη Δυτική Οχθη και στη Λωρίδα της Γάζας που ελέγχει εξ 
ολοκλήρου η Παλαιστινιακή Αρχή. H αναφορά σε «άγνωστους ακροβολιστές» έγινε γιατί οι παλαιστινιακές αρχές ισχυρίζονται ότι δεν ελέγχουν τους ένοπλους πολίτες, οι οποίοι πυροβολούν με δική τους πρωτοβουλία.
 Ο Αραφάτ πάντως δήλωσε με την ευκαιρία τής επετείου ότι είναι «πολύ κοντά» η ανακήρυξη παλαιστινιακού κράτους. Οι ΗΠΑ χαρακτήρισαν θετική την εντολή του Αραφάτ. Ζήτησαν όμως συγκεκριμένα βήματα προς τη συμφιλίωση και από τις δύο πλευρές. Ο πρόεδρος Κλίντον δεν δίστασε να ομολογήσει την απογοήτευσή του για την αποτυχία του να φέρει την ειρήνη στην περιοχή, πριν τελειώσει η θητεία του.
 Αντίθετα από την εντολή Αραφάτ, ο Φαρούκ Καντούμι δήλωσε από το Ντουμπάι ότι «αυτό που θέλουμε είναι η συνέχιση του πολέμου φθοράς» εναντίον του Ισραήλ. Είπε ότι «ο ένοπλος αγώνας είναι το μόνο μέσο για την αντιμετώπιση της ισραηλινής αλαζονείας... γι' αυτό και η Ιντιφάντα θα συνεχιστεί και θα μεταφερθεί στο εσωτερικό του Ισραήλ».
