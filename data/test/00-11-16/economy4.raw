Στην κατάργηση ή συγχώνευση 29 εφοριών και τη διατήρηση της άσκησης οριστικού (τακτικού) φορολογικού ελέγχου μόνο από 141 εφορίες προβλέπει Προεδρικό Διάταγμα για την αναδιοργάνωση των Δημόσιων Οικονομικών Υπηρεσιών.
 Σύμφωνα με το διάταγμα, οι εφορίες διακρίνονται σε τρεις κατηγορίες: Α' τάξης, 
Α'-Β' και Β' τάξης, εκ των οποίων μόνο οι Α' έχουν τη δυνατότητα άσκησης του οριστικού φορολογικού ελέγχου. Από τις 282 εφορίες που θα απομείνουν πλέον θα υπάρχουν οι 141 «μεγάλες» εφορίες σε όλη τη χώρα, στις οποίες όμως θα υπάγονται και οι 30 ΔΟΥ Α'-Β' τάξης και οι 111 ΔΟΥ Β' τάξης.
 Βάσει του ίδιου Προεδρικού Διατάγματος, οι εφορίες που καταργούνται ή ενοποιούνται με άλλες είναι: 
 * Η ΔΟΥ πλοίων Πειραιά περιέρχεται στη ΦΑΕ Πειραιά.
 * Στους νομούς Καβάλας, Ξάνθης, Κατερίνης και Σερρών οι Α' και Β' ΔΟΥ ενοποιούνται πλέον σε μία.
 * Η Β' Πατρών καταργείται και η αρμοδιότητά της για το τμήμα της πόλης Πατρών περιέρχεται στην Α' ΔΟΥ, ενώ το υπόλοιπο τμήμα πάει στη Γ' ΔΟΥ, που μετονομάζεται σε ΔΟΥ Β' Πατρών.
 * Στη ΔΟΥ Νέας Ιωνίας περιέρχεται η Β' Βόλου, ενώ η Α' Βόλου μετονομάζεται σε ΔΟΥ Βόλου.
 * Καταργείται η Γ' Λάρισας και ανάλογα με την περιοχή οι αρμοδιότητες περνούν στις εφορίες Α' και Β' Λάρισας.
 Σημειώνεται, τέλος, ότι καταργούνται αρκετές μικρές εφορίες, των οποίων η δραστηριότητα περνάει σε μεγαλύτερες γειτονικές ΔΟΥ.
