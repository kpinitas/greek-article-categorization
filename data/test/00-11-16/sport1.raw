 Το ευχάριστο για τον Ολυμπιακό είναι ότι έσωσε την έδρα του και το δυσάρεστο ότι έχασε για φέτος δύο ποδοσφαιριστές του από το κύπελλο UEFA. Η πειραϊκή ΠΑΕ -ουσιαστικά- έπεσε χθες βράδυ στα μαλακά από την πειθαρχική επιτροπή της UEFA, που συνεδρίασε στη Γενεύη και αφορούσε τα έκτροπα που συνέβησαν στον αγώνα Λιόν-Ολυμπιακός. Η UEFA, λοιπόν, τιμώρησε με πρόστιμο 175.000 ελβετικά φράγκα (40 εκατομμύρια δραχμές) την «ερυθρόλευκη» ΠΑΕ, με 4 αγωνιστικές τον Παρασκευά Αντζα και με 10 μήνες αποκλεισμό (14-9-2001) από κάθε ευρωπαϊκό αγώνα τον Μοεντίν Ζε Ελίας. 
 Ο Βραζιλιάνος, δηλαδή, θα είναι στη διάθεση του Ολυμπιακού για τις αγωνιστικές υποχρεώσεις στην Ευρώπη την περίοδο 2001-2002 και υπό προϋποθέσεις ίσως επιστρέψει πιο νωρίς από τον Αντζα. Στον Ολυμπιακό δέχτηκαν χθες βράδυ την ποινή χωρίς να ειπωθεί το παραμικρό και στη διοίκηση ήταν ικανοποιημένοι από το γεγονός ότι δεν τιμωρήθηκε ο Ολυμπιακός με αποκλεισμό της έδρας του. Οπως, επίσης, απ' το ότι δεν επιβλήθηκε τιμωρία στους Ελευθερόπουλο, Μαντζουράκη.
 «Είσαι ο προπονητής και εσύ αποφασίζεις στην ομάδα. Εχω καταλάβει το λάθος μου, ζητάω συγγνώμη και πρέπει να ξέρεις ότι βάζω την ομάδα πάνω από τον εαυτό μου». Αυτά ήταν τα λόγια της...απολογίας του Τζιοβάνι Σίλβα ντε Ολιβέιρα χθες το απόγευμα στον Γιάννη Μαντζουράκη πριν από την προπόνηση στου Ρέντη. Ο Βραζιλιάνος μεσοεπιθετικός στην ιδιαίτερη συνομιλία που είχε με τον 52χρονο τεχνικό (παρουσία του Λουτσιάνο), πήρε πρώτος το λόγο και έδειξε διαφορετική συμπεριφορά απ' ό,τι το τελευταίο διάστημα.
 Ο Μαντζουράκης δέχθηκε τη συγγνώμη του Τζιοβάνι και είπε: «Δεν έχω κανένα πρόβλημα μαζί σου. Είσαι μεγάλος ποδοσφαιριστής και πρέπει να ξέρεις ότι αποτελείς παράδειγμα για όλους τους υπόλοιπους. Σε θέλω μεγάλο όχι μόνο στο γήπεδο, αλλά και έξω από αυτό». Οι δύο άνδρες έδωσαν τα χέρια, χαμογέλασαν και ο «Ρουμάνος» τεχνικός έδωσε εντολή στο Βραζιλιάνο να προπονηθεί με τους υπόλοιπους «ερυθρολεύκους». Ο Τζιοβάνι, μάλιστα, παρουσιάστηκε ιδιαίτερα κεφάτος και έτοιμος για τις αναμετρήσεις με τη Λίβερπουλ.
 Στο μεταξύ, όπως έγραψε από χθες η «Ε», έρχεται σήμερα το απόγευμα στην Αθήνα ο μάνατζερ των Τζιοβάνι, Λουτσιάνο, Ρομπέρτο Μάρτινς, ο οποίος θα παραμείνει για ένα δεκαήμερο στην Ελλάδα και θα έχει συνάντηση με τον Γιώργο Λούβαρη. Ο Μάρτινς θα κάνει μια συζήτηση με τον Ολυμπιακό για τα συμβόλαια των δύο Βραζιλιάνων (για πρόωρη ανανέωση), ώστε να βολιδοσκοπήσει τις προθέσεις της διοίκησης.
 Οι τραυματισμοί στον Ολυμπιακό δεν έχουν τελειωμό. Μετά τον Πίτερ Οφορίκουε, ο οποίος θα υποβληθεί σήμερα σε αρθροσκόπηση μηνίσκου από τον Χρήστο Δάρα στο «Ερρίκος Ντυνάν» και θα μείνει εκτός γηπέδων για περίπου τρεις εβδομάδες, τραυματίστηκε χθες και ο Γκαμπριέλ Αλβεζ. Κατά τη διάρκεια μιας άσκησης στου Ρέντη γύρισε το δεξί πόδι του Ουρουγουανού σέντερ φορ και η πρώτη διάγνωση ήταν κάκωση μηνίσκου. Ο Αλβεζ θα υποβληθεί σήμερα σε μαγνητική τομογραφία και εκφράζονται φόβοι στον Ολυμπιακό ότι μπορεί να έχει την τύχη του Οφορίκουε. 
 Σε περίπτωση που επαληθευτούν οι φόβοι του γιατρού του Ολυμπιακού, θα περιοριστούν σημαντικά οι επιθετικές λύσεις εν όψει των κρίσιμων αναμετρήσεων με Λίβερπουλ και ΠΑΟΚ και ο Γιάννης Μαντζουράκης θα αναγκαστεί να επιστρατεύσει τους Τζιοβάνι, Χούτο, Αλεξανδρή.
 Ο Νινιάδης κάνει αγώνα δρόμου για να προλάβει το παιχνίδι με τη Λίβερπουλ, ενώ συνεχίζει τη θεραπευτική αγωγή ο Αντζας. Ο Νινιάδης, μάλιστα, υποστήριξε: «Θα κάνω ό,τι περνάει από το χέρι μου για να προλάβω τα παιχνίδια της Ευρώπης. Δεν θέλω να χάσω το ματς με τη Λίβερπουλ». Οι «ερυθρόλευκοι» θα γυμναστούν σήμερα στις 4.30 μ.μ., ενώ ο Μαντζουράκης περιμένει το απόγευμα στου Ρέντη και τους επτά διεθνείς.
 *Πρόστιμο 400.000 δρχ. επέβαλε χθες ο αθλητικός δικαστής στον Ολυμπιακό για τα υβριστικά συνθήματα οπαδών του στον αγώνα με την ΑΕΚ.
 *Οριστικοποιήθηκε χθες η ώρα έναρξης του αγώνα Ολυμπιακός-Λίβερπουλ την επόμενη Πέμπτη στο ΟΑΚΑ (21.15, MEGA). Η πειραϊκή ΠΑΕ θα εισπράξει περίπου 80 εκατ. δρχ.
 *Αύριο το πρωί θα κυκλοφορήσουν τα εισιτήρια του αγώνα με τη Λίβερπουλ, ενώ η πειραϊκή ΠΑΕ θα δώσει σήμερα στους συνδέσμους περίπου 10.000 εισιτήρια. Οι τιμές θα είναι οι ίδιες με εκείνες που ίσχυαν στα παιχνίδια του Champions League.
