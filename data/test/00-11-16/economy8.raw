Νέα μεγάλη πτώση, ύποπτη κατά πολλούς και πέρα από κάθε λογική, σημειώθηκε χθες στη Σοφοκλέους, αφήνοντας πικρή γεύση και ένα τεράστιο ερώτημα: -πού θα σταματήσει επιτέλους αυτή η καθημερινή φθορά και ποιοι εξακολουθούν να «κάνουν 
 Γεγονός είναι ότι οι χθεσινή υποχώρηση του Γενικού Δείκτη κατά -1, 71% με τον τραπεζικό κλάδο να καταρρέει κατά -3, 07% επισφραγίζοντας έτσι την ασύλληπτη φθορά των blue chips κατά το τελευταίο δίμηνο, ανησύχησε σφόδρα τον κόσμο των μικροεπενδυτών και όχι μόνο. 
 Είναι χαρακτηριστικό ότι οι διοικητικές και εποπτικές αρχές του ελληνικού Xρηματιστηρίου, δηλαδή οι κύριοι Αλεξάκης και Θωμαδάκης προέτρεπαν χθες στην Αθήνα τους εκπροσώπους θεσμικών οίκων του εξωτερικού (τόσο ιδιωτικά όσο και δημοσίως) να «δώσουν έμφαση όχι μόνο στις καλές προοπτικές της ελληνικής αγοράς αλλά και στις σοβαρές αλλαγές εκσυγχρονισμού που έχουν γίνει σε επίπεδο 
θεσμικής και διοικητικής λειτουργίας», σε μια εμφανή προσπάθεια να προσελκύσουν στην κρισιμότατη αυτή φάση για τη Σοφοκλέους, τα κεφάλαια των ξένων. Οι προτροπές απευθύνθηκαν κατά τη διάρκεια και στο περιθώριο του ετήσιου συνεδρίου που διοργανώνει στην Αθήνα ο Economist. 
 Η νέα χθεσινή πανωλεθρία της αγοράς ήταν θα λέγαμε η σταγόνα που ξεχείλισε το ποτήρι της υπομονής, καθώς όλα τα μηνύματα των προγενέστερων και εξαιρετικά συγκρατημένων συνεδριάσεων, σε συνδυασμό με τις θετικές εξελίξεις που παρατηρούνται στις διεθνείς χρηματαγορές, προδιέγραφαν ότι αν μη τι άλλο η Σοφοκλέους θα μπορούσε να κινηθεί σταθεροποιητικά, διασφαλίζοντας τα επίπεδα των 3.550-3.500 μονάδων, τα οποία θεωρούνταν ισχυρό σημείο στήριξης. Αντί, όμως, της σταθεροποίησης στην αγορά άρχισε σταδιακά να επικρατεί κομφούζιο, όταν μετά το ιδιαίτερα θετικό πλην όμως βραχύβιο ξεκίνημα της συνεδρίασης, οι τραπεζικές μετοχές καθώς και αυτή του ΟΤΕ άρχισαν να δέχονται μπαράζ ρευστοποιήσεων, ανεξήγητων ακόμη και μεταξύ των ειδημόνων της αγοράς. 
 Ισχυρές ρευστοποιήσεις συνέχισε να δέχεται και η μετοχή του ΟΤΕ καταγράφοντας απώλειες -2, 66% με περισσότερα από 555.000 τεμάχια να αλλάζουν χέρια. 
 Η σύγχυση, μάλιστα ήταν τόσο μεγάλη που δεν άργησαν να κυκλοφορήσουν σενάρια και φήμες τα οποία έκαναν λόγο για πωλήσεις υποτιμητικής κερδοσκοπίας από θεσμικά χαρτοφυλάκια του εξωτερικού με στόχο να πιεστούν υπερβολικά οι μετοχές 
του τραπεζικού κλάδου, ώστε να διαμορφώσουν χαμηλότερα επίπεδα τιμών. 
 Πειστικές απαντήσεις για το τι πραγματικά συνέβη χθες στη Σοφοκλέους, πιθανότατα ποτέ δεν πρόκειται να δοθούν στους επενδυτές. Από την εξέλιξη, ωστόσο, της σημερινής συνεδρίασης θα διαφανεί εάν οι χθεσινές πιέσεις είχαν κάποια λογικοφανή και δικαιολογητική βάση ή εάν ήταν απλώς το αποκορύφωμα ενός 
κερδοσκοπικού παιχνιδιού, εν όψει ενός ενδέχομενου ανοδικού ξεσπάσματος.... 
