 Ο Μπλένταρ Κόλα προορίζεται από τον Αγγελο Αναστασιάδη για αντικαταστάτης του Γιώργου Καραγκούνη, που συμπλήρωσε τρεις κίτρινες κάρτες και θα απουσιάσει από τον αγώνα με τον ΠΑΟΚ (Σάββατο, 7 μ.μ., γήπεδο Τούμπας). Πρόβλημα στη γάμπα (τράβηγμα) έχει ακόμη ο Ντάνιελ Σάριτς, ενώ ασθενής (με γρίπη) είναι ο Γερμανός Καρλ Χάινς Πφλίπσεν (δεν προπονήθηκε ούτε χθες). Αμφότεροι θα μείνουν, μάλλον, εκτός αποστολής.
 Σήμερα στην Παιανία θα γίνει το κρίσιμο προσκλητήριο των διεθνών, οπότε θα διαπιστωθεί αν και ποιοι (από τους εφτά συνολικά) είναι απολύτως υγιείς. Το βράδυ ο Αναστασιάδης θα παραθέσει σε όλους τους ποδοσφαιριστές και τους ανθρώπους του τμήματος σε εστιατόριο της Γλυφάδας δείπνο φιλίας και...αλληλεγγύης, σε μία προσπάθεια σύσφιγξης των σχέσεων.
 Υπενθυμίζεται πως πέρσι ο ΠΑΟ κέρδισε τον ΠΑΟΚ στην Τούμπα ύστερα από χρόνια. Η Αγγέλου...ανάβασις αναμένεται, όπως είναι φυσικό, με ξεχωριστό ενδιαφέρον, καθώς θα τεθεί αντιμέτωπος (για πρώτη φορά ως προπονητής του ΠAΟ) της ομάδας με την οποία έχει δεσμούς χρόνων.
 * Παρατηρητής του αγώνα της Τρίτης με τη Μάντσεστερ ορίστηκε ο Ισπανός Εντουαρντ Ντερβίσι και παρατηρητής διαιτησίας ο Ζορζ Κόνραθ.
 * Αμφίβολη είναι η συμμετοχή του διεθνούς χαφ της Bαλένθια Ντιντιέ Ντεσάμπ, πρώην αρχηγού της Εθνικής Γαλλίας, που έχει φλεγμονή στο γόνατο. Ισως να μην προλάβει το ματς με ΠΑΟ, στις 6 Δεκεμβρίου.
 * Πρόστιμο δύο εκατομμυρίων επιβλήθηκε στον ΠAΟ από τον αθλητικό δικαστή για ρίψη αντικειμένων και κροτίδων στο παιχνίδι με τον Πανηλειακό.
 * Σύσκεψη για τα μετεγγραφικά έγινε στον ΠAΟ προχθές, με την παρουσία (εκτός των Φιλιππίδη, Aναστασιάδη) και του Γιάννη Bαρδινογιάννη («Tζίγκερ»). Οπως έγραψε η «E» σχετικά, η απόφαση να αποκτηθεί σέντερ φορ τον Iανουάριο είναι ειλημμένη.
