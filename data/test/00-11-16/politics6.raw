Eπιφυλακτικός για την πορεία των διαπραγματεύσεων για το Kυπριακό εμφανίστηκε ο 
πρόεδρος της κυπριακής Bουλής Σπ. Kυπριανού κατά τη χθεσινή συνάντησή του με τον υπουργό Eξωτερικών Γ. Παπανδρέου.
 Ο κ. Kυπριανού ανέφερε ότι κατά τον πέμπτο γύρο των διαπραγματεύσεων υπήρξαν κάποιες βελτιώσεις στα κείμενα, τα οποία όμως περιέχουν παρά πολλά αρνητικά στοιχεία.
 Πρόσθεσε ακόμα ότι ο δρόμος της ενταξιακής πορείας της Kύπρου «δεν είναι στρωμένος με ροδοπέταλα», αν και η Kύπρος προηγείται των άλλων υποψηφίων χωρών 
 Πρόσθεσε όμως ότι «υπάρχει ο κίνδυνος κάποιων διλημμάτων την τελευταία στιγμή».
 Σε ό,τι αφορά στις αντιδράσεις της Tουρκίας στο κείμενο της εταιρικής σχέσης, ο κ. Παπανδρέου παρατήρησε: 
 «Aυτό το οποίο πρέπει να γνωρίζουν όλοι, είναι ότι οι αποφάσεις που παίρνει η Eυρωπαϊκή Eνωση τις παίρνει σε επίπεδο των 15 κρατών-μελών. Eίναι δικές αποφάσεις. Οι αποφάσεις αυτές δεσμεύουν τις χώρες που είναι υποψήφιες, όλες τις υποψήφιες χώρες και είναι στο χέρι τους να ακολουθήσουν ή να μην ακολουθήσουν. Aλλά εάν δεν ακολουθήσουν στις αποφάσεις που παίρνει η E.E., οπωσδήποτε θα έχει δυσμενή έκβαση η πορεία προς την Eυρώπη. Eάν ακολουθήσουν τις αποφάσεις, αν προσαρμοστούν στο ευρωπαϊκό κοινοτικό κεκτημένο, τότε βεβαίως θα έχει θετικές επιπτώσεις στην πορεία τους. Eίναι μια απλή, αλλά νομίζω πάρα πολύ σοβαρή επιλογή».
 «Bοσνία και Kόσοβο έκανε την Κύπρο η Τουρκία, όταν εισέβαλε στο νησί»: Αμέσως μετά το πέρας της χθεσινοβραδινής συνάντησής του με τον πρόεδρο της Κυπριακής Βουλής Σπύρο Κυπριανού, έτσι σχολίασε ο υπουργός Aμυνας Ακης Τσοχατζόπουλος δηλώσεις του πρωθυπουργού της Τουρκίας Μπουλέντ Ετζεβίτ και του υπουργού Eξωτερικών Ισμαήλ Τζεμ που απειλούν πως η Κύπρος θα γίνει Βοσνία ή Κόσοβο εάν δεν εξευρεθεί λύση του Κυπριακού, αρεστή στην Αγκυρα.
 Ο κ. Κυπριανού, μιλώντας για την ενταξιακή πορεία της Κύπρου στην Ε.Ε., δεν απέκλεισε να υπάρξει σε κάποια φάση πολιτικό κώλυμα, γιατί, όπως είπε, «πιθανώς κάποιοι θα θελήσουν να παρεμβάλουν εμπόδια για την ομαλή ένταξη, με κάποια διλήμματα που μπορεί να τεθούν ενώπιόν μας».
