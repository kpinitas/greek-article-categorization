 Πρεμιέρα στον τομέα της ιατρικής εφαρμογής είναι η γέννηση πρώτου βρέφους που επιλέχθηκε γενετικά για να είναι απαλλαγμένο από σοβαρή και ανίατη κληρονομική 
ασθένεια. Το παιδί γεννήθηκε τη Δευτέρα, κατά δύο εβδομάδες νωρίτερα, και «είναι καλά», όπως δήλωσε ο καθηγητής Ρενέ Φρίντμαν, επικεφαλής της γυναικολογικής-μαιευτικής κλινικής του νοσοκομείου «Αντουάν Μπεκλέρ» στο Κλαμάρ, κοντά στο Παρίσι. Η γέννηση αυτή εγκαινιάζει την εφαρμογή για πρώτη φορά στη Γαλλία της μεθόδου διάγνωσης πριν από την εμφύτευση του εμβρύου.
 Δηλαδή τη γενετική ανάλυση και την επιλογή εμβρύων στο εργαστήριο πριν από τη γονιμοποίηση. Η μέθοδος (DPI) έχει επιτραπεί από τη γαλλική κυβέρνηση και χρησιμοποιείται και σε άλλες χώρες. Οι γονείς, που είχαν ήδη χάσει τρία παιδιά 
λόγω κληρονομικής νόσου, η οποία οφείλεται σε έλλειψη ενζύμου στο ήπαρ και επιφέρει το θάνατο, μπόρεσαν να αποκτήσουν παιδί από έμβρυο που εξακριβώθηκε ότι δεν φέρει την κληρονομική αυτή ασθένεια.
 Η τεχνική συνίσταται στην «παραγωγή» εμβρύων στο σωλήνα από ωάρια της μητέρας και σπερματοζωάρια του πατέρα. Λαμβάνονται προς εξέταση ένα κύτταρο από κάθε έμβρυο. Οταν τα έμβρυα έχουν φτάσει στο στάδιο των οχτώ κυττάρων, υποβάλλονται 
σε γενετική διάγνωση. Επανεμφυτεύονται στη μήτρα της μητέρας μόνο τα έμβρυα που δεν φέρουν το γονίδιο της νόσου. Τρία κέντρα στη Γαλλία έχουν άδεια να εφαρμόζουν τη μέθοδο, στο Παρίσι, στο Mονπελιέ και στο Στρασβούργο. Περίπου τριάντα κληρονομικές ασθένειες έχουν διαγνωστεί σε όλο τον κόσμο με τη μέθοδο και μπορούν να γίνονται 100 γεννήσεις ετησίως, όπως διευκρίνισαν οι ειδικοί. Tο πρώτο βρέφος με μέθοδο DPI γεννήθηκε στις HΠA το 2000. Eπίσης, γεννήσεις με 
την ίδια μέθοδο γίνονται στην Aυστραλία, τη Bρετανία, τη Σουηδία, το Bέλγιο και την Ολλανδία. Tα γαλλικά MME έδωσαν έμφαση στην ιατρική πρεμιέρα, αλλά διατύπωσαν επίσης ενδοιασμούς σχετικά με ενδεχόμενες εκτροπές, στις οποίες θα μπορούσε να οδηγήσει η γενετική επιλογή παιδιών, αν γίνει κατάχρηση.
