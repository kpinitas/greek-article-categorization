 Από χθες το μετρό αποτελεί πραγματικότητα για τους κατοίκους της Πλάκας, του Μακρυγιάννη, του Νέου Κόσμου, της Δάφνης και του Αγίου Δημητρίου, καθώς και των νότιων δήμων της πρωτεύουσας. Η νέα γραμμή από το Σύνταγμα ώς τη Δάφνη, μήκους 5 χιλιομέτρων με πέντε σταθμούς, θα εξασφαλίζει τη διακίνηση πάνω από 120.000 κατοίκων την ημέρα και μάλιστα μέσα σε έξι λεπτά της ώρας.
 Πλέον το δίκτυο του μετρό έχει μήκος 17 χιλιόμετρα και διαθέτει 18 σταθμούς. Από το κυρίως έργο απομένει να κατασκευαστεί μόνον το τμήμα Σύνταγμα-Μοναστηράκι, το οποίο αναμένεται να δοθεί στο επιβατικό κοινό στα τέλη του 2002. Παράλληλα έχουν προγραμματιστεί οι επεκτάσεις προς Περιστέρι, Αιγάλεω, Σταυρό και Ηλιούπολη. 
 Το μεσημέρι, σε μια σεμνή τελετή στο σταθμό «Ακρόπολη», ο πρωθυπουργός εγκαινίασε τη νέα γραμμή και έξι ώρες αργότερα δόθηκε πλέον στο επιβατικό κοινό. «Ενα μεταφορικό μέσο που ανέτρεψε τα δεδομένα και τις τάσεις υποβάθμισης των αστικών συγκοινωνιών», όπως τόνισε στην ομιλία του ο Λεωνίδας Κίκηρας, πρόεδρος της «Αττικό Μετρό». Ανέφερε χαρακτηριστικά ότι πριν από το μετρό το 15% του επιβατικού κοινού ταξίδευε με μέσα σταθερής τροχιάς (ηλεκτρικός) και σήμερα φτάνει το 40%, ποσοστό που θα αυξηθεί με τη νέα γραμμή. Τόνισε με έμφαση: «Tο μετρό ήταν το πρώτο ουσιαστικό βήμα στην προσπάθεια της πολιτείας να μειώσει την εξάρτηση του Αθηναίου από το ΙΧ». Είπε 
επίσης ότι εκτελέστηκε με αξιοπιστία το 98% των προγραμματισμένων δρομολογίων και πρόσθεσε ότι, παρ' όλο που το μετρό παρέχει υψηλής ποιότητας εξυπηρετήσεις, το εισιτήριο είναι από τα χαμηλότερα στην Ευρώπη.
 Ο πρόεδρος της «Αττικό Μετρό» μίλησε για καθολική αποδοχή του μετρό από το επιβατικό κοινό (ποσοστό 97%), αλλά και για κριτική, την οποία απέδωσε σε ελλιπή πληροφόρηση. 
 Τόσο ο κ. Κίκηρας όσο και ο υπουργός ΠΕΧΩΔΕ, που τον διαδέχθηκε στο βήμα, έδωσαν συγκεκριμένα στοιχεία για την επιβατική κίνηση στο μετρό, τονίζοντας ότι στους 10 πρώτους μήνες λειτουργίας του με τις δύο γραμμές έχουν μετακινηθεί ώς τώρα πάνω από 60 εκ. πολίτες. Με τη νέα γραμμή η ημερήσια επιβατική κίνηση θα ξεπεράσει τις 400 χιλιάδες. Ο κ. Λαλιώτης υπογράμμισε ότι η ύπαρξη του μετρό μπορεί να μειώσει κατά 200 έως 250 χιλιάδες τις ημερήσιες διαδρομές με ΙΧ, γεγονός που συνεπάγεται λιγότερη κατανάλωση καυσίμων, μείωση της ρύπανσης και της ηχορύπανσης.
 Λίγο πριν κόψει την κορδέλα, ο Κώστας Σημίτης ανέβηκε στο βήμα, τονίζοντας χαρακτηριστικά πως «το μετρό είναι το όχημα που θα μας μεταφέρει σε μια νέα εποχή». Απαντώντας εμμέσως στη Ν.Δ. και την κριτική που κάνει στην κυβέρνηση για συχνά εγκαίνια, ο πρωθυπουργός τόνισε πως είναι η βαρύτητα του έργου που εξηγεί το «γιατί» της τελετής. Τόνισε επανειλημμένως ότι έργα δεν γίνονται μόνο στην Αθήνα, αλλά σε ολόκληρη την Ελλάδα. Ιδιαίτερη μνεία έκανε για την προετοιμασία της χώρας μας εν όψει των Ολυμπιακών Αγώνων και διαβεβαίωσε ότι η 
Αθήνα θα είναι έτοιμη να αντιμετωπίσει θετικά τις προκλήσεις και τις ευκαιρίες 
 Μετά τα εγκαίνια, ο πρωθυπουργός και οι προσκεκλημένοι ταξίδεψαν στη νέα γραμμή του μετρό. Στον Αγιο Ιωάννη οι παπάδες χτυπούσαν χαρμόσυνα τις καμπάνες, ενώ στη Δάφνη οι κάτοικοι και ο δήμος τού επιφύλαξαν θερμή υποδοχή.
 Tις σύγχρονες εγκαταστάσεις, αλλά και τα ευρήματα θαύμαζαν χθες οι Aθηναίοι
 Σαν μικρά παιδιά που τους έφεραν το παιχνίδι που παράγγειλαν στον Αγιο Βασίλη.
 Απορία, έκπληξη, όπως θες πες το. Με μάτια ορθάνοιχτα κοίταζαν το έργο. Μ' ένα 
 Το μετρό στο σταθμό της Δάφνης άνοιξε κι επίσημα για το κοινό στις 6 χθες το απόγευμα. Κι εκατοντάδες περίοικοι, φίλοι, γείτονες συγγενείς, πιτσιρικάδες, συνταξιούχοι, έτρεξαν ολοταχώς, για να δουν το νέο σταθμό που συνδέει τη Δάφνη 
με την Ακρόπολη. Αρχικά, σχηματίστηκαν μικρές ουρές, αλλά μέσα σε λίγα λεπτά όλο το τσαλαπάτημα είχε τελειώσει.
 Σαν σε καρμπόν ακουγόταν μια φράση: «Αχ! Πολύ μου αρέσει! ».
 Σε πηγαδάκια κουβέντιαζαν για την αλλαγή που έρχεται στη ζωή τους. Μα, πιο πολύ έδειχναν να νοιάζονται για τα ευρήματα στο μετρό, από τα ειδώλια ώς τις εικαστικές παρεμβάσεις του Δημήτρη Μυταρά.
 Είχαν κολλήσει τα μάτια τους στις τζαμαρίες με τα ευρήματα, για να δουν τα σωθικά της Aθήνας.
 Με το ρολόι ανά χείρας μερικοί μερικοί εξέταζαν σε πόση ώρα θα φτάνουν στο προορισμό τους με το μετρό. Εμοιαζαν να μην το πιστεύουν ότι σε 5 λεπτά από τη 
 Ζευγάρια απολάμβαναν τη βόλτα τους, φοιτητές έκαναν περαντζάδα, πιτσιρικάδες του Δημοτικού και του Γυμνασίου ανέβαιναν αλαλάζοντας στις ηλεκτρικές σκάλες.
 Μερικοί έμοιαζαν ενημερωμένοι για το μετρό, λόγω της άλλης γραμμής και έλεγαν ότι το περίμεναν με ανυπομονησία να φτάσει στην περιοχή τους.
 «Αρκεί να το προσέξουν. Να μη μας το χαλάσουν».
 Κι ύστερα, όταν έβγαιναν από το μετρό, σχολίαζαν κάποιες ηλικιωμένες κυρίες γελώντας: 
 «Αχ! τρόμαξα βρε παιδί μου, έτσι γρήγορα που πάει».
 Η θέα της Μελίνας στο σταθμό της Ακρόπολης, συγκίνησε μερικούς από τους επιβάτες.
 Ενας κύριος διαμαρτυρόταν επιμόνως ότι ως επί το πλείστον τα μάρμαρα του μετρό, είναι αγυάλιστα: «Δεν έχουν κάνει καλή δουλειά. Κοιτάξτε πως τ' άφησαν».
 Ο ιερέας από την Ορεστιάδα, που ήρθε στη Δάφνη να δει τα παιδιά του μας διαμαρτυρόταν, πως «στο τέλος θα χρειάζεται δέκα μετρό η Αθήνα, αφού η επαρχία 
 Ελάχιστοι σκέφτονταν ότι το πάρκινγκ για τα 250 αυτοκίνητα στη Δάφνη είναι δύσκολο να καλύψει τις ανάγκες.
 Η βόλτα πάντως παρά λίγο να βγει «ξινή» σε ένα ηλικιωμένο ζευγάρι στο σταθμό της Συγγρού, που θέλησε να κρατήσει την ανωνυμία του. Δεν πρόσεξαν στις ηλεκτρικές σκάλες ενώ ανέβαιναν και η κυρία χτύπησε τη μέση της. Ευτυχώς, έσπευσαν δίπλα της οι φύλακες του μετρό, σταμάτησαν τις σκάλες και την ανέβασαν στην είσοδο του σταθμού.
 Κατά την επιστροφή μας στο σταθμό της Δάφνης μας περίμεναν οι γιγαντοοθόνες που παρουσίαζαν τη διαδικασία από την έναρξη του έργου του μετρό στην περιοχή ώς σήμερα, καθώς και στα μέρη όπου πρόκειται να επεκταθεί. Κόσμος είχε συγκεντρωθεί και παρακολουθούσε με ενδιαφέρον την εξέλιξη του έργου ώς το πέρας του, κι όπως, έλεγαν όλο καμάρι...τώρα η Αθήνα έχει το μετρό της! 
