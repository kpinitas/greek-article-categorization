Απαισιόδοξος για την προοπτική της ελληνοτουρκικής προσέγγισης εμφανίστηκε ο υπουργός Εθνικής Αμυνας, Ακης Τσοχατζόπουλος. 
 Μιλώντας σε κομματική σύσκεψη, υπενθύμισε ότι απόπειρες προσέγγισης με την Τουρκία είχαν κάνει ο Κων. Καραμανλής, ο Α. Παπανδρέου και ο Κων. Μητσοτάκης, αλλά δεν βρήκαν ανταπόκριση.
 Ο υπουργός έδειξε να πιστεύει ότι και η απόπειρα που κάνει η κυβέρνηση θα έχει 
την ίδια τύχη, τονίζοντας ότι στην Τουρκία κυριαρχεί ένα στρατοκρατικό καθεστώς που δεν είναι διατεθειμένο να προβεί σε υποχωρήσεις προκειμένου να ομαλοποιηθούν οι σχέσεις των δύο χωρών.
 Μπέρδεμα δημιουργήθηκε όταν το τηλεοπτικό κανάλι «Τέμπο» (ειδοποιήθηκε μόνο αυτό από συνεργάτες του υπουργού για την ομιλία του) εμφάνισε τον κ. Τσοχατζόπουλο να έχει πει, επίσης, ότι η ενταξιακή πορεία της Κύπρου προς την Ευρωπαϊκή Ενωση, αλλά και η ένταξη της Eλλάδας στην ΟΝΕ, ήταν αποτέλεσμα συναλλαγής, με την έννοια ότι η Ελλάδα πέτυχε αυτούς τους δύο στόχους αφού στο 
Ελσίνκι δεν αντιτάχθηκε την προσέγγιση της Τουρκίας στην Ενωση. Η λέξη «συναλλαγή», στην οποία το κανάλι έβαλε στο στόμα του υπουργού, προκάλεσε εντύπωση. Ο κ. Τσοχατζόπουλος αρνήθηκε ότι τη χρησιμοποίησε και δήλωσε: «Είναι 
φως φανάρι ότι όταν η Ελλάδα δέχτηκε την έναρξη της τελωνειακής ένωσης E.E.-Τουρκίας εξασφάλισε συγχρόνως την έναρξη διαλόγου της Κυπριακής Δημοκρατίας με την Ε.Ε. για την ένταξή της. Αυτά είναι πολιτικά αντικειμενικά ιστορικά δεδομένα».
 Στο βραδινό δελτίο ειδήσεων το κανάλι μετέδωσε «ζωντανό» το επίμαχο απόσπασμα της ομιλίας του κ. Τσοχατζόπουλου, ο οποίος ακούστηκε σαφώς να χρησιμοποιεί τη 
λέξη «συνδιαλλαγή» και όχι τη λέξη «συναλλαγή». Tο μεσημέρι ο κυβερνητικός εκπρόσωπος, κρατώντας μια επιφύλαξη για το αν αποδόθηκαν πιστά όσα είπε ο κ. Τσοχατζόπουλος, είπε με έμφαση ότι «δεν έγινε καμία συναλλαγή» και η Eλλάδα συμφωνεί στην προσέγγιση της Τουρκίας στην Ευρ. Ενωση, εναρμονιζόμενη με τους κανόνες της Eνωσης. 
