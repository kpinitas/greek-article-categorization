Με τον πομπό του ραδιοφωνικού σταθμού των φοιτητών -σύμβολο της εξέγερσης του '73, που επέστρεψε, 27 χρόνια μετά, στο ιστορικό κτίριο της Πατησίων, εορτάζεται φέτος η επέτειος του Πολυτεχνείου. Οι εκδηλώσεις ξεκίνησαν τυπικά χθες και ολοκληρώνονται αύριο το απόγευμα με την καθιερωμένη πορεία προς την αμερικανική πρεσβεία.
 Ο χώρος του Πολυτεχνείου είναι ανοιχτός για την προσέλευση του κόσμου από τις 10 το πρωί έως τις 10 το βράδυ. Οι περισσότερες αίθουσες στο εσωτερικό του ιδρύματος είναι κλειστές εκτός από το ισόγειο του κτιρίου Αβέρωφ και ένα μέρος 
του αμφιθεάτρου Γκίνη, καθώς αυτοί οι χώροι, όπως κάθε χρόνο, διατίθενται για εκδηλώσεις και εκθέσεις φωτογραφικού υλικού και ντοκουμέντων από την εξέγερση.
 Το Πολυτεχνείο θα είναι ανοιχτό αύριο από το πρωί, έως τις 3 μ.μ., οπότε θα κλείσουν οι πόρτες του ιδρύματος και θα πραγματοποιηθεί η επίσημη τελετή στο ιστορικό κτίριο της Αρχιτεκτονικής. Στη συνέχεια, η σημαία του Πολυτεχνείου την οποία κρατούν φοιτητές, εκπρόσωποι των παρατάξεων, θα τεθεί επικεφαλής της 
πορείας που θα ξεκινήσει από την Πατησίων με προορισμό την αμερικανική πρεσβεία, ακολουθώντας την καθιερωμένη διαδρομή Πατησίων- Αιόλου- Σταδίου- Βασ. Γεωργίου- Βασ. Σοφίας. Οι δρόμοι γύρω από το Πολυτεχνείο είναι από χθες αποκλεισμένοι και η στάθμευση των αυτοκινήτων σ' αυτούς έχει απαγορευτεί. Οι δρόμοι αυτοί θα παραμείνουν κλειστοί μέχρι το τέλος της πορείας.
 Την περιφρούρηση των εκδηλώσεων του εορτασμού έχουν αναλάβει και φέτος οι φοιτητές, οι καθηγητές του ιδρύματος και τα μέλη του διοικητικού προσωπικού, καθώς και τα μέλη των μαζικών φορέων που συμμετέχουν στη Συντονιστική Επιτροπή 
Εορτασμού (Σύνδεσμος Φυλακισθέντων και Εξορισθέντων Αντιστασιακών 1967-1974, ΑΣΚΤ, ΓΣΕΕ, ΑΔΕΔΥ, ΕΚΑ, Προοδευτική Ενωση Μητέρων Ελλάδας, Ομοσπονδία Γονέων Αθήνας, Ομοσπονδία Οικοδόμων).
 Η Σύγκλητος του ΕΜΠ βρίσκεται αυτές τις ημέρες σε συνεχή συνεδρίαση, προκειμένου να αποφασίσει σε περίπτωση επεισοδίων, την άρση του πανεπιστημιακού ασύλου. Εάν η Σύγκλητος εμφανίσει δυστοκία συνεδρίασης, τότε το άσυλο καταργείται αυτόματα.
 Κατά τη διάρκεια της αυριανής τρίτης ημέρας του εορτασμού της επετείου, οπότε και θα κορυφωθούν οι εκδηλώσεις, σε όλους τους δρόμου, περιφερειακά του Πολυτεχνείου θα βρίσκονται παρατεταγμένες ισχυρές αστυνομικές δυνάμεις. Από δυνάμεις της Aστυνομίας περιφρουρούνται ήδη και όλα τα ΑΕΙ του κέντρου της Αθήνας, δηλαδή το Οικονομικό Πανεπιστήμιο Αθηνών, το Πάντειο Πανεπιστήμιο, η Νομική Σχολή και το Χημείο. 
 Τους 4.000 θα προσεγγίσει ο αριθμός των ανδρών που θα διατεθούν από την Aστυνομία, σύμφωνα με το σχεδιασμό της οποίας προβλέπεται η διάταξη των αστυνομικών σε σχήμα ανάποδου Π, (αύριο, κατά τη διάρκεια της πορείας) προκειμένου να αποκλειστεί η διείσδυση επίδοξων ταραξιών στο σώμα της διαδήλωσης. Ιδιαίτερα μέτρα έχουν ληφθεί για τις πρεσβείες που βρίσκονται κατά 
μήκος της διαδρομής και άλλους πιθανούς στόχους όπως τράπεζες, γραφεία εταιρειών κ.λπ. Ιδιαίτερη μέριμνα έχει ληφθεί και για την προστασία της ισραηλινής πρεσβείας που η Αστυνομία εκτιμά ότι μπορεί να αποτελέσει στόχο λόγω των γεγονότων στο χώρο της Μέσης Ανατολής. 
 * Πορεία διαμαρτυρίας με βασικό σύνθημα «παιδεία, υγεία και δουλειά για όλους» 
πραγματοποίησαν περίπου 500 φοιτητές χθες το μεσημέρι στο κέντρο της Θεσσαλονίκης. Η πορεία που διοργάνωσε η Φοιτητική Ενωση του Αριστοτέλειου Πανεπιστημίου Θεσσαλονίκης (ΦΕΑΠΘ) κατέληξε στο υπουργείο Μακεδονίας-Θράκης, όπου επιδόθηκε ψήφισμα για την 27η επέτειο από την εξέγερση του Πολυτεχνείου. Το Κεντρικό Συμβούλιο της ΦΕΑΠΘ καλεί τους φοιτητές, τους εργαζομένους και τους κατοίκους της Θεσσαλονίκης να συμμετάσχουν στην πορεία που αναμένεται να πραγματοποιηθεί το απόγευμα της Παρασκευής προς το αμερικανικό προξενείο. 
