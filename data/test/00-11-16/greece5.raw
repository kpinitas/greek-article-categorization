 Διαμάχη έχει ξεσπάσει με αφορμή την ενσωμάτωση στο 2ο Δημοτικό Σχολείο Χαλάστρας Tσιγγανόπουλων από τον οικισμό στο πρώην στρατόπεδο «Γκόνου» που επισκέφθηκε το περασμένο Σάββατο ο πρωθυπουργός Κώστας Σημίτης.
 Οι υπηρεσίες της νομαρχίας μοίρασαν 160 Tσιγγανόπουλα σε 12 σχολεία, από 40 στον Εύοσμο, το Κορδελιό και την Ιωνία και 32 στη Χαλάστρα. Η διεύθυνση του 2ου Δημοτικού Χαλάστρας και ο σύλλογος γονέων αντιδρούν όχι από κάποια ρατσιστική αντίληψη, αλλά επειδή, όπως υποστηρίζουν, δεν υπάρχει η απαραίτητη υποδομή (αίθουσες, δάσκαλοι) κι επιπλέον η ρύθμιση έγινε χωρίς προηγούμενη συνεννόηση μαζί τους.
 Με παρέμβαση του συλλόγου γονέων δεν έγιναν μαθήματα την Τρίτη και την Τετάρτη, ενώ είναι αμφίβολο αν θα γίνουν και σήμερα. Τα Tσιγγανόπουλα είναι στο διάδρομο γιατί δεν υπάρχει αίθουσα, μας είπε ο πρόεδρος του συλλόγου Νίκος 
Καμπανάς και εξήγησε τη στάση του: «Δεν είμαστε ρατσιστές. Ισα ίσα στο σχολείο 
μας λειτουργεί τάξη υποδοχής παιδιών Tσιγγάνων, δέκα χρόνια τώρα, αρκετά Tσιγγανόπουλα έχουν ολοκληρώσει τις σπουδές τους και 27 παρακολουθούν σήμερα μαθήματα σε διάφορες τάξεις». Στην επιτυχία του εγχειρήματος έχουν συμβάλει μαθητές, δάσκαλοι και γονείς. Οι προσπάθειές τους έχουν αναγνωριστεί και ο πρόεδρος του ΣΥΝ Νίκος Κωνσταντόπουλος έχει επισκεφθεί το σχολείο κι έχει προσφέρει οικονομική βοήθεια για την αγορά βιβλίων και άλλου εκπαιδευτικού υλικού.
 Ως προς την εκπαίδευση των παιδιών των Tσιγγάνων υπάρχουν διαφορετικές προσεγγίσεις. Ο βοηθός νομάρχη Αβραάμ Καλταβερίδης σημειώνει πως η διασπορά των Tσιγγανόπουλων έγινε με βάση παιδαγωγικό πρόγραμμα του Πανεπιστημίου Ιωαννίνων, το οποίο προβλέπει ένταξη των παιδιών σε τάξεις ανάλογα με την ηλικία τους. 
 Είναι αντίθετος με τη λειτουργία Δημοτικού Σχολείου στον οικισμό του πρώην στρατοπέδου διότι υπάρχει ο κίνδυνος της γκετοποίησης. «Οχι» στη λειτουργία σχολείου στον οικισμό, λέει και ο εκπρόσωπος του Δικτύου «DRΟM», Θανάσης Τριαρίδης, που συμμετέχει στο γραφείο εποπτείας του οικισμού. Οπως παρατήρησε η καλύτερη λύση είναι η διασπορά των Tσιγγανόπουλων στις γειτονικές περιοχές.
 Αντιθέτως ο κοσμήτορας της Παιδαγωγικής Σχολής του Αριστοτέλειου Πανεπιστημίου 
Γιώργος Τσιάκαλος, τονίζει: «Η μέχρι τώρα εμπειρία έδειξε πως με τη λύση της διασποράς στα υπάρχοντα σχολεία τα Tσιγγανόπουλα, στην πλειονότητά τους, εγκαταλείπουν πολύ γρήγορα τις σπουδές κι επιστρέφουν στους καταυλισμούς. Ενας 
οικισμός 1.500 Tσιγγάνων που έχει παιδικό σταθμό, νηπιαγωγείο και θα αποκτήσει 
εκκλησία, δικαιούται να έχει και το δικό του σχολείο».
