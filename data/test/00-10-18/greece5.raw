 Η χρήση των κινητών τηλεφώνων έχει σημαντικές επιπτώσεις στη υγεία, αλλά προς το παρόν δεν είναι δυνατόν να προσδιοριστούν -ως προς το βαθμό και την έκταση- από τους επιστήμονες γιατί είναι πολυδιάστατη η στατιστική μελέτη.
 Σε μια δεκαετία όμως οι ειδικοί θα είναι σε θέση να δώσουν ακριβή στοιχεία για τις αρνητικές επιπτώσεις.
 Στο ίδιο χρονικό διάστημα η τεχνολογία θα επιτρέπει η ακτινοβολία που εκπέμπουν να μην επηρεάζει την υγεία.
 Eνα εντυπωσιακό στοιχείο που προέκυψε από την έρευνα για τα ηλεκτρομαγνητικά πεδία των κινητών και άλλων συσκευών αποκάλυψε τα μυστικά προσανατολισμού των πουλιών, αλλά και τον τρόπο ανάπτυξης των οστών κατά συνέπεια και των μεθόδων θεραπείας, όπως μας είπε ο καθηγητής του Πολυτεχνείου Κρήτης και διευθυντής του Ινστιτούτου Τηλεπικοινωνιών, Πέτρος Σταυρουλάκης. Tο ίδρυμα συνδιοργανώνει διεθνές συνέδριο στη Χερσόνησο σε συνεργασία με το «Δημόκριτο» και άλλους διεθνείς οργανισμούς με θέμα: «Βιολογικές επιπτώσεις των ηλεκτρομαγνητικών πεδίων».
 Ο κ. Σταυρουλάκης επεξηγώντας τις απόψεις του, αλλά και τις απαντήσεις που μπορεί τεκμηριωμένα να δώσει μέχρι τώρα η επιστήμη, μας είπε: 
 «Ο μηχανισμός βιολογικών επιπτώσεων των ηλεκτρομαγνητικών πεδίων είναι πολυδιάστατο στατιστικό φαινόμενο και δεν επιδέχεται απαντήσεις της μορφής ναι ή όχι. Απάντηση με ένα ναι ή όχι σε τέτοια φαινόμενα μπορεί να δοθεί μόνο ύστερα από επιστημονικά συμπεράσματα μελετών σε χιλιάδες πειραματόζωα και επί μακρό χρονικό διάστημα. Το φαινόμενο που εξετάζουμε είναι μια υπηρεσία την οποία εθελουσίως ο άνθρωπος χρησιμοποιεί, όπως τα κινητά, έχουμε επομένως τα χιλιάδες πειραματόζωα που χρειαζόμαστε, όχι όμως τον απαραίτητο χρόνο που απαιτείται για την έκδοση ενός ολοκληρωμένου αποτελέσματος, ώστε να δοθεί ολοκληρωμένη οδηγία του τύπου ναι ή όχι για τη χρήση των κινητών τηλεφώνων.
 Eνα σχετικό παράδειγμα είναι οι σεισμοί και η επίδραση του τσιγάρου στον άνθρωπο. Για το τσιγάρο χρειάστηκαν 25 χρόνια μελέτης και πειραμάτων για να καταλήξουμε σε ακριβή συμπεράσματα. Για τους σεισμούς έχουμε τον ιστορικό χρόνο που απαιτείται, δεν έχουμε όμως τη συχνότητα των σεισμικών συμβάντων, από στατιστική άποψη, για να εξάγουμε ολοκληρωμένα επιστημονικά συμπεράσματα».
 Επικεντρώνοντας το ενδιαφέρον του στη διαβάθμιση των ηλεκτρομαγνητικών πεδίων με τα οποία έρχεται σε επαφή καθημερινά ο άνθρωπος, ο καθηγητής διευκρινίζει: 
 «Tα ηλεκτρομαγνητικά πεδία, τα οποία δεν προέρχονται από τα πυρηνικά φαινόμενα, υπάγονται στα μη ιονίζοντα ηλεκτρομαγνητικά πεδία και επειδή υπάρχουν πολλές κατηγορίες τα χωρίζουμε σε πολλές ομάδες χαμηλής ισχύος και συχνότητας, όπως είναι το ηλεκτρομαγνητικό περιβάλλον στο οποίο έχει αναπτυχθεί ο άνθρωπος. Δηλαδή το ηλεκτρομαγνητικό πεδίο γύρω από τη Γη, τα ηλεκτρομαγνητικά πεδία περίπου ίδιας ισχύος με το γήινο, όπως τα χαμηλού ισχύος και συχνότητας του συνεχούς και εναλλασσόμενου ρεύματος.
 Σε αυτού του είδους τα πεδία, βαθμιαία και μέσα από την εξελικτική διαδικασία της φύσης, ο άνθρωπος προσαρμόστηκε χωρίς κανένα πρόβλημα. Στο ίδιο πεδίο εντάσσονται και οι συνήθεις γραμμές μεταφοράς ηλεκτρικής ενέργειας, καθώς και οι οικιακές ηλεκτρικές συσκευές. Αντίθετα όμως με τα κινητά τηλέφωνα (των οποίων και η ισχύς, αλλά και η συχνότητα είναι πολλαπλάσια μεγαλύτερη από τα προαναφερθέντα ηλεκτρομαγνητικά πεδία), η προσαρμογή του ανθρώπου δεν έχει το ρυθμό που έχει ο ρυθμός λειτουργίας των κινητών τηλεφώνων. Δεν γνωρίζουμε αν ο άνθρωπος προσαρμοστεί με την ταχύτητα που απαιτείται ώστε να μην υποστεί βλάβη. Πιστεύουμε ότι δεν θα προσαρμοστεί, διότι η ισχύς των κινητών είναι δεκάδες ή και εκατοντάδες φορές μεγαλύτερη από τη συνήθη. Οι επιπτώσεις μπορεί να είναι πολλές: καρκίνος, αλλοίωση των κυττάρων, επιπτώσεις στα παιδιά που θα γεννηθούν κ.λπ. Δεν γνωρίζουμε ακριβώς τι θα συμβεί σε κάθε άνθρωπο, λόγω διαφορετικής αντίδρασης κάθε οργανισμού, αλλά και ενδεχομένως και άλλων παραμέτρων».
 Ο κ. Σταυρουλάκης εκτιμά ότι χρειάζεται τουλάχιστον μία δεκαετία για να δοθεί τελεσίδικη απάντηση του τύπου ναι ή όχι στην ασφαλή χρήση των κινητών τηλεφώνων. Στο ενδιάμεσο αυτό διάστημα οι επιστήμονες θα προσδιορίσουν τα όρια ασφάλειας εκείνα, μέσα στα οποία κατασκευαστές και χρήστες κινητών θα μπορούν να τα χρησιμοποιούν για να είμαστε 100% βέβαιοι ότι οι επιπτώσεις στην υγεία θα είναι μικρές.
 Στην ενδιάμεση αυτή δεκαετία θα έχουμε τόσο ακριβή επιστημονική ανάλυση και κατανόηση του φαινομένου, ώστε θα μπορούν οι επιστήμονες, όπως ακριβώς γίνεται στην ομοιοπαθητική να επιφέρουν αντιστροφή των επιπτώσεων με χρήση άλλου τύπου ακτινοβολίας.
 Ο κ. Σταυρουλάκης μάς είπε πως στην πορεία της έρευνας των ηλεκτρομαγνητικών πεδίων για τα κινητά οι επιστήμονες στην Αμερική ανακάλυψαν τον τρόπο προσανατολισμού των πουλιών κατά τη διάρκεια του ταξιδιού τους, χωρίς να κάνουν λάθη. Συγκεκριμένα, βρέθηκε ότι τα πουλιά ακολουθούν το ηλεκτρομαγνητικό πεδίο της Γης.
 Ακόμη αναπτύχθηκε θεραπευτική διαδικασία στην ανάπτυξη των οστών με τη χρήση χαμηλών ηλεκτρομαγνητικών συχνοτήτων. Αυτό έγινε εφικτό, τονίζει ο διευθυντής Ινστιτούτου Τηλεπικοινωνιών, διότι τα ηλεκτρομαγνητικά πεδία έχουν την ιδιότητα να επηρεάζουν την ηλεκτρομαγνητική συμπεριφορά του ασβεστίου στα κόκαλα και να το ενεργοποιούν όταν αυτό είναι σε αδρανή κατάσταση, συμβάλλοντας έτσι στην ανάπτυξή τους.
 Eπιπτώσεις στην υγεία έχουν οι επίγειες κεραίες των ραδιοφωνικών και τηλεοπτικών σταθμών, καθώς και τα ραντάρ διότι δημιουργούν ισχυρά ηλεκτρομαγνητικά πεδία, αλλά η ισχύς των πεδίων αυτών ελαττώνεται εκθετικά με την απόσταση, οπότε όταν είναι σε απομακρυσμένες περιοχές δεν έχουν επιπτώσεις.
 Ενδεικτικό του ενδιαφέροντος των εταιρειών των κινητών τηλεφώνων για το συνέδριο είναι ότι καμία εταιρεία δεν δέχθηκε να χρηματοδοτήσει τη διεξαγωγή του.
