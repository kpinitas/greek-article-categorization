 Ολοι λένε ότι κέρδισαν στη διαμάχη Ελλάδας - ΝΑΤΟ - Τουρκίας για το ποιοι αεροδιάδρομοι θα χρησιμοποιηθούν στη συμμαχική άσκηση «Ντέσντιντ Γκλόρι» που πραγματοποιείται στο Αιγαίο και σε τουρκικά εδάφη.
 Η Ελλάδα πανηγυρίζει για το ότι κέρδισε να πετάξει πάνω από τη Λήμνο και την Ικαρία και, από σήμερα το πρωί, ξαναβάζει στο παιχνίδι τα μαχητικά της αεροπλάνα που μέχρι χθες το βράδυ απειλούσε να αποσύρει. Το ΝΑΤΟ πανηγυρίζει γιατί κατάφερε να μη «διασπαστεί η ενότητα της Συμμαχίας» και φυσικά να μη ματαιωθεί η άσκηση. Και η Τουρκία πανηγυρίζει διότι πέτυχε αυτό που ήθελε, το οποίο δεν ήταν τίποτε περισσότερο από το να επιβάλει τη διαγραφή των αεροδιαδρόμων που είχε ορίσει η Ελλάδα για χρήση κατά τη διάρκεια της άσκησης και οι οποίοι περνούσαν πάνω από Λήμνο και Ικαρία.
 Τα πράγματα εξελίχθηκαν ως εξής: Αργά χθες το βράδυ, μετά από συνομιλίες πέντε ημερών, Ελληνες και ΝΑΤΟϊκοί αξιωματικοί -μεταξύ των τελευταίων και Τούρκοι φυσικά- συμφώνησαν να διαγράψουν με γομολάστιχα τα όσα είχαν συμφωνηθεί στο σχεδιασμό της άσκησης και να την επανασχεδιάσουν, τουλάχιστον το αεροπορικό μέρος της.
 Ο νέος λοιπόν σχεδιασμός των αεροπορικών επιχειρήσεων της «Ντέστιντ Γλόρι» προβλέπει τη μη ύπαρξη καθορισμένων αεροδιαδρόμων για τις πτήσεις των μαχητικών, για όσο διάστημα αυτές πραγματοποιούνται πάνω από τη θαλάσσια περιοχή του Αιγαίου και μέχρι τα σημεία εισόδου στην άσκηση, τα οποία συμπίπτουν με το FIR Αθηνών. Αυτό πρακτικά σημαίνει ότι τα ελληνικά αεροσκάφη που θα απογειωθούν σήμερα από τον Αραξο θα ακολουθήσουν συγκεκριμένο αεροδιάδρομο μέχρι το Πήλιο και, από εκεί και πέρα, μπορούν να επιλέξουν όποια διαδρομή θέλουν μέχρι τα σημεία εισόδου στην περιοχή της άσκησης. Η ευθύνη της πτήσης (navigation) πάνω από τη θάλασσα ανήκει πλέον στην Ελλάδα και όχι στο ΝΑΤΟ, όπως θα ανήκε εάν ο αεροδιάδρομος ήταν συγκεκριμένος και εγκεκριμένος από το ΝΑΤΟ.
 Με αυτόν τον τρόπο τα ελληνικά -ΝΑΤΟϊκά μαχητικά μπορούν να πετάξουν πάνω από Λήμνο και Ικαρία, καθώς δεν δίνουν αναφορά στο ΝΑΤΟ.
 Ο υπουργός Eθνικής Aμυνας Ακης Τσοχατζόπουλος μίλησε για ικανοποιητική εξέλιξη που δικαιώνει την Ελλάδα και κατόπιν τούτου τα ελληνικά αεροπλάνα θα μετάσχουν από σήμερα στην άσκηση. Βεβαίως ο κ. Τσοχατζόπουλος επισήμανε πως «υπάρχει θέμα συμπεριφοράς της Τουρκίας που δημιουργεί πολιτικό πρόβλημα στη λειτουργία μέσα στο ΝΑΤΟ». Το θέμα αυτό δεσμεύτηκε ότι θα βάλει ο ίδιος στο τραπέζι των συζητήσεων στη διάρκεια της συνόδου των υπουργών Aμυνας της Συμμαχίας τον επόμενο μήνα.
 Για την εξέλιξη αυτή πανηγύρισαν και οι Τούρκοι γιατί πέτυχαν πρακτικά να μη δώσει το ΝΑΤΟ άδεια υπέρπτησης πάνω από Λήμνο και Ικαρία, κάτι που εξυπηρετεί τις πάγιες θέσεις της Τουρκίας για μη ένταξη των δύο νησιών στις ασκήσεις του ΝΑΤΟ.
 Με λίγα λόγια τα ΝΑΤΟϊκά -ελληνικά αεροπλάνα θα πετάξουν πάνω από Λήμνο και Ικαρία, αλλά το ΝΑΤΟ δεν θέλει να το ξέρει επισήμως. Σχέδια πτήσεως θα καταθέτονται στην ΥΠΑ Αθήνας, θα ενημερώνονται ταυτόχρονα τα ΝΑΤΟϊκά υποστρατηγεία Λάρισας και Σμύρνης και τα ελληνικά -ΝΑΤΟϊκά μαχητικά θα τίθενται υπό τον πλήρη έλεγχο του ΝΑΤΟ και ως προς την ευθύνη της πτήσης, αφού πλέον θα έχουν περάσει το FIR Αθηνών και βέβαια τη Λήμνο και την Ικαρία.
