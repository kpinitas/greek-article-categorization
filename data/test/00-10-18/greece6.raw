Από σήμερα και για μια εβδομάδα ο Οικουμενικός Πατριάρχης Βαρθολομαίος θα είναι στην Ελλάδα. Θα επισκεφθεί τέσσερις μητροπόλεις, θα εγκαινιάσει τα γραφεία του Πατριαρχείου στην Αθήνα και θα συναντηθεί με τον πρωθυπουργό Κώστα Σημίτη αλλά και με άλλους πολιτικούς αρχηγούς. Και όλα αυτά στο πλαίσιο μιας ιδιωτικής επίσκεψης... 
 Μια επίσκεψη, που σύμφωνα με ορισμένους εκκλησιαστικούς παράγοντες μπορεί να επηρεάσει θετικά και κατά άλλους αρνητικά τις σχέσεις της Εκκλησίας της Ελλάδας με το Οικουμενικό Πατριαρχείο, κάτι που θα φανεί τις πρώτες δύο ημέρες της επίσκεψης του Πατριάρχη. 
 Η άφιξη του Πατριάρχη προκάλεσε αμηχανία στην Αρχιεπισκοπή, που σχετίζεται με τον τρόπο που η πολιτεία θα αντιμετωπίσει τον Βαρθολομαίο αλλά και το φόβο για το τι θα απαντήσει ο Οικ. Πατριάρχης αν ερωτηθεί για το θέμα των ταυτοτήτων. Ο κ. Χριστόδουλος δεν θα παραστεί σε πολλές εκδηλώσεις, θα είναι όμως παρόντες σ' αυτές πολλοί μητροπολίτες της ελλαδικής Εκκλησίας. Σύμφωνα με πληροφορίες από το Φανάρι, ο κ. Βαρθολομαίος θα αποφύγει να τοποθετηθεί δημόσια σε θέματα που μπορεί να προκαλέσουν τριβές στις σχέσεις των δύο Εκκλησιών. 
 Ο αρχιεπίσκοπος Χριστόδουλος δεν έχει προσκληθεί στη Mητρόπολη Θηβών και Λεβαδείας, έχει όμως προσκληθεί τόσο στη Mητρόπολη Περιστερίου, όσο και στη Mητρόπολη Μεγάρων και Σαλαμίνος. Ωστόσο φέρεται αποφασισμένος να μην ανταποκριθεί για να μη δημιουργηθούν τριβές και ερωτηματικά γύρω από το γιατί επέλεξε να πάει στη μία μητρόπολη και όχι στην άλλη. 
 Η αγωνία της Αρχιεπισκοπής αφορά τις δύο πρώτες ημέρες της επίσκεψης. Πιστεύουν, πως αν ο Πατριάρχης ερωτηθεί και λάβει σαφή θέση στο θέμα των ταυτοτήτων, είναι εύκολο να προκληθεί μια νέα κρίση και να ανοίξει ένα βαθύ ρήγμα στις σχέσεις της Εκκλησίας της Ελλάδας με το Φανάρι. Από την άλλη, σύμφωνα με πληροφορίες από το Φανάρι, ο Οικουμενικός Πατριάρχης δεν είναι διατεθειμένος να απαντήσει σε ερωτήματα που μπορεί να προκαλέσουν τριβές με την Εκκλησία της Ελλάδας. Και κυρίως στο θέμα των ταυτοτήτων. 
 Από όσα έχουν γίνει γνωστά μέχρι σήμερα, για το πρόγραμμα της επίσκεψης του Οικουμενικού Πατριάρχη, σήμερα, μετά την άφιξή του στο ανατολικό αεροδρόμιο, όπου επρόκειτο να τον υποδεχτούν ο αρχιεπίσκοπος Χριστόδουλος και υπουργοί της κυβέρνησης, θα παρακαθήσει σε γεύμα του προέδρου και του δ.σ. του Συμβουλίου Ελληνοτουρκικής Επιχειρηματικής Συνεργασίας. 
 Αύριο το πρωί ο Οικ. Πατριάρχης θα εγκαινιάσει τα γραφεία του Οικουμενικού Πατριαρχείου στην Αθήνα, το μεσημέρι είναι προσκεκλημένος σε γεύματα της αδελφότητας Οφφικιάλων «Παναγία η Παμμακάριστος», ενώ το απόγευμα στην Αρχαιολογική Eταιρεία θα γίνει η παρουσίαση τόμου αφιερωμένου στον ίδιο και τη δράση του. Την Παρασκευή θα εγκαινιάσει το Μητροπολιτικό Μέγαρο Περιστερίου και την έκθεση του Mουσείου Μπενάκη: «Απεικονίσεις της Παναγίας στην Βυζαντινή Τέχνη». Το Σάββατο, ο Πατριάρχης θα μεταβεί στην Πάτρα, την Κυριακή στη Σαλαμίνα και τη Δευτέρα στη Θήβα, ενώ την Τρίτη θα γευματίσει με τον πρωθυπουργό. 
