 Το μεσημέρι της επόμενης Πέμπτης, 26 Οκτωβρίου, ο Πέτρος Ευθυμίου θα βιώσει την εμπειρία, που για τον προκάτοχό του στο υπουργείο Παιδείας, Γεράσιμο Αρσένη, αποτελούσε σχεδόν βασικό κομμάτι της υπηρεσιακής του καθημερινότητας: Μαθητές από σχολεία της Αττικής στο οδόστρωμα, μπροστά στο κτίριο της οδού Μητροπόλεως, να φωνάζουν ρυθμικά: «Εβγα έξω υπουργέ».
 Εξι μήνες μετά την αλλαγή της ηγεσίας του ΥΠΕΠΘ, έναν περίπου, μετά τη διεξαγωγή (με την ανακοίνωση των αποτελεσμάτων των εξετάσεων) της εφαρμογής του νέου εκπαιδευτικού συστήματος στην ολοκληρωμένη του μορφή (κι ενώ προηγήθηκε η ανακοίνωση των διορθωτικών παρεμβάσεων στο σύστημα), 38 ημέρες μετά την έναρξη της νέας σχολικής χρονιάς, οι μαθητές ανασυντάσσονται και επαναφέρουν προς την κυβέρνηση το αίτημα, που για τον προηγούμενο υπουργό Παιδείας είχε καταλήξει εφιάλτης: «Πάρτε πίσω τη μεταρρύθμιση». 
 Οι εκπρόσωποι των μαθητών των Λυκείων της Αττικής, που πρωτοστάτησαν στις κινητοποιήσεις της προηγούμενης περιόδου, μέσα από το συντονιστικό τους όργανο (Συντονιστικό Αγώνα Σχολείων Αθήνας) απευθύνουν αγωνιστικό κάλεσμα στους συμμαθητές τους, διοργανώνοντας το πρώτο συλλαλητήριο της φετινής χρονιάς, την Πέμπτη 26 Οκτωβρίου στις 11 το πρωί, με συγκέντρωση στα Προπύλαια, πορεία στο κέντρο της Αθήνας και κατάληξη στο υπουργείο Παιδείας. 
 «Το μαθητικό κίνημα είναι εδώ», πληροφορεί η πρόσφατη ανακοίνωση του Συντονιστικού των μαθητών που φιλοδοξούν να συντονιστούν με όλους τους εκπαιδευτικούς φορείς «σε ένα ισχυρό μέτωπο παιδείας», διευκρινίζοντας παράλληλα ότι «εμείς δεν πρόκειται να παραιτηθούμε, δεν μασάμε». 
 Το πλαίσιο των αιτημάτων των μαθητών συνοψίζεται στην κατάργηση των νόμων 2525/97 και 2640/98 που στοιχειοθετούν τη μεταρρύθμιση. Αναλυτικά διεκδικούν: 
  Κατάργηση των πανελλαδικών εξετάσεων στις δύο τελευταίες τάξεις του Λυκείου. 
 * Αποσύνδεση του Λυκείου από την εισαγωγή σε ΑΕΙ και ΤΕΙ.
  Αμεση κάλυψη των αναγκών σε σχολεία, καθηγητές και βιβλία.
  Ενιαίο 12χρονο βασικό υποχρεωτικό σχολείο για όλους. 
 «Αγωνιζόμαστε για ενιαίο 12χρονο βασικό υποχρεωτικό σχολείο δημόσιο και δωρεάν. Για ένα σχολείο που θα μας μορφώνει και δεν θα μας εξοντώνει. Αγωνιζόμαστε για το δικαίωμά μας στη ζωή. Στη ζωή που δεν μπαίνει σε καλούπια. Δεν είμαστε ρομποτάκια. Η αύξηση των ωρών της ημέρας από 24 σε 30 είναι ο μόνος τρόπος για να εφαρμοστεί η μεταρρύθμιση και ο μόνος τρόπος για να αντεπεξέλθουμε στα εξοντωτικά της ωράρια. 
 »Αγωνιζόμαστε για το δικαίωμά μας στον πολιτισμό και τον αθλητισμό, που μας στερούν. Αγωνιζόμαστε για ένα σχολείο που θα αναπτύσσει την προσωπικότητά μας και την κριτική μας ικανότητα, για ένα σχολείο που δεν θα εμπλουτίζει τη χλωρίδα και την πανίδα της χώρας μας με "φυτά" και "παπαγαλάκια"». (απόσπασμα από την ανακοίνωση του Συντονιστικού Αγώνα Σχολείων Αθήνας). 
 Το ερώτημα, που προκύπτει σε ό,τι αφορά τουλάχιστον τις προθέσεις της μερίδας των μαθητών που προσανατολίζονται σε κινητοποιήσεις είναι εάν και κατά πόσο «μέτρησαν» οι αλλαγές στο σύστημα που ανακοινώθηκαν πριν από ένα μήνα, οι οποίες αποτελούν σύμφωνα με την κυβέρνηση, «διορθωτικές παρεμβάσεις για την καλύτερη απόδοση του συστήματος, μετά την πρώτη αξιολόγησή του», ενώ σύμφωνα με τα κόμματα της αντιπολίτευσης, «εκπτώσεις που αλλοιώνουν τις αρχικές γραμμές σχεδιασμού της μεταρρύθμισης χωρίς να βελτιώνουν την ουσία». 
 Η απάντηση των μαθητών βρίσκεται στην ανακοίνωση του συντονιστικού τους οργάνου: «Πιστεύουν ότι με την αλλαγή του υπουργού και μερικές ψευτοβελτιώσεις μπορούν να ξεχαστούν οι 50.000 συμμαθητές μας που πετάχτηκαν βίαια έξω από το Λύκειο, μπορεί να ξεχαστεί ο ρόλος των ΤΕΕ, μπορούν να ξεχαστούν τα δικαιώματά μας στη μόρφωση και τη ζωή». 
 Ο Θεοδόσης Μπενάτος είναι μαθητής της Β'Λυκείου στο 54ο Λύκειο Αθηνών (Σεπόλια) και μέλος του Συντονιστικού Αγώνα Σχολείων Αθήνας. Η καθημερινότητά του έχει ήδη διαμορφωθεί στο γνωστό πλέον, δίπτυχο «σχολείο-φροντιστήριο», αφού τελειώνοντας το σχολείο θέλει να ασχοληθεί με την επιστήμη της Βιολογίας.
 «Μετά τα τραγικά αποτελέσματα των εξετάσεων του Ιουλίου και ζώντας καθημερινά τον Γολγοθά σχολείο-σπίτι- φροντιστήριο, η μόνη λύση είναι η κινητοποίηση», δηλώνει στην «Ε» ο Θεοδόσης και υποστηρίζει ότι «οι μαθητές τώρα πια ξέρουν πόση δύναμη έχουν και πόσα μπορούν να καταφέρουν». Εκτιμά δε ότι στο συλλαλητήριο της ερχόμενης εβδομάδας θα υπάρξει δυναμική παρουσία των μαθητών από τα σχολεία ολόκληρης της Αττικής, ενώ βρίσκονται στα «σκαριά» και άλλοι τρόποι αγωνιστικής διεκδίκησης, που για άλλη μια φορά θα αποδείξουν τη φαντασία των μαθητών. 
 Στη σχετική με τις αλλαγές που ανακοινώθηκαν ερώτηση και εάν αυτές ικανοποίησαν εν μέρει τους μαθητές, ο Θεοδόσης απαντά κατηγορηματικά: «Ο νέος υπουργός κάνει τη δουλειά του και θέλει να προλάβει τις μαθητικές κινητοποιήσεις. Οι αλλαγές δεν αγγίζουν την ουσία. Οι πανελλαδικές εξετάσεις δεν υπάρχουν, τα φροντιστήρια δεν υπάρχουν; Οι μαθητές δεν διαβάζουν για να μάθουν, διαβάζουν για να γράψουν. Τι βελτιώθηκε; ». 
 Κατά πόσο όμως το αίτημα της κατάργησης του σημερινού εκπαιδευτικού συστήματος θεωρείται προσεγγίσιμος στόχος από την πλευρά των μαθητών; 
 «Δεν είναι άτοπο να ζητάμε την κατάργηση του συστήματος», απαντά ο Θεοδόσης. «Στην Ελλάδα πολλοί νόμοι έχουν μείνει στα χαρτιά». 
 Ο γενικός γραμματέας της ΟΛΜΕ Γρηγόρης Καλομοίρης δικαιολογεί τις κινητοποιήσεις που ανακοίνωσαν οι μαθητές: 
 «Τα προβλήματα που είχαν αναδειχθεί από την εκπαιδευτική κοινότητα τα δύο προηγούμενα χρόνια παραμένουν και οξύνονται στο ξεκίνημα της φετινής σχολικής χρονιάς», υποστηρίζει. «Υπάρχει σημαντικός αριθμός κενών στο διδακτικό προσωπικό και μεγάλες ελλείψεις βιβλίων, ιδιαίτερα στα ΤΕΕ. Οι αλλαγές που ανακοινώθηκαν το Σεπτέμβριο δεν δίνουν διέξοδο και λύση στα προβλήματα, αφού διατηρούν τη σύνδεση του Λυκείου με τη διαδικασία εισαγωγής στην τριτοβάθμια εκπαίδευση, περιορίζοντας το μορφωτικό του ρόλο. Επίσης, το πρόβλημα της λειτουργίας ενός διπλού δικτύου εκπαίδευσης (με τα Ενιαία Λύκεια) και κατάρτισης (με τα ΤΕΕ) παραμένει με όλες τις αρνητικές επιπτώσεις, ενώ οι δαπάνες για την εκπαίδευση το 2001 δεν αντιμετωπίζουν τις ανάγκες. Η κατάργηση των νόμων της μεταρρύθμισης είναι βασική προϋπόθεση για να προχωρήσουμε». 
 Ο εκπρόσωπος της ΟΛΜΕ καταλήγοντας μετέφερε στην «Ε» το σημερινό κλίμα στα σχολεία: «Υπάρχει άγχος και αγωνία στα παιδιά και ανησυχία για το μέλλον. Βέβαια μερικοί μαθητές νιώθουν ότι έχει μειωθεί κάπως ο εξεταστικός φόρτος. Στα ΤΕΕ είναι περισσότερο έντονη η έκφραση διαμαρτυρίας και αγανάκτησης». 
