 Ούτε το απρόσμενο δώρο της Βαλένθια (τη νίκη με 2-1 στο σπίτι της Λιών) μπόρεσε να εκμεταλλευθεί ο τραγικός Ολυμπιακός, του Γιάννη Μαντζουράκη. Οι «ερυθρόλευκοι» έχασαν 1-0 από την αδύναμη και μικρή Χέρενφεϊν, στο «Αμπε Λένστρα» κι ενώ θα μπορούσαν να είχαν «καθαρίσει» την πρόκριση από το χθεσινό περάσμά τους, αντίθετα, δίνουν το δικαίωμα στους Γάλλους (αλλά και στους Ολλανδούς) να ελπίζουν για τη δεύτερη θέση. Και σ' αυτή την περίπτωση, το μερίδιο της ευθύνης βαρύνει αποκλειστικά τον προπονητή του Ολυμπιακού. Ο Γιάννης Μαντζουράκης φοβήθηκε (κι αυτό) το ματς, προτίμησε να συμβιβαστεί με το «μηδέν», να επιδιώξει την ισοπαλία και τελικά έχασε, γι' άλλη μια φορά! Ο Ολυμπιακός έφυγε με κατεβασμένο το κεφάλι, πρόσθεσε μια ακόμη απογοητευτική εμφάνιση, προβλημάτισε τον κόσμο του και ίσως τη διοίκηση της εταιρείας, για το κατά πόσο μπορούν να υλοποιηθούν οι ευρωπαϊκοί στόχοι μ' έναν προπονητή της νοοτροπίας του Γιάννη Μαντζουράκη.
 Πάνω στο υγρό (από τη βροχή) τερέν, η τακτική (4-5-1) του Γ. Μαντζουράκη ήταν προφανής. Να μην επιτρέψει στην αντίπαλό του να τον αιφνιδιάσει. Οι «ερυθρόλευκοι» έδειξαν μεγάλη προσοχή στα νώτα τους και παραχώρησαν κατοχή στους Ολλανδούς, οι οποίοι, όμως, από τα πλάγια (που είναι και το μεγάλο τους όπλο) αναπτύχθηκαν ελάχιστα. Ο κίνδυνος έμεινε μακριά και εκδηλωνόταν (όπως στο 9' από φάουλ του Φινλανδού Μίκα Νούρμελα κι επέμβαση του Δ. Ελευθερόπουλου) μόνο από στημένες φάσεις. Ευκαιρίες, όμως, δεν έγιναν κι από τους φιλοξενούμενους. Ο Ολυμπιακός έδειχνε ικανοποιημένος, όσο το ματς παιζόταν στη μεσαία γραμμή και το αποτέλεσμα έμενε στο «μηδέν». Επιθετικά, το συγκρότημα του Γ. Μαντζουράκη δεν είχε βλέψεις. Ο Τζιοβάνι, ο Οφορίκουε και ο Ζέτερμπεργκ είχαν μεγάλες αποστάσεις, με αποτέλεσμα να μη δημιουργήσουν ούτε μισή ευκαιρία για ένα ολόκληρο ημίχρονο. Η αναμέτρηση κυλούσε στη μετριότητα, καθώς ο ένας φοβόταν τον άλλον. 
 Με δεδομένο το 0-1 της Βαλένθια επί της Λιόν από το ημίχρονο, τον Ολυμπιακό θα τον βόλευε η ισοπαλία στο Χέρενφεϊν. Ο Γιάννης Μαντζουράκης άφησε το παιχνίδι, να προχωρήσει κάτω από τις ίδιες συνθήκες. Αλλωστε, ξανά οι Ολλανδοί δεν έδειχναν ικανοί να απειλήσουν, όμως και οι «ερυθρόλευκοι» ήταν πολύ μακριά από τον στοιχειώδη καλό εαυτό τους. Ακόμη κι έτσι, ο Ελληνας προπονητής δεν θέλησε να ρισκάρει επιθετικά, παρ' ότι είχε πολλούς υστερήσαντες από τη μεσαία γραμμή και μπροστά. Αντίθετα, προτίμησε (75') να οχυρώσει ακόμη περισσότερο την άμυνά του, με την προσθήκη του Γιώργου Ανατολάκη και την αντικατάσταση του Λουτσιάνο. Ενα σουτ του Γεωργάτου και μια κεφαλιά του Αμανατίδη θα μπορούσαν να στείλουν τον Ολυμπιακό και με τα δύο πόδια στην επόμενη φάση του θεσμού, έφυγαν όμως μακριά από την εστία του Φονκ.
 Και σαν να μην έφταναν όλα αυτά, η Χέρενφεϊν (82', κι ενώ όλα έδειχναν ότι το παιχνίδι ζύγωνε στην ισοπαλία) με τον Γιένσεν έφτασε στο 1-0, στο φάουλ του Νούρμελα. Ο ελληνικός πάγκος προσπάθησε να αντιδράσει (έστω και καθυστερημένα με την προσθήκη του Λάμπρου Χούτου αντί του Γρηγόρη Γεωργάτου), όμως ο χρόνος ήταν περιορισμένος και το ζητούμενο πλέον ήταν αν η ομάδα είχε πίστη και τύχη, για να σώσει την παρτίδα. Το τελικό 1-0 απέδειξε ακριβώς το αντίθετο! Η ατολμία και ο φόβος του Γιάννη Μαντζουράκη, κράτησαν στον πάγκο λύσεις όπως ο Μαυρογενίδης, ο Γιαννακόπουλος, ο Νινιάδης, την ώρα που στο τερέν του «Αμπε Λένστρα» ο Ζέτερμπεργκ, ο Λουτσιάνο κι ο Οφορίκουε προκαλούσαν οργή, ακόμη και στους συμπαίκτες τους, με την απόδοσή τους...
 Οι Ολλανδοί, μετά το τέλος του ματς, δεν πίστευαν στη νίκη τους κι έφτασαν στο σημείο να κάνουν το γύρο του... θριάμβου.
 ΧΕΡΕΝΦΕΪΝ: Φονκ, Φένεμα, Κλόμπε, Ντε Νόγιερ, Ραντόμσκι, Νούρμελα, Τάλαν, Γιένσεν, Λούρλινγκ, Χάουζινγκ, Νουάκπα (31' Φαν Χέσελ).
 ΟΛΥΜΠΙΑΚΟΣ: Ελευθερόπουλος, Πατσατσόγλου, Αμανατίδης, Κόντης, Γεωργάτος (83' Χούτος), Ζε Ελίας, Λουτσιάνο (75' Ανατολάκης), Τζόρτζεβιτς, Ζέτερμπεργκ, Τζιοβάνι, Οφορίκουε.
