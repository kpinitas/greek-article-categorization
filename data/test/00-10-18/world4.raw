Σύνοδο κορυφής για την πλούσια σε πετρελαϊκά αποθέματα Κασπία Θάλασσα προτείνει η Ρωσία, καθώς παραμένουν ανοιχτά τα θέματα της εκμετάλλευσης και των χωρικών υδάτων μεταξύ των όμορων χωρών, ενώ η Τουρκία επιχειρεί να μπει στους συσχετισμούς δυνάμεων της περιοχής.
 Τα πετρέλαια της Κασπίας αποτελούν πλέον αντικείμενο σκληρού ανταγωνισμού μεταξύ Ρωσίας, Ιράν, Αζερμπαϊτζάν, Τουρκμενιστάν και Καζακστάν, καθώς θεωρούνται ως τα τρίτα μεγαλύτερα στον κόσμο, μετά τα αποθέματα του Κόλπου και της Σιβηρίας. Ο Ρώσος υπουργός Eξωτερικών Ιγκόρ Ιβανόφ συναντήθηκε με τον Αζέρο ομόλογό του Βιλαγιάτ Γκουλίεφ και στη συνέχεια δήλωσε ότι η Ρωσία «υποστηρίζει την ιδέα» για διοργάνωση συνόδου κορυφής σχετικά με τις ενεργειακές πηγές της Κασπίας. Η σύνοδος κορυφής των πέριξ της Κασπίας χωρών ενδέχεται να έχει «μεγάλη σημασία ως προς την ολοκλήρωση των εργασιών σχετικά με τον προσδιορισμό του καθεστώτος της», δήλωσε ο επικεφαλής της ρωσικής διπλωματίας.
 Η αντιδικία των χωρών γύρω από την Κασπία αφορά τόσο τη μεταξύ τους κατανομή των ενεργειακών πόρων όσο και την οροθέτηση των χωρικών υδάτων και της υφαλοκρηπίδας. Χθες, η αντιπαράθεση του Τουρκμενιστάν με το Αζερμπαϊτζάν μπήκε σε νέα φάση, με την κυβέρνηση του Ασγκαμπάτ να δηλώνει ότι θα προσφύγει σε διεθνή επιδιαιτησία για να λύσει τις διαφορές γύρω από τα διεκδικούμενα υποθαλάσσια κοιτάσματα Καζάρ και Οσμάν. Για το Αζερμπαϊτζάν, τα δύο κοιτάσματα ονομάζονται Αζέρι και Σιράγκ αντιστοίχως. Η Τουρκμενία υποστηρίζει ότι θα ζητήσει τη βοήθεια διεθνών δικαστηρίων καθώς «το Αζερμπαϊτζάν αγνοεί τις προσπάθειες που καταβάλλει η Ασγκαμπάτ για επίλυση του προβλήματος των πετρελαϊκών κοιτασμάτων». Το Τουρκμενιστάν διεκδικεί τη συνολική κυριότητα του κοιτάσματος Καζάρ και τη μερική του κοιτάσματος Οσμάν.
 Την εκμετάλλευση και των δύο έχει εγκαινιάσει το Αζερμπαϊτζάν το 1994.
 Ο πρόεδρος της Τουρκίας επισκέφτηκε χθες την Ασγκαμπάτ και συζήτησε με τον Τουρκμένο ομόλογό του συμφωνίες πώλησης ενέργειας και πολιτιστικής συνεργασίας των δύο χωρών. Οι Σεζέρ και Νιαζόφ θα συζητήσουν κατεξοχήν πρόγραμμα προμήθειας της Τουρκίας με φυσικό αέριο από το Τουρκμενιστάν, αλλά και της Ευρώπης μέσω αγωγού. Τη Δευτέρα, ο Σεζέρ είχε επισκεφθεί το Ουζμπεκιστάν, όπου υπέγραψε συμφωνίες αμυντικής συνεργασίας και συνεργασίας για την καταπολέμηση του εγκλήματος. Οι δύο πλευρές εξέφρασαν πλήρη ταύτιση απόψεων για την τρομοκρατία. Ο Τούρκος πρόεδρος Αχμέτ Σεζέρ θα επισκεφθεί ακόμα το Καζακστάν και το Κιργιστάν, ενώ ο πρόεδρος της Pωσίας κάλεσε επισήμως τον πρόεδρο του Iράν στη Mόσχα.
