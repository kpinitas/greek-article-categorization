 Την ώρα που οι έρευνες για τη δολοφονική επίθεση της 12ης Οκτωβρίου εναντίον του αμερικανικού αντιτορπιλικού «Κόουλ» στην Υεμένη προχωρούν με τον εντοπισμό υπόπτων, τρομοκρατικές ομάδες προβαίνουν σε απειλές για νέες επιθέσεις με στόχο το Ισραήλ και τις ΗΠΑ.
 Ο αρχηγός του Απελευθερωτικού Μετώπου της Παλαιστίνης (ΑΜΠ) Μοχάμεντ Αμπάς (γνωστός και ως Αμπούλ Αμπάς) δήλωσε ότι το κίνημά του θα προβεί στο άμεσο μέλλον σε αντι-ισραηλινές επιθέσεις αυτοκτονίας. «Το ΑΜΠ θα προβεί προσεχώς σε επιθέσεις αυτοκτονίας εναντίον των σιωνιστών» δήλωσε ο Αμπούλ Αμπάς σε ιρακινό έντυπο, προσθέτοντας: «Εχουμε αποφασίσει να διεξάγουμε, σε πρώτη φάση, παραδοσιακές επιχειρήσες προτού προχωρήσουμε, σε δεύτερη φάση, σε επιθέσεις αυτοκτονίας μεγάλης εμβέλειας (...) με στόχο ν' απελευθερώσουμε την Παλαιστίνη». 
 Την ίδια ώρα η άγνωστη μέχρι πρότινος οργάνωση «Ισλαμικές Δυνάμεις Αποτροπής», που είχε διεκδικήσει στις 13 Οκτωβρίου την ευθύνη για την επίθεση στο αντιτορπιλικό «Κόουλ» επανέλαβε χθες με προκήρυξή της στο Γαλλικό Πρακτορείο την ίδια θέση. Η επίθεση έχει στόχο να προειδοποιήσει «την Αμερική ότι θα πληρώσει ακριβά τη συμπαράταξή της με το Ισραήλ», για «την αλαζονεία» της και για τις ηγεμονικές της βλέψεις. Την ευθύνη για την επίθεση στο «Κόουλ» είχε αναλάβει στις 13 Οκτωβρίου και άλλη μια εξτρεμιστική μουσουλμανική ομάδα με το όνομα «Ο Στρατός του Μαχόμετ». Οι αμερικανικές αρχές δεν θεωρούν πάντως αξιόπιστους τους ισχυρισμούς των δύο αυτών οργανώσεων, ενώ αντιθέτως το αμερικανικό υπουργείο Εξωτερικών δεν αποκλείει την ανάμιξη του ισλαμιστή Οσάμα Μπιν Λάντεν. 
 Αν και το καθεστώς των Ταλιμπάν στο Αφγανιστάν, όπου φιλοξενείται ο Μπιν Λάντεν, έχει απορρίψει την εκδοχή αυτή, ο ίδιος ο Μπιν Λάντεν δεν απέκλεισε σε χθεσινές δηλώσεις του το ενδεχόμενο νέων αντιαμερικανικών επιθέσεων και ορκίστηκε ότι θα συνεχίσει τον αγώνα του «εναντίον των εχθρών του Ισλάμ».
 Συνεχίζονται εν τω μεταξύ με εντατικό ρυθμό οι αμερικανικές έρευνες για τον εντοπισμό των αιτίων αλλά και των δραστών της επίθεσης στο «Κόουλ», ιδίως μετά την παραδοχή εκ μέρους της Υεμένης ότι η έκρηξη οφειλόταν σε «προμελετημένη εγκληματική ενέργεια«. Οι ερευνητές ανακάλυψαν υλικά κατασκευής εκρηκτικών μηχανισμών σε σπίτι κοντά στο λιμάνι του Αντεν, όπου σημειώθηκε η έκρηξη, και πιστεύουν ότι δύο άνδρες που πέρασαν αρκετές μέρες εκεί συνδέονται με την επίθεση. Οι αξιωματούχοι ασφαλείας δήλωσαν ότι οι δύο άνδρες, οι οποίοι έχουν εξαφανιστεί, ήταν Αραβες μη υεμενικής καταγωγής, ενώ κάποιοι άλλοι έκαναν λόγο για σαουδαραβική καταγωγή. Οι αξιωματούχοι πιστεύουν ότι οι δράστες οδήγησαν ένα μικρό φουσκωτό σκάφος γεμάτο εκρηκτικά κοντά στο «Κόουλ» και το ανατίναξαν σε μια επίθεση αυτοκτονίας. Οι έρευνες συνεχίζονται με ανακρίσεις και άλλων υπόπτων, ενώ χθες ανασύρθηκαν από το εμβολισμένο αντιροπιλικό τα πτώματα άλλων εφτά Αμερικανών ναυτών.
 Στην περιοχή έχουν καταπλεύσει αμερικανικά πολεμικά πλοία με 2.000 πεζοναύτες προκειμένου να εγγυηθούν την ασφάλεια του λιμανιού και των ερευνητών.
