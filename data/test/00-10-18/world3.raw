 Ο διαβόητος τρομοκράτης Οσάμα Mπιν Λάντεν, στην πρώτη δήλωσή του από το Δεκέμβριο του 1998 -η οποία δημοσιεύτηκε σε εφημερίδα του Πακιστάν- προειδοποιεί τις Ηνωμένες Πολιτείες να μην πλήξουν το σπίτι του στο Αφγανιστάν, καθώς αυξάνονται οι φόβοι για πιθανά αντίποινα στο χτύπημα του αμερικανικού αεροπλανοφόρου στην Υεμένη με 17 νεκρούς Αμερικανούς.
 Στη δήλωσή του ο Mπιν Λάντεν αναφέρει ότι μια τέτοια επίθεση δεν θα σκότωνε τον ίδιο και δεσμεύεται να συνεχίσει τον αγώνα εναντίον των «εχθρών του Ισλάμ», εννοώντας σαφώς τις Ηνωμένες Πολιτείες, το Ισραήλ και τη σαουδαραβική βασιλική οικογένεια. Δεν κάνει πάντως ευθεία αναφορά στην επίθεση της Υεμένης.
 «Το όνειρο της δολοφονίας μου δεν θα βγει ποτέ αληθινό», τονίζει στη δήλωσή του, που δημοσιεύτηκε στην εφημερίδα «Τζανγκ» του Πακιστάν, που ο τίτλος της σημαίνει «Πόλεμος». «Δεν φοβάμαι τις αμερικανικές απειλές εναντίον μου», τονίζει. «Οσο είμαι ζωντανός δεν θα ησυχάσουν οι εχθροί του Ισλάμ. Θα συνεχίσω την αποστολή μου εναντίον τους».
 Αξιωματούχοι του Αφγανιστάν έχουν διατυπώσει προειδοποιήσεις για πιθανό χτύπημα αμερικανικών αντιποίνων εναντίον της χώρας τους, όπου ζει ο Mπιν Λάντεν και οι εφημερίδες στο γειτονικό Πακιστάν ασχολούνται συχνά με το ενδεχόμενο αυτό.
 Η δήλωση του Mπιν Λάντεν προήλθε προφανώς από το διοικητήριο των Ταλιμπάν, στο Κανταχάρ του νότιου Αφγανιστάν. Ηταν η πρώτη από το Δεκέμβριο του 1998, όταν οι Ταλιμπάν υποτίθεται ότι διέκοψαν τις επικοινωνίες τους.
 Ακόμη και οι Ταλιμπάν πάντως, που έχουν διαψεύσει πιθανή ανάμιξη του Mπιν Λάντεν στην επίθεση της Υεμένης, έδειξαν να ανησυχούν για ένα πιθανό αμερικανικό χτύπημα.
 «Δεν υπάρχει λόγος για να πλήξουν οι Ηνωμένες Πολιτείες τον αθώο λαό του Αφγανιστάν», δήλωσε ο εκπρόσωπος των Ταλιμπάν και υπουργός Πληροφοριών του Αφγανιστάν, Καντρατουλάχ Τζαμάλ. «Yστερα από 20 χρόνια πολέμου, θέλουμε μόνο να έχουμε ένα ισλαμικό σύστημα για το λαό μας. Δεν θα έπρεπε να είμαστε ο στόχος των Ηνωμένων Πολιτειών», τόνισε. «Δεν θα έπρεπε να μας είχαν επιτεθεί στο παρελθόν και δεν πρέπει να μας επιτεθούν τώρα».
