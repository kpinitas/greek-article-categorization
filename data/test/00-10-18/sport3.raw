 «Ο Σόουζα δεν μπορεί να παίξει από τη στιγμή που ακολουθεί δικό του πρόγραμμα προπόνησης και όχι της ομάδας». Ο Αγγελος Αναστασιάδης φύλαγε για την παραμονή του πιο κρίσιμου αγώνα της χρονιάς, όσον αφορά το ευρωπαϊκό μέλλον του Παναθηναϊκού, τη... βόμβα. Και την πέταξε με το πιο φυσικό ύφος, αδιαφορώντας για τις όποιες συνέπειες, στη συνέντευξη Tύπου χθες το μεσημέρι στο Ολυμπιακό Στάδιο.
 «Ετσι κι αλλιώς», εξήγησε, «δεν είναι σε καμιά περίπτωση έτοιμος να αγωνιστεί. Θα τον υπολογίζω μόνο όταν είναι 100% εντάξει. Εκείνο που με ενδιαφέρει είναι να συνέλθει γρήγορα. Αν ο καθένας φέρνει το δικό του πρόγραμμα, όπως έκανε ο Σόουζα από την Πορτογαλία, δεν μπορεί να γίνει δουλειά. Ο τρόπος που ενεργεί είναι λάθος και πιστεύω ότι θα καθυστερήσει πολύ να επανέλθει. Ανεξάρτητα απ' αυτό είναι έμπειρος ποδοσφαιριστής και δεν μπορώ να τον πιέσω να αλλάξει γνώμη, ώστε να μου πει μετά ότι εγώ φταίω που δεν έγινε καλά».
 Ξεκάθαρος ο προπονητής του Παναθηναϊκού, με τη χθεσινή του στάση, έδειξε πως το θέμα Σόουζα ανοίγει πάλι, πριν καλά καλά κλείσει. Θερμό επεισόδιο δεν υπήρξε αυτή την φορά, η ουσία ωστόσο δεν αλλάζει. Ο Αναστασιάδης τραβάει το σχοινί και ο Σόουζα δεν δείχνει διατεθειμένος να ανεχθεί αυτή τη συμπεριφορά. Φυσικά, μετά την εξέλιξη αυτή, ο Πορτογάλος σταρ θα δει και αυτό το ματς (όπως το πρώτο) με το Αμβούργο από την εξέδρα. Τι μέλλει γενέσθαι γύρω από την τύχη του πιο ακριβοπληρωμένου πράσινου ποδοσφαιριστή, κανείς δεν ξέρει. Ενα άλλο σημείο που τονίστηκε από τον Αναστασιάδη είναι ότι «οι εξετάσεις που έκανε στην Πορτογαλία δεν έχουν έρθει ακόμη, όπως δεν ήρθαν και κάποιες που είχε κάνει το καλοκαίρι μετά το ευρωπαϊκό πρωτάθλημα». Το κεφάλαιο Σόουζα έκλεισε ο προπονητής του ΠΑΟ με μια ευχή: «Εύχομαι ο Θεός να φωτίσει το παλικάρι αυτό».
 Αναφορές στον Θεό, βέβαια, όπως συνηθίζει, έκανε και στη συνέχεια, όταν μίλησε για τους Γερμανούς. «Εύχομαι ο Θεός να βοηθήσει τους παίκτες μου στην προσπάθειά τους που θα είναι εξαιρετικά δύσκολη. Το Αμβούργο είναι ομάδα που ξέρει τι θέλει και τι ζητάει στο γήπεδο. Δεν πρόκειται να εγκαταλείψει τη μάχη. Το ματς είναι πιο δύσκολο από το πρώτο στη Γερμανία. Ο Παναθηναϊκός πρέπει να αποδείξει ότι μπορεί να τα καταφέρει».
 Ερωτηματικό, όσον αφορά την ενδεκάδα, είναι η θέση του τερματοφύλακα. Αν δεν μπορέσει να αγωνιστεί ο Χαλκιάς (ενοχλήσεις στους κοιλιακούς), θα τον αντικαταστήσει ο Νικοπολίδης. Μία θέση στην επίθεση διεκδικούν τρεις: Νασιόπουλος, Βαζέχα, Βλάοβιτς. Οπως γράψαμε και χθες, ο κορμός θα είναι ίδιος με αυτόν που κέρδισε στο «Φολκπαρκστάντιον» πριν από είκοσι ημέρες.
 Χωρίς τον Ιρανό Μεχντί Μαχνταβίκια, όπως αναμενόταν (παίζει με την Εθνική της χώρας του εναντίον του Ιράκ για το ασιατικό Kύπελλο) και τον Αργεντίνο Ροντόλφο Εστεμπάν Καρντόζο, τον χαφ που δίνει ποιότητα στο παιχνίδι του Αμβούργου, ήρθαν χθες μεσημέρι οι Γερμανοί. Στην προσπάθειά του να τονώσει το ηθικό της ομάδας, ο προπονητής Φρανκ Πάγκελσντορφ επέτρεψε να έρθουν στην Αθήνα και οι σύζυγοι των ποδοσφαιριστών. Στο Ελληνικό, ο 34χρονος Γκανέζος Τόνι Γεμπόα, ήταν ο μόνος που έκανε δηλώσεις. «Είμαι χαρούμενος που βρίσκομαι στην Ελλάδα, για την οποία έχω ακούσει πολύ καλά λόγια από το φίλο μου Δημήτρη Γραμμόζη. Περιμένω μια ωραία ατμόσφαιρα στο Ολυμπιακό Στάδιο», υπογράμμισε, ενώ ο πρόεδρος του Αμβούργου Βέρνερ Χάκμαν τόνισε: 
 «Με χαρά ήρθαμε στην Αθήνα, όπου κερδίσαμε το '83 ένα ευρωπαϊκό τίτλο. Το ματς είναι δύσκολο κι εμείς θέλουμε τη νίκη. Ισως σας στεναχωρήσουμε αν την πάρουμε, αλλά αυτά έχει το ποδόσφαιρο».
