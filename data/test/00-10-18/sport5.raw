 Με «αγώνα δρόμου διάρκειας τεσσάρων χρόνων» παρομοίασε το εγχείρημα των Ολυμπιακών Αγώνων ο πρωθυπουργός στη χθεσινή συνεδρίαση της κυβερνητικής επιτροπής, κατά την οποία εξετάστηκαν ένα προς ένα τα έργα που πρέπει να γίνουν και φάνηκαν ανάγλυφες οι δυσκολίες που θα αντιμετωπίσει η κυβέρνηση.
 Η συνεδρίαση διήρκεσε πέντε ώρες και έγινε υπό τη σκιά των τελευταίων αντιπαραθέσεων και φημών περί παραιτήσεων και φαίνεται ότι όλα αυτά ξεπεράστηκαν, τουλάχιστον σ' αυτή τη φάση. Αλλωστε, ο Κ. Σημίτης δεν άφησε πολλά περιθώρια: «Μέχρι τώρα -είπε- υπήρχε έλλειμμα συνεννόησης και συνεργασίας. Τώρα πλέον δεν δικαιολογείται κάτι τέτοιο. Κι εγώ προσωπικά δεν θα το επιτρέψω».
 Αρμόδιες κυβερνητικές πηγές χαρακτήριζαν κρίσιμες τις επόμενες 30 μέρες, καθώς πρέπει να ξεπεραστούν όλα τα νομικά και γραφειοκρατικά εμπόδια και να είναι έτοιμες όλες οι μελέτες, ώστε το κλιμάκιο της ΔΟΕ, που θα 'ρθει στην Αθήνα στις 21 Νοεμβρίου, να πειστεί ότι η προετοιμασία προχωρεί ικανοποιητικά. Οι ίδιες πηγές πρόσθεταν ότι, αν όλα πάνε καλά, στις αρχές του 2001 θα ξεκινήσει η κατασκευή των μεγάλων έργων που απομένουν (Ολυμπιακό Χωριό, Δημοσιογραφικό Xωριό, Ιππόδρομος κ.ά.), ουσιαστικά, δηλαδή, τότε θ' αρχίσει ο πραγματικός «αγώνας δρόμου».
 Γι' αυτόν τον αγώνα ο πρωθυπουργός είπε χαρακτηριστικά: «Χτύπησε φέτος το πρώτο καμπανάκι. Στα επόμενα τρία χρόνια θα χτυπήσουν ισάριθμα καμπανάκια μέχρι να φτάσουμε στην τελική ευθεία». Χαρακτήρισε τους αγώνες «εθνική υπόθεση, που δεν αφορά μόνο την κυβέρνηση ή τον Σημίτη, αλλά όλους τους Ελληνες» και επέκρινε την αντιπολίτευση για «μικροκομματική εκμετάλλευση του θέματος». Και ζήτησε από τους υπουργούς να δίνει ο καθένας το στίγμα της προετοιμασίας, «προκειμένου η κοινή γνώμη να πληροφορείται ότι τα πράγματα βαίνουν καλώς και δεν υπάρχει καθυστέρηση».
 Η πρόεδρος του «Αθήνα 2004» Γιάννα Αγγελοπούλου μίλησε εκτενώς για όσα έγιναν στο Σίδνεϊ, εγκωμιάζοντας την προσπάθεια των Aυστραλών, προφανώς για να καταστήσει σαφές πόσο δύσκολη θα είναι η ελληνική προσπάθεια. Από τις παρεμβάσεις των υπουργών ιδιαίτερη σημασία έχουν δύο αναφορές του Κ. Λαλιώτη, ο οποίος: 
 1. Ανήγγειλε ότι τα πέντε ολυμπιακά έργα που έχει αναλάβει το υπουργείο του θα ολοκληρωθούν νωρίτερα από την ημερομηνία που έχει ανακοινωθεί. Οπως είπε, το Νοέμβριο θα μπορεί να ανακοινώσει το ακριβές χρονοδιάγραμμα του κάθε έργου.
 2. Αντέδρασε στην παρουσία δύο συμβούλων (Project managers) -ένας του ΥΠΕΧΩΔΕ κι ένας του «Αθήνα 2004») - που θα ελέγχουν κάθε έργο, λέγοντας ότι αρκεί μόνο ο σύμβουλoς που θα προσλάβει το υπουργείο. Ο διευθύνων σύμβουλος του «Αθήνα 2004» Π. Συναδινός απάντησε ότι αυτό προβλέπεται στο «Μνημόνιο» συνεργασίας που έχει υπογραφεί. Τελικά, αποφασίστηκε το έργο να ελέγχει μόνο ο σύμβουλος που θα προσλάβει το ΥΠΕΧΩΔΕ, ενώ η Οργανωτική Eεπιτροπή απλώς θα παρακολουθεί αν το έργο προχωρεί σύμφωνα με τις προβλεπόμενες προδιαγραφές. Ο κ. Λαλιώτης χαρακτήρισε υπερβολική και την αμοιβή που προβλέπεται για τους συμβουλους (3% επί του προϋπολογισμού του έργου), τονίζοντας ότι λογική αμοιβή είναι 1, 5% έως 2% επί του προϋπολογισμού.
 Η απόφαση για την ανάθεση της ραδιοτηλεοπτικής κάλυψης των αγώνων θα ληφθεί μέσα στο Νοέμβριο.
 Την προσεχή βδομάδα θα εκδικαστεί η προσφυγή γαλλικής εταιρείας κατά του Οργανισμού Εργατικής Κατοικίας που έχει αναλάβει την κατασκευή του Ολυμπιακού Χωριού. Και, όπως εξήγησε ο υφυπουργός Εργασίας Χρήστος Πρωτόπαπας, από την απόφαση του Συμβουλίου της Επικρατείας θα εξαρτηθεί το αν θα είναι έτοιμη η οριστική μελέτη που θα παρουσιαστεί στην επιτροπή της Διεθνούς Ολυμπιακής Επιτροπής.
 Εξετάζεται νέα πρόταση για τη δημιουργία του «χωριού των δημοσιογράφων» στο χώρο της παλιάς ΣΕΛΕΤΕ στο Μαρούσι.
 Οι υπουργοί ΠΕΧΩΔΕ και Μεταφορών Κ. Λαλιώτης και Χρ. Βερελής διέψευσαν δημοσίευμα της εφημερίδα «Φαϊνάνσιαλ Τάιμς» ότι το αεροδρόμιο των Σπάτων δεν θα λειτουργήσει την 1η Μαρτίου του 2001, όπως έχει ανακοινωθεί. Μάλιστα, ο κ. Λαλιώτης χαρακτήρισε αυτά τα δημοσιεύματα «υπαγορευμένα από τις αεροπορικές εταιρείες που θέλουν φτηνά αεροπορικά τέλη».
