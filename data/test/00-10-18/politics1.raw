 Στα πρόθυρα νευρικής κρίσης βρίσκεται ο Κώστας Καραμανλής, αφού διαπιστώνει πως η προνομιακή θέση στην οποία βρισκόταν λόγω των γεγονότων (ναυάγιο, πόρισμα Ντογιάκου, υπόθεση Σαλαλέ κ.ά.), είναι πια παρελθόν και ένας νέος κύκλος εσωκομματικών αντιπαραθέσεων έχει ήδη ανοίξει.
 Η αρχή έγινε με τον Κ. Μητσοτάκη που κατηγόρησε τον Α. Σαμαρά ότι εξαγοράστηκε για να ρίξει την κυβέρνησή του το 1993 και την οργισμένη διά μηνύσεως αντίδραση του προέδρου της Πολιτικής Ανοιξης. Η Ρηγίλλης ενοχλήθηκε ιδιαίτερα από την ενέργεια αυτή του επίτιμου προέδρου, αλλά μη θέλοντας να ρίξει λάδι στη φωτιά, σιώπησε. Δεν έκανε το ίδιο όμως και ο Γιάννης Κεφαλογιάννης, ο οποίος χαρακτήρισε τον Κ. Μητσοτάκη ως τον «από μηχανής Θεό του Κ. Σημίτη».
 Και πριν ο Κώστας Καραμανλής συνέλθει απ' όλα αυτά, εμφανίζεται και ο δήμαρχος της Αθήνας για να δώσει τη χαριστική βολή, υπογραμμίζοντας με νόημα πως «όλο και περισσότερο διαμορφώνονται συνθήκες που επιτρέπουν και ενθαρρύνουν μια νέα πολιτική πρόταση»! 
 Η απάντηση του Κ. Καραμανλή σε όλα αυτά είναι η σιωπή, αν και με έναν έμμεσο τρόπο προσπάθησε να αποδυναμώσει το θέμα Αβραμόπουλου. Εν τούτοις, η τακτική του προέδρου της Ν.Δ. θα είναι η μη ενασχόληση με την εσωστρέφεια και η προσπάθειά του να ξεκινήσει μια «νέα πορεία στο λαό», με συνεχείς επισκέψεις σε περιφέρειες της χώρας.
 Ο Δ. Αβραμόπουλος επέλεξε μια εκδήλωση για τους «40ρηδες» για να ρίξει τις νέες βολές του και να αφήσει για μία ακόμη φορά ανοιχτό το ενδεχόμενο δημιουργίας κόμματος, τονίζοντας με νόημα πως «η δική του γενιά δεν μίλησε ακόμη». Οι δηλώσεις του προκάλεσαν αμηχανία στη Ρηγίλλης, η οποία μάλιστα εντάθηκε όταν ο δήμαρχος αν και ρωτήθηκε επίμονα αν θα φτιάξει κόμμα, όχι απλά δεν το διέψευσε, αλλά είπε πως «οι όποιες πολιτικές του αποφάσεις θα ανακοινωθούν την ώρα που ο ίδιος θα κρίνει». Και δεν αρκέστηκε σ' αυτό. Στις κατ' ιδίαν συζητήσεις του σχολίαζε την επίθεση Μητσοτάκη κατά Σαμαρά, λέγοντας ότι ο επίτιμος έθεσε εκτός πολιτικού παιχνιδιού τον πρόεδρο της ΠΟΛΑΝ για τον οποίο έλεγε ότι ήταν λάθος η υποβολή μήνυσης. Ο δήμαρχος, μάλιστα, επανέλαβε για μία ακόμη φορά ότι δεν θα παραστεί στο συνέδριο της Ν.Δ.
 Ο Κ. Καραμανλής που πληροφορούνταν από τα μέσα ενημέρωσης τα τεκταινόμενα, προσπάθησε να αμβλύνει τις εντυπώσεις από τα λεγόμενα του δημάρχου. «Η Ν.Δ. έχει τη νέα πολιτική πρόταση εξουσίας και χαιρόμαστε που και ο δήμαρχος κάνει την ίδια διαπίστωση μ' εμάς», είπε ο εκπρόσωπος Τύπου Θ. Ρουσόπουλος. Για να εισπράξει όμως την αιχμηρή ανταπάντηση συνεργατών του δημάρχου: «Χρειάζεται και λίγο χιούμορ στην πολιτική»! 
 Η περίπτωση Αβραμόπουλου, όμως, δεν ήταν η μόνη που πονοκεφάλιασε χθες τον κ. Καραμανλή. Ο Γιάννης Κεφαλογιάννης δεν σκόπευε να αφήσει αναπάντητα όσα ο κ. Μητσοτάκης είχε πει. Και αφού τον χαρακτήρισε «από μηχανής Θεό για τον Κ. Σημίτη που κατάφερε πισώπλατα χτυπήματα για τη Ν.Δ.», κάλεσε τους βουλευτές της Ν.Δ. και την Ντόρα Μπακογιάννη να δηλώσουν αν συμφωνούν με όσα ο κ. Μητσοτάκης είπε.
 Η Ρηγίλλης, για μία ακόμη φορά, βρισκόταν στον τοίχο. Αυτή τη φορά έπρεπε να πάρει σαφή θέση και ή να αποδοκιμάσει τον κ. Κεφαλογιάννη ή να συμφωνήσει μαζί του. Προτίμησε μάλλον το πρώτο, το οποίο έκανε κομψά ο Θ. Ρουσόπουλος. «Είναι προσωπική άποψη του κ. Κεφαλογιάννη, η οποία δεν απηχεί τις απόψεις της Ν.Δ.» είπε αποφεύγοντας να σχολιάσει τις δηλώσεις Μητσοτάκη. Αναφερόμενος όμως ειδικά στους ισχυρισμούς του τελευταίου, ότι η κυβέρνησή του έπεσε από τα διαπλεκόμενα, είπε ο κ. Ρουσόπουλος: «Είναι γνωστό πώς ανετράπη η κυβέρνηση της Ν.Δ. το 1993. Είναι γνωστό ότι και τότε ο πρωθυπουργός κ. Μητσοτάκης είχε καταγγείλει διαπλεκόμενα συμφέροντα, τα οποία βρίσκονταν πίσω από την ανατροπή της κυβέρνησης».
 Συνέχεια δεν δόθηκε, απλά ο επίτιμος μάλλον επιχείρησε να υπεραμυνθεί των ισχυρισμών του περί διαπλεκομένων που έριξαν την κυβέρνησή του. Και όπως έλεγε σε βουλευτές (και αυτοί μετέφεραν στους δημοσιογράφους), «το γεγονός ότι η διαπλοκή έριξε την κυβέρνηση της Ν.Δ. το 1993, ωφελεί τη Ν.Δ. σήμερα».
