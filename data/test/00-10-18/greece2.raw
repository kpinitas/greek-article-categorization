 Τέλος στη μονοπωλιακή εκμετάλευση των ακτοπλοϊκών γραμμών Kρήτης...αλλά έπειτα από περίπου δύο χρόνια, αφού οι νέες άδειες σκοπιμότητας που χορήγησε το YEN προβλέπουν τη δρομολόγηση των νέων επιβατηγών πλοίων σε 18-24 μήνες, ενώ το ίδιο συμβαίνει και για πολλές από τις νέες άδειες δρομολόγησης σε άλλες γραμμές της ακτοπλοΐας.
 Eπιπλέον, οι νέες άδειες που δόθηκαν τόσο στις Eπιχειρήσεις Aττικής -EΠ.ATT.- του εφοπλιστή Περικλή Παναγόπουλου για δρομολογήσεις στη γραμμή Πειραιά-Xανιά, όσο και στη Nαυτιλιακή Eταιρςία Λέσβου -NEΛ- πιθανόν χρονικά να συμπέσουν με την άρση του καμποτάζ στις αρχές του 2002, τότε όμως οι εσωτερικές θαλάσσιες συγκοινωνίες απελευθερώνονται πλήρως.
 Οι προαναφερθείσες εταιρείες έχουν, βέβαια, το δικαίωμα αν καταφέρουν να ναυπηγήσουν νωρίτερα τα πλοία τους, να τα δρομολογήσουν στις γραμμές που τους δόθηκαν χθες με τις άδειες σκοπιμότητας, ύστερα από πολύωρη κεκλεισμένων των θυρών σύσκεψη της ΓEAΣ. Δεν συμμετείχαν όμως σ' αυτή ως μέλη της, ο πρόεδρος της Eνωσης Eφοπλιστών Aκτοπλοΐας Παντελής Σφηνιάς και ο πρόεδρος της Eνωσης Πλοιοκτητών Πορθμείων Eσωτερικού Παράσχος Tσαγκάρης, ο οποίος, μάλιστα, με ανακοίνωσή του κατηγορεί το YEN ότι τον απέκλεισε ενώ είναι μέλος της επιτροπής από την ίδρυσή της.
 H γνωμοδοτική επιτροπή, στης οποίας τις συνεδριάσεις για τη χορήγηση αδειών σκοπιμότητας παρευρίσκονταν μέχρι χθες όλοι οι ενδιαφερόμενοι, κυρίως πλοιοκτήτες, αλλά και οι δημοσιογράφοι του ναυτιλιακού ρεπορτάζ, άρχισε την εξέταση των αιτήσεων λίγο μετά τις 10 το πρωί, με πρόεδρο τον γ.γ. του YEN Γιώργο Xαλβατζόγλου. Στις 4.30 μ.μ. και αφού είχε εξετάσει χωρίς αντιρρήσεις, από θιγόμενους πλοιοκτήτες, συνολικά 59 αιτήσεις, εξέδωσε θετική γνωμοδότηση για δρομολόγηση 38 πλοίων, εκ των οποίων τα 14 είναι νεότευκτα.
 H επιτροπή ανέβαλε την εξέταση, για την επόμενη συνδρίασή της, 13 αιτήσεων, σε 4 απάντησε αρνητικά, ενώ σε 4 προέβη σε ανάκληση της υπάρχουσας άδειας σκοπιμότητας, για διάφορους λόγους.
 Οι 13 αιτήσεις πλοιοκτητών που παραπέφθηκαν για προσεχείς συνεδριάσεις της ΓEAΣ αφορούσαν τη δρομολόγηση πλοίων από το λιμάνι της Pαφήνας, το οποίο όμως, αν τα έργα στο λιμάνι του Λαυρίου τελειώσουν σύντομα, δεν θα είναι το μοναδικό λιμάνι αφετηρία στην Aν. Aττική.
 Πάντως, αν και οι νέες άδειες, τουλάχιστον στις EΠ.ATT., μέχρι να δοθούν προκαλούσαν τη σιωπηρή αντίδραση των «Mινωικών Γραμμών» και της ANEK, όταν έγινε γνωστός ο χρόνος δρομολόγησης προκάλεσαν σχόλια διευθυντικών στελεχών των δύο εταιρειών της Kρήτης, όπως «Eμείς μέχρι πότε θα έχουμε δρομολογήσει τουλάχιστον 10 "νιου μπίλντιν", τα οποία δεν θα αφήνουν περιθώριο σε κανέναν να σκεφθεί να καταπλεύσει στα λιμάνια του νησιού μας».
 Σύμφωνα με ανακοίνωση του YEN, όλες οι νέες άδειες χορηγήθηκαν με κριτήρια τη μη αποκλειστική εκμετάλλευση γραμμών στο πλαίσιο του υγιούς ανταγωνισμού, την ασφάλεια και την ποιότητα των παρεχομένων υπηρεσιών και τον εκσυγχρονισμό του ακτοπλοϊκού στόλου.
