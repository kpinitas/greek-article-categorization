 Σε...άλλο γήπεδο πρέπει να βρισκόταν χθες το βράδυ ο προπονητής του Ολυμπιακού Γιάννης Μαντζουράκης. Αλλιώς δεν μπορούν να εξηγηθούν ορισμένα από τα πράγματα που είπε στη διάρκεια της συνέντευξης Τύπου που ακολούθησε την ήττα της ομάδας του στην Ολλανδία.
 Ο «Ρουμάνος», που ξεκίνησε λέγοντας (ορθώς) ότι «η Χέρενφεϊν ήταν πιο επικίνδυνη από τον Ολυμπιακό» και πρόσθεσε πως «πλέον γίνεται επιτακτική η ανάγκη να νικήσουμε τη Βαλένθια στο ΟΑΚΑ για να πάρουμε την πρόκριση», στη συνέχεια όμως ξάφνιασε με τις παρατηρήσεις του: 
 - Δεν μας έχουν τύχει και οι καλύτερες διαιτησίες έως τώρα στο Champions League.
 - Μπορούσαμε να έχουμε πετύχει γκολ με τις ευκαιρίες που φτιάξαμε.
 - Στα τελευταία 15 λεπτά προσπαθήσαμε να βγούμε στις αντεπιθέσεις.
 - Αλλαξα τη διάταξη με την είσοδο του Ανατολάκη για να πιέσουμε περισσότερο τους Ολλανδούς, αλλά πρόλαβαν να μας βάλουν πρώτοι γκολ.
 Ο Μαντζουράκης παραδέχτηκε ότι για το χθεσινό ματς ο Ολυμπιακός είχε προγραμματίσει την ισοπαλία, αλλά «πληρώσαμε το λάθος μας όπως και σε προηγούμενα ματς στις στημένες φάσεις. Δεν είχαμε την απαιτούμενη αυτοσυγκέντρωση σ' αυτό το σημείο και μας κόστισε όπως τα άλλα τρία γκολ που έχουμε δεχτεί στο Champions League με τον ίδιο τρόπο».
 «Κέρδισε η ομάδα που ήθελε τη νίκη σήμερα και όχι η ομάδα που έπαιξε για να μη χάσει. Ο Ολυμπιακός έπαιξε ηλίθια. Με τους παίκτες που έχει έπρεπε να κυνηγήσει τη νίκη», κάρφωσε δίχως έλεος τον Μαντζουράκη ο προπονητής της Χέρενφεϊν Φόπε Ντε Χάαν.
 *Ανεξήγητα εκνευρισμένος ήταν ο Τζιοβάνι στη διάρκεια του χθεσινού αγώνα, κάτι που ανάγκασε τον Μαντζουράκη στο πρώτο ημίχρονο να του φωνάξει να ηρεμήσει αφού είχε ήδη κίτρινη κάρτα. Ωστόσο, ο «Τζο» του έκανε ένα νεύμα σε στιλ «παράτα με», αντίδραση που ώθησε τον Τάσο Μητρόπουλο να του βάλει τις φωνές, αλλά και στον οποίο ο Bραζιλιάνος απάντησε με τον ίδιο τρόπο.
 *Εκτός από τους μεγάλους και η εφηβική ομάδα του Ολυμπιακού γνώρισε χθες την ήττα σε φιλικό παιχνίδι με την αντίστοιχη της Χέρενφεϊν. Οι Ολλανδοί επικράτησαν 5-2 (σκόρερ για τους «κόκκινους» οι Μπενετάτος, Λίγγος).
