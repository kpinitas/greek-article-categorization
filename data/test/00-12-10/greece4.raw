και τα παιδιά επιστρέφουν στα «παλιά, καλά» φροντιστήρια.
Οταν ανέλαβε τα καθήκοντά του στο υπουργείο Παιδείας το Σεπτέμβριο του 1996, το πρώτο που έκανε ο Γεράσιμος Αρσένης ήταν να βάλει ένα στοίχημα με τον εαυτό του: να πατάξει την παραπαιδεία. 
Ενα χρόνο μετά, καταθέτοντας στη Βουλή για ψήφιση τους νόμους της εκπαιδευτικής μεταρρύθμισής του, ανακοίνωσε το πώς θα επιτευχθεί ο συγκεκριμένος στόχος. Τη μαγική συνταγή αποτελούσαν δυο λέξεις: «Ενισχυτική διδασκαλία».
Από τη στιγμή εκείνη, ο συγκεκριμένος θεσμός (φροντιστήρια μέσα στο σχολείο) συγκέντρωσε πάνω του όλα τα φώτα της δημοσιότητας και ο ίδιος ο κ. Αρσένης συμβούλευε τους γονείς αντί να στέλνουν τα παιδιά τους στα φροντιστήρια, να τα στέλνουν στο σχολείο, όπου θα κάνουν την ίδια δουλειά, και μάλιστα δωρεάν. 
Το ίδιο έρχεται να προτείνει και σήμερα στους γονείς, ο Π. Eυθυμίου, υπογραμμίζοντας και αυτός με τη σειρά του πως «ό,τι είναι δωρεάν δεν είναι και απαξιωμένο».
Δυο σχολικές χρονιές μετά την εφαρμογή του θεσμού, μια επίσημη έκθεση που εκπόνησε ο «Ευρωπαϊκός Επιχειρησιακός Ομιλος», που είναι ο σύμβουλος αξιολόγησης, για λογαριασμό του υπουργείου Παιδείας, έρχεται να κλονίσει σοβαρά την αξιοπιστία του θεσμού που αρχικά έτυχε θερμής υποδοχής.
Η έρευνα κατέδειξε ότι εάν κατά την πιλοτική φάση εφαρμογής του προγράμματος της ενισχυτικής διδασκαλίας που μετονομάστηκε «Πρόσθετη Διδακτική Στήριξη», διαπιστώθηκε υψηλή ζήτηση, από χρόνο σε χρόνο, ολοένα και περισσότεροι μαθητές εγκατέλειπαν τα μαθήματα αυτά. Καταγράφουμε τα πιο σημαντικά συμπεράσματα της μελέτης που κατατέθηκε πρόσφατα στο υπουργείο:
-Στην πιλοτική εφαρμογή του θεσμού συμμετείχε το 86% των λυκείων και το 43% των μαθητών και των τριών τάξεων του λυκείου.
-Τη χρονιά 1998-99 ( κανονική εφαρμογή του προγράμματος) συμμετείχαν στο Πρόγραμμα Διδακτικής Στήριξης (ΠΔΣ) το 90% των λυκείων και το 34% των μαθητών.
-Τη χρονιά 1999-2000 μετείχε το 73% των λυκείων και το 23% των μαθητών.
Πιο αποκαλυπτικά είναι τα ποσοστά συμμετοχής των μαθητών ανά τάξη. Στην Α' λυκείου, το 1998-99 το ποσοστό συμμετοχής των μαθητών ανέρχεται στο 42%. Στη Β' τάξη το ποσοστό των μαθητών είναι 25%. 
Γεγονός που αποδίδεται στο ότι οι μαθητές της Β' λυκείου που είχαν παρακολουθήσει την πιλοτική φάση δεν έμειναν ικανοποιημένοι και δεν εμπιστεύθηκαν πάλι το πρόγραμμα.
Αν και τα ποσοστά αυτά, σύμφωνα με τους ειδικούς μελετητές, δίνουν στο πρόγραμμα το χαρακτηρισμό «σχετικά επιτυχημένο» κι ενώ οι ίδιοι οι μαθητές όταν κλήθηκαν να απαντήσουν σε ερωτηματολόγιο απάντησαν σε ποσοστό 79% ότι πιστεύουν πως ωφελήθηκαν από τη συμμετοχή τους σε αυτό, κάποια άλλα συμπεράσματα της έκθεσης έρχονται να προβληματίσουν σοβαρά το υπουργείο, που εξακολουθεί να ζητεί από τους μαθητές να στηρίξουν, για δικό τους όφελος, τον θεσμό. Ποια είναι αυτά:
-Από την σχολική επίδοση των μαθητών διαφαίνεται ότι η ΠΔΣ δεν μπόρεσε να εκπληρώσει επαρκώς τους σκοπούς της που είναι η ενίσχυση των αδύνατων κυρίως μαθητών.
-Το 42% των μαθητών της Β' λυκείου (ένας στους 3) που παρακολουθούσαν ΠΔΣ, απέτυχε να προαχθεί στις πανελλαδικές εξετάσεις του Ιουνίου 1998-99, τουλάχιστον σε ένα μάθημα από αυτά που είχε παρακολουθήσει στο πλαίσιο του προγράμματος αυτού.
Τα ποσοστά αυτά αλλά και η γενικότερη αποτυχία που εμφάνισαν στις εξετάσεις οι μαθητές της B' λυκείου το 1998-99, δημιούργησαν, κατά τους συντάκτες της έκθεσης αξιολόγησης, αρνητικές προσδοκίες στους μαθητές ως προς τις δυνατότητες του προγράμματος. 
Δεν είναι όμως αυτός ο μόνος λόγος που οι μαθητές γύρισαν τις πλάτες τους στο ελπιδοφόρο, αρχικά, πρόγραμμα της Πρόσθετης Διδακτικής Στήριξης. 
Η φθίνουσα πορεία της ζήτησης των μαθητών για συμμετοχή στα προγράμματα αυτά, αποδίδεται σε πολλούς λόγους. Οταν οι μαθητές κλήθηκαν να απαντήσουν σε σχετικό ερωτηματολόγιο για την εμπειρία τους από τα μαθήματα αυτά, το 40% σημείωσε ως βασικότερη αιτία της διακοπής από το ΠΔΣ, ότι δεν είναι ικανοποιημένοι από κάποιον διδάσκοντα καθηγητή. Στην έκθεση καταγράφονται ακόμη ανάμεσα στις αιτίες και τα εξής:
-Η αδυναμία του προγράμματος να καλύψει μακροχρόνια κενά στις γνώσεις των μαθητών, που οφείλονται στις εγγενείς αδυναμίες του εκπαιδευτικού συστήματος.
-Η καθυστέρηση στην έναρξη του προγράμματος, που γίνεται κάθε χρόνο με καθυστέρηση τουλάχιστον ενός μηνός.
-Η έναρξη των μαθημάτων αυτών που συνέπεσε, την πρώτη χρονιά εφαρμογής του, με την περίοδο των μεγάλων καταλήψεων των σχολείων και είχε αποτέλεσμα τη διακοπή των μαθημάτων.
-Η μείωση της ανταγωνιστικότητας της ΠΔΣ σε σύγκριση με τη σιγουριά των ιδιωτικών φροντιστηρίων που δεν σταματούν για κανένα λόγο τη λειτουργία τους.
-Τα δυσχερή συναισθήματα που προκλήθηκαν στους καθηγητές ύστερα από τις καθυστερήσεις που σημειώθηκαν -μέχρι και 6 μήνες- στην αποπληρωμή των αμοιβών τους.
Σε ό,τι αφορά τώρα τους καθηγητές, το Πρόγραμμα της Πρόσθετης Διδακτικής Στήριξης δεν δημιούργησε νέες θέσεις σε άνεργους εκπαιδευτικούς. 
Ο συνολικός αριθμός των διδασκόντων που απασχολήθηκαν τη διετία 1998-99 είναι 15.743. Η αναλογία ανάμεσα σε μόνιμους και σε αναπληρωτές καθηγητές είναι 80% με 20%. Αυτό σημαίνει ότι το πρόγραμμα ενίσχυσε το εισόδημα των ήδη απασχολούμενων καθηγητών και δεν βοήθησε στην καταπολέμηση της ανεργίας των εκπαιδευτικών. 
