H Πινακοθήκη βάζει τα καλά της και ετοιμάζεται να
υποδεχτεί από την Πέμπτη τους επισκέπτες στις ανακαινισμένες της αίθουσες
Δημιουργικός πυρετός επικρατεί στην Εθνική Πινακοθήκη τον τελευταίο καιρό. Επιμελητές και αρχιτέκτονες, συντηρητές και τεχνικοί πηγαινοέρχονται. Τοποθετούν έργα, κολλάνε ταμπελίτσες, δοκιμάζουν τον φωτισμό... 
Ολα βρίσκονται στην τελική ευθεία για την πολυαναμενόμενη επανέκθεση των μονίμων συλλογών της με έργα ελληνικής ζωγραφικής και γλυπτικής, που καλύπτουν συνολικά τέσσερις αιώνες, από τον 16ο αιώνα ώς τις μέρες μας. 
 Από την ερχόμενη Πέμπτη, το κοινό θα μπορεί να θαυμάζει το πανόραμα της ελληνικής τέχνης που απλώνεται σε 2.000 τ.μ. στους δύο ανακαινισμένους ορόφους της β' πτέρυγας. 
Λευκά μάρμαρα στο δάπεδο δένουν με τους φρεσκοβαμμένους λευκούς τοίχους, ξύλινα πλαίσια καλύπτουν τα παράθυρα, και οι σκάλες, όπου εναλλάσσεται το μέταλλο με το ξύλο οδηγούν σε ένα καλαίσθητο καφενείο με θέα στο Λυκαβηττό. 
 Τα έργα δεν έχουν αναρτηθεί μόνο στους τοίχους αλλά και στο κέντρο των αιθουσών, σε τεράστια πανό που σχηματίζουν τρίγωνα και μοιάζουν να οριοθετούν τις ενότητες της ελληνικής τέχνης, οι οποίες άλλωστε σηματοδοτούνται από δίγλωσσες επιγραφές (ελληνικά και αγγλικά) και περιεκτικά κείμενα.
 Σε 1 δισ. 250 εκατομμύρια δραχμές ανήλθε το κόστος της ανακαίνισης του μουσείου, το οποίο παράλληλα εξοπλίστηκε με σύγχρονη τεχνολογία. 
Εκτός από τα κλασικά κιγκλιδώματα, ευαίσθητος συναγερμός προστατεύει τα έργα, τα οποία φωτίζονται από προβολείς και οπτικές ίνες. Η πινακοθήκη διαθέτει επίσης σύστημα κλιματισμού, ανάρτησης των έργων, εγκαταστάσεις ήχου, αυτόματη ξενάγηση με CD και ακουστικά και οθόνη πλάσματος για την προβολή ενημερωτικών προγραμμάτων.
«Δημιουργήθηκε η μουσειολογική υποδομή που μας καθιστά ένα από τα πιο σύγχρονα μουσεία της Ευρώπης», λέει η διευθύντρια της Εθνικής Πινακοθήκης, Mαρίνα Λαμπράκη-Πλάκα, που μας ξεναγεί στις ανακαινισμένες αίθουσες. 
«Θέλουμε ο επισκέπτης να βλέπει την αισθητική των έργων αλλά και πώς εντάσσονται μέσα στο ιστορικό τους πλαίσιο. Με την τέχνη να διαβάζει την κοινωνία στην οποία αυτή απευθυνόταν».
 Στον πρώτο όροφο, στην αίθουσα Ευριπίδη Κουτλίδη, τον επισκέπτη υποδέχονται τα τρία αριστουργήματα του Δομήνικου Θεοτοκόπουλου που έχει στις συλλογές της η Εθνική Πινακοθήκη: «Η ταφή του Χριστού», ο «Αγιος Πέτρος» και η «Συναυλία των Αγγέλων». 
Δεξιά, οι εκπρόσωποι της Επτανησιακής Σχολής, όπως ο Νικόλαος Κουτούζης και ο Νικόλαος Καντούνης με τα «αυστηρά» πορτρέτα τους αλλά και ο Γεώργιος Αβλίχος με τα πιο γλυκά χρώματα. 
 Στις αρχές του 19ου αιώνα, η ιστορική ζωγραφική με τα ηρωικά θέματα συμβαδίζει με μια κοινωνία η οποία προσπαθεί να αλλάξει από αγροτική σε αστική. Συχνά ο ρομαντισμός και η αρχαιολατρία γίνονται το απαραίτητο «φόντο» στα τοπία.
 Γνωστά έργα ηθογραφίας όπως «Το φίλημα» του Νικηφόρου Λύτρα, οι «Παιδικοί αρραβώνες» του Νικόλαου Γύζη, «Το παιδί με τα κουνέλια» του Πολυχρόνη Λεμπέση αλλά και η «Μητρική στοργή» του Γεωργίου Ιακωβίδη δίνουν το στίγμα της τέχνης από το 1862 μέχρι το 1900, μαζί με έργα «οριενταλισμού», εμπνευσμένα από τη μαγική Aνατολή.
 Λάτρης του συμβολισμού και της αλληγορίας, ο Νικόλαος Γύζης κρατάει ένα μεγάλο τμήμα της έκθεσης με πίνακες όπως «Εαρινή συμφωνία», «Ιδού ο Νυμφίος», «Νύμφη και Ερως» κ.λπ. 
Τα πρώτα ιμπρεσιονιστικά σκιρτήματα αποτυπώνουν στους πινακές τους ο Κωνσταντίνος Βολανάκης, ο Περικλής Πανταζής, ο Ιάκωβος Ρίζος, ο Συμεών Σαββίδης, η Θάλεια Φλωρά-Καραβία ανοίγοντας το διάλογο με το φως και το χρώμα.
 Με ένα μικρό αφιέρωμα στη δυτικοευρωπαϊκή ζωγραφική που περιλαμβάνει έργα των Ντελακρουά, Καραβάτζιο, Ροντέν, Γιόρντανς ολοκληρώνεται η ξενάγηση στον πρώτο όροφο, ενώ, στο δεύτερο, ο επισκέπτης θα βρεθεί πρόσωπο με πρόσωπο με τη γλυπτική: Χαλεπάς, Κουλεντιανός, Σκλάβος, Θόδωρος, Καπράλος...
 Αυτός ο όροφος είναι αφιερωμένος στην τέχνη του 20ού αιώνα. Πρωταγωνιστής ο Κωνσταντίνος Παρθένης, που βάζει ελληνικό φως και χρώμα στα έργα του, οι ζωγράφοι που συνδυάζουν την παράδοση με τον μοντερνισμό (Γκίκας, Τσαρούχης, Εγγονόπουλος κ.ά.), ο εξπρεσιονισμός του Μπουζιάνη, τα ιδεογράμματα του Μόραλη, η αφαίρεση του Σπυρόπουλου. 
Από το πάνελ δεν μπορούν να λείπουν και οι δημιουργοί, όπως ο Παύλος, ο Τσόκλης, ο Κεσσανλής, οι οποίοι επεκτείνονται από το τελάρο στο χώρο αλλά και όσοι θεωρούν τη ζωγραφική έκφραση, χειρονομία, ύλη, υφή (Τέτσης, Κοκκινίδης κ.ά.).
- Την επιμέλεια της έκθεσης έχει η Ολγα Μεντζαφού-Πολύζου. Χορηγός της επανέκθεσης, το κόστος της οποίας ανέρχεται στα 300 εκατομμύρια, είναι το Iδρυμα Νιάρχου.
