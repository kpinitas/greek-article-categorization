Πώς μέσα σε 6 μήνες «έφαγε» έναν υπουργό, δύο διευθύνοντες συμβούλους, μία αντιπρόεδρο και ένα μέλος της οργανωτικής επιτροπής του «2004»
Εξι μήνες συμπληρώνονται σε λίγες μέρες από την τοποθέτηση της Γιάννας Αγγελοπούλου στην κεφαλή της Οργανωτικής Επιτροπής των Ολυμπιακών Αγώνων του 2004. Κι αν στο εξωτερικό (κυρίως στη ΔΟΕ) το κλίμα μεταστρέφεται ευνοϊκά για την Αθήνα, στο εσωτερικό, η... καταμέτρηση των θυμάτων συνεχίζεται!
Σ' αυτό το διάστημα της παραμονής της στην υψηλότερη καρέκλα της διοργάνωσης, η Γιάννα Αγγελοπούλου έχει κερδίσει πολλές μάχες. Οχι μόνο στο εξωτερικό. Αλλά και στο εσωτερικό. Το ζητούμενο όμως είναι αν θα κερδίσει τον πόλεμο...
Η μακρά λίστα των θυμάτων άρχισε να καταγράφεται, με την αποχώρηση της Νίκης Τζαβέλλα. Συνεχίσθηκε, με την απομάκρυνση του Κώστα Μπακούρη. Ακολούθησε η αποπομπή του Κώστα Λιάσκα. Η αποκαθήλωση του Θεόδωρου Πάγκαλου. Και ολοκληρώθηκε με την παραίτηση του Πέτρου Συναδινού. 
Mέχρι στιγμής, η «σιδηρά κυρία» επιβάλλεται όλων των αντιπάλων της: Τον Μπακούρη τον τύλιξε σε μια κόλλα χαρτί. Η Τζαβέλλα βγήκε, όταν η Γιάννα έμπαινε. Ο Πάγκαλος πλήρωσε την απόφασή του να μείνει στην Αθήνα και να μη μεταβεί στο Σίδνεϊ. Ο Λιάσκας με τον Συναδινό, την κίνησή τους να συνασπιστούν απέναντί της στη διάρκεια των Ολυμπιακών Αγώνων του 2000, με αποτέλεσμα η «ομάδα νίκης» του χθες να κινδυνεύει τώρα... με διασυρμό!
- Οι σχέσεις της Γιάννας Αγγελοπούλου με το Θεόδωρο Πάγκαλο πέρασαν από διάφορα στάδια. 
 Μετά την επιλογή των Σ. Στρατήγη -Κ. Μπακούρη, για την ηγεσία της Οργανωτικής Επιτροπής ο τότε υπουργός των Εξωτερικών την ανακήρυξε πρέσβειρα εκ των προσωπικοτήτων. Μάλιστα, είχε δηλώσει, πως αν ήταν στο χέρι του, θα την διόριζε ξανά στη θέση της προέδρου...
 Οταν ο Θ. Πάγκαλος επέστρεψε στο κυβερνητικό σχήμα (στη θέση του υπουργού Πολιτισμού) ο Κώστας Σημίτης θεώρησε πολύ πιθανή μια σύγκρουσή του, με τον Κ. Λαλιώτη.
 Η επιλογή της Γιάννας Αγγελοπούλου είχε τότε για πολλούς και τέτοιο ρόλο. Του γεφυροποιού ανάμεσα στους δύο υπουργούς. Η απόφαση του Θ. Πάγκαλου, να μην μεταβεί στο Σίδνεϊ, για τους Ολυμπιακούς Αγώνες της Αυστραλίας (με αφορμή, τα υψηλά ποσά τωνΖΧ αμοιβών του προσωπικού της εταιρείας) ήταν η σταγόνα που ξεχείλισε το ποτήρι.
 Οταν η Γ. Αγγελοπούλου μιλούσε για «πισώπλατα μαχαιρώματα» απευθυνόταν αποκλειστικά και μόνο στην ενέργεια του υπουργού Πολιτισμού, ο οποίος λίγο καιρό αργότερα, με αφορμή μια συνέντευξή του, για τα εργασιακά, τέθηκε εκτός κυβέρνησης. Θα το θυμάται για πολύ καιρό. 
Οπως επίσης, τη στροφή της Γιάννας προς τον Κ.Λαλιώτη, που έγινε όταν η πρόεδρος έψαχνε «σωσίβια» στην κυβέρνηση κατά τη διάρκεια του «βομβαρδισμού» των δημοσιευμάτων για τη χλιδή και τον πλούτο της εταιρείας, στο Σίδνεϊ.
- Ισως φανεί οξύμωρο σε ορισμένους. Ομως, αν ρωτούσε κανείς σήμερα τη Γιάννα Αγγελοπούλου, αν θα έπρεπε να είχε διατηρήσει στη θέση του διευθύνοντος συμβούλου, τον Κώστα Μπακούρη, θα εισέπραττε θετική απάντηση!
 Ο «μίστερ μπαταρία» μπορεί να μην εργαζόταν με ταχύτητα και ευελιξία, ωστόσο ήταν ιδιαίτερα αγαπητός στο προσωπικό της εταιρείας, δεν ήταν άδικος και παρά το μεγάλο μειονέκτημά του (ως προς τη λήψη των αποφάσεων) θα μπορούσε να είχε βάλει τα πράγματα σε μια σειρά. Να μην έχει... αντιρρήσεις, να είναι υπάκουος και να μην έχει διάθεση για προσωπική προβολή. Σ' αυτούς τους τομείς, πλεονεκτούσε...
 Ομως ο Κ. Μπακούρης ήταν το πρώτο «θύμα» της νέας τάξης πραγμάτων στο «Αθήνα 2004». Και μάλιστα θυσιάστηκε, για να τοποθετηθεί στη θέση του ο Πέτρος Συναδινός, που λίγους μήνες αργότερα, αποφάσιζε να τραβήξει τον δικό του δρόμο. Ποιος να το 'λεγε, όταν αναλάμβανε η Γιάννα...
 Ο πρώτος διευθύνων σύμβουλος της εταιρείας (διορίστηκε μαζί με τον Στράτη Στρατήγη) εκδιώχθηκε κακήν κακώς. Και γιατί, η νέα ηγεσία επιθυμούσε να ορίσει σύσσωμη την «ισχυρή  ομάδα»  στο  ευέλικτο  σχήμα  διοίκησης και γιατί (όπως είχε κριθεί τότε) ο Μπακούρης θεωρήθηκε ως ο μεγαλύτερος υπεύθυνος της «κίτρινης  κάρτας»  του Χουάν Αντόνιο Σάμαρανκ προς την ελληνική πλευρά. «Καθαρίστηκε» σ' ένα βράδυ...
- Η Νίκη Τζαβέλλα δεν θα μπορούσε να συνεργαστεί με τη Γιάννα Αγγελοπούλου, για πολλούς και διάφορους λόγους.
Η τέως αντιπρόεδρος του «Αθήνα 2004» προσδοκούσε την αναβάθμισή της. Πριν φανεί στον ορίζοντα η σημερινή πρόεδρος. Πίστευε, ότι η κυβέρνηση του Κ. Σημίτη, θα εκτόπιζε τον Π. Θωμόπουλο και η ίδια θα αναλάμβανε να οδηγήσει το «όχημα» ώς το 2004. Οταν ανακοινώθηκε από τον πρωθυπουργό, ο διορισμός της Γιάννας, δεν είχε άλλη οδό από την παραίτηση. 
 Υπ' αυτή την έννοια, δεν χρεώθηκε στην Αγγελοπούλου η απομάκρυνσή της. Εμμεσα όμως, αιτία ήταν η παρουσία της. Ούτως ή άλλως, η Γιάννα θεώρησε τότε (κι εξακολουθεί να το πιστεύει και σήμερα) ότι απαλλάχθηκε από την παρουσία της, χωρίς κόπο, ενώ προς τα έξω, έβγαζε την εικόνα της στεναχωρημένης, από την αποχώρηση της Νίκης Τζαβέλλα!
 Σήμερα, η τέως αντιπρόεδρος διατηρεί υψηλό πόστο στο ίδρυμα Κόκκαλη και βλέπει, ένα προς ένα, τα στελέχη της εταιρείας που είχαν ή έχουν σχέσεις, με τον πρόεδρο του Ολυμπιακού, να εκπαραθυρώνονται από το «Αθήνα 2004»...
-  Η περίπτωση  της  απομάκρυνσης  του Κώστα  Λιάσκα  και  της  αποχώρησης  του Πέτρου  Συναδινού  πρέπει να εξεταστούν ενιαία.
Οι δύο εντεταλμένοι σύμβουλοι συγκρότησαν (κατά τη διάρκεια των ημερών του Σίδνεϊ και λίγες μέρες νωρίτερα) ενιαίο μέτωπο. Χαρακτηριστικό ήταν το εξής στιγμιότυπο: Η πενταμελής επιτροπή, θα «πέταγε» για την Αυστραλία, με το αεροπλάνο της οικογένειας του Θ. Αγγελόπουλου. Το ραντεβού ήταν προγραμματισμένο για τις 12 το μεσημέρι. Πρώτος στο αεροδρόμιο, φτάνει ο Μάρτον Σίμιτσεκ. Αναζητεί τον Σπύρο Καπράλο. Φτάνει, με καθυστέρηση δέκα λεπτών και ακούει τα «γαλλικά» του συνεργάτη του. Ο Κ. Λιάσκας έρχεται με το πάσο του. Γύρω στις 12.30. Κι όλοι μαζί αναμένουν τον Π. Συναδινό, που εμφανίζεται δέκα λεπτά αργότερα. 
Ολη αυτή την ώρα, η Γ. Αγγελοπούλου περιμένει στο αυτοκίνητο, μαζί με τον Θόδωρο κι από την έκφρασή της και μόνο, τις συνεχείς κλήσεις στο κινητό, διαπιστώνει κανείς ότι διακατέχεται από τεράστιο εκνευρισμό...
Στην επιστροφή (κι αφού στο Σίδνεϊ οι τέσσερις σύμβουλοι, μπορεί να κάθονταν ακόμη και στο ίδιο εστιατόριο, αλλά έτρωγαν σε διαφορετικά τραπέζια) ο Σίμιτσεκ με τον Καπράλο γύρισαν μόνοι, ενώ ο Λιάσκας με το Συναδινό, επέλεξαν το αεροπλάνο της ολυμπιακής αποστολής. Τα ίχνη του Θόδωρου και της Γιάννας χάθηκαν για μερικές μέρες...
