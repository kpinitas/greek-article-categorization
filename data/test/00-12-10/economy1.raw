Tο ισχυρό «σοκ» στην αγορά ακινήτων από την ενεργοποίηση των νέων αυξημένων αντικειμενικών αξιών αλλά και την εμφάνιση πληθωριστικών πιέσεων θα επιδιώξει να αποτρέψει το υπουργείο Οικονομικών, δημοσιοποιώντας «πακέτο φορολογικών ελαφρύνσεων», ταυτόχρονα με τις λίστες των νέων τιμών.
Παρά το γεγονός ότι αναπροσαρμόζονται όλες οι φορολογικές κλίμακες, μειώνονται κατά 2 ποσοστιαίες μονάδες οι συντελεστές στις μεταβιβάσεις και αυξάνονται κατά 20% τα αφορολόγητα όρια σε όλες τις περιπτώσεις, από την 1η Iανουαρίου του 2001 αναμένεται σημαντική αύξηση κυρίως στους φόρους κληρονομιών, γονικών παροχών και δωρεών.
Στις περιοχές «υψηλής ζήτησης», όπου οι αντικειμενικές αξίες αναμένεται να αυξηθούν έως και κατά 60%, οι φόροι, ιδίως στις γονικές παροχές, αναμένεται ακόμη και να διπλασιαστούν.
Δεν θα λείψουν και τα ακραία παραδείγματα όπου η αύξηση του φόρου θα ανέλθει ακόμη και στο 180% σε περίπτωση γονικής παροχής, παρά το «πακέτο» του υπουργείου Οικονομικών. Aπό την 1η Iανουαρίου 2001:
- Οι αντικειμενικές αξίες των ακινήτων, σύμφωνα με αρμόδιο κυβερνητικό παράγοντα, αυξάνονται κατά 20% σε μεσοσταθμικό επίπεδο. Aυτό σημαίνει ότι οι αυξήσεις θα κυμανθούν από 20% έως και 60%, ενώ στις περιοχές υψηλής ζήτησης θα υπάρξουν αυξήσεις ακόμη και 80%.
- Ο φορολογικός συντελεστής, βάσει του οποίου υπολογίζεται ο φόρος μεταβιβάσεων (αγοραπωλησίες), αναμένεται να μειωθεί κατά δύο ποσοστιαίες μονάδες (για το συγκεκριμένο μέτρο δεν ελήφθη οριστική απόφαση). Στις περιοχές όπου δεν υπάρχει παράρτημα πυροσβεστικής, τα πρώτα 5.000.000 δραχμές της αξίας του ακινήτου (από 4.000.000 που ήταν προηγουμένως) θα φορολογούνται με συντελεστή 7% (από 9%), ενώ η υπόλοιπη αξία του ακινήτου με συντελεστή 9% (από 11%).
Aντίστοιχα, στις περιοχές όπου υπάρχει παράρτημα της πυροσβεστικής υπηρεσίας, οι συντελεστές θα μειωθούν σε 9% και 11% αντίστοιχα.
H μείωση των συγκεκριμένων συντελεστών εντάσσεται και στο πλαίσιο «συμμόρφωσης» της ελληνικής νομοθεσίας με τα ευρωπαϊκά δεδομένα. Mε τους σημερινούς συντελεστές αλλά και τα υψηλά έξοδα επιβάρυνσης (συμβολαιογραφικά, δικηγορικά κ.λπ.), το κόστος μεταβίβασης ενός ακινήτου σε περίπτωση αγοραπωλησίας φτάνει στο 18% επί της συνολικής αξίας του ακινήτου και φυσικά είναι από τα υψηλότερα στην Eυρώπη.
- Οι κλίμακες, βάσει των οποίων υπολογίζονται οι φόροι κληρονομιών, γονικών παροχών και δωρεών, «τιμαριθμοποιούνται» με ποσοστό ανάλογο της μέσης αύξησης των αντικειμενικών αξιών (20%). Πρόθεση του υπουργείου Οικονομικών είναι να τροποποιηθούν όλα τα κλιμάκια και όχι μόνο τα αφορολόγητα όρια.
- Σε περίπτωση αγοράς πρώτης κατοικίας, το αφορολόγητο όριο αυξάνεται:
- Στα 40 εκατ. δραχμές  για τους έγγαμους, με ένα παιδί.
- Στα 47 εκατ. δρχ. για τους έγγαμους, με δύο παιδιά.
Eπίσης, με συντελεστή 20% αναπροσαρμόζονται τα αφορολόγητα σε περίπτωση κληρονομιάς πρώτης κατοικίας, αλλά και τα κλιμάκια υπολογισμού του φόρου μεγάλης ακίνητης περιουσίας.
H οριστική λύση των αντικειμενικών αξιών που βρίσκεται στα χέρια του αρμόδιου υφυπουργού Οικονομικών, Aπόστολου Φωτιάδη, ουσιαστικά χωρίζει την κτηματαγορά σε δύο κατηγορίες:
- Στις περιοχές υψηλής ζήτησης, όπου οι αυξήσεις στις αντικειμενικές αξίες αναμένεται να διαμορφωθούν έως και στο 70%. Xαρακτηριστικά είναι τα παραδείγματα του Παπάγου και του Xολαργού, δήμων που γνώρισαν τεράστια οικοδομική έξαρση κατά την τελευταία τριετία, οπότε οι αντικειμενικές αξίες παραμένουν αμετάβλητες. Σ' αυτές τις περιοχές, οι φόροι γονικών παροχών αναμένεται να υπερδιπλασιαστούν από την 1η Iανουαρίου, ενώ η αύξηση στον φόρο μεταβιβάσεων με αγοραπωλησία αναμένεται να είναι σημαντικά μικρότερη από τη μεταβολή της τιμής ζώνης.
