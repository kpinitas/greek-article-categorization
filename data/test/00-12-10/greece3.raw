Tο δημοσίευμα γερμανικής εφημερίδας που ασχολήθηκε με το θέμα, καταρρίπτοντας 
τη μέθοδο του έλληνα γιατρού, βάσει νέων επιστημονικών δεδομένων.
Σοβαρές καταγγελίες ασθενών που πειραματίστηκαν με τη μέθοδο έλληνα γιατρού για τη θεραπεία του καρκίνου
Επιστημονικό βήμα προόδου ή μεγάλη απάτη στο όνομα της ελπίδας; Ο βιοπαθολόγος Δ. Γιαννίτσης ισχυρίζεται ότι η μέθοδος που εφαρμόζει στη Γερμανία με τη συνεργασία του νεφρολόγου P. Mπαμπάουερ για τη θεραπεία του καρκίνου είναι πρωτοποριακή. 
H μέθοδος παρουσιάστηκε από τις στήλες της «K.E.» όταν ανακοινώθηκε από τον έλληνα γιατρό. Ομως ένα ανάλογο δημοσίευμα στη γερμανική εφημερίδα «Zαρμπρούκερ Tσάιτουνγκ» προκάλεσε την παρέμβαση κορυφαίου καθηγητή ογκολογίας, που αμφισβητεί τα αποτελέσματά της. 
Ασθενείς μάλιστα, οι οποίοι υποβλήθηκαν στη θεραπεία αυτή, υποστηρίζουν ότι όχι μόνο δεν έχει αποτελέσματα αλλά φέρνει πολλές φορές τους καρκινοπαθείς πιο κοντά στο θάνατο. Κάποιοι, μάλιστα, στη Γερμανία, έχουν υποβάλει μήνυση εναντίον του γιατρού και η υπόθεση εξετάζεται από τη γερμανική Δικαιοσύνη. Αυτή τη στιγμή κινούνται οι διαδικασίες για την άρση του ιατρικού απορρήτου, προκειμένου να διεξαχθούν ανακρίσεις.
Η μέθοδος του γιατρού Γιαννίτση βασίζεται στην υπόθεση ότι τα καρκινικά κύτταρα χρειάζονται «τροφή» για να επιβιώσουν στον οργανισμό και, συγκεκριμένα, δύο είδη αμινοξέων, την ασπαραγίνη και την τρυπτοφάνη. Επομένως, η στέρηση αυτής της «τροφής» από τα καρκινικά κύτταρα τα οδηγεί στον αφανισμό τους. 
Βάσει αυτών, λοιπόν, ο Δ. Γιαννίτσης υποβάλλει τους ασθενείς του σε πλασμαφαίρεση, μια διαδικασία που μοιάζει με την αιμοκάθαρση και συνίσταται στην αφαίρεση από το αίμα των αμινοξέων που θεωρεί ότι τροφοδοτούν τον καρκίνο. 
Με τη μέθοδο αυτή, υπόσχεται θεραπεία του καρκίνου μέσα σε ένα μήνα! Εφαρμόζεται στο Χόμπρουκ, στη Γερμανία και στοιχίζει από 4 έως 7 εκατομμύρια δραχμές. 
Προσοχή, όμως: H μέθοδος μέχρι σήμερα έχει εφαρμοστεί σε τουλάχιστον 29 καρκινοπαθείς, (25 έλληνες και 4 γερμανούς), από τους οποίους οι 15 έχουν ήδη πεθάνει, οι περισσότεροι μάλιστα μόλις λίγες ημέρες μετά την ολοκλήρωση της θεραπείας! 
Συγγενείς των αποθανόντων, με τους οποίους μιλήσαμε, κάνουν σοβαρές καταγγελίες, όχι μόνο όσον αφορά το αποτέλεσμα της θεραπείας, αλλά και σε σχέση με την όλη διαδικασία, από τις εξετάσεις και τη νοσηλεία των ασθενών μέχρι τη μετάβασή τους στη Γερμανία και την εκεί διαμονή των συγγενών. 
-Λένε συγκεκριμένα ότι ο Δ. Γιαννίτσης, αφού δεχόταν τους ασθενείς στο ιατρείο του στην Αθήνα, τους υπέβαλλε σε αιματολογική εξέταση, προκειμένου να διαπιστώσει την κατάσταση του ανοσοποιητικού τους συστήματος. 
-Η εξέταση αυτή στοίχιζε στον ασθενή 140.000 δρχ., τα δε αποτελέσματά της υποτίθεται ότι οι ασθενείς θα μάθαιναν στη Γερμανία, όπου θα μετέβαιναν κατόπιν για την εφαρμογή της θεραπείας. 
-Κανείς, όμως, δεν έπαιρνε τα αποτελέσματα όταν έφθανε στην κλινική από το συνεργάτη του Δ. Γιαννίτση, νεφρολόγο P. Μπαμπάουερ, ο οποίος και πραγματοποιούσε την πλασμαφαίρεση.
-Κανείς, εξάλλου, από τους ασθενείς, όπως μας δήλωσαν, δεν υποβλήθηκε και σε προληπτικές εξετάσεις που θεωρούνται ρουτίνας μεν, απαραίτητες δε, όπως, για παράδειγμα, είναι η γενική εξέταση αίματος, ο προσδιορισμός του αιματοκρίτη, η αρτηριακή πίεση, ο καρδιακός έλεγχος κ.λπ. 
-Σε κανέναν επίσης δεν έγινε μαγνητική τομογραφία ή άλλη εξέταση προκειμένου να προσδιοριστεί η έκταση και η κατάσταση του καρκινικού όγκου ή όγκων.
-Ο Χ.Χ. (σ.σ.: τα ονόματα όσων μιλούν είναι στη διάθεση της εφημερίδας), ο οποίος έχασε πρόσφατα τη 14χρονη κόρη του, καταγγέλλει πως όταν έγινε καθετηριασμός στην υποκλείδια φλέβα του παιδιού του -και μάλιστα χωρίς παράλληλο ακτινολογικό έλεγχο- με σκοπό την πλασμαφαίρεση, τρυπήθηκε ο πνεύμονας, με αποτέλεσμα ακατάσχετη αιμορραγία. 
Αντί να αντιμετωπιστεί το περιστατικό επιτόπου και παρ' ότι μόλις 800 μέτρα από την κλινική με την οποία συνεργάζεται ο ιατρός βρίσκεται η πανεπιστημιακή κλινική του Χόμπρουκ, ο Χ.Χ. αναγκάστηκε, χωρίς τη βοήθεια κανενός, να μεταφέρει την κόρη του με ασθενοφόρο στη Φραγκφούρτη, διαδρομή 45 λεπτών, όπου ναύλωσε ιδιωτικό αεροπλάνο, αντί 4,5 εκατομμυρίων, για να τη μεταφέρει στην Αθήνα. 
Μία μέρα, όμως, αφότου έφθασαν στην Αθήνα, το παιδί πέθανε, καθώς οι επιπλοκές που είχαν πλέον δημιουργηθεί δεν ήταν αναστρέψιμες... 
-Αλλοι συγγενείς καταγγέλλουν ότι από τον καθετηριασμό στον οποίο υποβάλλονταν οι ασθενείς πάθαιναν μολύνσεις, π.χ. από στρεπτόκοκκο, τις οποίες αντιμετώπιζαν με... ασπιρίνες, αλλά και θρομβώσεις, υψηλό πυρετό, αιμορραγίες και άλλες επιπλοκές. Και σαν να μην έφταναν όλα αυτά, οι ασθενείς έπρεπε οι ίδιοι (!) να χειρίζονται το μηχάνημα των παλμών στη διάρκεια της πλασμαφαίρεσης. 
Οι καταγγελίες όλων των συγγενών συγκλίνουν πως ο Δ. Γιαννίτσης από τη στιγμή που έκλεινε τη συμφωνία για τη θεραπεία του ασθενή, τον έστελνε στη Γερμανία κι από κει και πέρα δεν ενδιαφερόταν για την εξέλιξη της θεραπείας του. 
-Πολλοί ασθενείς πάθαιναν απανωτές επιπλοκές, τις οποίες, όμως, δεν είχαν τη δυνατότητα να αντιμετωπίσουν στην κλινική όπου νοσηλεύονταν στη διάρκεια της πλασμαφαίρεσης, με αποτέλεσμα να επιστρέφουν άρον άρον στην Αθήνα, όπου ήταν αδύνατο να επικοινωνήσουν με τον Δ. Γιαννίτση.
-Χαρακτηριστική είναι η περίπτωση ενός έλληνα που αναγκάστηκε να αγοράσει ο ίδιος στη Γερμανία φιάλη οξυγόνου για τον άρρωστο πατέρα του αντί 250.000 δρχ., μετέφερε με αυτοκίνητο που νοίκιασε -δεν υπήρχε ούτε ασθενοφόρο. Και αυτός ο ασθενής, μόλις έφθασε στην Αθήνα, μία μέρα μετά, πέθανε στο Λαϊκό... 
-Ο κερδοσκοπικός χαρακτήρας της όλης υπόθεσης καταδεικνύεται και από την καταγγελία του H.Λ., ο οποίος έχασε τη γυναίκα του. 
Ο H.Λ. ισχυρίζεται πως ο Δ. Γιαννίτσης είχε οργανώσει, μαζί με το γιο του και τη γερμανίδα σύζυγό του, δίκτυο υποδοχής και προώθησης σε καταλύματα ασθενών και συγγενών, έναντι αμοιβών υψηλότερων από τις ισχύουσες στην περιοχή. 
-Το γεγονός επιβεβαιώνει και η Ν.Π., η οποία νοσήλευσε στην κλινική του Χόμπρουκ τον πατέρα της και πλήρωσε 2.000 γερμανικά μάρκα (περ. 350.000 δρχ.) για το διαμέρισμα στο οποίο διέμεινε, ύστερα από μεσολάβηση του γιατρού ενώ σύμφωνα με τις ισχύουσες τιμές, δεν έπρεπε να πληρώσει πάνω από 700 μάρκα (περ. 103.000 δρχ.). 
­Η γερμανική εφημερίδα «Ζαρμπρούκερ Τσάιτουνγκ», σε δημοσίευμά της στις 18 Απριλίου 2000 αναφέρει πως ο Δ. Γιαννίτσης «δεν είναι συνεργάτης του τμήματος ανοσοαιματολογίας της πανεπιστημιακής κλινικής του Χόμπρουκ», σημειώνει δε ότι εφαρμόζει τη μέθοδό του μόνο στην Αθήνα. 
­Στο «Γερμανικό Ιατρικό Περιοδικό», τεύχος 7 Απριλίου 2000, ο καθηγητής ανοσοαιματολογίας της πανεπιστημιακής κλινικής του Χόμπρουκ, Ούλριχ Ζάιφερτ, αναφέρει όμως ότι:
«H πλασμαφαίρεση καρκινικών κυττάρων είναι μια μέθοδος πεπαλαιωμένη που εφαρμόζεται με τρόπο που δεν έχει ελεγχθεί και θα μπορούσε να αποβεί σε βάρος του ασθενούς. Kανένας δεν έχει το δικαίωμα να ξυπνάει ελπίδες χωρίς η θεραπευτική αγωγή να έχει ελεγχθεί».
Ανάλογη είναι η κριτική που ασκούν στη μέθοδο Γιαννίτση και έλληνες ογκολόγοι. 
*Ο καθηγητής κ. Σκάρλος τονίζει ότι «είναι εκτός επιστημονικής λογικής, ενώ δεν υπάρχει καμία τεκμηρίωση μέσα από κλινικές έρευνες». 
*Ο καθηγητής Π. Κοσμίδης υποστηρίζει μάλιστα πως «σε κανένα συνέδριο δεν έχει αναφερθεί η συγκεκριμένη μέθοδος της πλασμαφαίρεσης ως θεραπευτική του καρκίνου».
