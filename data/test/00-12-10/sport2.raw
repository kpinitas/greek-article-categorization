Φλωρίδη - Mητρόπουλου θα μεταφερθεί πολύ σύντομα στη Zυρίχη 
Στα γραφεία της ΦΙΦΑ μεταφέρεται διά παν ενδεχόμενο η διαμάχη του Βίκτωρα Μητρόπουλου με τον υφυπουργό Αθλητισμού, Γιώργο Φλωρίδη! Ο γενικός γραμματέας της ΕΠΟ, Βασίλης Γκαγκάτσης, έχει προγραμματίσει ταξίδι για αύριο στη Ζυρίχη, προκειμένου να ενημερώσει τους ιθύνοντες της παγκόσμιας ομοσπονδίας για τις τελευταίες εξελίξεις στο θέμα της παραμονής ή μη του κ. Μητρόπουλου στην προεδρία της ΕΠΑΕ και την αντιπροεδρία της ΕΠΟ.
Η ΦΙΦΑ βέβαια είναι ο τελευταίος άσος που έχει στο μανίκι του ο ισχυρός άνδρας του ελληνικού ποδοσφαίρου για να βγει νικητής στην ολομέτωπη σύγκρουση με τον κ. Φλωρίδη.
Ο πρόεδρος της EΠAE, πάντως, κέρδισε μια σημαντική μάχη, καθώς ο αθλητικός δικαστής, Δ. Ορφανίδης, έκρινε ότι δεν δύναται ο κ. Mητρόπουλος να εκπέσει απ' το αξίωμά του. Παρ' όλα αυτά, ο υφυπουργός Aθλητισμού αναμένεται να περάσει στην αντεπίθεση επιδιώκοντας την ανατροπή Mητρόπουλου.
Η ΕΠΟ έχει ενημερώσει τη ΦΙΦΑ για την ψήφιση του νόμου 2858, με τον οποίο δεν έχει θέση στα διοικητικά του ποδοσφαίρου ο κ. Μητρόπουλος. Η ενημέρωση έφερε τα αποτελέσματα που επιθυμούσε ο πρόεδρος της ΕΠΑΕ, καθώς η ποδοσφαιρική ομοσπονδία με έγγραφό της υποστήριξε ότι για να απομακρυνθεί ο έλληνας παράγοντας πρέπει να τελεσιδικήσει στα δικαστήρια η υπόθεσή του, κάτι που αναφέρεται και στην απόφαση του αθλητικού δικαστή. 
Η ΦΙΦΑ προειδοποίησε την ελληνική κυβέρνηση ότι θα παρέμβει επιβάλλοντας ποινές στις ελληνικές ομάδες εάν καθαιρεθεί ο πρόεδρος της Ενωσης.
Οι αξιωματούχοι της παγκόσμιας ομοσπονδίας στέκονται στο πλευρό των παραγόντων και θεωρείται βέβαιο ότι θα υπάρξει και δεύτερη παρέμβασή τους στα εσωτερικά του ποδοσφαίρου μας αν ο κ. Φλωρίδης επιμείνει στην καθαίρεση Mητρόπουλου. 
Με μια σημαντική όμως διαφορά: Αυτή τη φορά η ΦΙΦΑ δεν θα προειδοποιεί την ελληνική κυβέρνηση, αλλά θα προχωρήσει στην επιβολή κυρώσεων σε βάρος του ελληνικού ποδοσφαίρου. 
Ο,τι γίνει πάντως θα γίνει μετά τα μέσα Δεκεμβρίου. Σε μια περίοδο, δηλαδή, που οι ελληνικές ομάδες δεν έχουν υποχρεώσεις στην Ευρώπη, καθώς το Τσάμπιονς Λιγκ ξαναρχίζει στις 14 Φεβρουαρίου και το κύπελλο ΟΥΕΦΑ μια ημέρα αργότερα. Η Εθνική στο εγγύς μέλλον δεν έχει επίσημα παιχνίδια, οπότε η απομόνωση του ελληνικού ποδοσφαίρου δεν θα δημιουργήσει ουσιαστικά προβλήματα στις ομάδες μας.
Ο Γ. Φλωρίδης από την πλευρά του είναι έτοιμος για όλα και έχει ενημερώσει τους ενδιαφερόμενους για τις προθέσεις του, επισημαίνοντας στους παράγοντες ότι «εάν επιβάλει κυρώσεις η ΦΙΦΑ, θα ασχοληθείτε εσείς, καθώς εγώ δεν θα έχω προκαλέσει την παρέμβαση». Στην ΕΠΟ πάντως εκτιμούν ότι ο κ. Φλωρίδης θα υποχωρήσει αναγκαστικά. Κι αυτό διότι, «ο υφυπουργός θα βάλει νερό στο κρασί του για να μη συνδέσει το όνομά του με την απομόνωση του ελληνικού ποδοσφαίρου από τις διεθνείς διοργανώσεις». Ιδωμεν...
H Eν τω μεταξύ χθες ο υπουργός Δικαιοσύνης, Μ. Σταθόπουλος χαρακτήρισε εσφαλμένη την απόφαση του αθλητικού δικαστή Δ. Ορφανού, λέγοντας χαρακτηριστικά  ότι «όταν η πολιτική εξουσία προσπαθεί να φέρει την κάθαρση στο ποδόσφαιρο, εμφανίζεται να προβάλλει εμπόδια το αθλητικό δικαστήριο. Πονάμε για το κύρος της Δικαιοσύνης, γιατί δεν θέλουμε να πέφτουν σκιές πάνω της, γιατί έχουν αρχίσει να κυκλοφορούν και φήμες...».
Ωστόσο, ο κ. Σταθόπουλος, εμφανίστηκε αντίθετος με την άποψη που εξέφρασε για το ίδιο θέμα ο υφυπουργός Αθλητισμού, ο οποίος χαρακτήρισε την εν λόγω δικαστική απόφαση «απόπειρα πραξικοπήματος εναντίον της συντεταγμένης έννομης τάξης». Ο υπουργός Δικαιοσύνης τόνισε ότι δεν πρόκειται για πραξικοπηματική πράξη αλλά για συνταγματικό δικαίωμα του δικαστή που έλαβε τη συγκεκριμένη απόφαση.
Aπό την Θεσσαλονίκη ο υπ. Πολιτισμού Eυ. Bενιζέλος τόνισε πως η απόφαση του αθλητικού δικαστή να μην εκπέσει του αξιώματός του ο πρόεδρος της ΕΠΑΕ, δημιουργεί μείζον πολιτικό θέμα. Συνέστησε όμως ψυχραιμία για την αντιμετώπισή του. Ο βουλευτής της Πρ. Παυλόπουλος κατηγόρησε την κυβέρνηση ότι δεν είναι ικανή να εφαρμόσει τους νόμους που ψήφισε η Βουλή, ενώ από το Κιλκίς ο υφυπουργός Αθλητισμού Γ. Φλωρίδης μίλησε για υπέρβαση αρμοδιοτήτων του αθλητικού δικαστή και προδίκασε ότι αύριο θα κατατεθούν προσφυγές ΠΑΕ.            
