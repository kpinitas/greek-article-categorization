Aποκαλυπτική έκθεση της Kομισιόν για την ενεργειακή στρατηγική της Eυρώπης τα επόμενα 30 χρόνια
Σημαντική αναβάθμιση του γεωπολιτικού ρόλου της Ελλάδας αλλά και υποχρεωτική «υιοθέτηση» στρατηγικής «εξομάλυνσης» των ελληνοτουρκικών σχέσεων «βλέπει» η Ευρωπαϊκή Ενωση λόγω της αυξανόμενης ενεργειακής εξάρτησης της Ευρώπης.
Η εκτίμηση αυτή προβάλλεται με σαφή τρόπο στην «Πράσινη Βίβλο» της Κομισιόν, στην οποία αποτυπώνεται η ενεργειακή στρατηγική της Γηραιάς Ηπείρου από σήμερα έως το 2030. 
Σύμφωνα με τον σχεδιασμό αυτό, η εξομάλυνση των ελληνοτουρκικών σχέσεων και η πολιτική σταθερότητα στην περιοχή αποτελεί πλέον σημαντικό πολιτικό στόχο της Ευρωπαϊκής Ενωσης.
Το γεγονός αυτό εκτιμάται ότι ήδη επηρεάζει σε μεγάλο βαθμό τις επιλογές της ελληνικής εξωτερικής πολιτικής, καθώς επίσης και τις εξελίξεις στο «διάλογο» για την ένταξη της Κύπρου.
Ο στόχος αυτός μάλιστα γίνεται πολύ συγκεκριμένος, με την ενεργοποίηση του πρωτοκόλλου που είχε υπογραφεί πριν από έναν περίπου χρόνο για την ενεργειακή συνεργασία μεταξύ Ελλάδας-Τουρκίας μέσω της συνδεσής τους με έναν αγωγό φυσικού αερίου. 
Οπως επισημαίνει πλεόν ξεκάθαρα τώρα η Πράσινη Βίβλος : «εξέχουσα σημασία για το ενεργειακό μέλλον της Ευρωπαϊκής Ενωσης λαμβάνει το σχέδιο δημιουργίας αγωγού φυσικού αερίου μέσω Τουρκίας και Ελλάδας». 
Ο αγωγός Ελλάδας-Τουρκίας έχει τη δεύτερη σπουδαιότερη θέση στον στρατηγικό σχεδιασμό της Ευρωπαϊκής Ενωσης. 
Πρώτος ενεργειακός στόχος είναι πλέον η αναβάθμιση των στρατηγικών σχέσεων με τη Ρωσία, καθώς η χώρα αυτή καλύπτει το 42% των αναγκών της Ε.Ε. σε φυσικό αέριο.
Σύμφωνα με την Κομισιόν, ο αγωγός Ελλάδας-Τουρκίας δημιουργεί μία παράλληλη οδό απέναντι στο σχέδιο μεταφοράς των ρωσικών αποθεμάτων μέσω των κρατών της Κεντρικής Ευρώπης.
Η έκθεση επισημαίνει επίσης ότι οι τιμές του πετρελαίου θα αυξάνονται συνεχώς τις επόμενες δεκαετίας, εξαιτίας της μείωσης των αποθεμάτων, της αύξησης της κατανάλωσης και των αδυναμιών στην τεχνολογία εκμετάλλευσης της πυρηνικής ενέργειας. 
Παράλληλα, η ενεργειακή εξάρτηση της Ευρωπαϊκής Ενωσης ­όχι των «15», αλλά των 30 κρατών μετά τη διεύρυνση­ θα αυξάνεται, φτάνοντας στο 70% το 2030. Υπ' αυτές τις συνθήκες αποκτά από τώρα καίρια σημασία η ανάπτυξη εναλλακτικών «ενεργειακών οδών». 
Καθώς όμως εξηγεί η Κομισιόν, ουδείς μπορεί να προβλέψει την κατάσταση στην Μέση Ανατολή, ως βασικός εναλλακτικός ενεργειακός δρόμος καθορίζεται αυτός της Κασπίας, ο οποίος όμως «περνάει» από την Τουρκία και την Ελλάδα, γεγονός που σημαίνει ότι η δίοδος αυτή πρέπει να γίνει «ασφαλής».
Η Ευρωπαϊκή Επιτροπή επισημαίνει τη «θεμελιώδη σημασία της διατήρησης της πολιτικής σταθερότητας στις χώρες απ' όπου θα διέρχονται οι αγωγοί, αν θέλουμε να διασφαλίσουμε διαρκή και σταθερή πρόσβαση στα ενεργειακά προϊόντα». 
Επισημαίνει επίσης ότι «αυτό είναι ιδιαίτερα κρίσιμο στην περίπτωση του φυσικού αερίου όπου ο μεγαλύτερος κίνδυνος έγκειται στις συνθήκες διαμετακόμισης και στη συνεχή διασπορά των οδών μεταφοράς και όχι στα παγκόσμια αποθέματα».
Αναφορικά με την Τουρκία, αναμφίβολα αυξάνεται η σημασία της και κατά συνέπεια η ανάγκη ενσωμάτωσής της στην Ε.Ε. Δίδεται όμως έμφαση στην ανάγκη στήριξης των υποδομών της και της πολιτικής σταθερότητας στην ευρύτερη περιοχή.
H «βίβλος» εντοπίζει τα μεγαλύτερα προβλήματα στη βαλκανική και κυρίως στην Ελλάδα, αφού θα αποτελέσει το κομβικό σημείο στους άξονες μεταφοράς ενέργειας προς την Ε.Ε.
