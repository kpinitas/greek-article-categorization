της μάλιστα, εκτίθενται από το Σάββατο στη Μονή Λαζαριστών
Ταινία μυστηρίου θυμίζει η ιστορία της συλλογής Κωστάκη με κορυφαία έργα της ρωσικής πρωτοπορίας, ευτυχώς όμως το τέλος είναι αίσιο... 
Επειτα από χρόνια «περιπλανήσεων» -αφού η αρχική πρόθεση δωρεάς του συλλέκτη έπεσε στο κενό- αγοράστηκε από το ελληνικό κράτος έναντι 1,2 δισ. για να αποτελέσει την προίκα του Κρατικού Μουσείου Σύγχρονης Τέχνης Θεσσαλονίκης, ενώ εν τω μεταξύ εξαφανίστηκαν στο αεροδρόμιο της Μαδρίτης τρία σχέδια της Λ. Πόποβα που προορίζονταν για την έκθεση του Εθνικού Μουσείου της Ισπανίας.
Κι ενώ το μουσείο της Θεσσαλονίκης περιμένει την απόδοση των ασφαλίστρων για τα έργα που έκαναν φτερά, ετοιμάζεται να παρουσιάσει από το ερχόμενο Σάββατο και μέχρι τις 31 Μαρτίου 2001, στη Μονή Λαζαριστών, τα κορυφαία έργα της συλλογής Κωστάκη. 
Περίπου 120 αριστουργήματα που υπογράφουν οι Μαλέβιτς, Τάτλιν, Καντίνσκι, Λισίτσκι, Πόποβα, Ροντσένκο, Ροζάνοβα, Κλιούν, Κλούτσις, Τσάσνικ και άλλοι σπουδαίοι καλλιτέχνες, οι οποίοι συνδέονται με τα κινήματα και τις εξελίξεις μιας επαναστατικής και ενδιαφέρουσας εποχής, στις αρχές του 20ού αιώνα θα βρίσκονται εκεί.
Η επιλογή των συγκεκριμένων έργων από τα 1.275 της συλλογής δεν ήταν ιδιαίτερα εύκολη υπόθεση: «Συνθέτουν όμως τον πυρήνα της συλλογής και μας μιλούν με ανάγλυφο και παραστατικό τρόπο για τις ρηξικέλευθες αλλαγές που έγιναν στο χώρο της τέχνης σε μια κρίσιμη καμπή της ευρωπαϊκής ιστορίας», λέει ο διευθυντής του μουσείου καθηγητής Μιλτιάδης Παπανικολάου. «Μικρά, ή μεγάλα, λάδια ή σχέδια, κατασκευές ή γλυπτά, ξεχώρισαν γιατί είναι ορόσημα του μοντερνισμού, έργα ποιότητας με παγκόσμιο ενδιαφέρον, παραπέμπουν σε σπουδαία πρόσωπα, ή έχουν τεράστια οικονομική αξία». 
Γι' αυτό άλλωστε θα ληφθούν δρακόντεια μέτρα ασφαλείας για την προστασία τους, με τις υπηρεσίες εταιρείας σεκιούριτι και ηλεκτρονικό έλεγχο των αντικειμένων των επισκεπτών.
Η συλλογή που δημιούργησε με αλάνθαστο ένστικτο ο ζακυνθινός συλλέκτης Γιώργος Κωστάκης δεν είναι εντελώς άγνωστη, αφού είχε παρουσιαστεί στο Ντίσελντορφ το 1977, στη Νέα Υόρκη το 1981, στην Αθήνα το 1995. Από τότε δόθηκε η αφορμή να διατυπωθούν νέες απόψεις για τη δυτικοευρωπαϊκή τέχνη του 20ού αιώνα και ορισμένα κεφάλαιά της χρειάστηκε να ξαναγραφούν.
Οπως αποδείχτηκε, η ρωσική αβανγκάρντ δεν χαρακτήρισε μόνο τη Σοβιετική Ενωση το διάστημα 1910-1930 αλλά έπαιξε σημαντικό ρόλο στην ανάπτυξη και εξέλιξη του μοντερνισμού στην Ευρώπη και στην Αμερική. 
Η «αφαίρεση» έγινε το κίνημα που άλλαξε την εικαστική εικόνα που επικρατούσε, ενώ ο «κονστρουκτιβισμός» προκάλεσε μεγάλη αναστάτωση στο χώρο της γλυπτικής. Είναι χαρακτηριστικό ότι το 1913 ο Μαλέβιτς ζωγραφίζει το περίφημο έργο του «Μαύρο τετράγωνο σε λευκό φόντο» και η τέχνη του οδηγείται πλέον στην απόλυτη αφαίρεση, απαλλασσόμενη από το βάρος των αντικειμένων και χάνοντας κάθε έννοια περιγραφικότητας.
Λέγεται ότι η βυζαντινή αγιογραφία με την επιπεδότητά της, την πνευματικότητα και τον ιδεαλισμό της βοήθησε τους ρώσους πρωτοπόρους ζωγράφους να ενστερνισθούν την αφαίρεση περισσότερο απ' ό,τι οι ομότεχνοί τους στη Δύση. Ετσι εξηγείται και το μεγάλο πλήθος των αφηρημένων καλλιτεχνών, οι ποικίλες τάσεις που εμφανίστηκαν και το διακηρυγμένο πάθος τους στα μανιφέστα για τη νέα τέχνη και τη ρωσική παράδοση.
Ομως η Οκτωβριανή Επανάσταση ανέκοψε τον ενθουσιασμό τους. Αλλοι ξενιτεύτηκαν και άλλοι έμειναν να υπηρετήσουν μια «ουτοπία». 
Τώρα, η έκθεση αποτελεί ένα άνοιγμα του Κρατικού Μουσείου Σύγχρονης Τέχνης Θεσσαλονίκης στο ευρύτερο κοινό και μια πρόκληση για τους ερευνητές. «Επιδιώκουμε να δημοσιοποιήσουμε τη συλλογή μας και να την αξιοποιήσουμε ώστε η διεθνής επιστημονική κοινότητα να αποκτήσει τις απαραίτητες γνώσεις από τη μελέτη της συμπληρώνει ο κ. Παπανικολάου.
Αυτό το πνεύμα ακολουθούν οι ομιλίες που προγραμματίζονται και οι δύο κατάλογοι (στην ελληνική και αγγλική γλώσσα ξεχωριστά), 400 σελίδων που θα κυκλοφορήσουν με σημαντικές μελέτες ευρωπαίων και αμερικανών ειδικών.
