Κοιτάζοντας το πλήθος που είχε συγκεντρωθεί την προηγούμενη Τετάρτη, στην πλ. Συντάγματος, για τη φωταγώγηση του πολυσυζητημένου χριστουγεννιάτικου δέντρου, ο Δ. Αβραμόπουλος ένιωθε ανάμεικτα αισθήματα: νοσταλγία και προσμονή.
*Νοσταλγία, αναπολώντας εκείνη την πρώτη φορά, πριν από 5 χρόνια, που έκανε την ίδια κίνηση και γνωρίζοντας ότι αυτή είναι η τελευταία, αφού του χρόνου θα βρίσκεται σε άλλο ρόλο.
*Προσμονή, επειδή κάπου στο βάθος της σκέψης του, φανταζόταν τους συγκεντρωμένους να φωνάζουν συνθήματα και να τον επευφημούν ως πολιτικό αρχηγό.
Ο χρόνος για το εγχείρημα έχει έρθει πολύ πιο κοντά απ' ό,τι προέβλεπαν οι σχεδιασμοί. Το κλίμα που έχει δημιουργηθεί από τις δηλώσεις του δημάρχου Aθηναίων, οι αντιδράσεις των κομμάτων και τα μηνύματα που φθάνουν στο δημαρχείο έχουν επιταχύνει τις εξελίξεις. 
Απώτατο χρονικό σημείο είναι πλέον ο μήνας Μάρτιος, με πολλές πιθανότητες η κίνηση να γίνει ακόμη και πολύ νωρίτερα και σε στιγμή που δεν θα περιμένει κανένας.
Θεωρείται απολύτως βέβαιο λοιπόν ότι στο συνέδριο της Ν.Δ. (περί το τέλος Μαρτίου ή αρχές Απριλίου) αν ο Κ. Καραμανλής σκέφτεται να προσκαλέσει τον Δ. Αβραμόπουλο πρέπει να έχει υπόψη του ότι θα προσκαλέσει έναν πολιτικό αρχηγό αυτονόμου κόμματος. 
Στην Πλ. Κοτζιά επιμένουν ότι οι δικοί τους σχεδιασμοί γίνονται με βάση τα μηνύματα που έρχονται από τον κόσμο κι όχι τις εξελίξεις στο εσωτερικό των κομμάτων. Επισημαίνουν, άλλωστε, ότι όλα τα κόμματα που βασίστηκαν σε διασπάσεις και δεν είχαν αναφορά σε κοινωνικά δεδομένα (ΔΗΑΝΑ, ΠΟΛ.ΑΝ., κόμμα Αρσένη, ΔΗΚΚΙ), δεν είχαν τύχη. 
Ομως πιστεύουν ότι πρέπει να ξεκαθαριστεί το τοπίο και οι «γαλάζιοι» σύνεδροι να έχουν μπροστά τους όλα τα δεδομένα και να καθορίσουν αναλόγως τη στάση τους.
 Κάνοντας μια σύγκριση  με το κλίμα που είχε δημιουργηθεί το 1999 όταν βρίσκονταν στην ημερησία διάταξη οι συζητήσεις για νέο κόμμα, διαπιστώνεται ότι τότε τα πράγματα είχαν πάρει χαρακτήρα χιονοστιβάδας αιφνιδιάζοντας το δήμαρχο, ενώ τώρα η κοινή γνώμη έχει προετοιμαστεί. 
 Θεωρεί, επίσης, δεδομένο ο δήμαρχος ότι το νέο κόμμα δεν είναι κοντά σε κάποια εκλογική αναμέτρηση ώστε να έχει πολωθεί το κλίμα και να βρίσκουν έδαφος κατηγορίες περί «διάσπασης», περί «προδοσίας», κ.λπ. 
 Το μόνο που αναμένει είναι η στιγμή της απόφασης και ο χαρακτήρας που θα έχει το νέο σχήμα. Aυτό το έχουν πάρει απόφαση και τα στελέχη της NΔ. 
Eίναι χαρακτηριστικό το περιστατικό όπου σε πηγαδάκι του δημάρχου με «γαλάζιους» βουλευτές, γινόταν συζήτηση για τις προοπτικές συνεργασίας των δύο κομμάτων. Διατυπωνόταν μάλιστα η εκτίμηση ότι δεν θα βγει κανένα κόμμα αυτοδύναμο από τις επόμενες εκλογές και ότι η λύση βρίσκεται στη σύμπραξη, αφού «ο Kαραμανλής δεν τραβάει» και η N.Δ. δεν μπορεί να κερδίσει αυτοδυναμία.
 Προβληματισμός υπάρχει στο επιτελείο του δημάρχου για τον τρόπο με τον οποίο θα γίνει η ανακοίνωση. Η συζήτηση γίνεται μεταξύ δύο επιλογών:
α) Να ανακοινωθεί η απόφαση ώστε ν' αρχίσει να «ζυμώνεται» το θέμα στην κοινωνία και ν' ακολουθήσει σε δεύτερη φάση η ιδρυτική διακήρυξη και
β) Να γίνει «επίσημη» ανακοίνωση, με όνομα κόμματος, ιδρυτικές θέσεις κ.λπ. Οι αποφάσεις θα ληφθούν  μέσα στις επόμενες μέρες.
 Στο ζήτημα της οργάνωσης, φαίνεται ότι δεν υπάρχει άγχος, καθώς στην πλ. Κοτζιά πιστεύουν ότι δεν είναι απαραίτητο, όταν προχωράς στη δημιουργία κόμματος, να έχεις φτιάξει προηγουμένως επιτροπές σε κάθε πόλη. 
Υπάρχουν ήδη «πυρήνες» σε πολλές περιοχές, οι οποίοι θα ενεργοποιηθούν μετά την ανακοίνωση. Επίσης είναι «stand by» μεγάλος αριθμός δημάρχων στην περιφέρεια.
 Οι συνεργάτες του δημάρχου έχουν επίγνωση του πολέμου και της πίεσης που θα υποστούν από τους κομματικούς μηχανισμούς ΠΑΣΟΚ και Ν.Δ., όσοι επιχειρήσουν να κάνουν το βήμα προς το νέο κόμμα, γι' αυτό φροντίζουν οι κινήσεις να είναι πολύ προσεκτικές. 
 Εκτιμούν όμως ότι ο πόλεμος αυτός μπορεί να βγει σε καλό, αφού θα δίνεται η εικόνα της μάχης αντίστασης του «κομματικού κατεστημένου» απέναντι σε κάτι καινούριο που απειλεί την πολιτική κυριαρχία του, φέρνοντας στο προσκήνιο δυνάμεις που μέχρι σήμερα απείχαν από τα κοινά.
Μια κουμπαριά πέραν του Ατλαντικού έδωσε την ευκαιρία στην Ντ. Μπακογιάννη να ξεφύγει από το βαρύ κλίμα που επικρατεί στο «γαλάζιο στρατόπεδο» και να συνδυάσει το «τερπνόν μετά του ωφελίμου», οργανώνοντας σειρά επαφών με παράγοντες των ΗΠΑ.
Η επικεφαλής του τομέα Εξωτερικών της N.Δ. θα παντρέψει αύριο τον ανιψιό της Παύλο, γιο της αδελφής του Παύλου Μπακογιάννη, στη Νέα Υόρκη και μετά το πρόγραμμά της προβλέπει συναντήσεις με αμερικανούς παράγοντες. 
 Την Τρίτη στην Ουάσιγκτον η Ντόρα Μπακογιάννη έχει προγραμματίσει ομιλία-συνέντευξη, με θέμα την πολιτική της Ελλάδας για την αντιμετώπιση της τρομοκρατίας. Μάλιστα, σύμφωνα με πληροφορίες, προ ημερών είχε κάνει συζήτηση για το ζήτημα και με τον υπουργό Δημόσιας Τάξης Μ. Χρυσοχοΐδη και συμφώνησαν στα περισσσότερα σημεία. Για θέματα ασφαλείας των Αγώνων είχε συνάντηση και με στελέχη του «2004».
 Στη συνέχεια αναχωρεί για το Σαν Φρανσίσκο. Την Πέμπτη θα μιλήσει σε εκδήλωση που θα γίνει στο Ινστιτούτο Χούβερ, του πανεπιστημίου Στάνφορντ, για θέματα εξωτερικής πολιτικής. Να σημειωθεί ότι πρόεδρος του ινστιτούτου είναι ο πρώην υπουργός Εξωτερικών Τζορτζ Σουλτς και το πιο σημαντικό: εκ των στελεχών του είναι η Κοντολίζα Ράις, η οποία θα διαδραματίσει σημαντικό ρόλο στην αμερικανική εξωτερική πολιτική αν πρόεδρος τελικά είναι ο Τζορτζ Μπους.
 Το ταξίδι κλείνει μ' ένα δείπνο που οργανώνει την Παρασκευή ένας από τους μεγαλύτερους χρηματοδότες των Ρεπουμπλικανών, ο Αλεξ Σπάνος.
- Αν μετρήσει κάποιος τις μέρες που η Ντ. Μπακογιάννη βρίσκεται εκτός Ελλάδος, από τον Οκτώβριο μέχρι σήμερα, θα βρει ίσως ότι είναι περισσότερες από αυτές που βρίσκεται εντός. Κι όλα αυτά σε μια περίοδο που οι ζυμώσεις  «δίνουν και παίρνουν» και δρομολογούνται οι διαδικασίες για το συνέδριο. Ωστόσο βουλευτές της Ν.Δ. διαπιστώνουν ότι ο μηχανισμός της Ντόρας κινείται ασχέτως του αν είναι η ίδια παρούσα. «Το ότι η Ντόρα είναι στο Παρίσι δεν σημαίνει ότι δεν ενδιαφέρεται για το ποιοι θα εκλεγούν στα Φάρσαλα», λένε χαρακτηριστικά.
- Τους επόμενους μήνες πάντως η Ντόρα είναι αποφασισμένη να περάσει περισσότερες ώρες στην Αθήνα. Πολλοί άσπονδοι «φίλοι της» στη Ρηγίλλης όμως την προτιμούν να ταξιδεύει...                                       Δ. Tσ.
