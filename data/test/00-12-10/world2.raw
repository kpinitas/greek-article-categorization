M. ANATΟΛH. Στα χέρια του παλαιστίνιου ηγέτη η τύχη του Μπαράκ, που θέλει νέα συμφωνία ώστε να κερδίσει τις εκλογές
Δεν είναι εύκολο να αποδώσει κανείς σε πρόσωπα την επιτυχία αυτή, αλλά δεν αμφισβητείται: οι Παλαιστίνιοι επηρεάζουν τώρα την κατάσταση στο Ισραήλ, καθώς το πολιτικό σύστημα της χώρας μοιάζει να παραλύει πλέον υπό την πίεση της νέας Ιντιφάδα.
Ο πρωθυπουργός Εχούντ Μπαράκ, παρά τη δεινή του θέση -διαθέτει 30 από τις 120 έδρες στην Κνεσέτ - δέχθηκε τη διεξαγωγή πρόωρων εκλογών κάπου μέσα στο Μάιο, με την ελπίδα να κατορθώσει το ώς τώρα ανέφικτο: να συνάψει δηλαδή βιώσιμη συμφωνία με τον Αραφάτ, για να συνεχιστεί η ειρηνευτική διαδικασία που θα οδηγήσει στην οριστική ρύθμιση . Είναι ο μόνος τρόπος να κερδίσει ο Μπαράκ τις εκλογές που απρόθυμα κήρυξε, και με πάθος θα επιδιώξει να κερδίσει.
Στον κυκεώνα της αφάνταστης βίας που δέχεται ο ανέστιος παλαιστινιακός λαός , δεν είναι εύκολο να στηριχτεί προσπάθεια προσέγγισης, που τόση ανάγκη την έχει ο ισραηλινός πρωθυπουργός.
Η πρότασή του, για αναγνώριση ανεξάρτητου κράτους τώρα με ταυτόχρονη προσάρτηση των θυλάκων που κατοικούν οι εποικοί στο Ισραήλ και επίλυση των θεμάτων της Ιερουσαλήμ και των προσφύγων το πολύ σε τρία χρόνια, δεν συγκίνησε διόλου τους Παλαιστίνιους.
Επομένως μόνο η μυστική διπλωματία, που προσφέρει και πάλι πολύτιμες υπηρεσίες, θα ανοίξει -αν ανοίξει- το δρόμο . Ισως το κατορθώσει γιατί, όπως λένε, το χάσμα που δεν θα μπορούσε τώρα πια να είναι βαθύτερο, αρχίζει σιγά σιγά να γεφυρώνεται. Αλλά η κατάσταση για τον  Μπαράκ είναι εξαιρετικά περίπλοκη.
- Με τη δημοτικότητά του στο ναδίρ -17 μονάδες πίσω από τον Νετανιάχου, που θ' αναγγείλει οσονούπω την κάθοδό του σ' αυτές τις εκλογές- την κυβέρνησή του δέσμια των μικρών κομμάτων που με τα δεκανίκια τους κυβερνά και το κόμμα του διασπασμένο, δεν έχει πολλές ελπίδες να επιβιώσει αν δεν κλείσει τον κύκλο του αίματος με τους Παλαιστίνιους.
- Εκτός αυτών, έχει χάσει και την υποστήριξη των ισραηλινών αραβικής καταγωγής, που αποτελούν το 20% του συνολικού πληθυσμού. Εξάλλου, δημοσκόπηση της εφημερίδας «Γιέντιοτ Αχρονοτ» αποκαλύπτει ότι το 59% όσων ρωτήθηκαν επιθυμεί συμφωνία για το παλαιστινιακό, ενώ ένα 40% λέει «όχι». Το θέμα είναι πως το εσωτερικό μέτωπο που άνοιξε για τον Μπαράκ κάθε άλλο παρά τον ενθαρρύνει για τολμηρές αποφάσεις.
- Ο διαβόητος Αριελ Σαρόν, αρχηγός του  κόμματος  Λικούντ  κατέθεσε πρόταση που ήδη συζητείται στην Κνεσέτ, κι αν γίνει νόμος του κράτους, δένει τα χέρια του Μπαράκ. H πρόταση αφαιρεί το δικαίωμα του πρωθυπουργού να συνάπτει διεθνείς συμφωνίες αν η κυβέρνησή του δεν διαθέτει απόλυτη πλειοψηφία. Kαταφανής προσπάθεια να εμποδισθεί προσέγγιση με τον Αραφάτ.
- Aπό την άλλη, ο Σιμόν Πέρες, ο Γιόσι Μπέιλιν κ.ά. πιέζουν τον Μπαράκ να συμφωνήσει με τον Αραφάτ ώς τις 20 Ιανουαρίου -ημερομηνία ορκωμοσίας του νέου αμερικανού προέδρου- διαφορετικά στις εκλογές για την ανάδειξη πρωθυπουργού (εκλέγεται με άμεση καθολική ψηφοφορία) θα προτείνουν τον πρόεδρο της Bουλής Αβραάμ Μπεργκ, γνωστό ειρηνιστή.
Τα στελέχη της νέας Ιντιφάδα πιέζουν τον Αραφάτ να μην συνεχίσει το διάλογο αν δεν εξασφαλίσει συγκεκριμένες παραχωρήσεις. Είναι γεγονός ότι η νέα εξέγερση δεν άρχισε με την προτροπή του Αραφάτ ούτε θα τελειώσει με τις δικές του παραινέσεις. Είναι όμως επίσης γεγονός ότι αυτό το λιοντάρι στο χειμώνα του έχει ακόμη μεγάλο κύρος.
Οι οργανώσεις της νέας Ιντιφάδα και η Φατάχ σ' ένα τουλάχιστον σημείο συμφωνούν απόλυτα: ο αγώνας πρέπει να έχει στόχο την εφαρμογή της απόφασης 242 του Συμβουλίου Ασφαλείας, που απαιτεί από το Ισραήλ να επιστρέψει τα εδάφη που κατέλαβε το 1967-τη Δυτική Οχθη του Ιορδάνη δηλαδή, την Ανατολική Ιερουσαλήμ, Γάζα και τα υψώματα του Γκολάν. Αυτή είναι άλλωστε η μοναδική λύση στο παλαιστινιακό. Αν αποδοθούν τα εδάφη, θα είναι εύκολη και η εφαρμογή της απόφασης 194 του Σ.Α., που προβλέπει την επιστροφή των παλαιστίνιων προσφύγων στις εστίες τους.
Αν λοιπόν αρχίσουν και πάλι οι διαπραγματεύσεις οι Παλαιστίνιοι θα είναι αδιάλλακτοι σε υποχωρήσεις; Την απάντηση δίνει ο Σαεμπ Ερεκατ, επικεφαλής των παλαιστίνιων διαπραγματευτών με συνέντευξή του στην ιταλική «Λα Ρεπούμπλικα»:
«Εμείς είμαστε έτοιμοι να κάνουμε κράτος στο 22% του εδάφους της Παλαιστίνης του 1947 και να αναγνωρίσουμε στο Ισραήλ το υπόλοιπο 78%. Δεν μου φαίνονται λίγα αυτά ως απόδειξη διαλλακτικότητας»...
