«H Eλλάδα μπορεί να διαδραματίσει μείζονα ρόλο. Είναι
η χώρα των Bαλκανίων με το μεγαλύτερο διεθνές κύρος και τη μεγαλύτερη οικονομική και πολιτική σταθερότητα»
«H βόμβα στα Bαλκάνια σήμερα είναι τα Σκόπια»
Πάντι Ασντάουν, πρώην πρόεδρος του κόμματος των Ελευθέρων Δημοκρατών της Βρετανίας και σήμερα μέλος της Βουλής των Κοινοτήτων, πρώην διπλωμάτης, θεωρείται από τους επικρατέστερους υποψηφίους για τη θέση του ανώτατου διοικητή των δυνάμεων του ΟΗΕ στο Κοσσυφοπέδιο. Ο βρετανός πολιτικός, ωστόσο, δηλώνει σε συνέντευξή του στην «Κ.Ε.» ότι δεν θα μπορέσει να αναλάβει αυτό το πόστο: 
«Επίκεινται εκλογές στη Βρετανία,  κι εγώ δεν θέλω να εγκαταλείψω τη βουλευτική μου έδρα τώρα που το κόμμα μου με χρειάζεται. Αν μετά τις εκλογές ο Κόφι Ανάν μου ζητήσει να προσφέρω την εμπειρία μου σε κάποιο άλλο πόστο στα Βαλκάνια ή αλλού στην Ευρώπη, ευχαρίστως να το αναλάβω».
ΑΠ.: Επιτυχημένη. Εχει ιδιαίτερα επιβλητική προσωπικότητα και χάρη σε αυτήν προώθησε την ειρήνευση στην περιοχή, έφερε τις δυο αντιμαχόμενες κοινότητες σε κάποια προσέγγιση και έθεσε τα θεμέλια για τη σταθεροποίηση της οικονομίας, καθιερώνοντας το γερμανικό μάρκο ως μέσο συναλλαγής. Ο γενικός απολογισμός είναι αναμφισβήτητα θετικός.
ΕΡ.: Τι πρέπει να κάνει ο διάδοχός του;
ΑΠ.: Το ζήτημα δεν είναι τι θα κάνει ο διάδοχος του Κουσνέρ, αλλά -όπως είπα και στον έλληνα υπουργό Εξωτερικών, Γιώργο Παπανδρέου- τι θα κάνουν οι Ευρωπαίοι για αυτή την περιοχή της. Η Ευρώπη πρέπει επιτέλους να χαράξει κοινή στρατηγική απέναντι στα Βαλκάνια και να εξετάζει τα προβλήματα κάθε περιοχής μέσα σε ένα ευρύτερο γεωπολιτικό πλαίσιο και όχι μεμονωμένα. Το 1992 επικεντρώσαμε όλη μας την προσοχή στην Κροατία και δεν προσέξαμε ότι η Βοσνία ετοιμαζόταν να τιναχτεί στον αέρα. Αργότερα, βοηθήσαμε στον τερματισμό του πολέμου στη Βοσνία με τη συμφωνία του Ντέιτον, αλλά μας διέφυγε το Κόσοβο. Τώρα που προσπαθούμε να εξομαλύνουμε τα πράγματα στο Κόσοβο και να στηρίξουμε τη νέα τάξη πραγμάτων στη Σερβία, δεν πρέπει να μας διαφύγει π.χ. η Κροατία. Πιστεύω ότι η Ελλάδα μπορεί να διαδραματίσει μείζονα ρόλο στα Βαλκάνια. Είναι η χώρα των Βαλκανίων με το μεγαλύτερο διεθνές κύρος και τη μεγαλύτερη πολιτική και οικονομική σταθερότητα.
ΕΡ.: Πώς βλέπετε το κλίμα στη Σερβία, μετά την πτώση του Μιλόσεβιτς;
ΑΠ.: Είμαι πιο αισιόδοξος με την παρουσία του Κοστούνιτσα. Πιστεύω ότι μια από τις μεγαλύτερες αρετές του είναι ότι δεν είναι χαρισματικός. Είναι όμως ένας πολιτικός που σέβεται το σύνταγμα και τους νόμους και ενδιαφέρεται για την εξομάλυνση της πολιτικής κατάστασης στη χώρα του. Αντιμετωπίζει βέβαια έντονες αντιδράσεις από τις δυνάμεις που παραμένουν πιστές στο παλιό καθεστώς, από την άλλη όμως είναι όμως καλός εξισορροπηστής. Πιστεύω ότι αργά αλλά σταθερά πραγματοποιεί μια νέα «βελούδινη επανάσταση».
ΕΡ.: Ομως τα πράγματα στο Κόσοβο δεν προδιαγράφονται και τόσο ρόδινα.
ΑΠ.: Ας μην ξεχνάμε ότι το Κόσοβο μόλις βγήκε από έναν αιματηρό πόλεμο κι έχει πολύ δρόμο να διανύσει. Συγχρόνως όμως, είναι πολύ θετικό το γεγονός ότι στο τιμόνι της Σερβίας βρίσκεται ο Κοστούνιτσα, ο οποίος μπορεί να συνδιαλλαγεί με το Κόσοβο και το Μαυροβούνιο και να οικοδομήσει σχέσεις εμπιστοσύνης με την Κροατία, τη Βοσνία και την Αλβανία. Είναι πια στο χέρι των Κοσοβάρων να αποφασίσουν τι θέλουν. Να διαδραματίσουν έναν εποικοδομητικό ρόλο στη νέα γιουγκοσλαβική ομοσπονδία ή να γίνουν μια μοναχική νησίδα στην Ευρώπη;
ΕΡ.: Προβλέπετε ανάφλεξη σε κάποια άλλη ευαίσθητη περιοχή των Βαλκανίων;
ΑΠ.: Θα επανέλθω στη χάραξη κοινής ευρωπαϊκής στρατηγικής για τα Βαλκάνια. Κάθε πρόβλημα στην περιοχή συνδέεται με κάποιο άλλο. Αν επιλύσαμε, προς το παρόν τουλάχιστον, το πρόβλημα της «Μεγάλης Σερβίας», πρέπει να αντιμετωπίσουμε και το πρόβλημα της «Μεγάλης Αλβανίας», που αποτελεί εξίσου μεγάλο κίνδυνο. Ο αλβανικός μεγαλοϊδεατισμός θα μπορούσε να αποσταθεροποιήσει τα Σκόπια και αυτός ήταν πάντα ο φόβος μου: πως οτιδήποτε συμβαίνει στα Βαλκάνια είναι ένα φυτίλι που καταλήγει σε μια βόμβα και η βόμβα αυτή είναι τα Σκόπια. 
ΕΡ.: Μια τέτοια πολιτική θα επιτρέπει και την ένοπλη επέμβαση σε τρίτες χώρες; 
ΑΠ.: Οταν έχουμε κατάφωρες παραβιάσεις του διεθνούς δικαίου, πολύνεκρες εμφύλιες συγκρούσεις, απειλούνται ολόκληροι πληθυσμοί και η σταθερότητα στην ευρύτερη περιοχή, η διεθνής κοινότητα δεν μπορεί να παραμένει αμέτοχη. Προσωπικά, δεν συμφωνώ με τη χρήση βίας. Εφόσον όμως έχουν εξαντληθεί όλα τα περιθώρια διαλόγου και εξεύρεσης μιας διπλωματικής λύσης, τότε και μόνο τότε πρέπει να προσφεύγουμε στη στρατιωτική λύση.
ΤΟ ΚΟσΟβΟ, πεδίο αιώνιας αντιπαράθεσης δύο βαλκανικών λαών, αποτελεί προνομιακό χώρο πολιτικής ζύμωσης, στο εσωτερικό της Σερβίας, όσο και της Αλβανίας. 
Η αναζωπύρωση της δράσης των Αλβανών στη νότια Σερβία και τα επεισόδια ανάμεσα σε Σέρβους και ειρηνευτική δύναμη στο Κόσοβο σημειώνονται δύο εβδομάδες πριν τις βουλευτικές εκλογές στη Σερβία, που θα κρίνουν και το μέλλον της ιδιότυπης μεταπολίτευσης του Κοστούνιτσα.
Το Κόσοβο βρίσκεται στο επίκεντρο της εσωτερικής διαμάχης στη Σερβία, καθώς ο πρόεδρος Βόισλαβ Κοστούνιτσα και ο πιθανότερος μελλοντικός πρωθυπουργός Ζόραν Τζίντζιτς διαφέρουν ως προς τη λύση που θα πρέπει να επιδιωχθεί.
- Ο Κοστούνιτσα επιθυμεί πολιτική λύση, με την άμεση δραστηριοποίηση των διεθνών οργανισμών, της Ε.E. και του ΝΑΤΟ, ενώ ο Τζίντζιτς επιδιώκει δυναμική αντιμετώπιση των αλβανών ανταρτών και, θεωρώντας εξασφαλισμένη τη νίκη του στις εκλογές της 23ης Δεκεμβρίου, αξιοποιεί το εθνικιστικό στοιχείο.
Υποστηρικτές του Κοστούνιτσα τονίζουν ότι οι εκφράσεις του Τζίντζιτς θυμίζουν Μιλόσεβιτς και πως το χειρότερο που θα μπορούσε να συμβεί σήμερα θα ήταν μερικοί φόνοι Αλβανών στη νότια Σερβία, για να ανατραπεί τελείως το κλίμα...
Ο σέρβος πρόεδρος επιμένει στη συνετή διπλωματική δράση, προτείνοντας στο ΝΑΤΟ τη δημιουργία αποστρατιωτικοποιημένης ζώνης πέντε χιλιομέτρων και από την πλευρά του Κοσόβου, όπως αυτής που έχει επιβληθεί από την πλευρά της Σερβίας. Πιστεύει ότι «είναι επικίνδυνο να απαντά κανείς σε έναν εξτρεμισμό με έναν άλλο».
- Από την πλευρά των Αλβανών, το Κόσοβο αξιοποιείται για την προώθηση μεγαλοϊδεατικών αντιλήψεων και για εσωτερική κατανάλωση. Ο Ιμπραήμ Ρουγκόβα εμφανίζεται τώρα περισσότερο αδιάλλακτος, ενώ ο Σαλί Μπερίσα κατηγορεί τον πρωθυπουργό Μέτα ότι διεξάγει «λαθρεμπόριο όπλων» στο Κόσοβο.
Αντίθετα, ο αλβανός πρωθυπουργός, στην πρώτη επίσκεψή του στο Κόσοβο, μίλησε για την ανάγκη διαλόγου και σεβασμού των δικαιωμάτων των εθνικών μειονοτήτων και ματαίωσε την επίσκεψή του στο Πρεκάζ, όπου στήθηκε το μνημείο Αντέμ Γιασάρι ο οποίος εξοντώθηκε με την οικογένειά του -πάνω από 70 άτομα- από τις σερβικές αρχές, το Μάρτιο του 1998, με τις εθνικές εκκαθαρίσεις στο Κόσοβο.
- Καθώς η Ε.E. και το ΝΑΤΟ αναζητούν τον διάδοχο του Μπερνάρ Κουσνέρ, ο γιουγκοσλάβος υπουργός Εξωτερικών Γκόραν Σβιλάνοβιτς, σε τηλεοπτική αναμέτρησή του με κορυφαίο αμερικανό αξιωματούχο, ειδικό για τα Βαλκάνια, εξέφρασε τις αμφιβολίες του για τις γενικές εκλογές στο Κόσοβο, την άνοιξη του 2001.
Το Βελιγράδι φοβάται ότι οι εκλογές θα «προκαθορίσουν» το τελικό καθεστώς της αμφισβητούμενης επαρχίας, κάτι το οποίο, όπως υποστηρίζει, θα πρέπει να συζητηθεί τα επόμενα χρόνια, σε μία διάσκεψη με όλες τις γειτονικές χώρες, συμπεριλαμβανομένης και της Ελλάδας.
Ο σύμβουλος του Κλίντον τόνισε ότι, με τις εκλογές, οι ηγέτες της περιοχής θα περιβληθούν την νομιμότητα μιας δημοκρατικής εκλογής και, έτσι, θα υπάρχει η βάση για οποιαδήποτε μελλοντική συζήτηση, ενώ επέμεινε ότι οποιοδήποτε σώμα εκλεγεί θα είναι συμβατό με την εδαφική ακεραιότητα της Γιουγκοσλαβίας.
- Ετσι, καθώς όλοι εξαρτούν τη στάση τους από τις εκλογές του μεθεπόμενου Σαββάτου, γίνεται φανερό, ότι θα πρέπει να ηττηθεί συντριπτικά η παράταξη του Μιλόσεβιτς για να ανοίξει η προοπτική για πολιτική λύση στο Κόσοβο.
