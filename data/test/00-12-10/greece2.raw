«Το Σάμινα είχε ρωγμή και δεν ήταν αξιόπλοο»
Απαντήσεις σε 11 συγκεκριμένα ερωτήματα για το ναυάγιο του «ΣΑΜΙΝΑ» έπρεπε να δώσουν οι πραγματογνώμονες, Μανώλης Μανιός και Ηλίας Στεφανάκος, μέχρι τις 4-11-2000, όπως προκύπτει από τη «Διάταξη Διενέργειας Πραγματογνωμοσύνης και Ορισμού Πραγματογνώμονα» που υπογράφει η ανακρίτρια του Τμήματος Πλημ/κών Σύρου Ιωάννα Καραμπάση. Στο μεταξύ η πορεία της πραγματογνωμοσύνης μέχρι σήμερα εθεωρείτο από δικαστικής πλευράς ικανοποιητική και φαίνεται ότι η έρευνα επικεντρωνόταν και στο ρήγμα του «Σάμινα». 
Σύμφωνα με το έγγραφό της, η ανακρίτρια Ιωάννα Καραμπάση, πριν από δύο μήνες, διέτασσε τους δύο πραγματογνώμονες να απαντήσουν στα εξής ερωτήματα:
 Τι τύπου είναι τα liferafts (σ.σ. φουσκωτές βάρκες) του πλοίου, που έπεσαν στη θάλασσα στη διάρκεια του ναυαγίου.
 Η τεχνική κατάσταση των σωστικών λέμβων που χρησιμοποιήθηκαν από τους ναυαγούς και ανευρέθησαν ήταν ικανοποιητική, ώστε να υποτεθεί ότι χρησιμοποιήθηκαν ασφαλώς από αυτούς; Να πραγματοποιήσετε ειδική πραγματογνωμοσύνη για κάθε μία καθώς και για κάθε μία σχεδία liferaft που ανευρέθη.
 Εξαιτίας της συγκρούσεως επλήγη η ηλεκτρογεννήτρια κατάστασης ανάγκης ώστε να μην υπάρχει φως;
 Σε ποια απόσταση ακριβώς από τα δεξιά τζάμια της γέφυρας βρίσκεται το σύγχρονου τύπου ραντάρ που ήταν εν λειτουργία κατά τον πλου πριν το ναυάγιο στις Πόρτες;
 Οι πόρτες των στεγανών ήταν κλειστές ή ανοικτές κατά την ώρα του ναυαγίου;
 Πού επακριβώς βρέθηκαν οι νεκροί επιβάτες επί του βυθισθέντος πλοίου;
 Σε ποια θέση ήταν τα χειριστήρια της γέφυρας, πρόσω, ανάποδα, κράτει;
 Να ανασυρθεί ό,τι βιβλίο (ημερολόγιο, πορειογράφος κ.λπ.) ανευρεθεί στη γέφυρα ή αλλού.
 Να ανασυρθεί ένας πίνακας από τους αναρτημένους στο πλοίο που αφορά τη διαίρεση του πληρώματος σε περίπτωση εγκατάλειψης του πλοίου.
 Σε ποια θέση ήταν το πηδάλιο (αυτόματο πιλότο ή χειροκίνητη κίνηση);
 Πόσες σωσίβιες λέμβοι και πόσα liferafts βρίσκονται ακόμη στο βυθισμένο πλοίο;
Στην τελευταία παράγραφο η ανακρίτρια δίνει εντολή στους πραγματογνώμονες «να απευθυνθούν σε όποιον δημόσιο ή ιδιωτικό φορέα απαιτείται, προς συλλογή εγγράφων και πληροφοριών, για την ολοκλήρωση της πραγματογνωμοσύνης».
Οι πραγματογνώμονες φαίνεται ότι στην έρευνά τους κάτω από το βυθό επικεντρώνονται στο ρήγμα του «Σάμινα». Ειδικότερα μεταξύ άλλων εξετάζεται εάν το πλοίο, από το ρήγμα που είχε προκληθεί από παλιότερη πρόσκρουση, με το όνομα τότε «Golden Vergina», και παρά τις μετασκευές του, δεν είχε την απαιτούμενη ναυτική ικανότητα.
Αλλωστε στο ζήτημα αυτό αναφέρεται και η υπ. αριθμ. 5229/2000 απόφαση του Μον. Πρωτοδικείου Πειραιώς: «Ενώ έπρεπε να γίνουν οπωσδήποτε ελασματουργικές εργασίες προς ενίσχυση του εξωτερικού κελύφους του σκάφους, αυτές περιορίστηκαν μονάχα για το εσωτερικό αυτού και ειδικότερα στα δύο πάνω από το γκαράζ καταστρώματα, στη δημιουργία νέας διαρρύθμισης των καταστρωμάτων για τη δημιουργία νέων καμπινών, ενώ εάν κατά τις προηγηθείσες μετασκευές και επισκευές του πλοίου είχαν πράγματι ενισχύσει ως όφειλαν η καθ' ης (σ.σ. η εταιρεία) τις, ήδη, λόγω και της παλαιότητάς των εφθαρμένες και μηδόλως ανθεκτικές λαμαρινοκατασκευές του κατά το εξωτερικό κέλυφός του και μάλιστα κάτω από τα ίσαλα αυτού, αλλά ακόμη και πάνω από τα ίσαλα το ρήγμα του ενός (1) μέτρου δεν θα επεκτεινόταν σε τόσο μεγάλης έκτασης ρήγμα... Το πλοίο δεν θα βυθιζόταν σε τόσο σύντομο χρονικό διάστημα, αλλά θα μπορούσε να διατηρηθεί στην επιφάνεια της θάλασσας για πολύ μεγαλύτερο χρονικό διάστημα [ίσως και μία (1) και πλέον ώρα] κατά το οποίο, ασφαλώς θα γινόταν ευκολότερη και αποτελεσματικότερη η παροχή των ενδεικνυομένων σωστικών ενεργειών στους επιβάτες».            
