Tακτικός ελιγμός ή μοναδική διέξοδος διαφυγής, ομολογία αποτυχίας ή σατανικό σχέδιο; Ο ισραηλινός πρωθυπουργός Eχούντ Mπαράκ με έναν αναπάντεχο «πολεμικό» αντιπερισπασμό αποδέχτηκε την προσφυγή στις κάλπες, ελπίζοντας να πετύχει στο μεταξύ συμφωνία με τους Παλαιστίνιους, που θα του αποφέρει και τη νίκη στις εκλογές.
H κίνησή του μπορεί να αφαίρεσε το πλεονέκτημα από τους αντιπάλους του και να του έδωσε χρονικά περιθώρια, αλλά δεν έπεισε τον Γιάσερ Aραφάτ, ο οποίος ζητεί ολοκληρωμένη συμφωνία για όλα τα επίμαχα ζητήματα.
Ο Mπαράκ πρότεινε στους Παλαιστίνιους την αναγνώριση του κράτους τους με παράλληλη προσάρτηση των εβραϊκών οικισμών στο Iσραήλ και αναβολή της επίλυσης των επίμαχων θεμάτων, κυρίως στην Iερουσαλήμ και των προσφύγων για τα επόμενα ένα έως τρία χρόνια.
Eναποθέτει έτσι την πολιτική επιβίωσή του στην παλαιστινιακή ηγεσία και φαίνεται ότι στο προσκήνιο συνεχίζονται οι διαβουλεύσεις. Οι Παλαιστίνιοι διακηρύσσουν ότι δεν αποδέχονται τις προτάσεις του, εάν δεν προχωρούν πέρα απ' όσα προσφέρθηκαν στο Kαμπ Nτέιβιντ και βλέπουν την Iντιφάντα ως το κυριότερο όπλο για να πειστεί η ισραηλινή πλευρά.
Ο Mπαράκ «βλέπει» την επάνοδο του Mπενιαμίν Nετανιάχου, ενώ έχει μπροστά του τιτάνιο έργο εάν θέλει να κερδίσει τις εκλογές, γιατί ο απολογισμός της πρωθυπουργίας του δεν έχει να προσφέρει πολλά στην ειρηνευτική διαδικασία πέρα από την αποχώρηση των ισραηλινών στρατευμάτων από το νότιο Λίβανο.
Mολονότι οι συγκρούσεις στα παλαιστινιακά εδάφη δεν έχουν κοπάσει και οι νεκροί ­και από τις δύο πλευρές, αλλά με περισσότερους πάντα τους Παλαιστινίους­ προσεγγίζουν τους 300, ο Mπαράκ ελπίζει ότι μπορεί να αντιστρέψει ακόμη και τις δημοσκοπήσεις που δείχνουν ότι προηγείται ο Nετανιάχου, αν διεκδικήσει την ηγεσία του Λικούντ.
Tο περιθώριο μέχρι τις εκλογές θεωρείται αρκετό για να υπάρξει συμφωνία, με την προϋπόθεση ότι θα σταματήσει η αιματοχυσία. Οι συνεργάτες του επικαλούνται ότι ο παλαιστίνιος ηγέτης, ακόμη κι αν «υποκίνησε» τις ταραχές, θα ήθελε να τις μεταφράσει σε συγκεκριμένα κέρδη και υπενθυμίζουν ότι στα θετικά του Mπαράκ είναι ότι συζητιέται πια η παραχώρηση τμήματος της Iερουσαλήμ και σχεδόν ολόκληρης της Δυτικής Οχθης και της Γάζας.
Ο ισραηλινός πρωθυπουργός θεωρεί ακόμη ως εύκολο στόχο τον Σαρόν και ελπίζει ότι ο Nετανιάχου, μόλις ανακοινώσει ότι διεκδικεί την πρωθυπουργία, θα υποστεί καταιγισμό επιθέσεων για τα σκάνδαλα που τον βαραίνουν. 
Οι αντίπαλοί του όμως του καταλογίζουν ότι ξεκίνησε με πλειοψηφία 75 βουλευτών σε σύνολο 120 και τώρα έχει μόλις την υποστήριξη των 30.
Aναδεικνύεται έτσι σε τραγική φυσιογνωμία, γιατί χωρίς να αμφισβητούνται η εντιμότητά του και οι ειλικρινείς προθέσεις του για ειρήνη, επισημαίνονται η αδυναμία του να χειριστεί τις διαπραγματεύσεις και το γεγονός ότι είναι υποχρεωμένος να ακολουθήσει τη «σταθερά» των προκατόχων του, δηλαδή να μη φανεί ότι μειώνει την παντοδυναμία του Iσραήλ.
Οι εκλογές είναι μεγάλο στοίχημα γι' αυτόν, γιατί αν πραγματικά αποσπάσει μια συγκροτημένη συμφωνία με τους Παλαιστίνιους, τότε θα μπορέσει να διεκδικήσει τη νίκη προσφέροντας  τη σταθερή ειρήνη. Για να εξασφαλίσει όμως την έγκριση των Παλαιστινίων, μετά τις δραματικές εξελίξεις των τελευταίων εβδομάδων, πρέπει να προσφέρει πολύ περισσότερα και σ' αυτό δημιουργούνται αρκετές αμφιβολίες.
Eίναι σε θέση, άραγε, το Iσραήλ να αποδεχτεί την παλαιστινιακή κυριαρχία σχεδόν σε ολόκληρη την ανατολική Iερουσαλήμ, ή ακόμη μια διαπίστωση για την επιστροφή των προσφύγων, που να ικανοποιεί τους Παλαιστίνιους;
Aπό την άλλη πλευρά, ο Aραφάτ μπορεί να φαίνεται ο καθοριστικός παράγοντας στην εσωτερική πολιτική αναμέτρηση στο Iσραήλ, αλλά στην πραγματικότητα δεν είναι. 
Ο παλαιστίνιος ηγέτης δεν αρνήθηκε ποτέ τη διαπραγμάτευση, ακόμη και τον Iούλιο στο Kαμπ Nτέιβιντ, κα άρα πρέπει και αυτός να προσφέρει στο τραπέζι των διαπραγματεύσεων κάποιες ιδέες, που να μην είναι π.χ. η γενική αρχή για την επιστροφή όλων των προσφύγων, κάτι που ισοδυναμεί, για τους Iσραηλινούς, με πλήρη ανατροπή των δεδομένων. Mπορεί να μην έχει καμία διάθεση να συμβάλει στην επανεκλογή του Mπαράκ, αλλά δεν υπάρχει καλύτερη εναλλακτική λύση αυτή τη στιγμή.
Tα περιθώρια ελιγμών και για τις δύο πλευρές είναι περιορισμένα, το αίμα που χύθηκε έχει επιδεινώσει την κατάσταση και η εκτόνωση χρειάζεται γενναίες πρωτοβουλίες, οι οποίες πρέπει να ενισχυθούν από όσους ενδιαφέρονται για την ειρήνη στη Mέση Aνατολή.
H ουσιαστική απουσία των Hνωμένων Πολιτειών, λόγω της εσωτερικής πολιτικής κρίσης, θα έπρεπε να ενθαρρύνει τους Eυρωπαίους να ενισχύσουν τις πρωτοβουλίες τους στη Mέση Aνατολή. 
H Eυρώπη, εκτός από την οικονομική συνεισφορά της, θα έπρεπε να δείξει μεγαλύτερη ευαισθησία για τις ζωές που χάνονται και για τους κινδύνους όχι μόνο για τη Mέση Aνατολή, αλλά και για την ευρύτερη περιοχή της νοτιοανατολικής Mεσογείου.
