Hαπόφαση της Νήαρ Ηστ να ξεφορτωθεί νωρίς νωρίς τον Ντόνι Μάρσαλ (για να πάρει τον Σον Ρίσπερτ), όπως και η επιμονή του Μακεδονικού να πάρει πρόωρο διαζύγιο από τον γερο-Μπέρι (για να παίξει στη θέση του ο Μπεν Ντέιβις), ξάφνιασαν μόνο κάποια από τα παιδόπουλα που πρόσφατα άρχισαν να παρακολουθούν το μπάσκετ στην Ελλάδα.
Για όσους συνήθισαν πια τις ιδιοτροπίες του πρωταθλήματός μας, αυτή η διπλή αντικατάσταση ξένων παικτών, πριν προλάβει να φουντώσει η μάχη στην Α1 ήταν κάτι που αναμενόταν. 
Με δεδομένη την αδυναμία προπονητών και παραγόντων στη χώρα μας να επιλέξουν από την αρχή τους σωστούς παίκτες, και με αναφαίρετο το δικαίωμά τους να αλλάζουν μέχρι δύο φορές τους ξένους τους, το περίεργο θα ήταν να μην άλλαζαν ποτέ παίκτες! 
Η ιστορία της Α1 μας διδάσκει ότι κάθε χρόνο χάνουν κάποια στιγμή τη δουλειά τους έντεκα, κατά μέσο όρο, παίκτες. 
Οι περισσότεροι από τους «άτυχους» φεύγουν για να έρθει κάποιος άλλος στη θέση τους, κι άλλοι αποχωρούν χωρίς ποτέ ν' αντικατασταθούν. Οι περισσότεροι έφεραν ταυτότητα ξένου παίκτη και οι υπόλοιποι κοινοτικό διαβατήριο.
Περιορίζουμε πάντως την έρευνά μας στους ξένους παίκτες, για τους οποίους ακούσαμε, κατά καιρούς διάφορες ερμηνείες. Η πιο συνηθισμένη, και λογικοφανής, ήταν πως πήραν πόδι γιατί δεν άξιζαν τα συμβόλαιά τους. Ή επειδή δεν ταίριαξαν στις ομάδες που τους επέλεξαν (άρα δεν ήταν δικό τους το φταίξιμο).
Υπήρξαν κι εκείνοι που έφυγαν γιατί δεν πληρώνονταν. Καλή ώρα ο Μπούι με τον Φόρεστ, που ο Αρης κάνει αγώνα δρόμου για να τους πληρώσει κάποια χρωστούμενα, και να τους κρατήσει κοντά του. Αλλοι, εκδιώχτηκαν επειδή πιάστηκαν ντοπαρισμένοι, ή επειδή έχασαν τον έλεγχο και τιμωρήθηκαν με βαριά ποινή από τον αθλητικό δικαστή.
Κι άλλοι που αντιμετώπισαν οικογενειακά προβλήματα ή έναν σοβαρό τραυματισμό. Μην ξεχνάτε και όσους βρέθηκαν σε ομάδες που αποφάσισαν να μειώσουν δραστικά το μπάτζετ τους (ο Μπλερ δεν είναι τέτοια περίπτωση;), και ξεκίνησαν από τους ξένους ­ο εύκολος στόχος­ τις περικοπές. Οι λόγοι διαζυγίου στο μπάσκετ είναι σαφώς περισσότεροι από εκείνους που μπορεί ν'ανακαλύψει ένα ανδρόγυνο μέσα από τις σχέσεις του... 
Η χειρότερη χρονιά για τους ξένους στην Ελλάδα ήταν η προπέρσινη, όταν έφτασαν στον ΕΣΑΚΕ... 18 δελτία προς αντικατάσταση!
Πιο ψύχραιμα αντιμετώπισαν την κατάσταση οι ομάδες μας την περίοδο 1991-92 αλλά τότε έπαιζε μόνο ένας ξένος σε κάθε ομάδα. 
Αναζητώντας τις ομάδες που είχαν (ή δημιούργησαν) τα περισσότερα προβλήματα με τους ξένους τους, θα σταματήσουμε στους Αρη (15 αλλαγές ξένων), ΑΕΚ (11) και Σπόρτιγκ (10). Πιο σταθερές επιλογές δείχνει να έχει κάνει ο Παναθηναϊκός (μόλις 2 σε 11 περιόδους), και μετά απ' αυτόν το Μαρούσι (1 σε 3 χρόνια), ο Πανιώνιος (4 σε 11), και το Παγκράτι (2 σε 5). 
Αισίως έχουν φτάσει σε 95 οι αλλαγές ξένων από τότε που εφαρμόστηκε ο κανονισμός της αντικατάστασης, και μάλλον δε θ' αργήσει πολύ εκείνος ο παίκτης που θα «στρογγυλέψει» τη λίστα. 
Στον πίνακα που ετοιμάσαμε, θα βρείτε μονάχα τους ξένους που αντικαταστάθηκαν σε πολύ σύντομο χρονικό διάστημα. Από έναν αγώνα, έως τέσσερις μάξιμουμ.
