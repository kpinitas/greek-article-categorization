ο Φεβρουάριο του 1999, ο Πιέρ Μπουρντιέ, μετά από πρόσκληση του πανεπιστημίου της Λιόν, έδωσε μια διάλεξη, με θέμα το «πολιτικό πεδίο». Το πολιτικό πεδίο αναλύεται από τον γάλλο κοινωνιολόγο ως ένας σχετικά αυτόνομος μικρόκοσμος, στο εσωτερικό του κοινωνικού μακρόκοσμου, ως ένα σύμπαν που υπακούει στους δικούς του, ιδιαίτερους νόμους, και διέπεται από τη δική του λογική. 
ΕP.: Πιέρ Μπουρντιέ, ο τίτλος της διάλεξής σας, απόψε, ήταν: «το πολιτικό πεδίο»... Πρόσφατα, ένα άρθρο στον τύπο αναφερόταν στη συζήτηση για το ζήτημα της «πυρηνικής ενέργειας». Και ο δημοσιογράφος που έδινε τη σχετική πληροφόρηση εκτιμούσε ότι είναι ένα πρόβλημα που κρίνεται υπερβολικά τεχνικό για να ενδιαφέρει, υπερβολικά τεχνικό για να γεννήσει μια μεγάλη συζήτηση, πολεμικές... χρησιμοποιώ αυτό το παράδειγμα για να σας θέσω το ερώτημα:πώς μπορούμε να σκεφτόμαστε την πολιτική μη πολιτικά;
ΑΠ.: Είναι ένα θαυμάσιο παράδειγμα. Λέει δύο πράγματα που είναι, νομίζω, θεμελιώδη για να κατανοήσουμε την έννοια του πολιτικού πεδίου, όπως τη χρησιμοποιώ εγώ. Πρώτον, εκφράζει την απόκλιση ανάμεσα στην προβλεπόμενη αντίδραση του μεγάλου κοινού, των αδαών, και στην εξήγηση των επαγγελματιών. Και δεύτερον, το γεγονός ότι ορισμένα γεγονότα προσλαμβάνουν ένα νόημα μόνο στο εσωτερικό του κόσμου των επαγγελματιών, που εγώ αποκαλώ «το πολιτικό» πεδίο. Δεν είναι ανάγκη να επιμείνουμε πολύ στο πόσο σημαντική είναι η απόκλιση ανάμεσα σε επαγγελματίες και αδαείς και στο ότι αυτή εδράζεται σε κοινωνικές ορίζουσες...
Λένε συχνά: «οι άνθρωποι δεν ενδιαφέρονται για την πολιτική», σαν να ήταν δικό τους λάθος, ενώ γνωρίζουν πολύ καλά, από τις στατιστικές. ότι οι πιθανότητες να ενδιαφερθούν για την  πολιτική είναι πολύ άνισα κατανεμημένες, με βάση πολλών ειδών μεταβλητές και πρώτα απ' όλα το φύλο, που είναι η πιο σημαντική μεταβλητή...
Στη συνέχεια, η άλλη μείζων ορίζουσα είναι το μορφωτικό επίπεδο: οι άνθρωποι ενδιαφέρονται τόσο περισσότερο για την πολιτική, όσο περισσότερο είναι μορφωμένοι. Επομένως, η κατανομή της πρόσβασης στα μέσα συμμετοχής στην πολιτική είναι πολύ άνιση. Είναι ένα πρώτο γεγονός, που το περιείχε η ιστορία σας. Το δεύτερο πράγμα είναι το γεγονός ότι υπάρχουν προβλήματα τα οποία, ακόμη και αν δεν ενδιαφέρουν τους κοινούς θνητούς, προκαλούν μεγάλη διέγερση στο εσωτερικό του μικρόκοσμου. Πράγματι, το πεδίο είναι ένας μικρόκοσμος, είναι ένα είδος διαχωρισμένου κόσμου, ξεχωριστού κόσμου, κλεισμένου στον εαυτό του σε μεγάλο βαθμό, όχι πλήρως, γιατί διαφορετικά η πολιτική ζωή θα ήταν αδύνατη, αλλά αρκετά κλεισμένου στον εαυτό του και αρκετά ανεξάρτητου από όσα συμβαίνουν έξω από αυτόν. Και μέσα σε αυτόν το μικρόκοσμο παίζεται ένα εντελώς ιδιαίτερο παιχνίδι στο οποίο γεννιούνται ιδιαίτερα συμφέροντα.
Νομίζω ότι αυτό είναι το πιο σημαντικό πράγμα: σε αυτό το παιχνίδι στο οποίο συμμετέχουν, προφανώς, οι πολιτικοί, οι βουλευτές κλπ., αλλά επίσης και δημοσιογράφοι, πολιτικοί σχολιαστές, δημοσκόποι κ.α., προσδιορίζονται συμφέροντα που είναι ανεξάρτητα από τα συμφέροντα των απλών ψηφοφόρων, της πελατείας. Και αυτό είναι που βλέπουν, συχνά, οι αδαείς οι οποίοι αναπτύσσουν το ισοδύναμο μιας μορφής αντικληρικαλισμού: υποψιάζονται ότι οι πολιτικοί υπακούουν σε συμφέροντα που συνδέονται με τον πολιτικό μικρόκοσμο, πολύ περισσότερο από ότι στα συμφέροντα των ψηφοφόρων, των πολιτών.
Το πιο ορατό παράδειγμα είναι «οι συναλλαγές», όταν οι πολιτικοί χρηματίζονται ή ευνοούν τους φίλους τους, επιδίδονται σε νεποτισμό κλπ. Τότε βλέπουμε καλά ότι υπάρχουν συμφέροντα που συνδέονται με το πολιτικό παιχνίδι. Για να τελειώνουμε σε αυτό το σημείο, υπάρχουν προβλήματα που γεννιούνται μέσα στο πολιτικό παιχνίδι.
Ενα πολύ μεγάλο μέρος των προβλημάτων που μας παρουσιάζονται ως σημαντικά πολιτικά προβλήματα είναι προβλήματα που είναι σημαντικά για τους πολιτικούς, ιδίως επειδή τους επιτρέπουν να κατασκευάζουν διαφορές μεταξύ τους...
EP.: Πώς μπορούμε να ορίσουμε τα όρια του πολιτικού πεδίου;
AΠ.: Μπορούμε να πούμε ότι ένας θεσμός, ένα πρόσωπο, ένα δρων υποκείμενο υπάρχουν σε ένα πεδίο όταν παράγουν αποτελέσματα. Θα μπορούσαμε να πάρουμε το παράδειγμα του Λεπέν. Είναι μια επαλήθευση του ορισμού που δίνω. Κανείς δεν μπορεί να αμφισβητήσει ότι όλο το γαλλικό πολιτικό πεδίο, συμπεριλαμβανόμενων του Σοσιαλιστικού και του Κομμουνιστικού Kόμματος, μετασχηματίστηκε από την ύπαρξη του Λεπέν. Δεν υπάρχει πολιτικός που να μην το αποδέχτηκε, αφού αναγνώρισαν στην πράξη την ύπαρξη του Λεπέν, αντιδρώντας στις προτάσεις του Λεπέν, για παράδειγμα αντικαθιστώντας - πράγμα πολύ σοβαρό που, όμως, πέρασε απαρατήρητο - την αντίθεση πλούσιος / φτωχός, που ήταν θεμελιώδης στην πολιτική, με την αντίθεση εθνικός / ξένος. Δεν υπάρχει κόμμα που να μην διέπραξε αυτό το ολίσθημα, με τρόπο λιγότερο ή περισσότερο φανερό...
EP.: Οντας αναγνώστης των έργων σας, γνωρίζω πολύ καλά ότι το ζήτημα της πολιτικής είναι ένα ζήτημα που σας απασχόλησε συχνά, με το οποίο έχετε ασχοληθεί αρκετά. Yπάρχουν όμως, σήμερα, λόγοι ιδιαίτερα ισχυροί, ώστε να ενδιαφερθείτε ακόμη περισσότερο για το πολιτικό πεδίο;
AΠ.: Yπάρχουν δύο ειδών λόγοι. Yπάρχουν, από τη μια μεριά, βιογραφικοί λόγοι. Eχω φτάσει σε ένα στάδιο της εργασίας μου, όπου νομίζω ότι έχω αρκετές ειδικές γνώσεις και, επίσης, αρκετό κοινωνικό κύρος, ώστε να μπορώ να κάνω να ακουστούν κάμποσα πράγματα, για να δοθεί λίγη δύναμη στις ιδέες που θεμελιώνει η κοινωνιολογία, όχι υποχρεωτικά στις δικές μου ιδέες. (Yπάρχει ένας αξιοσημείωτος σωρός ιδεών με τις οποίες συμφωνούν όλοι οι κοινωνιολόγοι).
Aπό την άλλη μεριά, νομίζω ότι οι δυτικές κοινωνίες βρίσκονται σε πολύ μεγάλο κίνδυνο, σε μεγάλο βαθμό και επειδή δεν ακούνε πλέον έναν ορισμένο επιστημονικό λόγο για τον κοινωνικό κόσμο. Aυτό το είδος νεοφιλελεύθερου περιτυλίγματος της ωμής οικονομικής δύναμης που μας σερβίρουν, εδώ και κάμποσα χρόνια, γεννάει πολύ σοβαρές διαδικασίες καταστροφής μιας κοινωνικής διάταξης που είχε οικοδομηθεί πολύ δύσκολα. Eπανέρχομαι στο παράδειγμα του λογοτεχνικού πεδίου. Xρειάστηκε μια πελώρια συλλογική εργασία για να φτάσουμε ως το σημείο να παράγονται έργα, όπως εκείνα του Tζόις ή του Φόκνερ, χρειάστηκαν γενιές και γενιές, χρειάστηκαν θεσμοί, κριτικοί κ.λπ. Σήμερα, όμως, με τη συγκέντρωση της εκδοτικής δραστηριότητας, υπάρχουν άνθρωποι που μας βομβαρδίζουν με αμερικανικά best-sellers, που τα μοσχοπουλούν και που συμβάλλουν στην καταστροφή των κοινωνικών βάσεων, δηλαδή των μικρών βιβλιοπωλών, των μικρών εκδοτών κ.λπ., αυτών των πραγμάτων που θεωρούμε πολύ σημαντικά. Aνάλογα πράγματα συμβαίνουν και στο πεδίο του κράτους. Eίναι του συρμού να λένε: το γαλλικό κράτος είναι ένα είδος αρχαϊκής εξαίρεσης. Aυτό δεν είναι διόλου αληθινό. H δημόσια υπηρεσία, οι δημόσιες μεταφορές, το δημόσιο νοσοκομείο, το δημόσιο σχολείο κ.λπ., όλα αυτά είναι ένας πολιτισμός, εντελώς εξαιρετικός, που οικοδομήθηκε δύσκολα. Για να επινοήσουμε την ιδέα του «δημόσιου, σε αντίθεση προς το «ιδιωτικό», χρειάστηκαν γενιές νομικών, φιλοσόφων. Tώρα όλα αυτά καταργούνται σαν να μη συμβαίνει τίποτα.
Γι' αυτό το λόγο παρεμβαίνει ο κοινωνιολόγος. Δεν έχω κάνει συχνά τον προφήτη στη ζωή μου αλλά νομίζω ότι, εδώ, μπορώ να προαναγγείλω, χωρίς μεγάλο κίνδυνο να διαψευστώ, πράγματα που δεν θα τα δω ποτέ: αν αφήσουμε να συνεχιστεί αυτή η διαδικασία καταστροφής όλων των συλλογικών δομών - οικογένειας, ενώσεων, κράτους - θα δούμε να εμφανίζονται συνέπειες που, ακόμα, είναι εντελώς απαρατήρητες, αδιανόητες. Eχουμε ήδη ενδείξεις, όπως είναι η βία των πόλεων κ.ά., επειδή ό,τι εξοικομονεί κανείς με το ένα χέρι, το πληρώνει με το άλλο. Προωθούνται διαδικασίες των οποίων τα αποτελέσματα θα εμφανιστούν μετά από πολύ χρόνο. Θα χρειαστεί χρόνος επειδή, πριν καταρρεύσει λ.χ. το νοσοκομειακό σύστημα, υπάρχουν ακόμα αφοσιωμένες νοσοκόμες, υπάρχουν ακόμα πολλοί άνθρωποι οι οποίοι, κατά κάποιον τρόπο, σώζουν το σύστημα, σχεδόν παρά τη θέληση του συστήματος. Παρόμοια είναι και η κατάσταση με το σχολικό σύστημα. Δεν μπορεί επομένως να σωπαίνει κανείς, όταν σκέφτεται ότι...
