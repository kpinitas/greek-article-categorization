Μόλις το 3,4% θα αγγίξει ο μέσος ρυθμός οικονομικής ανάπτυξης της Ελλάδας την κρίσιμη πενταετία 2002- 2006, κρίσιμη λόγω της αναπτυξιακής ώθησης στην οποία «ποντάρει» η κυβέρνηση με «όχημα» τα 17,5 τρισ. δρχ. του ΚΠΣ και την Ολυμπιάδα. Στην εκτίμηση αυτή προέβη ο ΟΟΣΑ, απομακρύνοντας το «όραμα» της πραγματικής σύγκλισης με τη «ζώνη ευρώ», αφού μιλάει για ρυθμό ανάπτυξης μόλις κατά μία μονάδα υψηλότερο του κοινοτικού μέσου όρου.
Υπολογίζει μάλιστα ότι μόνο φέτος θα «κοστίσει» 700 δισ. δρχ. στο ελληνικό ΑΕΠ η αύξηση των τιμών του πετρελαίου, συμπληρώνοντας ότι η Ελλάδα είναι η πλέον «ανοχύρωτη» ενεργειακά χώρα του ΟΟΣΑ μετά την Κορέα. 
Μάλιστα, το «χαράτσι» που θα κληθεί να πληρώσει η ελληνική οικονομία δεν έχει τελειώσει: ο Οργανισμός εκτιμά ότι οι τιμές πετρελαίου θα συνεχίσουν την ανοδική τους ρότα και το 2001, άποψη με την οποία συντάσσεται άλλωστε και η ελληνική κυβέρνηση-
Στο κοινωνικό τοπίο, οι προβλέψεις είναι εξίσου δυσοίωνες. Ο ΟΟΣΑ, στις μεσοπρόθεσμες εκτιμήσεις του για την παγκόσμια οικονομία που πρόσφατα ολοκλήρωσε, κάνει λόγο για ανεργία περί το 10% του εργατικού δυναμικού, ακόμη και το 2006. Παράλληλα, αναμένει ότι το έλλειμμα του εμπορικού ισοζυγίου θα βρεθεί το 2006 στο 2,2% του ΑΕΠ, το υψηλότερο στην Ευρωπαϊκή Ενωση, και το χρέος θα υποχωρήσει στο 83% του ΑΕΠ.
Ο Οργανισμός ολοκλήρωσε τις προβλέψεις του για την πορεία των 29 κρατών-μελών του. Θα περιλαμβάνονται στην έκδοσή του «Economic Οutlook», η τελική μορφή του οποίου θα ανακοινωθεί εντός των ημερών. Τα βασικά σημεία των εκτιμήσεών του για την Ελλάδα είναι τα εξής: 
n Ο ρυθμός αύξησης του ΑΕΠ θα φτάσει στο 4,4% το 2002. Ομως, θα επιβραδυνθεί σημαντικά στη συνέχεια για να καταλήξει σε μέσο ρυθμό πενταετίας 2002- 2006 στο 3,4%. Είναι χαρακτηριστικό ότι επισήμως αξιωματούχοι της ελληνικής κυβέρνησης (Παπαντωνίου, Πάχτας) έχουν αναφερθεί σε ρυθμό ανάπτυξης άνω του 5% ώστε να καταστεί εφικτός ο στόχος της πραγματικής σύγκλισης έως το 2010. 
Ωστόσο, την περίοδο 2002- 2006 ο ρυθμός ανάπτυξης της ζώνης ευρώ θα διαμορφωθεί στο 2,4%. Η απόκλιση αυτή, αν επαληθευτεί, δεν δημιουργεί τις προϋποθέσεις για εξίσωση του ελληνικού ΑΕΠ με το κοινοτικό (σήμερα βρίσκεται στο 69% του κοινοτικού μέσου όρου). 
Θεωρητικά, το ΑΕΠ πρέπει να αυξάνεται την επόμενη δεκαετία με ρυθμό 5,5% ετησίως ώστε να υπάρξει σύγκλιση. Αντίθετα, αν οι προβλέψεις του ΟΟΣΑ επαληθευτούν, το ελληνικό ΑΕΠ θα έχει φτάσει στο τέλος του 2006 ­και με την ολοκλήρωση του 3ου ΚΠΣ και της Ολυμπιάδας­ το πολύ στο 85% του κοινοτικού μέσου όρου.
n Στο 1,71% του ΑΕΠ ή αλλιώς στα 700 δισ. δρχ. περίπου εκτιμά ο ΟΟΣΑ ότι θα ανέλθει φέτος το πλήγμα που προκάλεσε η αύξηση των τιμών του πετρελαίου. Χαρακτηριστικό της θέσης της χώρας είναι ότι στο σύνολο του Οργανισμού η επίπτωση δεν ξεπέρασε το 0,5% του ΑΕΠ. 
Το πλέον κρίσιμο ζήτημα είναι ότι αν επαληθευτούν οι εκτιμήσεις περί υψηλών τιμών πετρελαίου, η ελληνική οικονομία θα συνεχίσει να δέχεται πλήγμα και τα επόμενα χρόνια, εκτός και αν μειώσει την ενεργειακή της εξάρτηση, όπως έπραξαν οι υπόλοιπες «ανεπτυγμένες» χώρες.
n Το φάντασμα της ανεργίας θα συνεχίσει να πλανάται πάνω από την ελληνική κοινωνία, εκτιμά ο ΟΟΣΑ. Αναμένει ότι ο δείκτης θα παραμείνει στάσιμος σχεδόν στο 9,7% το 2006 (από 10% το 2002). Στην ζώνη ευρώ η μέση ανεργία θα διαμορφωθεί τότε στο 7,7%.
n Το παραγωγικό κενό ­διαφορά μεταξύ της παραγωγής και μέγιστων παραγωγικών δυνατοτήτων­ θα εισέλθει από το 2001 σε θετικό πεδίο, γεγονός που μεταφράζεται σε δημιουργία πληθωριστικών πιέσεων. Ωστόσο, ο πληθωρισμός (αποπληθωριστής ΑΕΠ) θα προσεγγίσει τον μέσο όρο των «12» μακροχρόνια.
n Η «ψαλίδα» στο ισοζύγιο θα μειωθεί λίγο, αλλά και πάλι η Ελλάδα το 2006 θα έχει το υψηλότερο έλλειμμα στο ισοζύγιο τρεχουσών συναλλαγών στην Ε.Ε. Θα διαμορφωθεί στο 2,2% του ΑΕΠ έναντι 1,1% πλεονάσματος στη ζώνη ευρώ.
