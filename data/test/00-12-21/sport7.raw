Με μια επιβλητική εμφάνιση και μια πεντακάθαρη νίκη με 82-68 μέσα στο κατάμεστο «Γιαντ Ελιάου» επί της Μακάμπι Ρα' Ανανά απάντησε ο Παναθηναϊκός στην ταλαιπωρία που υπέστη κατά την άφιξή του στο Τελ Αβίβ και ειδικότερα οι 4 Σέρβοι (Ομπράντοβιτς, Μποντίρογκα, Ρέμπρατσα, Κρίζαλιτς) που έμειναν αιχμάλωτοι 6 ώρες μέχρι να βγάλουν βίζα. Ο Ντέγιαν Μποντίρογκα άκουσε μεν την επίσημη συγγνώμη της ισραηλινής κυβέρνησης (προς τον επίσημο Παναθηναϊκό, τους 4 Γιουγκοσλάβους και προς τους φιλάθλους της ομάδας), αλλά ήταν φανερό πως είχε διάθεση να τιμωρήσει τους γηπεδούχους με την απόδοσή του. Ηταν ο μεγάλος ηγέτης ενός Παναθηναϊκού που έπαιξε σαν πραγματικός πρωταθλητής Ευρώπης και πήρε τη δεύτερη εκτός έδρας νίκη του στη φετινή Σουπρολίγκα, καλύπτοντας σημαντικό κομμάτι από το χαμένο έδαφος. «Οπλο» του «τριφυλλιού» που αγωνίστηκε παθιασμένα ήταν πρώτα και πάνω από όλα η άμυνά του (μπροστάρηδες Καλαϊτζής και Μίντλετον) που έβγαλε τη Ρα' Ανανά έξω από το ρυθμό της, ειδικά στο διάστημα 25' με 40'. «Κλειδί» αποδείχθηκε επίσης η κίνηση του Ομπράντοβιτς να παίξει από το 28' με δύο πλέι μέικερ, αφού αίφνης η διαφορά τινάχτηκε στους 13 πόντους (56-69). Συν τοις άλλοις υπήρξαν πολλοί παίκτες που έδωσαν επιθετικές λύσεις. Εκτός από τον Μποντίρογκα (22π.) που αναδείχτηκε MVP, ο Ρότζερς (21π.) και ο Μπερκ (17π.) είχαν κέφια ως μέλη μιας ομάδας που έδειξε να βρίσκει τον καλό της εαυτό παρ' ότι Ρέμπρατσα και Κάτας έμειναν με φόρμα στον πάγκο, ανέτοιμοι να βοηθήσουν.
