 Με τη φράση «δεν έχω ανάγκη να επιβεβαιώσω την εξουσία μου κάνοντας ανασχηματισμούς» ο πρωθυπουργός Κώστας Σημίτης απέρριψε, τουλάχιστον για το ορατό χρονικό διάστημα των επόμενων μηνών, τις παντός είδους προτάσεις που δέχεται να προβεί σε αλλαγές στην κυβέρνηση.
 Μια τέτοια πρόταση του έκανε χθες ο βουλευτής Π. Τσερτικίδης, ο οποίος τον συνάντησε μαζί με άλλους εννέα συναδέλφους του. Και ο πρωθυπουργός βρήκε την ευκαιρία να ξεκαθαρίσει πώς βλέπει το θέμα αυτό, αλλά και πώς πιστεύει ότι η κυβέρνηση μπορεί να ξεπεράσει τα προβλήματά της, ώστε να μην κινδυνεύσει το ΠΑΣΟΚ στις επόμενες εκλογές. «Επειδή ακούω και διαβάζω ότι πρέπει να ανακατεύουμε την τράπουλα, σας λέω ότι οι υπουργοί δεν είναι τραπουλόχαρτα», είπε χαρακτηριστικά. Πάντως, την ίδια στιγμή ο στενός συνεργάτης του, γραμματέας του υπουργικού συμβουλίου Σ. Κοσμίδης δήλωνε (στην ηλεκτρονική σελίδα του «Φλας») ότι ένας ανασχηματισμός λύνει πρόβλημα «μόνο αν έχει δομικά χαρακτηριστικά και δεν εξαντλείται σε εναλλαγές προσώπων».
 Οι βουλευτές εξέφρασαν παράπονα στον πρωθυπουργό για κακή συμπεριφορά των υπουργών και των γενικών γραμματέων των υπουργείων απέναντί τους. Και μίλησαν με έμφαση για τα πολλά κρούσματα διαφθοράς που παρατηρούνται στη δημόσια διοίκηση («χωρίς λάδωμα δεν γίνεται τίποτα»). Ο πρωθυπουργός τους προέτρεψε να καταγγέλλουν ό,τι πέφτει στην αντίληψή τους σε τοπικό επίπεδο και πρόσθεσε ότι η κυβέρνηση εξετάζει τη λήψη και γενικότερων μέτρων, νομοθετικών και άλλων.
 Ο Aλ. Χρυσανθακόπουλος είπε ότι η κυβέρνηση κινδυνεύει να αποκοπεί από λαϊκά στρώματα και γι' αυτό πρέπει να προσαρμόσει την πολιτική της. Ζήτησε, επίσης, να γίνει συνεννόηση σε υψηλό κομματικό επίπεδο, ώστε να μην παρατηρηθούν φαινόμενα συγκρούσεων εν όψει των εσωκομματικών εκλογών. Ο Π. Φασούλας είπε ότι οι βουλευτές πρέπει να έχουν αποφασιστικό λόγο στην επεξεργασία των νομοσχεδίων και άφησε αιχμές για ορισμένα φιλοβασιλικά στελέχη του «Αθήνα 2004», συνεργάτες της κυρίας Αγγελοπούλου. Ο Δ. Αλαμπάνος είπε ότι αποτελεί μεγάλο πρόβλημα η κατάσταση του Χρηματιστηρίου. Ο κ. Σημίτης απάντησε ότι παρόμοια φαινόμενα παρατηρήθηκαν και όταν η Ιταλία και η Πορτογαλία εντάχθηκαν στην ΟΝΕ και εξέφρασε αισιοδοξία ότι το Χρηματιστήριο μεσοπρόθεσμα θα ανακάμψει. Ο Θ. Ασκητής πρότεινε να καθιερωθεί μάθημα προληπτικής ιατρικής στα σχολεία. Ο Δ. Κρεμαστινός τόνισε την ανάγκη να προχωρήσει η αναδιάρθρωση του ΕΣΥ.
 Αρκετοί βουλευτές καταφέρθηκαν εναντίον του Θ. Πάγκαλου για τις επιθέσεις που εξαπολύει εσχάτως εναντίον της κυβέρνησης και συγκεκριμένων υπουργών, επισημαίνοντας ότι «τα λέει επειδή βρέθηκε έξω από την κυβέρνηση». Ο κ. Σημίτης απέφυγε οποιαδήποτε αναφορά σ' αυτό το θέμα.
 Στη συνάντηση εθίγη το θέμα του «κόμματος Aβραμόπουλου» και ο κ. Σημίτης επανέλαβε ότι αυτό «είναι θέμα της συντηρητικής παράταξης». Μεταφέροντας αυτό το κλίμα οι Π. Σγουρίδης και Χ. Μαγκούφης δήλωσαν αμέσως μετά ότι κανένα κόμμα δεν μπορεί να απειλήσει το ΠΑΣΟΚ, αν φέρει σε πέρας το έργο που έχει αναλάβει. Στη συνάντηση ήταν επίσης οι βουλευτές Mαρία Θωμά και Β. Τσιλίκας.
 Μόλις ολοκληρώθηκε η συνάντηση, το γραφείο Τύπου του πρωθυπουργού έδωσε στη δημοσιότητα τα εξής σημεία απ' όσα είπε ο κ. Σημίτης στους βουλευτές: 
 «Στόχος του εκσυγχρονιστικού μας εγχειρήματος δεν είναι η διατήρηση του σημερινού οικονομικού, κοινωνικού και πολιτικού περιβάλλοντος, αλλά η προώθηση μιας σειράς αλλαγών και τομών σε όλα τα επίπεδα: πολιτικό, οικονομικό και κοινωνικό. H αντιμετώπιση των νέων προκλήσεων και αναγκών δεν μπορεί να πραγματοποιηθεί με παραδοσιακά εργαλεία, ούτε με παρωχημένες αντιλήψεις και πρακτικές. Eπομένως ο εκσυγχρονισμός πρέπει να βαθύνει και να αγκαλιάσει όλες τις πτυχές που καθορίζουν τη ζωή μας. Για να πετύχουμε τους μεγάλους στόχους μας και να ανταποκριθούμε στις προκλήσεις της νέας εποχής, είναι ανάγκη να επιταχύνουμε τον πολιτικό βηματισμό μας. Xρειάζεται να κόψουμε δρόμο, προκειμένου να κερδίσουμε το στοίχημα της ισχυρής Eλλάδας, αισιόδοξης, μιας Eλλάδας ανοικτών οριζόντων».
