 Σοβαρή απειλή για την παγκόσμια υγεία πρέπει να θεωρούμε πλέον την παχυσαρκία, υποστηρίζουν τώρα οι επιστήμονες, αφού έχει αυξήσει σημαντικά τις περιπτώσεις καρδιακών παθήσεων, εγκεφαλικών επεισοδίων, καρκίνου του μαστού και καρκίνου στο κόλον και δεν μπορεί να αντιμετωπίζεται ως απλό ιατρικό πρόβλημα.
 Σύμφωνα με όσα αναφέρονται στην ανάλυση ερευνητικής ομάδας για το περιβάλλον και την κοινωνία, του Ινστιτούτου «Γουόρντ-γουότς», υπάρχουν αποδείξεις για το ότι ο περιορισμός των θερμίδων δεν αρκεί για την καταπολέμηση της παχυσαρκίας. Η τακτική άσκηση είναι εξίσου σημαντική για να διατηρεί κανείς υγιώς το σωματικό βάρος του. Η καθιστική ζωή, ο τρόπος ζωής που μας καθηλώνει μπροστά σε οθόνες τηλεόρασης ή ηλεκτρονικών υπολογιστών για ψηφιακά παιχνίδια ή ταξίδια στο Διαδίκτυο, συμβάλλουν στη δημιουργία προδιάθεσης για παχυσαρκία.
 Είναι ενδεικτικό ότι στις Ηνωμένες Πολιτείες, αν συνεχιστούν οι επικρατούσες τάσεις, δεν είναι μακριά η μέρα που 300 χιλιάδες άνθρωποι θα χάνουν κάθε χρόνο τη ζωή τους από ασθένειες που σχετίζονται με την παχυσαρκία, πλησιάζοντας τις 400 χιλιάδες που πεθαίνουν πρόωρα από παθήσεις που σχετίζονται με το κάπνισμα.
 Στην έκθεση γίνεται αναφορά και στην άποψη του Πίτερ Κόπελμαν, της Βασιλικής Ιατρικής Σχολής του Λονδίνου, που είχε επισημάνει πως η ιατρική κοινότητα πιστεύει ότι «η παχυσαρκία δεν πρέπει πλέον να θεωρείται απλώς ως ιατρικό πρόβλημα... αλλά ως επιδημία που απειλεί την παγκόσμια υγεία».
 «Για πρώτη φορά στην ιστορία, η πλειονότητα των ενηλίκων σε ορισμένες κοινωνίες είναι υπέρβαροι», επισημαίνει ο πρόεδρος του Ινστιτούτου, Λέστερ Μπράουν. Ο αριθμός των υπέρβαρων σε ολόκληρο τον κόσμο έχει φτάσει το 1, 1 δισεκατομμύριο. «Στις Ηνωμένες Πολιτείες το 61% των ενηλίκων είναι υπέρβαροι. Στη Ρωσία, το αντίστοιχο ποσοστό είναι 54%. Στη Βρετανία μιλάμε για το 51% και στη Γερμανία για το 50%».
 Στην Ευρώπη, περισσότεροι από τους μισούς ενήλικοτς μεταξύ 35 και 65 ετών ζυγίζουν πάνω από το μέσο βάρος.
 «Οχι απλώς οι υπέρβαροι είναι περισσότεροι από ποτέ στο παρελθόν αλλά ο αριθμός τους αυξάνεται με ταχύτητα-ρεκόρ», αναφέρει η έκθεση.
