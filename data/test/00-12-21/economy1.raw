Ευνοϊκές είναι σε γενικές γραμμές οι προβλέψεις της Ευρωπαϊκής Κεντρικής Τράπεζας για την πορεία των οικονομικών των χωρών της Ευρωπαϊκής Ενωσης, συμπεριλαμβανομένης της Ελλάδας.
 ΕΚΤ εκτιμά ότι οι προοπτικές για την απασχόληση είναι θετικές εφ' όσον συνεχίσουν να αυξάνονται οι θέσεις μερικής απασχόλησης και διατηρηθεί το «κλίμα» συγκράτησης των πραγματικών αμοιβών. Η ΕΚΤ, ακολουθώντας το παράδειγμα
της Ομοσπονδιακής Τράπεζας των ΗΠΑ, δημοσίευσε χθες για πρώτη φορά τις «προβολές των οικονομικών εμπειρογνωμόνων» για τις οικονομικές εξελίξεις στη ζώνη του ευρώ. Οι προβλέψεις αυτές θα δημοσιοποιούνται δύο φορές το χρόνο.
 Η ΕΚΤ εκτιμά ότι ο ρυθμός αύξησης του πραγματικού ΑΕΠ στη ζώνη του ευρώ θα υπερβεί σαφώς το επίπεδο του 3% το 2000. Τον επόμενο χρόνο προβλέπεται να υποχωρήσει ελαφρώς, αλλά θα παραμείνει υψηλός μεταξύ 2, 6% και 3, 6% το 2001 και
μεταξύ 2, 5% και 3, 5% το 2002. Η αύξηση του ΑΕΠ θα στηριχθεί σύμφωνα πάντα με την ΕΚΤ στη διαμόρφωση ευνοϊκών συνθηκών χρηματοδότησης αφενός και στις σημαντικές περικοπές των άμεσων φόρων που έχουν προγραμματιστεί για το 2001. Οι δύο αυτές εξελίξεις θα συμβάλουν στην αύξηση της κατανάλωσης και της ζήτησης.
 Παρά την αρνητική επίδραση που είχε η άνοδος των τιμών πετρελαίου, οι εμπειρογνώμονες της ΕΚΤ εκτιμούν ότι η ιδιωτική κατανάλωση θα αυξηθεί έως και κατά 2, 7% το 2000 και θα παρουσιάσει περαιτέρω επιτάχυνση το 2001, ενώ αντίθετα θα επιβραδυνθεί το 2002. Εκτιμάται ότι το πραγματικό διαθέσιμο εισόδημα αυξήθηκε με βραδύ ρυθμό το 2000, ενώ αντίθετα εκτιμάται ότι το 2001 ο
ρυθμός αύξησης του πραγματικού διαθέσιμου εισοδήματος των νοικοκυριών θα ενισχυθεί, λόγω της αύξησης της απασχόλησης και των περικοπών στην άμεση φορολόγηση. Ωστόσο, με βάση τις παραδοχές αυτές, το 2002 θα επιβραδυνθεί, παρ'
όλο που το πραγματικό εισόδημα της εργασίας αναμένεται να παρουσιάσει αύξηση.
 Οι προοπτικές για την απασχόληση είναι θετικές και θα βρίσκονται σε αντιστοιχία με το ρυθμό αύξησης του προϊόντος. Βέβαια η εκτίμηση αυτή στηρίζεται στην παραδοχή ότι η συγκράτηση των αμοιβών θα συνεχιστεί, καθώς και
ότι θα συνεχιστεί η αύξηση των θέσεων εργασίας μερικής απασχόλησης. Επί πλέον οι μειώσεις των φόρων εισοδήματος και των εισφορών κοινωνικής ασφάλισης σε αρκετές χώρες ενθαρρύνουν την απασχόληση στον ιδιωτικό τομέα. Ετσι η ΕΚΤ προβλέπει ότι η ανεργία θα μειωθεί στο χρονικό ορίζοντα της επόμενης τριετίας,
αλλά με σημαντικά βραδύτερο ρυθμό σε σχέση με το ρυθμό αύξησης της απασχόλησης
 Για τον πληθωρισμό, η ΕKΤ προβλέπει ότι ο μέσος ρυθμός αύξησης του Εναρμονισμένου Δείκτη Τιμών Καταναλωτή θα διαμορφωθεί σε επίπεδα ελαφρώς υψηλότερα επίπεδα από το 2, 5% το 2000 και θα παραμείνει σε σχετικά υψηλό επίπεδο το 2001 μεταξύ 1, 8% και 2, 8%, για να υποχωρήσει και να διαμορφωθεί σε 1, 3% και 2, 5%. Η προβαλλόμενη εξέλιξη για τον πληθωρισμό στηρίζεται στην παραδοχή ότι η συναλλαγματική ισοτιμία του ευρώ θα παραμείνει αμετάβλητη, ενώ οι τιμές του πετρελαίου θα μειωθούν στο χρονικό ορίζοντα.
 Επίσης διατυπώνεται η παραδοχή ότι η γενικότερη συγκράτηση των αμοιβών που παρατηρείται τα τελευταία χρόνια θα συνεχιστεί στο χρονικό ορίζοντα προβολής, αν και σε μικρότερο βαθμό. Μάλιστα οι προβλέψεις της ΕΚΤ (για τον πληθωρισμό γενικότερα) στηρίζονται στην κρίσιμη -όπως χαρακτηρίζεται- προβολή ότι η αντίδραση των μισθολογικών αυξήσεων στην προσωρινή άνοδο του συνολικού πληθωρισμού στα τέλη του 2000 θα είναι πολύ περιορισμένη.
