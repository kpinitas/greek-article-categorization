 Σε νέα ένταση οδηγήθηκαν οι σχέσεις του κυρίαρχου κινήματος στο Αφγανιστάν, των Ταλιμπάν, με τον Οργανισμό Ηνωμένων Εθνών, μετά τις κυρώσεις που επέβαλε ο
τελευταίος, μέχρις ότου το Αφγανιστάν παραδώσει τον Οσάμα μπιν Λάντεν.
 Το Συμβούλιο Ασφαλείας του ΟΗΕ επέβαλε εμπάργκο όπλων και άλλες κυρώσεις, παρά
τις αντιρρήσεις του γ.γ. του Οργανισμού, Κόφι Ανάν, με ψήφους 13-0 και δύο αποχές (Κίνας και Μαλαισίας). Ο Ανάν υποστήριξε ότι τέτοια μέτρα δεν βοηθούν τις προσπάθειες ειρήνευσης και παρουσίας στην περιοχή μη κυβερνητικών οργανώσεων με ανθρωπιστική αποστολή.
 Στις κυρώσεις που αποφασίστηκαν, περιλαμβάνονται η ενίσχυση του υφιστάμενου αεροπορικού εμπάργκο, το κλείσιμο των γραφείων της αφγανικής αεροπορικής εταιρείας «Αριάνα» στο εξωτερικό, καθώς και το πάγωμα των κεφαλαίων των Ταλιμπάν σε τράπεζες διεθνώς. Ακόμα στην απόφαση προβλέπεται απαγόρευση πώλησης προς το Αφγανιστάν του ανυδρυδίου, ενός χημικού συστατικού που χρησιμοποιείται στη διαδικασία μετατροπής του οπίου, που το Αφγανιστάν παράγει
 Σύμφωνα με την αντίληψη που κυριάρχησε, το ψήφισμα αποσκοπούσε στον εξαναγκασμό των Ταλιμπάν να κλείσουν τα στρατόπεδα εκπαίδευσης «τρομοκρατών» εντός 30 ημερών και να παραδώσουν τον Μπιν Λάντεν, που κατηγορείται ως υπεύθυνος των βομβιστικών επιθέσεων εναντίον των κτιρίων της πρεσβείας των ΗΠΑ
στην Κένυα και την Τανζανία τον Αύγουστο του 1998, που είχαν αποτέλεσμα το θάνατο 225 ανθρώπων και τον τραυματισμό περισσότερων από 4.000.
 Η αντίδραση των Ταλιμπάν ήταν άμεση: ο υπουργός Eξωτερικών, Μαουλβί Ουακίλ Αχμέντ Μουταουακίλ, φέρεται να έχει δηλώσει ότι οι κυρώσεις δεν θα εξαναγκάσουν την κυβέρνησή του να εκδώσει τον Μπιν Λάντεν, ενώ πρόσθεσε ότι ύστερα από αυτή την εξέλιξη το Αφγανιστάν θα μποϊκοτάρει τις ειρηνευτικές συνομιλίες υπό την αιγίδα του ΟΗΕ, καθώς και τα αμερικανικά και ρωσικά προϊόντα.
 «Η Ρωσία ήταν ο πιο παλιός μας εχθρός και ανάλογη μεταχείριση περιμέναμε από τις ΗΠΑ», είπε επίσης ο Μουταουακίλ, αναφερόμενος στις δυο χώρες που πρότειναν
τα μέτρα των κυρώσεων. Αλλωστε οι Ταλιμπάν κατηγόρησαν χθες τον ΟΗΕ ως «εχθρό του Ισλάμ»
