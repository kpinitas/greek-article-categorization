 H αδιαφορία των μικροεπενδυτών για το Χρηματιστηρίο, πολύ δε περισσότερο η «τσιγκουνιά» επιχειρηματιών και θεσμικών επενδυτών να παίξουν το ρόλο των μάγων με τα δώρα στη χρηματιστηριακή φάτνη δημιουργούν μια πραγματικότητα πλήρους απαξίωσης. Η ημερήσια αξία των συναλλαγών ακολουθεί σταθερά φθίνουσα πορεία σε βαθμό που πλέον είναι αδύνατο να συγκριθεί με το περσινό παραμυθένιο
σκηνικό των 300-400 δισ. δραχμών, αλλά ακόμη και με τα φετινά επίπεδα του πρώτου εξαμήνου, όταν ακόμη ο χρηματιστηριακός τζίρος συντηρούνταν σταθερά πάνω από τα 120 δισ. δραχμές.
 Το Χρηματιστήριο μοιάζει πια να βρίσκεται στα όρια της...«φτώχειας» και πολλοί είναι εκείνοι οι παρατηρητές της αγοράς που δεν κρύβουν τις ανησυχίες τους για τις συνέπειες που θα μπορούσε να επιφέρει στην οικονομία μια παρατεταμένη ύφεση στη χρηματιστηριακή δραστηριότητα. 
 Κι αν τα πρώτα σημαντικά προβλήματα στον τζίρο διαφάνηκαν το Σεπτέμβριο, με τις περίπου 90 χρηματιστηριακές εταιρείες να διαχειρίζονται όλα κι όλα 4, 97 τρισ. δρχ. (χωρίς να συνυπολογίζονται τα πακέτα), ήρθε ο Νοέμβριος για να συνειδητοποιήσουν όλοι ότι τα χειρότερα δεν τα είχαμε δει ακόμη.
 Η «καθαρή» αξία των συναλλαγών το μήνα που μας πέρασε υπέστη τραγική καθίζηση,
φτάνοντας ίσα ίσα τα 1, 96 τρισεκατομμύρια, ενώ μαζί με τις προσυμφωνημένες συναλλαγές μόλις που ξεπέρασε τα 2, 37 τρισ. δραχμές. Mια απλή σύγκριση με τον τζίρο των περίπου 12, 5 τρισ. δρχ., που έφτανε πέρυσι το Nοέμβριο ο μηνιαίος τζίρος, είναι αρκετή για να συνειδητοποιήσει ο καθένας τι πραγματικά έχει συμβεί.
 Κι όπως όλα δείχνουν, ο Δεκέμβριος παρ' ότι είναι κατ' εξοχήν ο μήνας με τις υψηλότερες συναλλαγές σε πακέτα λόγω των διαδοχικών γυρισμάτων, θα εξελιχθεί σε Bατερλό για την πραγματική αξία των συναλλαγών, αφού τα κεφάλαια που αλλάζουν χέρια καθημερινά με δυσκολία ξεπερνούν τα 30-40 δισ. δραχμές.
 Οι πρώτες αρνητικές συνέπειες από τη δραματική κάμψη του τζίρου έχουν αρχίσει ήδη να γίνονται ορατές, τουλάχιστον σε ό,τι αφορά την ίδια τη χρηματιστηριακή αγορά: 
 1. Πολλές από τις 90 χρηματιστηριακές εταιρείες που δραστηριοποιούνται στην ελληνική αγορά και πολύ περισσότερο οι 1.000 ΕΛΔΕ αντιμετωπίζουν πλέον σοβαρό πρόβλημα λειτουργίας. Τα λειτουργικά έξοδά τους απειλούν να καταπιούν τα έσοδά
τους από τις συναλλαγές και αν πιστέψουμε την εικόνα που μας μεταφέρουν χρηματιστές, «για αρκετές εταιρείες το λουκέτο είναι μονόδρομος αν συνεχιστεί η μείωση του τζίρου».
 2. Η δυνατότητα της χρηματιστηριακής αγοράς να χρηματοδοτεί τα αναπτυξιακά σχέδια των εισηγμένων επιχειρήσεων έχει κατ' ουσίαν ακυρωθεί. Οι αυξήσεις μετοχικού κεφαλαίου που προωθούνται ολοκληρώνονται με ελάχιστο βαθμό κάλυψης, οι περισσότερες αναβάλλονται για το απώτερο μέλλον, ενώ οι εισαγωγές νέων εταιρειών (με εξαίρεση τη δημόσια εγγραφή της Αγροτικής Τράπεζας για την οποία
βρίσκεται σε εγρήγορση ένας ολόκληρος μηχανισμός) έχουν «παγώσει» με πρωτοβουλία επιχειρηματιών και αναδόχων.
 3. Τα επίπεδα τιμών της αγοράς υποχωρούν με εντολές ελάχιστων τεμαχίων, οι επιχειρήσεις γίνονται φτωχότερες και οι «περιουσίες» των ούτως ή άλλως οικονομικά κατεστραμμένων Eλλήνων επενδυτών απαξιώνονται όλο και περισσότερο επειδή ακριβώς δεν υπάρχει ρευστότητα να διατηρήσει τις τιμές. 
 Επί του παρόντος φως στην άκρη του τούνελ δεν βλέπει κανένας. Ολοι, επιχειρηματίες, θεσμικοί επενδυτές, χρηματιστηριακές αρχές, μικροεπενδυτές, έχουν εναποθέσει τις ελπίδες τους για εισροή νέων κεφαλαίων στη χρηματιστηριακή αγορά, μόνο στα κεφάλαια που υποθετικά θα εισρεύσουν από το εξωτερικό μετά την αναβάθμιση της Σοφοκλέους τον ερχόμενο Μάιο. Μέχρι τότε, όμως, τι; 
