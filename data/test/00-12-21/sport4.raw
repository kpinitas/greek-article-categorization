«Να παραιτηθεί το Δ.Σ. της ΕΠΟ και να προκηρύξει αμέσως εκλογές μια διοικούσα επιτροπή που θα οριστεί από όλους» είπε χθες σε συνέντευξη Τύπου στη Θεσσαλονίκη ο Γιώργος Λυσσαρίδης, επικεφαλής της αντιπολίτευσης της EΠΟ. Ο κ. Λυσσαρίδης είπε ακόμη: «Η ηγεσία του ποδοσφαίρου κατάφερε ένα πράγμα: Να πιστεύει ο κόσμος ότι με το ποδόσφαιρο ασχολούνται μόνοι τυχοδιώκτες και επιτήδειοι και όσοι δεν είναι σοβαροί...».
 Για τις εκλογές που ζητάει, ανακοίνωσε: «Εχουμε στο πλευρό μας πλέον 27 Ενώσεις, όλες είναι 52, άρα υπάρχει οριακή πλειοψηφία που δεν εμπιστεύεται το σημερινό Δ.Σ. της ΕΠΟ. Αν δεν φύγουν, θα οδηγηθούμε σε δικαστικό αγώνα, κάτι που μας παρότρυνε να κάνουμε ο γ.γ. της ΕΠΟ, κ. Γκαγκάτσης. Πάνω από 20 Ενώσεις θα ζητήσουν έκτακτη γενική συνέλευση για διενέργεια εκλογών και θα πρέπει η διοίκηση της ΕΠΟ να τις προκηρύξει, γιατί διαφορετικά θα βρει μπροστά της τη μεγάλη αντίδραση των Ενώσεων. Η παραίτηση θα αποτελέσει έστω και την τελευταία στιγμή μια πράξη ευθύνης και υπευθυνότητας...».
 Κοντά στον κ. Λυσσαρίδη ήταν ο κ. Τσώτσος της Ενωσης Πέλλας και ο κ. Ψωμιάδης της ΕΠΣΜ, ενώ ήταν παρόντες οι εκπρόσωποι των Ενώσεων Εβρου, Ηπείρου, Βοιωτίας, Κυκλάδων, Κεφαλονιάς και Φωκίδας.
 Ο κ. Λυσσαρίδης και ο κ. Τσώτσος ανέπτυξαν στη συνέχεια τις προτάσεις της παράταξης για τη λειτουργία της ΕΠΟ και των οργάνων της.
