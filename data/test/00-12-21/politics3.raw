 Με κινήσεις εντυπωσιασμού προχωράει ο Δημήτρης Αβραμόπουλος ενώ 28 βουλευτές της N.Δ. παρακάθησαν σε δείπνο προβληματισμού» που παρέθεσε η Eλσα Παπαδημητρίου.
 Mία από τις κινήσεις εντυπωσιασμού του δημάρχου είναι η σημερινή συνάντησή του με τον Πρόεδρο της Δημοκρατίας, την οποία ζήτησε ο ίδιος.
 Ο δήμαρχος επιχειρεί με τον τρόπο αυτό να δηλώσει δημόσια την αυτόνομη πια παρουσία του ως αρχηγού κόμματος. Αυτό επιθυμεί να σηματοδοτήσει και όχι ότι συναντάται με τον Πρόεδρο της Δημοκρατίας, ως δήμαρχος.
 Ομως, ο κ. Αβραμόπουλος έδωσε χθες και ένα δείγμα του τρόπου με τον οποίο σκοπεύει να απαντά στις βολές που θα δέχεται από τη Ρηγίλλης. Οταν ρωτήθηκε για την επίθεση Καραμανλή, ο οποίος ουσιαστικά τον κατηγόρησε ότι αθέτησε την υπόσχεσή του να ενταχθεί στη Ν.Δ., ο δήμαρχος χαρακτηριστικά είπε: «Δεν έχω να κάνω κάποιο σχόλιο, εμείς κάνουμε πολιτική».
 Με αυτόν τον σχεδόν απαξιωτικό τρόπο, θα απαντά ο κ. Αβραμόπουλος σε όσους του επιτίθενται.
 Η Νέα Δημοκρατία βέβαια μέσω συνεργατών του προέδρου της απάντησε ότι «αναμένει να δει αυτή την πολιτική», εν τούτοις ο απόηχος από τη διπλή αντεπίθεση Καραμανλή κατά του Δ. Αβραμόπουλου, αλλά και της Nτόρας Μπακογιάννη, συνεχίζεται.
 Πολλά στελέχη της Νέας Δημοκρατίας εξέφραζαν κατ' ιδίαν την εκτίμηση πως ήταν λάθος του κ. Καραμανλή να απαντήσει με τόση σφοδρότητα μάλιστα («κάνει εμπόριο διαφωνιών»), στην κ. Μπακογιάννη, όχι απλώς επειδή δεν αρμόζει σ' έναν αρχηγό να απαντά ο ίδιος στα στελέχη της εσωκομματικής αντιπολίτευσης, αλλά και επειδή δεν είναι κατάλληλος χρόνος για να ανατροφοδοτηθεί η εσωστρέφεια στο κόμμα, όταν είναι ανοιχτό το μέτωπο κατά του Δημήτρη Αβραμόπουλου. Τα ίδια στελέχη επισήμαιναν πως σ' αυτή τη χρονική στιγμή η ηγεσία της Ρηγίλλης θα πρέπει να διατηρήσει χαμηλούς τόνους στο εσωκομματικό μέτωπο και να σχεδιάσει τις επόμενες κινήσεις της και για το θέμα Αβραμόπουλου και για το επικείμενο κρίσιμο τακτικό συνέδριο.
 Πάντως, στους κόλπους της Νέας Δημοκρατίας είναι φανερή η ανησυχία για το βαθμό διείσδυσης του κόμματος Αβραμόπουλου. Είναι χαρακτηριστικό πως χθες βράδυ, σε δείπνο που παρέθεσε η βουλευτής της Ν.Δ. Ελσα Παπαδημητρίου, εκφράστηκε από τους 28 παρευρισκόμενους βουλευτές έντονος προβληματισμός για το θέμα και όλοι αναφέρθηκαν στην ανάγκη συσπείρωσης του κόμματος, αλλά και ανάληψης πρωτοβουλιών από την πλευρά Καραμανλή.
 Κάποιοι, μίλησαν για την ανάγκη επανένταξης του Γιώργου Σουφλιά στο κόμμα, η οποία θα μπορούσε να λειτουργήσει ως αντίβαρο απέναντι στο δήμαρχο. Στο δείπνο δεν παρευρέθησαν στελέχη μίας μόνο τάσης. Ηταν η Ντόρα Μπακογιάννη, αλλά και ο Γιάννης Βαρβιτσιώτης, όπως και ο Μιχάλης Λιάπης, ο Σωτ. Χατζηγάκης, ο Β. Μιχαλολιάκος κ.ά.
 Ανάλογος προβληματισμός, εκφράστηκε και σ' ένα άλλο γεύμα, αυτή τη φορά ακραιφνών «Καραμανλικών» βουλευτών. Την πρωτοβουλία είχε ο τομεάρχης Οικονομικών Γιώργος Αλογοσκούφης, ο οποίος κάλεσε στην Αθηναϊκή Λέσχη τέσσερις νέους (σε πραγματική και βουλευτική ηλικία) συναδέλφους του, τους κ. Ε. Στυλιανίδη, Χ. Ζώη, Κ. Τασούλα και Μ. Λέγκα.
 Ολοι εκτίμησαν πως ο μόνος δρόμος διεξόδου από την κρίση είναι η πολιτική επαναπροσέγγιση Καραμανλή-Μπακογιάννη, η οποία πρέπει να γίνει με κάθε τρόπο. Και αυτό το μήνυμα θα στείλουν και στον πρόεδρο της Νέας Δημοκρατίας το επόμενο διάστημα.
  Tην παραίτησή του από την Kεντρική Eπιτροπή της Νέας Δημοκρατίας ανακοίνωσε ο Τ. Ιγγλέζος, με πιθανότερο προορισμό το κόμμα Αβραμόπουλου. Οπως δήλωσε (στον Πλάνετ 104, 5) από τις αρχές του κόμματος Αβραμόπουλου θα κριθεί και η πορεία του.
