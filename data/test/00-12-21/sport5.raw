 «Τεχνικός της ομάδας είναι ο Τάκης Λεμονής, τον οποίο θα βοηθήσουμε για να φθάσουμε στον πέμπτο συνεχόμενο τίτλο και του εύχομαι καλή επιτυχία. Από εκεί και πέρα, θα κοιτάξουμε να βρούμε έναν προπονητή, ο οποίος θα προσφέρει πραγματικές υπηρεσίες στην ομάδα για τη νέα περίοδο, ώστε να έχουμε καλύτερη πορεία από την φετινή στο ευρωπαϊκό Πρωτάθλημα». Ο Σωκράτης Κόκκαλης είκοσι τέσσερις ώρες μετά τις προτάσεις του για τον εκσυγχρονισμό του ελληνικού ποδοσφαίρου προχώρησε σε θέματα που αφορούν αγωνιστικά τον Ολυμπιακό, αλλά και την τεχνική του ηγεσία. Ο πρόεδρος της πειραϊκής ΠΑΕ ξεκαθάρισε ότι ο Τάκης Λεμονής θα είναι εκείνος που θα καθήσει στον πάγκο των «ερυθρολεύκων» έως το τέλος της περιόδου και οι όποιες κινήσεις γίνονται για την ανεύρευση ξένου προπονητή αφορούν τη σεζόν 2001-02.
 Ο Κόκκαλης προχώρησε στην ανωτέρω δήλωση στην πλατεία Κοραή του Πειραιά κατά την παρουσία του χθες το μεσημέρι στο 2ο Διασχολικό Kύπελλο μίνι ποδοσφαίρου, το οποίο παρακολούθησε μαζί με το δήμαρχο Πειραιά Χρήστο Αγραπίδη, τον Λεμονή και τους περισσότερους ποδοσφαιριστές του Ολυμπιακού. Το αφεντικό της «ερυθρόλευκης» ΠΑΕ μάλιστα, ανακοίνωσε στο τέλος ότι οι παίκτες των ομάδων των οποίων νίκησαν στους τελικούς θα πάρουν ως έπαθλο από ένα εισιτήριο διαρκείας για τους αγώνες του Ολυμπιακού την περίοδο 2001-02.
 Ο πρόεδρος του Ολυμπιακού παραβρέθηκε λίγο αργότερα και στην ειδική εκδήλωση για τα 4.500 παιδιά των Δημοτικών Σχολείων και των Ακαδημιών του Δήμου Νίκαιας, στην Μηχανική Καλλιέργεια. Ο κ. Κόκκαλης μίλησε στα παιδιά, τονίζοντας ότι ο Ολυμπιακός θα είναι κοντά τους, ενώ ανακοίνωσε ότι σε κάθε εντός έδρας αγώνα 500 παιδιά του Δήμου Νίκαιας θα μπορούν να τον παρακολουθούν δωρεάν.
 Οι ποδοσφαιριστές του Ολυμπιακού είχαν χθες ρεπό και αντιπροσωπεία από τους Τάσο Μητρόπουλο, Αλεξανδρή, Κωστούλα, Γιαννακόπουλο βρήκαν την ευκαιρία να επισκεφτούν το 35ο Δημοτικό Σχολείο στην Καστέλλα και να μοιράσουν δώρα και αυτόγραφα στους μικρούς μαθητές. Οι ξένοι παίκτες αναχώρησαν για τις πατρίδες τους, πλην των Τζόρτζεβιτς και Ζέτερμπεργκ, που θα κάνουν γιορτές στην Ελλάδα, ενώ στην Ιταλία θα κάνει Χριστούγεννα ο Λάμπρος Χούτος. 
 *Σύμφωνα με δημοσίευμα του αγγλικού site onefootball, ο Μάρκο Ταρντέλι είναι σύμφωνος στην επιστροφή του Γρηγόρη Γεωργάτου στην Ιντερ, σημειώνοντας και το ενδεχόμενο να τα βρουν οι δύο ομάδες με βάση τις οικονομικές συναλλαγές τους από την μετεγγραφή του παίκτη στον Ολυμπιακό το περασμένο καλοκαίρι. Από τον Ολυμπιακό, αλλά και τον παίκτη, εξακολουθεί να τονίζεται ότι δεν υπάρχει θέμα επιστροφής του στην Ιταλία.
