Ενα δάσος ξεφύτρωσε στο... μετρό! Βρίσκεται δίπλα στα εκδοτήρια εισιτηρίων στο
πρώτο επίπεδο στο σταθμό Εθνική Αμυνα. Αποτελείται από 13 όλα κι όλα δένδρα, αλλά, χάρη στη χρήση καθρεπτών, δίνει την αίσθηση του δάσους. Το «υπόγειο πάρκο» είναι μια ιδέα του Κώστα Τσόκλη που πήρε σάρκα και οστά ειδικά για το μετρό. 
 Ο ίδιος ο δημιουργός έδωσε το στίγμα της ξεχωριστής αυτής σύνθεσης: «Εργο μελαγχολικό, μια και είναι υπόγειο. Χαρούμενο όμως, μια και είναι πάρκο. Εργο άνευ προθέσεως οικολογικό, όμως καλλιτεχνικό εκ προθέσεως. Εργο απλοϊκό ίσως, χωρίς μηνύματα φιλοσοφικά, ιστορικές ακολουθίες ή αναφορές. Εργο που δεν διατείνεται ότι προβληματίζει ή ανησυχεί. Απευθύνεται στα μάτια περιπαίζοντας προκατασκευασμένες συνήθειες του μυαλού».
 Η σύνθεση εγκαινιάστηκε χθες επίσημα από τον υπουργό ΠΕΧΩΔΕ Κώστα Λαλιώτη, μαζί με άλλα τρία έργα που κοσμούν το δεύτερο επίπεδο του σταθμού, καθώς και τη δημιουργία του Στήβεν Αντωνάκου στους Αμπελοκήπους. Ο Κώστας Τσόκλης εξήγησε πως με τη δημιουργία του δεν θέλησε να διακοσμήσει το σταθμό, αλλά να επέμβει στην αρχιτεκτονική του, δίνοντάς του έναν τόνο γιορταστικό και μαγικό,
 Εξίσου εντυπωσιακές είναι οι συνθέσεις που κοσμούν το δέυτερο επίπεδο του σταθμού Εθνική Αμυνα. Τρεις μεγάλοι δημιουργοί, που δεν υπάρχουν πια στη ζωή, «ζουν» ανάμεσά μας με το έργο τους. Ο «Θνήσκων πολεμιστής» είναι έργο του 1971
που φιλοτέχνησε με χαλκό ο Δημήτρης Καλαμάρας, ο σημαντικότερος Μακεδόνας γλύπτης. Αποτελεί ελάχιστο φόρο τιμής προς τους άγνωστους στρατιώτες που θυσιάστηκαν στα πεδία των μαχών. Ο Κλέαρχος Λουκόπουλος φιλοτέχνησε το 1976 τη
«Στήλη», ένα έργο από μπρούτζο ύψους 2 μέτρων, που θεωρείται δείγμα αφηρημένης
γλυπτικής. Ο Κώστας Κουλεντιανός υπογράφει τη «Νέα Γενιά», ένα έργο του 1988, που ως σύλληψη και υλικό αποτελεί φυσιολογική συνέχεια των άλλων δύο συνθέσεων.
 Η «πομπή», που κοσμεί το σταθμό των Αμπελοκήπων, αποτελεί μια εικαστική παρέμβαση φωτός και χρώματος, με την υπογραφή του Στήβεν Αντωνάκος, ο οποίος διαπρέπει στο εξωτερικό.
 Στη χθεσινή εκδήλωση, εκτός από τον υπουργό ΠΕΧΩΔΕ και τη διοίκηση της «Αττικό
Μετρό», έδωσαν το «παρών» ο Χρήστος Καρράς, η Μαρίνα Λαμπράκη-Πλάκα, ο Δημήτρης Λουκόπουλος, γιος του καλλιτέχνη, και η χήρα του Δ. Καλαμάρα.
 Οσο για τα επόμενα βήματα δεν θα αργήσουν. Οπως μας ενημέρωσε η Ροδούλα Λαγουδάκου, υπεύθυνη του προγράμματος αισθητικής αναβάθμισης και μέλος της διοίκησης του μετρό, μετά τις γιορτές ετοιμάζονται τα εγκαίνια του έργου του Φασιανού στο Μεταξουργείο, του Νίκου Κεσανλή στην Ομόνοια, του Τάκι στο σταθμό
Συγγρού-Φιξ, ενώ ο διεθνής Θόδωρος ετοιμάζει μια εικαστική παρέμβαση σε μια κολόνα του σταθμού στο Σύνταγμα, που θα έχει και χρηστική λειτουργία, αφού θα πλαισιώνει ένα ρολόι.
