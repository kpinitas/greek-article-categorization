 Οπως τόνισε χθες, ύστερα από την επιστροφή του από τις Βρυξέλλες, ο υφυπουργός
Εθνικής Οικονομίας Χ. Πάχτας, το επόμενο τρίμηνο θα είναι καθοριστικό για την ομαλή απορρόφηση των πόρων του Γ' ΚΠΣ, στη βάση της συμφωνίας που υπήρξε με τον αρμόδιο επίτροπο κ. Μπαρνιέ.
 Συγκεκριμένα, το άμεσα κρίσιμο ζήτημα είναι η στελέχωση και λειτουργία των Διαχειριστικών Αρχών (Δ.Α.) μέχρι τα μέσα του Φεβρουαρίου 2001, έτσι ώστε αυτές να προλάβουν να εγκρίνουν τα Επιχειρησιακά Προγράμματα πριν αυτά κατατεθούν επίσημα στις αρμόδιες αρχές της Ευρωπαϊκής Επιτροπής στις Βρυξέλλες. Εκεί, και εφόσον τα Ε.Π. έχουν εγκριθεί προηγουμένως από τις Δ.Α., θα ανάψει -σύμφωνα με τις διαβεβαιώσεις του κ. Μπαρνιέ- το «πράσινο φως» για να ξεκινήσει η εκταμίευση των πόρων. 
 Οπως εξήγησε ο κ. Πάχτας, όταν δοθούν οι εγκρίσεις θα υλοποιηθεί το πρώτο πακέτο χρηματοδότησης που αποτελείται αφ' ενός από τις προκαταβολές του συνολικού ποσού της κοινοτικής συμμετοχής στα Ε.Π. που αγγίζει τα 630 δισ. δρχ. και αφ' ετέρου τα ήδη εκταμιευμένα από τον προϋπολογισμό (ΠΔΕ) ποσά (περίπου 1.130 δισ. δρχ.) για τη χρηματοδότηση των έργων του Γ' ΚΠΣ μέχρι τότε, τα οποία θα πρέπει να επιστρέψουν στα δημόσια ταμεία. 
 Τα έργα του Γ' ΚΠΣ, προκειμένου να μην καθυστερήσει η προώθησή τους, άρχισαν να υλοποιούνται με πόρους από το υπ. Οικονομικών, με την προοπτική τα χρήματα αυτά να επιστραφούν όταν εγκριθούν τα έργα και αρχίσει η εκταμίευση των κοινοτικών χρηματοδοτήσεων.
 Υποστηρίζεται ότι οι διαδικασίες αυτές συνολικά δεν θα κρατήσουν πέραν του Μαρτίου ή το αργότερο αρχές Απριλίου.
 Η στελέχωση και λειτουργία των Διαχειριστικών Αρχών απαιτεί την επιλογή 760 εξειδικευμένων στελεχών με διαδικασίες «εξπρές» και την άμεση λειτουργία τους ώστε να εξεταστούν και να εγκριθούν οι φάκελοι των Επιχειρησιακών Προγραμμάτων
μέχρι το τέλος Φεβρουαρίου, ενώ οι φάκελοι αυτοί έχουν ήδη δοθεί στις αρμόδιες
αρχές της επιτροπής ώστε όταν φτάσουν οι εγκρίσεις στις Βρυξέλλες να μην υπάρξει νέα καθυστέρηση.
 Μπορεί το ΥΠΕΘΟ να προλάβει αυτούς του χρόνους; Η απάντηση είναι ναι, υποστηρίζουν στο ΥΠΕΘΟ, αρκεί να κινηθούν έγκαιρα οι περιφερειακές αρχές, νομαρχίες, δήμοι κ.λπ. και να λειτουργήσουν έγκαιρα σε τοπικό επίπεδο οι φορείς...
 Ο υφυπουργός κ. Πάχτας υποστηρίζει ότι μετά τις συνεννοήσεις του με τον αρμόδιο επίτροπο οι οπωσδήποτε «σφιχτές» ημερομηνίες μπορούν να επιτευχθούν και να αρχίσει η ροή των κοινοτικών πόρων, ώστε να επιστραφούν στο δημόσιο ταμείο τα 1.130 δισ. δρχ. που θα έχουν εκταμιευθεί μέχρι τότε για την προώθηση
των έργων. Ηδη μέχρι τον περασμένο Οκτώβριο το Δημόσιο έχει εκταμιεύσει 500 δισ. δρχ. για πληρωμές έργων που έχουν ενταχθεί στο Γ' ΚΠΣ.
 Από το ΥΠΕΘΟ υπογραμμίζουν ότι η επίτευξη του χρονοδιαγράμματος αυτού είναι καθοριστική όχι μόνο για την ομαλή προώθηση του Γ' ΚΠΣ, αλλά και την εκτέλεση του προϋπολογισμού καθώς αφορά εισροές πόρων που φτάνουν το 4% του ΑΕΠ.
