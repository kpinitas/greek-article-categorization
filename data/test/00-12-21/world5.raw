 Απέρριψε ο πρόεδρος της Γιουγκοσλαβίας την πρόταση του ΟΗΕ να γίνει η χώρα του ομοσπονδία τριών ανεξάρτητων Δημοκρατιών, με αναβάθμιση του Κοσσυφοπεδίου, όπου πάλι κατασχέθηκαν όπλα και συνελήφθησαν 13 άτομα.
 Ο Βόισλαβ Κοστούνιτσα απέρριψε την αναβάθμιση του Κοσσυφοπεδίου σε τρίτη ομόσπονδη Δημοκρατία. «Η Γιουγκοσλαβία είναι ομοσπονδία δύο Δημοκρατιών και θα συνεχίσει να λειτουργεί έτσι. Οποιαδήποτε ερμηνεία που θέλει τρεις μονάδες είναι αντίθετη με την πραγματικότητα», δήλωσε ο Κοστούνιτσα. Την πρόταση έκανε ο Κόφι Ανάν, ζητώντας η Σερβία και το Mαυροβούνιο να διευθετήσουν τις μεταξύ τους σχέσεις. Η λύση Ανάν σημαίνει ουσιαστικά ανεξαρτησία για το Κοσσυφοπέδιο.
 Η ένταση στην επαρχία συνεχίζεται. Αμερικανοί και Βρετανοί στρατιώτες, μέλη της δύναμης Κοσσυφοπεδίου, συνέλαβαν στα σύνορα με τη Σερβία 13 άτομα και ανακάλυψαν στα αυτοκίνητά τους κρυμμένα όπλα που πιστεύεται ότι είχαν προορισμό τους Αλβανούς αντάρτες που δρουν στη νότια Σερβία. 
 Ο γιουγκοσλαβικός στρατός και η αστυνομία ανέφεραν κινήσεις ανταρτών στο νότιο τμήμα της Σερβίας. Η διοίκηση της στρατιάς που είχε έδρα στην Πρίστινα και αναδιπλώθηκε προς Βορρά και η διοίκηση της αστυνομίας με χωριστές ανακοινώσεις ανέφεραν κινήσεις ανταρτών και ρίψεις πυροβολισμών σε διαφορετικές περιοχές της αποστρατιωτικοποιημένης ζώνης, όπου απαγορεύεται η είσοδος της Δύναμης Κοσσυφοπεδίου και του γιουγκοσλαβικού στρατού, ενώ επιτρέπεται η δράση της σερβικής αστυνομίας.
 Το Συμβούλιο Ασφαλείας καταδίκασε τις επιθέσεις των ανταρτών στην περιοχή, που είχαν αποτέλεσμα το θάνατο τεσσάρων Σέρβων αστυνομικών και απειλούν σημαντικές εμπορικές οδικές αρτηρίες στη νότια Σερβία, ενώ οδήγησε και ορισμένους σκληροπυρηνικούς στη Σερβία να ζητήσουν την ανάληψη στρατιωτικής δράσης στην περιοχή. To Συμβούλιο υιοθέτησε δήλωση του προέδρου του, Pώσου πρεσβευτή Σεργκέι Λαβρόβ, στο τέλος μιας ανοιχτής συνεδρίασης κατά την οποία ο Γιουγκοσλάβος υπουργός Εξωτερικών, Γκόραν Σβιλάνοβιτς, δήλωσε ότι αναμένει από το Συμβούλιο να αναλάβει αμέσως δράση για την αποχώρηση των ανταρτών από την περιοχή. Η δήλωση ζητεί να διαλυθούν οι ομάδες των Aλβανών ανταρτών και καλωσορίζει τις προσπάθειες των Aλβανών ηγετών, όπως και του ΟΗΕ και των δυνάμεων του ΝΑΤΟ, προς αυτό το σκοπό. Το Βελιγράδι δήλωσε σχετικά ικανοποιημένο από τη δήλωση και υπέγραψε τη συνθήκη για τη σύσταση διαρκούς διεθνούς δικαστηρίου για εγκλήματα πολέμου κατά της ανθρωπότητας και γενοκτονία.
