 Την πόρτα στη Βοσνία-Ερζεγοβίνη άνοιξε ο Ακης Τσοχατζόπουλος για τη συμμετοχή της στους περιφερειακούς οργανισμούς ασφάλειας της νοτιοανατολικής Ευρώπης.
 Η πρόοδος που έχει γίνει στον τομέα της ανασυγκρότησης της Βοσνίας-Ερζεγοβίνης πέντε χρόνια μετά την υπογραφή της συμφωνίας του Ντέιτον και οι αλλαγές που έχουν συντελεστεί στη Γιουγκοσλαβία και την Κροατία έχουν δημιουργήσει ένα πλέγμα συνθηκών ώστε μπορούμε να μιλάμε για τη συμμετοχή της Βοσνίας-Ερζεγοβίνης στους περιφερειακούς θεσμούς ασφάλειας. Tο είπε ο Ελληνας υπουργός, που χθες επισκέφθηκε το Σεράγεβο και είχε συναντήσεις με τον προεδρεύοντα της Ομοσπονδίας Ζίφκο Ράντισιτς, τον υπουργό Αμυνας της Ομοσπονδίας Μίροσλαβ Πρίσε, τον υπουργό Αμυνας της Σερβικής Δημοκρατίας της Βοσνίας Μανόλιο Μιλοβάνοβιτς και το διοικητή της Διεθνούς Ειρηνευτικής Δύναμης αντιστράτηγο Μάικ Ντόντσομ. 
 Η Ελλάδα είναι η πρώτη χώρα που αναλαμβάνει αυτή την πρωτοβουλία και η ανταπόκριση των κυβερνητικών αξιωματούχων με τους οποίους συναντήθηκε ήταν θετική, δήλωσε ο Ακης Τσοχατζόπουλος, ο οποίος απηύθυνε πρόσκληση στους δύο υπουργούς Αμυνας να επισκεφτούν την Αθήνα και αυτοί την αποδέχθηκαν. 
 Η πρωτοβουλία αυτή είναι πολύ σημαντική, υπογράμμισε, γιατί θα δοθεί η ευκαιρία στη Βοσνία-Ερζεγοβίνη ως ομοσπονδία, στις δύο κυβερνήσεις και στους δύο στρατούς που υπάρχουν στη χώρα να βρεθούν στο ίδιο τραπέζι με άλλες χώρες της νοτιοανατολικής Ευρώπης και να συνεργαστούν για την ειρήνη και την ασφάλεια στην περιοχή. 
 Στις συναντήσεις που είχε, επισήμανε την ανάγκη να γίνει προσέγγιση της Βοσνίας-Ερζεγοβίνης και με την Ευρωπαϊκή Ενωση μέσω του συμφώνου σταθερότητας και των συμφωνιών σύνδεσης, και η ελληνική κυβέρνηση είναι διατεθειμένη να βοήθήσει με τις δυνάμεις που διαθέτει.
 Την ίδια μέρα στο Σεράγεβο βρέθηκε και ο Πορτογάλος υπουργός Αμυνας Χούλιο Κάλντας, ο οποίος είχε επίσης συναντήσεις με τους ομολόγους του και είναι και αυτός σύμφωνος με την πρωτοβουλία που ανέλαβε ο Ελληνας υπουργός Αμυνας.
 Ο κ. Τσοχατζόπουλος και ο κ. Κάλντας συναντήθηκαν το απόγευμα και αντάλλαξαν απόψεις για τις εξελίξεις στη Βοσνία-Ερζεγοβίνη.
 Ο υπουργός Εθνικής Αμυνας επισκέφθηκε το στρατόπεδο στο οποίο βρίσκεται η ελληνική στρατιωτική δύναμη στην περιοχή Βίσοκο, 30 χλμ. έξω από το Σεράγεβο. Μιλώντας στα μέλη της στρατιωτικής δύναμης εξήρε τη συνεισφορά τους στην ανασυγκρότηση της Βοσνίας-Ερζεγοβίνης και έδωσε συγχαρητήρια στο διοικητή της, αντισυνταγματάρχη Θεόδωρο Μπακάλη. 
 Σήμερα η ελληνική δύναμη αποτελείται από 122 άνδρες (από 200 που ήταν) και εντός του 2001 θα μεταφερθεί σε άλλο χώρο, στο κέντρο του Σεράγεβο, όπου βρίσκεται και το στρατηγείο της Διεθνούς Ειρηνευτικής Δύναμης. Ο υπουργός είπε ότι έμεινε ικανοποιημένος από την εξέλιξη που διαπίστωσε όσον αφορά την ανασυγκρότηση του Σεράγεβο, όπου επικρατεί τάξη και σιγά σιγά η ζωή ξαναβρίσκει τους κανονικούς ρυθμούς της. 
 Ο υπουργός παρακάθηκε και στη γιορτή που ετοίμασαν οι άνδρες της ελληνικής δύναμης για τις γιορτές των Χριστουγέννων.
