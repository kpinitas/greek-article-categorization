 Καθυστερήσεις στην έναρξη υλοποίησης των έργων του Γ' ΚΠΣ, που θα έχουν αρνητικές επιδράσεις στην επίτευξη του στόχου ανάπτυξης για το 2001, διαπιστώνει ο ΣΕΒ σχολιάζοντας τον προϋπολογισμό που άρχισε να συζητείται στη Βουλή. Οι βιομήχανοι τόνισαν ότι έτσι κι' αλλιώς η πλεονασματικότητα του προϋπολογισμού του 2001 στηρίζεται στην παραδοχή για αύξηση του ΑΕΠ κατά 5%. Eίπαν επίσης ότι σε περίπτωση που δεν επιτευχθεί το ποσοστό αυτό και η αύξηση περιοριστεί σε 4, 5%, η πλεονασματικότητα εξαλείφεται.
 Σύμφωνα με τους ίδιους, η αύξηση του ΑΕΠ σε μεγάλο βαθμό στηρίζεται στα έργα του Γ' ΚΠΣ. Η έναρξη όμως εκτέλεσης των προγραμμάτων καθυστερεί, και εξέφρασαν
φόβους ότι λόγω της ιδιομορφίας του Γ' ΚΠΣ σε σχέση με τα προηγούμενα υπάρχει κίνδυνος να χαθούν οριστικά κονδύλια.
 Η ηγεσία του ΣΕΒ παρουσίασε, επίσης, τη δική της άποψη για την επίτευξη της σύγκλισης με την Ε.Ε., αμφισβητώντας τον υπουργό Εθνικής Οικονομίας που μιλά για σύγκλιση στο τέλος της δεκαετίας. Με τα ποσοστά ανάπτυξης που ισχύουν σήμερα, θα πετύχουμε τη σύγκλιση το 2019, τόνισε ο Λευτέρης Αντωνακόπουλος.
 Τέλος, αναφορικά με τα σχόλια εις βάρος του ΣΕΒ, ότι δεν επιθυμεί τη διαφάνεια
στη διαχείριση των εισηγμένων εταιρειών, η ηγεσία του ΣΕΒ τόνισε ότι κάτι τέτοιο δεν ισχύει. Οι όποιες αντιρρήσεις στο κείμενο για την εταιρική διαχείριση, που παρουσίασε η επιτροπή κεφαλαιαγοράς, εστιάζονται στο ότι δεν λαμβάνει υπόψη πρακτικά προβλήματα, όπως το μέγεθος της επιχείρησης, το ποσοστό διασποράς των μετοχών τους, κλαδικές ιδιομορφίες κ.λπ.
 Εισάγεται ο θεσμός των ανεξάρτητων μελών στα διοικητικά συμβούλια των εισηγμένων εταιρειών, τόνισε ο κ. Αντωνακόπουλος. Ετσι όπως περιγράφεται αποτελεί μια ρευστή έννοια. Σε άλλες χώρες όπου λειτουργεί εδώ και δεκαετίες το δυαδικό σύστημα, διοικητικό συμβούλιο που είναι εκτελεστικό όργανο και εποπτικό συμβούλιο που είναι ελεγκτικό όργανο, έχει αναπτυχθεί η αντίστοιχη κουλτούρα ως προς τα ανεξάρτητα μέλη. Η εισαγωγή όμως των «ανεξάρτητων μελών» ενός Δ.Σ. εταιρείας θα πρέπει να λάβει τις ιδιομορφίες της νομοθεσίας κάθε χώρας, ώστε να μην προκαλέσει προβλήματα στη λειτουργία των επιχειρήσεων.
