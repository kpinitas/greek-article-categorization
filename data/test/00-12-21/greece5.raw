«Η Παλαιστίνη έχει ανάγκη τη δική σας βοήθεια». Στην ευαισθησία της ελληνικής κοινωνίας, η οποία προσφέρει σχεδόν το σύνολο του προϋπολογισμού των Γιατρών Χωρίς Σύνορα, κάνει έκκληση για μια ακόμη φορά η οργάνωση, προκειμένου να συγκεντρωθούν τα απαραίτητα χρήματα για τη συνέχιση των προγραμμάτων της στην Παλαιστίνη.
 Αμέσως μετά την κλιμάκωση των συγκρούσεων από τις 29 Σεπτεμβρίου οι Γιατροί Χωρίς Σύνορα Ελλάδας αποφάσισαν την ενίσχυση της παρέμβασής τους στη Λωρίδα της Γάζας για την αντιμετώπιση πλέον των εκτάκτων περιστατικών καθώς περί τα 600 άτομα τραυματίζονται εβδομαδιαίως. Οι ανάγκες του πληθυσμού είναι περισσσότερο παρά ποτέ ζωτικές, αναφέρει η οργάνωση. Μέσα σε λίγες μόνο βδομάδες σκοτώθηκαν περισσότεροι άνθρωποι (περί τους 300) απ' ό,τι σε όλο το πρώτο έτος της Ιντιφάντα του 1987-93, ενώ σε 8.000 υπολογίζονται μέχρι σήμερα οι τραυματίες, από τους οποίους 20% θα έχουν πλέον μόνιμη αναπηρία. Σύμφωνα με
τους Γιατρούς Χωρίς Σύνορα, τις σφαίρες από καουτσούκ διαδέχτηκαν οι μεταλλικές σφαίρες με ένα λεπτό πλαστικό επίστρωμα, ώστε ο στρατός να μπορεί να ισχυριστεί ότι δεν πρόκειται για πολεμικά βλήματα, ενώ έχει παρατηρηθεί πως
τα τραύματα εντοπίζονται σε καίρια σημεία, δηλαδή τα θύματα έχουν χτυπηθεί «στο ψαχνό». Επιθέσεις δέχονται και τα ασθενοφόρα, στα οποία υπάρχει έλλειψη, ενώ έχουν τραυματιστεί 63 άτομα του προσωπικού τους. 
 «Οι άνθρωποι αυτοί δεν ζητούν τη βοήθειά σας, πεθαίνουν γι' αυτήν», αναφέρουν στην έκκλησή τους οι Γιατροί Χωρίς Σύνορα. Η επείγουσα βοήθεια αφορά τόσο την έκτακτη παρέμβαση (και τη χειρουργική αποστολή που ξεκίνησε το Δεκέμβριο) όσο και τη συνέχιση των προγραμμάτων αποκατάστασης και ένταξης των εκατοντάδων ατόμων με ειδικές ανάγκες που δημιούργησε η Ιντιφάντα (έχουν καταγραφεί 4.500 άτομα). Τα προγράμματα πραγματοποιούνται από το 1996, στις πιο υποβαθμισμένες περιοχές και όπου εκτός των άλλων παρατηρείται και πρωτοφανής έλλειψη βασικών στοιχείων διαβίωσης (νερό). Παράλληλα, οι Γιατροί Χωρίς Σύνορα Ελλάδας έχουν αναλάβει την ανακατασκευή της κλινικής των φυλακών της Λωρίδας της Γάζας, που προσωρινά έχει διακοπεί.
 Ο αποκλεισμός του 80% του πληθυσμού των Παλαιστινίων έχει δημιουργήσει ένα τεράστιο έλλειμμα κατακόρυφη αύξηση της ανεργίας και το 23% ζει με κατά κεφαλήν εισόδημα 2 δολαρίων ημερησίως, ποσοστό που έφτασε το 29% μετά το ξέσπασμα της κρίσης, σύμφωνα με στοιχεία της Διεθνούς Τράπεζας.
 - Μεταφέροντας 5, 5 τόνους ιατροφαρμακευτικού υλικού, οι Γιατροί του Κόσμου ύστερα από πολλές δυσκολίες που συνάντησαν με τις ισραηλινές αρχές πέρασαν τελικά προχθές τα σύνορα για τη Γάζα. Σημειώνεται πως πιστοί στις αρχές τους οι Γιατροί του Κόσμου δεν δέχτηκαν να παραδώσουν τη βοήθεια σε τρίτους και κατάφεραν να τη διανείμουν μόνοι τους σε δύο νοσοκομεία της Γάζας και της Δυτικής Οχθης.
