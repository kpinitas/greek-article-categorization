Σε ένα θετικό «γύρισμα» της αγοράς, λίγο μετά τη μία το μεσημέρι χθες, πιθανόν
και να κρύβεται η απάντηση για το πώς θα πορευτεί η Σοφοκλέους κατά τις αμέσως
 Το βέβαιο είναι πάντως ότι κάποια ισχυρά χαρτοφυλάκια, που μέχρι εκείνη τη στιγμή τελούσαν εν υπνώσει, προδιαγράφοντας έτσι άλλη μια κακή χρηματιστηριακή
ημέρα με το τζίρο συναλλαγών να φτάνει μόλις στα 20 δισ. δρχ. και το γενικό δείκτη να κινείται πτωτικά στα γνώριμα επίπεδα (-1% έως -2%), αποφάσισαν να δράσουν ομαδικά ρίχνοντας σε αγορές κοντά στα 25-30 δισ. δρχ. σε επιλεγμένες, κατά βάση, μετοχές.
 Η μεταστροφή κλίματος υπήρξε, φυσικά, θεαματική, έστω και αν οι τάσεις εξισορροπήθηκαν στα τελευταία λεπτά της χθεσινής συνεδρίασης, με το γενικό δείκτη να κλείνει με οριακές απώλειες -0, 24% στις 3.454, 28 μονάδες. Το ενδιαφέρον όλων εστιάζεται στο αν θα υπάρξει σήμερα ή αύριο συνέχεια ή και ενδυνάμωση, πιθανώς, του αγοραστικού ενδιαφέροντος που διέτρεξε τη χρηματιστηριακή αγορά.
 Σημαίνοντα στελέχη του τραπεζικού και χρηματιστηριακού χώρου υποστήριζαν πάντως ότι γύρω από τα όρια των 3.400 μονάδων φαίνεται να εξαντλούνται οι πιέσεις των ρευστοποιήσεων που ταλαιπώρησαν τις τελευταίες ημέρες τη Σοφοκλέους.
 Ουδείς, ωστόσο, είναι σε θέση να εκτιμήσει εάν η απορρόφηση των κραδασμών, που
δείχνει να ολοκληρώνεται, θα συνδυαστεί και με κάποια ανοδική κίνηση των τιμών
μέχρι τέλους του έτους, αφού η κατάσταση στις διεθνείς αγορές χρήματος ήταν χθες βράδυ εξαιρετικά δυσμενής (Wall Street και ευρωπαϊκά χρηματιστήρια δοκιμάζονταν σκληρά, αφότου είχε κατεβάσει ρολά η Σοφοκλέους) και η Σοφοκλέους
έχει καταστεί πλέον ένας πολύ αυαίσθητος δέκτης στα όσα συμβαίνουν στο διεθνή περίγυρο.
 Κατά την άποψη πάντως του υπουργού Εθνικής Οικονομίας και Οικονομικών Γιάννου Παπαντωνίου (χθες βράδυ στο Alter) έχουμε να κάνουμε με ένα «ασθενές χρηματιστήριο που δεν αντανακλά τη θετική πορεία της οικονομίας». Ο κ. Παπαντωνίου πιστεύει ότι η Σοφοκλέους πληρώνει τις υπερβολές του 2000, ελπίζοντας ωστόσο ότι μέσα στο 2001 θα «φύγει η συστολή των επενδυτών», αφού κατά την άποψή του το ελληνικό Xρηματιστήριο έχει εγκλωβιστεί αφ' ενός στη φυγή των ξένων επενδυτών (ο υπουργός αναφέρεται στα κερδοσκοπικά funds που στο
σύνολό τους σχεδόν έχουν ήδη μεταναστεύσει σε άλλες αναδυόμενες αγορές) και αφ' ετέρου στο ότι «δεν έχει αναθαρρήσει ο Eλληνας επενδυτής». Για ευνόητους λόγους, ο επικεφαλής του οικονομικού επιτελείου της κυβέρνησης είναι (ανέκαθεν
και όχι μόνο τώρα) εξαιρετικά φειδωλός στις προβλέψεις που διατυπώνει για την πορεία της Σοφοκλέους, εκτιμώντας όμως ότι «το Xρηματιστήριο θα καθρεφτίσει τελικά τη θετική ανάπτυξη της οικονομίας και αυτό αποκλείεται να μη συμβεί ώς το 2004».
