 Ενώ ο εκλεγμένος πρόεδρος των ΗΠΑ, Τζορτζ Μπους, καλύπτει μία μία τις θέσεις της κυβέρνησής του επιλέγοντας και τον υπουργό Οικονομικών Πολ Ο' Νιλ, στοιχεία δείχνουν ότι οι κορυφαίοι παράγοντες της νέας κυβέρνησης δεν βρίσκονται σε απόλυτη σύμπνοια.
 Οπως αποκαλύπτεται, ο εκλεγμένος αντιπρόεδρος των ΗΠΑ, Ντικ Τσένι, και ο νέος υπουργός Εξωτερικών, Κόλιν Πάουελ, δεν έχουν την καλύτερη των σχέσεων, τόσο σε
πολιτικό όσο και σε προσωπικό επίπεδο, κάτι που οφείλεται τόσο στις διαφορές της προσωπικότητάς τους όσο και της πολιτικής τους.
 Η διαφορά τους αυτή εκφράζεται σήμερα με την υποστήριξη εκ μέρους τους δύο διαφορετικών υποψηφίων για τη θέση του υπουργού Αμυνας. Επί του παρόντος φαίνεται ότι επικρατεί η πρόταση του Τσένι για τον πρώην γερουσιαστή της Ιντιάνα, Νταν Κόατς.
 Πληροφορίες αναφέρουν ότι ο Πάουελ προωθεί τον πιο μετριοπαθή βετεράνο του Βιετνάμ κυβερνήτη της Πενσιλβάνια, Τομ Ριτζ, ενώ ο Τσένι το συντηρητικότερο Κόατς ή τον ακόμη περισσότερο συντηρητικό Πολ Γούλφοβιτς.
 Ο Τσένι και ο Πάουελ έχουν συνεργαστεί όταν ο πρώτος ήταν υπουργός Αμυνας των ΗΠΑ επί προεδρίας του πατρός Τζορτζ Μπους και ο δεύτερος ήταν αρχηγός του γενικού επιτελείου ενόπλων δυνάμεων.
 Οι δύο άνδρες συνεργάστηκαν για πρώτη φορά το 1987 και 1988 κατά τη διάρκεια των ερευνών του Κογκρέσου για τους Κόντρας της Νικαράγουας. Την εποχή εκείνη ο
Τσένι ήταν επικεφαλής της κοινοβουλευτικής ομάδας του Ρεπουμπλικανικού Κόμματος και ο Πάουελ σύμβουλος εθνικής ασφαλείας του προέδρου Ρόναλντ Ρίγκαν.
 Στο βιβλίο του «Το αμερικανικό ταξίδι μου» ο Πάουελ γράφει ότι προσπαθούσε νε πετύχει ένα συμβιβασμό με τους Δημοκρατικούς για ένα πακέτο βοήθειας προς τους
Κόντρας. «Αν οι Ρεπουμπλικανοί συμφωνούσαν σε μερικές μικρής σημασίας παραχωρήσεις θα κερδίζαμε τις ψήφους των Δημοκρατικών. Δεν είχα υπολογίσει όμως το χαρακτήρα του... Ντικ Τσένι», γράφει ο Πάουελ, τονίζοντας ότι ο τότε Ρεπουμπλικανός βουλευτής «προτιμούσε να χάσει υποστηρίζοντας ένα θέμα αρχής, παρά να κερδίσει μέσω συμβιβασμού».
 Για το διορισμό του Τσένι ως υπουργού Αμυνας, ο Πάουελ γράφει ότι «αυτός ο άνθρωπος που ποτέ δεν πέρασε ούτε μια μέρα με στολή, ο οποίος κατά τον πόλεμο του Βιετνάμ πήρε απαλλαγή στράτευσης ως φοιτητής και αργότερα ως γονέας, ανέλαβε αμέσως τον έλεγχο του Πενταγώνου».
 Σύμφωνα με το βιβλίο «Οι διοικητές» του δημοσιογράφου Μπομπ Γούντγουορντ, οι Τσένι και Πάουελ διαφωνούσαν συχνά σχετικά με την αποστολή αμερικανικών δυνάμεων στον Περσικό Κόλπο, με τον Τσένι να αγανακτεί μερικές φορές με την απροθυμία του Πάουελ να παράσχει περισσότερες στρατιωτικές εναλλακτικές λύσεις
 Ο διευθυντής του Συνασπισμού για τον Περιορισμό των Πυρηνικών Κινδύνων, Ντάριλ
Κίμπαλ, τονίζει ότι ο Πάουελ δεν συμφωνεί με όλες τις επιλογές του Τζορτζ Μπους και του Ντικ Τσένι. Για παράδειγμα, αναφέρει ότι ο Πάουελ είχε ζητήσει, το 2000, την επικύρωση από τη Γερουσία της συνθήκης για την απαγόρευση των πυρηνικών δοκιμών, μια συνθήκη στην οποία αντιτίθενται οι Μπους και Τσένι.
