 λόφος Φιλοπάππου με το γειτονικό λόφο των Νυμφών (Αστεροσκοπείο) θα αποτελέσουν ένα αυτόνομο αρχαιολογικό πάρκο που θα ανοίγει το πρωί και θα κλείνει το βράδυ. Ετσι, θα περιφρουρηθεί ο αχανής αυτός χώρος, συνολικής έκτασης 700 στρεμμάτων, που φιλοξενεί τα βράδια «κάθε καρυδιάς καρύδι», όπως λένε χαρακτηριστικά οι αρχαιολόγοι. Θα επισημανθούν και θα συνδεθούν μεταξύ τους τα μνημεία: η Πνύκα, το Διατείχισμα, τα Θεμιστόκλεια τείχη, τα Μακρά Τείχη του Περικλή και οι Πύλες τους που οδηγούσαν από την Αθήνα στον Πειραιά. Θα δημιουργηθούν εσωτερικές διαδρομές για να καταλάβει ο επισκέπτης ότι στην αρχαιότητα δεν ήταν έρημος τόπος εκεί, αλλά γεμάτος ζωή με δρόμους, ιερά, σπίτια και μαγαζιά εκατέρωθεν μιας κεντρικής οδικής αρτηρίας, της οδού Κοίλης,
που αποκαλύφθηκε στο πλαίσιο των έργων Ενοποίησης των Αρχαιολογικών Χώρων της Αθήνας από την αρχαιολόγο Πέπη Λαζαρίδου. 
 Η οδός Κοίλης ήταν μια εμπορική λεωφόρος, με μαγαζιά και σπίτια (έχουν βρεθεί τα λαξεύματά τους) αλλά και αρχαία πεζοδρόμια. Εχει αποκαλυφθεί σε μήκος 350 μ. Είναι διπλής κατεύθυνσης με άνοδο-κάθοδο και κατασκευάστηκε με προκάτ αρματοτροχιές, για να κυλάνε οι τροχοί των αρμάτων, σαν να πρόκειται για ράγες
συρμού. Στο ύψος του θεάτρου Μπαστιά συγκλίνουν οι δρόμοι που διασταυρώνονται σε εκείνο το σημείο και σχηματίζεται πλάτωμα 21 μ. που θυμίζει σημερινά διόδια.
 Σύμφωνα με την αναθεωρημένη μελέτη των Λόφων που εισηγήθηκε προχθές στο Κεντρικό Αρχαιολογικό Συμβούλιο η προϊσταμένη της Α  ΕΠΚΑ, Αλκηστις Χωρέμη, δημιουργούνται εφτά είσοδοι στο χώρο με φύλακες και ομοιόμορφα φυλάκια. Η κεντρική είσοδος θα είναι λίγο πάνω από τον Λουμπαρδιάρη, καθώς ο Αγιος Δημήτρης πρέπει να μείνει έξω από την περίφραξη για να λειτουργεί ανεξάρτητα για γάμους και βαφτίσια. Δημιουργείται μια άλλη είσοδος στο Αστεροσκοπείο, αλλά και στην περιοχή της Πνύκας. Το τσιμεντένιο θέατρο Μπαστιά επιτέλους γκρεμίζεται και όλος ο χώρος αναπλάθεται. Μεταφέρεται και το θέατρο Δόρας Στράτου στην περιοχή του παλιού λατομείου, ενώ αποδεσμεύεται η Πνύκα από την εκδήλωση «Ηχος και Φως». 
 Mε τις διαμορφώσεις αυτές ξηλώνονται οι εσωτερικές περιφράξεις των μεμονωμένων
αρχαιολογικών χώρων που υπάρχουν σήμερα και δημιουργείται μια ενιαία εξωτερική
περίφραξη, χωρίς να γίνουν νέα τοιχάκια. Θα επισκευαστούν τα παλιά, θα μπουν κάγκελα και φυτά όπου χρειάζεται. 
 Επίσης, καθαρίζεται η περιοχή από τα αυθαίρετά της: κάποια ερειπωμένα κτίσματα
στην πίσω πλευρά των λόφων (δίπλα στο θέατρο Μπαστιά) που είναι «άντρα ναρκομανών» και άλλα οχτώ παραπήγματα που βρίσκονται στο τμήμα του Φιλοπάππου κάτω από τη γέφυρα σε ένα χώρο αφύλακτο, γεμάτο σκουπίδια.
 Η εταιρεία της Ενοποίησης οφείλει να αποκαταστήσει όπου χρειάζεται τα λιθόστρωτα του Πικιώνη και εκφράζεται η ευχή να αποκαταστήσει και τον Λουμπαρδιάρη, το σημαντικότερο έργο του Πικιώνη που με τις νεότερες επεμβάσεις
στο ναό και στο περίπτερο από «ένα μνημείο της νεότερης αρχιτεκτονικής, έχει καταντήσει καρνάβαλος», όπως είπε ο ομότιμος καθηγητής του ΕΜΠ, Χαρ. Μπούρας. 
 Οσο για το κέντρο «Διόνυσος» παραμένει βεβαίως στη θέση του. Μπροστά δημιουργείται αποβάθρα για την προσωρινή στάθμευση των τουριστικών λεωφορείων που θα αφήνουν εκεί τον κόσμο και θα φεύγουν. 
 Οι θαμώνες όμως του κέντρου θα μπορούν να παρκάρουν ανέτως. 
 Οσο για τον Κεραμεικό, ξαφνικά ανεφάνη. Οσοι συχνάζουν στην περιοχή θα έχουν αντιληφθεί ήδη τη διαφορά. Από τις απαλλοτριώσεις και το γκρέμισμα κάποιων αυθαιρέτων επί της οδού Ερμού, φαίνεται πλέον ο αρχαιολογικός χώρος. Η μελέτη διαμόρφωσης της πλατείας Θησείου και της πλατείας Αγ. Ασωμάτων δίνει τη δυνατότητα στους περιπατητές του μέλλοντος να αγναντεύουν από εκεί την Ακρόπολη. Επίσης το περιβάλλον θα επιτρέπει τη διοργάνωση πολιτιστικών εκδηλώσεων. 
 Η Γ  Εφορεία Αρχαιοτήτων σκοπεύει να ερευνήσει αρχαιολογικά ένα από τα απαλλοτριωμένα οικόπεδα, εκείνο που μέχρι πρόσφατα λειτουργούσε ως γκαράζ, για
να εντοπίσει τα ίχνη της αρχαίας Οδού των Παναθηναίων, που ξεκινούσε από το Δίπυλο του Κεραμεικού και ανέβαινε στην Ακρόπολη διά μέσου την σημερινής οδού Αδριανού.
 Μετά την ανασκαφή θα ιχνογραφηθεί η αρχαία οδός, που δεν μπορεί να αποκαλυφθεί
πλήρως λόγω των σημερινών διαμορφώσεων και κτισμάτων και στο οικοπέδο θα δημιουργηθεί ένα αλσύλιο για την πληροφόρηση του κοινού. 
 Για την τελική διαμόρφωση του Κεραμεικού επίκεινται κι άλλες απαλλοτριώσεις στη γωνία Ερμού και πλατείας Ασωμάτων.
