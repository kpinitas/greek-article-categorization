Κινητικότητα παρουσιάζει η υπόθεση της ανέγερσης του Μουσείου Μοντέρνας Τέχνης
Βασίλη και Ελίζας Γουλανδρή, διαψεύδοντας τις δυσοίωνες προβλέψεις που ακολούθησαν μετά το θάνατο της Ελίζας Γουλανδρή αλλά και μετά την αλλαγή φρουράς στην ηγεσία του ΥΠΠΟ, δεδομένου ότι ο Θ. Πάγκαλος είχε πειστεί ότι πρέπει να είναι έτοιμο το 2004. 
 Την ίδια άποψη φαίνεται πως έχει και ο Ευάγγελος Βενιζέλος, ο οποίος, ερωτηθείς χθες στη γιορταστική συνάντησή του με τους δημοσιογράφους, επιβεβαίωσε τη θετική του στάση που είχε γι' αυτό το θέμα και στην πρώτη θητεία του στο υπουργείο Πολιτισμού. Θύμισε πως είχε τότε καταλήξει σε συμφωνία με την Ελίζα Γουλανδρή, τον καθηγητή Γ. Κουμάντο και τον Αμερικανοϊάπωνα αρχιτέκτονα Μ. Πέι, ο οποίος ήταν το περασμένο Σαββατοκύριακο στην Αθήνα, προφανώς για να δει το χώρο, δηλαδή το πάρκο Ριζάρη, όπου έχει χωροθετηθεί το Μουσείο, και να προσαρμόσει τα αρχικά σχέδιά του σ' αυτό. 
 «Δυστυχώς, δεν συμπέσαμε στην Αθήνα», είπε ο υπουργός, αλλά άφησε να εννοηθεί ότι βρίσκεται σε επαφή με την προσωρινή πρόεδρο του Ιδρύματος Γουλανδρή, κ. Αρβελέρ, για οτιδήποτε προκύψει.
 Αναφερόμενος ο κ.Βενιζέλος στην οργάνωση της Πολιτιστικής Ολυμπιάδας και στη συνάντηση φορέων που συγκάλεσε προ ημερών χωρίς τους εκπροσώπους της αρμόδιας εταιρείας, είπε σαφώς ότι ο ρόλος της εταιρείας θα είναι συντονιστικός και οργανωτικός. «Θα συντονίζει τις χρηματοδοτήσεις, θα συνάπτει συμβάσεις (...) ».
Αλλά, κατά την άποψή του, προηγείται ο καθορισμός των εννοιών, «γιατί αλλιώς κινδυνεύει η Πολιτιστική Ολυμπιάδα να διολισθήσει σε Φεστιβάλ». 
 « Πολιτιστική Ολυμπιάδα είναι κάτι καινούργιο. Και το καινούργιο απαιτεί νέα σύλληψη», είπε και πρόσθεσε: «Αλίμονο αν ανακοινώσουμε μια δέσμη εκδηλώσεων». Συνεπώς, ουδείς γνωρίζει ποια θα είναι η τύχη των εκδηλώσεων που έχουν ήδη ανακοινωθεί από τον Θ. Πάγκαλο.
 Προτάσεις θα δεχθεί μόνο από τους εποπτευόμενους και χρηματοδοτούμενους από το
ΥΠΠΟ πολιτιστικούς φορείς, αυτούς που θα συγκροτήσουν και τα θεματικά δίκτυα (θέατρο, μουσική, χορός, βιβλίο, εικαστικά κ.λπ.) της Επικράτειας Πολιτισμού, ενός θεσμού που δημιούργησε ο Ευάγγ. Bενιζέλος στην προηγούμενη θητεία του, αλλά δεν προχώρησαν οι διάδοχοί του. 
 Γι' αυτό κάλεσε τους πολιτιστικούς φορείς να καταθέσουν τις προτάσεις τους, όπως εξήγησε, καθώς αυτοί αποτελούν «όλο το γίγνεσθαι του ΥΠΠΟ». «Δεν χρειάζεται να φτιάξουμε νέο φορέα όταν έχουμε κρατικούς φορείς», είπε, δείχνοντας τη σαφή πρόθεσή του να αναθέσει στα δίκτυα και όχι στις επιτροπές της εταιρείας της Ολυμπιάδας την επεξεργασία των προτάσεων. Επανέλαβε ότι θα οργανώσει ημερίδα με θέμα την Ολυμπιάδα στις 15 Ιανουαρίου, πριν από την πρεμιέρα του «Προμηθέα» (27 Ιανουαρίου) στο Μέγαρο Μουσικής, που θεωρεί πρόδρομη εκδήλωση «μέσα στο πνεύμα της Ολυμπιάδας». 
 Τέλος, για τον πολύπαθο αρχαιολογικό νόμο, που έχει γνωρίσει τόσες επεξεργασίες, είπε ότι «μέχρι τα τέλη Ιανουαρίου ελπίζει να ολοκληρωθεί η προετοιμασία του» και να κατατεθεί αρχές του χρόνου για ψήφιση στη Βουλή.
