 Και μετά τον Βίκτωρα Μητρόπουλο, ο υφυπουργός Αθλητισμού Γιώργος Φλωρίδης επιδιώκει την ανατροπή των διοικούντων την ΕΠΟ! Η διοίκηση της ομοσπονδίας δεν διαβίβασε ούτε και χθες στη Δικαστική Επιτροπή Εφέσεων την προσφυγή του κ. Φλωρίδη για την καθαίρεση του προέδρου της ΕΠΑΕ (ανακοινώθηκε ότι ο σχετικός φάκελος θα δοθεί στην γραμματεία της επιτροπής στις 28 Δεκεμβρίου!) και σύμφωνα με πληροφορίες, ο υφυπουργός Αθλητισμού θα ζητήσει την παρέμβαση εισαγγελέα για παράβαση καθήκοντος.
 Ο κ. Φλωρίδης, όπως διοχετεύτηκε από συνεργάτες του, σχεδιάζει και μια δεύτερη έκπληξη στους παράγοντες της ΕΠΟ. Η ΠΑΕ Καβάλα θα προσφύγει στο Πρωτοδικείο ζητώντας να εκπέσει η διοίκηση της ομοσπονδίας, επειδή, ενώ έκανε παρέμβαση υπέρ του υφυπουργού, η ΕΠΟ δεν τη διαβίβασε στην αρμόδια επιτροπή...
 «Η εφαρμογή των νόμων δεν είναι διαπραγματεύσιμη με κανέναν. Φαίνεται όμως ότι κάποιοι δεν κρατούν ούτε τα προσχήματα και πέρασαν στην παρανομία», επισήμανε ο κ. Φλωρίδης, ο οποίος στις δηλώσεις του ανέφερε και τι σκοπεύει να κάνει: 
 «Η πολιτεία δεν μπορεί να αφήσει όλα αυτά που συμβαίνουν αναπάντητα. Υπάρχουν τρόποι από τη Δικαιοσύνη για να βρεθούν λύσεις κι αυτό θα γίνει. Η Πολιτεία θα προχωρήσει προς την εξυγίανση του χώρου...».
 Χθες, υπήρξε λοιπόν αποθέωση της κωλλυσιεργίας από την ΕΠΟ για να «φρενάρει» την έκπτωση Μητρόπουλου. Το διοικητικό συμβούλιο της ομοσπονδίας συνεδρίασε εκτάκτως χθες και σε ανακοίνωση που εξέδωσε αναφέρεται ότι: «Yστερα από σχετική εισήγηση της νομικής μας υπηρεσίας, σύμφωνα με την οποία αμφισβητείται το δικαίωμα προσφυγής στη ΔΕΕ οιουδήποτε δεν είναι μέλος της ομοσπονδίας, όπως εν προκειμένω ο υφυπουργός, αποφάσισε ομόφωνα να ζητήσει τη γνωμοδότηση ειδικών καθηγητών για το θέμα αυτό και εν συνεχεία την 28/12 να διαβιβάσει το σχετικό φάκελο στην επιτροπή μαζί με τις γνώμες των καθηγητών».
 Στη διάρκεια του συμβουλίου δημιουργήθηκαν εντάσεις. Αρχικά και απόντος του κ. Μητρόπουλου, οι σύμβουλοι υποστήριζαν ότι «πρέπει να διαβιβάσουμε την προσφυγή για να μην μπλέξουμε». Η πρόταση απερρίφθη από τον πρόεδρο της ΕΠΑΕ, ο οποίος πρότεινε να παυθούν από τις θέσεις τους τα μέλη της ΔΕΕ. Ούτε αυτή η πρόταση πέρασε (υπέρ της ψήφισαν μόλις τρία μέλη) και τελικά έπειτα από τρεις ώρες διαβουλεύσεων στο γραφείο του γενικού γραμματέα Βασίλη Γκαγκάτση αποφασίστηκε να διαβιβαστεί η προσφυγή στις 28 Δεκεμβρίου. Η υπόθεση θα μπει στο πινάκιο για τη συνεδρίαση που θα γίνει στις 3 Ιανουαρίου, αλλά σύμφωνα με όλες τις ενδείξεις ούτε και τότε θα συζητηθεί! 
 Οι εφέτες - μέλη της Δικαστικής Επιτροπής Εφέσεων έφυγαν φανερά εκνευρισμένοι από την αίθουσα που συνεδρίασαν. Πριν αποχωρήσουν συνομίλησαν για 15 λεπτά με τον ταμία της ομοσπονδίας, Δημήτρη Κούκη. Η συζήτηση διεξήχθη σε τεταμένο κλίμα και σε κάποια στιγμή ο πρόεδρος της επιτροπής κ. Γυφτάκης φέρεται να είπε στον παράγοντα της ομοσπονδίας: «Μαθαίνουμε ότι θέλετε να μας διώξετε, αλλά ενδέχεται να βρεθείτε εσείς τούμπα...».
 Οι διοικούντες την ΕΠΟ θα επιδιώξουν να συναντηθούν ακόμα και σήμερα με τα μέλη της ΔΕΕ, στοχεύοντας να τους οδηγήσουν σε παραίτηση. Ο κ. Γυφτάκης μιλώντας με δημοσιογράφους είπε: «Δεν μας φέρνουν την προσφυγή και δεν μπορούμε να δικάσουμε την υπόθεση. Οταν τη φέρουν θα τη δούμε και θα την κρίνουμε. Δεν έχουμε πάντως να πούμε τίποτα με τους παράγοντες της ομοσπονδίας».
