Την ερχόμενη εβδομάδα θα πρέπει να αναμένονται εξελίξεις στην ΑΕΚ, όσον αφορά το ενδεχόμενο μετεγγραφής του Απόστολου Λιολίδη από τον Αρη. Ο νεαρός επιθετικός, που είναι διεθνής με την Ελπίδων, αποτελεί όπως είχε αποκαλύψει η «Ε» από το περασμένο Σάββατο μετεγγραφικό στόχο της ΑΕΚ, καθώς εκτιμάται ότι μπορεί να αποτελέσει τόσο τον αντικαταστάτη του Ντέμη Νικολαϊδη είτε όταν δεν μπορεί ο τελευταίος (σ.σ. όπως στην Κρήτη) ν' αγωνιστεί είτε όταν ο Παθιακάκης επιθυμεί να παίξει με δύο επιθετικούς, αφού είναι κλασικός παίκτης περιοχής.
 Πάντως, επί του παρόντος δεν υπάρχει κάποια οριστική απόφαση ή ενέργεια εκ μέρους της διοίκησης και του προπονητή για το συγκεκριμένο ζήτημα ενώ ταυτόχρονα δεν έχουν πάψει να εξετάζονται και άλλες περιπτώσεις ποδοσφαιριστών, Ελλήνων και ξένων, τόσο επιθετικών όσο και αμυντικών. Οι όποιες εξελίξεις θα σημειωθούν μετά την επιστροφή των Γιάννη Παθιακάκη και Πέτρου Στάθη από τη Βαρκελώνη, όπου παρακολούθησαν χθες το βράδυ την αναμέτρηση της προσεχούς αντιπάλου της ΑΕΚ στο Κύπελλο UEFA με την Αλαβές στο «Καμπ Νου».
 Στο περιθώριο της παρουσίας τους στην ισπανική πόλη, και ιδίως του Πέτρου Στάθη, έγιναν και οι πρώτες επαφές για τους δύο αγώνες του Φεβρουαρίου. Η διοίκηση της Μπαρτσελόνα έθεσε εκ νέου και επιτακτικά το αίτημα ο πρώτος αγώνας, αυτός στην Αθήνα, να γίνει στις 14 αντί στις 15 Φεβρουαρίου, όπως είναι ορισμένος από την UEFA, αλλά ο Π. Στάθης ζήτησε από τους Καταλανούς να εξασφαλίσουν ότι ο αγώνας θα αρχίσει μετά τις 8 το βράδυ, ώστε να έχει εισπρακτική επιτυχία, και όχι κάποια άλλη ώρα ασύμφορη για την «Ενωση».
