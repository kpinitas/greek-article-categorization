 Σεβασμό για την Ελλάδα εκφράζει ο νέος πρόεδρος της βουλής των Σκοπίων Στόγιαν Αντοφ, ο οποίος επιζητεί την παραπέρα ανάπτυξη των σχέσεων των δύο χωρών και την επίλυση όλων των προβλημάτων που υπάρχουν μεταξύ τους, χωρίς ωστόσο να βλέπει καμία ουσιαστική λύση στην εκκρεμότητα που υπάρχει με το όνομα, παρά τα διάφορα «σενάρια» που κυκλοφορούν.
 Σε συνέντευξή του στην «Ε», ο Αντοφ, ο οποίος επανήλθε έπειτα από πέντε σχεδόν χρόνια στη θέση του δεύτερου ισχυρού προσώπου στην ιεραρχία της χώρας, μετά τον πρόεδρο της Δημοκρατίας, αναφερόμενος συγκεκριμένα στο θέμα του ονόματος δηλώνει: 
 «Είναι γνωστό ότι το θέμα αυτό έχει καθοριστεί από το σύνταγμα της χώρας. Εκείνο που πιστεύω είναι ότι θα καταφέρουμε να διευκρινίσουμε με την Ελλάδα όλα τα αμφισβητούμενα ζητήματα και θα υπερνικήσουμε τις παρεξηγήσεις, ώστε να γίνει ξεκάθαρο και στις δύο πλευρές ότι το ζήτημα του ονόματος δεν είναι πρόβλημα ούτε για την Ελλάδα ούτε για εμάς, ούτε βεβαίως για τη σταθερότητα και το ρόλο της Ελλάδας στην περιοχή. Αυτό είναι το όνομα που έχει επιλέξει ο λαός μας και με αυτό ζει. Θα πρέπει οι λαοί να έχουν μεταξύ τους σεβασμό και να σκέφτονται πώς μπορούν να αναπτύξουν παραπέρα τις σχέσεις και την αλληλοεμπιστοσύνη τους».
 Σχολιάζοντας μάλιστα τα διάφορα «σενάρια» για μια ενδεχόμενη λύση στο θέμα αυτό, τονίζει: «Η λύση βρίσκεται στο σύνταγμά μας και εκείνο που χρειάζεται είναι να ξεπεράσουμε τις παρανοήσεις». Αναφερόμενος επίσης στη θέση που είχε εκφράσει το κόμμα του -το Φιλελεύθερο Κόμμα- κατά της συμφωνίας για την εξαγορά του διυλιστηρίου της ΟΚΤΑ από την «Ελλένικ Πετρόλιουμ»», εν όψει μάλιστα και της πιθανής εξαγοράς της τηλεφωνικής εταιρείας των Σκοπίων από τον ΟΤΕ, ο Αντοφ δηλώνει: 
 «Το Φιλελεύθερο Κόμμα είναι ένα ευρωπαϊκό κόμμα και τάσσεται κατά των μονοπωλίων. Εδώ δεν πρόκειται για την ΟΚΤΑ, για την εταιρεία ΜΑΚΠΕΤΡΟΛ (σ.σ. η οποία διεκδικούσε επίσης την εξαγορά διυλιστηρίου) ή την "Ελλένικ Πετρόλιουμ", αλλά για τα μονοπώλια, που έρχονται σε αντίθεση με την πολιτική και την ανάπτυξη της Ευρώπης. Είμαστε υπέρ του φιλελευθερισμού στον τομέα της ενέργειας. Αν υπάρχουν προβλήματα θα πρέπει να λύνονται σιγά σιγά, παράλληλα όμως πρέπει να προχωρήσουμε και προς το φιλελευθερισμό. Αυτή είναι η αντίθεσή μας στην υπόθεση της ΟΚΤΑ και θα προσπαθήσουμε να βρούμε λύσεις με τον πρωθυπουργό της χώρας, ώστε να ελαχιστοποιηθούν οι διαφορές που υπάρχουν. 
 Οσο για την Telecom, βάσει των συμφωνιών που έχουμε με τους διεθνείς οικονομικούς οργανισμούς και οι οποίες καθορίζουν τη σταθερότητα και την ανάπτυξή μας, έχουμε υποχρέωση να την ιδιωτικοποιήσουμε, με την προϋπόθεση όμως ότι θα αποφευχθεί το μονοπώλιο και στις τηλεπικοινωνίες».
 Κύριε πρόεδρε, θυμάμαι ότι στις αρχές της δεκαετίας, εκφράζατε θαυμασμό για τον τότε πρωθυπουργό της Ελλάδας Κωνσταντίνο Μητσοτάκη, από τότε όμως τα πράγματα έχουν αλλάξει. Τι γνώμη έχετε για το σημερινό πρωθυπουργό, Κώστα Σημίτη; 
 «Τότε μιλούσα για τον Μητσοτάκη διότι είχα γνωριστεί μαζί του και είχα προσωπικές εντυπώσεις. Με τον Σημίτη δεν έχω συναντηθεί ποτέ και δεν μπορώ να μιλήσω για την προσωπικότητά του, όμως από τις μέχρι τώρα ενέργειές του έχω την εντύπωση ότι πρόκειται για ηγέτη που έχει απόψεις και προσανατολισμούς ευρωπαϊκούς. Εχω την εντύπωση ότι προσαρμόζει την Ελλάδα με μεγάλη επιτυχία στους προσανατολισμούς του, πράγμα που κάνει και τώρα με την νομισματική ένωση, και πιστεύω ότι είναι ικανός να παίξει σημαντικό ρόλο στην ευρύτερη περιοχή. Τον εκτιμώ, έστω και αν δεν έχουμε συναντηθεί». 
 Με την ευκαιρία αυτή, αναφέρει ότι οι επιδιώξεις των Σκοπίων είναι ταυτόσημες ή συγγενικές με τις θέσεις της ελληνικής κυβέρνησης και προσθέτει: 
 «Θα ήθελα να εκφράσω την ικανοποίησή μου για το πρόγραμμα της ελληνικής οικονομικής βοήθειας προς τις χώρες της περιοχής και ιδιαίτερα προς τη δική μας, που ανακοίνωσε πριν από λίγο καιρό ο κ. Σημίτης, γεγονός που μας δίνει την ελπίδα ότι η Ελλάδα πραγματικά είναι Ευρώπη και θέλουμε όσο το δυνατόν στενότερη συνεργασία μαζί της». 
 Ο Στόγιαν Αντοφ, προερχόμενος από το διπλωματικό χώρο της πρώην Γιουγκοσλαβίας, είναι παλιός και έμπειρος πολιτικός· στην περίοδο μάλιστα της παντοδυναμίας του τότε προέδρου της χώρας Κίρο Γκλιγκόροφ, από τη θέση και πάλι του προέδρου της βουλής, την οποία υπηρέτησε επί έξι χρόνια, είχε παίξει έναν αποφασιστικό ρόλο στη διαμόρφωση του νέου κράτους.
 Σήμερα, το κόμμα του έχει πολύ μικρότερη δύναμη από τότε, διαθέτοντας μόνο τρεις έδρες στη βουλή, παρ' όλα αυτά εμφανίζεται ως ο «από μηχανής θεός» για να σώσει την κατάσταση σε μία πολύ δύσκολη περίοδο για τον πρωθυπουργό της χώρας, Λιούπτσο Γκεοργκίεφσκι.
 Κύριε πρόεδρε, τι ήταν εκείνο που έκανε το Φιλελεύθερο Κόμμα να προσχωρήσει στον κυβερνητικό συνασπισμό; 
 «Μπήκαμε στην κυβέρνηση διότι πιστεύουμε ότι υπάρχουν πολλές ταλαντεύσεις σχετικά με την εκπλήρωση πολλών σοβαρών θεμάτων. Εδώ και καιρό αναπτύσσεται ένας αποπροσανατολισμός ιδιαίτερα σε ό,τι αφορά τις μεταρρυθμίσεις, για τις οποίες υπάρχουν διάφορες προτάσεις που όμως δεν στηρίζονται σε επιχειρήματα αλλά σε ένα λαϊκισμό. Ενας από τους κύριους σκοπούς της προσχώρησής μας είναι να καθορίσουμε την ακριβή πορεία του κράτους και να δυναμώσουμε τον ευρωπαϊκό του προσανατολισμό».
 Ναι, αλλά προηγουμένως είχατε συνομιλίες και με το κόμμα της αξιωματικής αντιπολίτευσης, την Ενωση Σοσιαλδημοκρατών. Τι εμπόδισε μια συνεργασία μαζί τους; 
 «Θέλαμε να δούμε αν και αυτό το κόμμα είχε ξεκάθαρη θέση για τις μεταρρυθμίσεις και ένα πραγματικό πρόγραμμα που θα δυνάμωνε τον προσανατολισμό προς την Ευρώπη. Διαπιστώσαμε όμως ότι μοναδική επιδίωξή τους ήταν η ανατροπή της κυβέρνησης, χωρίς καμία προοπτική για την παραπέρα πορεία της χώρας, οπότε αποφασίσαμε να μην πάμε μαζί τους και να συνεχίσουμε τις συνομιλίες μας με τον πρωθυπουργό Γκεοργκίεφσκι, ο οποίος εξέφρασε ταυτόσημες απόψεις με τις δικές μας για μια σειρά θεμάτων και παράλληλα αποδέχτηκε τις υποδείξεις μας σχετικά με την πρακτική που πρέπει να ακολουθηθεί».
 Στο πλαίσιο αυτό, δηλώνει ότι το κόμμα του υπέδειξε στον πρωθυπουργό την έναρξη των συνομιλιών που συνεχίζονται ακόμη για την ένταξη στον κυβερνητικό συνασπισμό και του δεύτερου σε δύναμη αλβανικού κόμματος PDP, με στόχο την υποστήριξη της κυβέρνησης από όσο το δυνατόν μεγαλύτερο αριθμό Αλβανών, και προσθέτει: 
 «Ενα από τα μεγαλύτερα προβλήματα στα Βαλκάνια, το οποίο μάλιστα βρίσκεται στην πιο κρίσιμη φάση της επίλυσής του, είναι το αλβανικό ζήτημα και σ' αυτό υπάρχουν πολλές αντιθέσεις, υπάρχουν διαφορετικές επιδιώξεις, όπως υπάρχουν και διαφορετικές θέσεις, όχι μόνο μεταξύ των ίδιων των Αλβανών, αλλά και μεταξύ όλων των άλλων σε περιφερειακό και σε διεθνές επίπεδο.
 »Εμείς πιστεύουμε ότι, με τη σημερινή σύνθεση των Βαλκανίων, θα είναι δυνατό να αποφευχθούν στο μέλλον οι συγκρούσεις μόνο αν η διεθνής κοινότητα επιμείνει σταθερά στη μη αλλαγή των υφιστάμενων συνόρων. Ηδη, η θέση αυτή έχει διευκολυνθεί από τις διάφορες αλλαγές που έχουν επέλθει, ιδιαίτερα στη Γιουγκοσλαβία, οι οποίες δημιούργησαν προϋποθέσεις για την ανάπτυξη της δημοκρατίας».
 Τέλος, αναφερόμενος στην πρόσφατη αναζωπύρωση των συγκρούσεων Αλβανών και Σέρβων στην κοιλάδα του Πρέσεβο στη νότια Σερβία και τους κινδύνους που εγκυμονεί για την ευρύτερη περιοχή, τονίζει: 
 «Εχουμε συνηθίσει πια να ζούμε σε μία ασταθή περιοχή, παράλληλα όμως έχουμε συνηθίσει να μην αφήνουμε τέτοιες κρίσεις να γλιστρούν και στο έδαφος της χώρας μας. Πιστεύουμε πάντως ότι είναι πολύ σημαντικό να διακανονισθούν τα θέματα αυτά μέσα στην ίδια την Αλβανία, να εξασφαλιστεί η σταθερότητα στην ίδια αυτή χώρα, καθώς και ο προσανατολισμός της προς την Ευρώπη, ώστε να λειτουργήσει ευνοϊκά προς την κατεύθυνση της ανάπτυξης όλης της περιοχής. 
