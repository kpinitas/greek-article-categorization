 Με σταθερά βήματα προχωρεί η διαδικασία για τη δίκη του ανατραπέντος προέδρου της Γιουγκοσλαβίας Σλόμπονταν Μιλόσεβιτς, αν και, σύμφωνα με τις πρώτες εκτιμήσεις, ο δικτάτορας κινδυνεύει να δικαστεί πρώτα για παράνομες οικοδομικές εργασίες.
 Ο Γιουγκοσλάβος πρόεδρος Βόισλαβ Κοστούνιτσα έκανε ακόμη ένα βήμα προς την κατεύθυνση της δίωξης Μιλόσεβιτς, δεχόμενος να ανοίξει στο Βελιγράδι γραφείο του Διεθνούς Ποινικού Δικαστηρίου της Χάγης για τα εγκλήματα πολέμου στη Γιουγκοσλαβία. Την πληροφορία έδωσε Αυστριακός διπλωμάτης, ο οποίος είπε πάντως ότι ο Κοστούνιτσα επανέλαβε πως έχει άλλες προτεραιότητες πριν από την παράδοση του πρώην προέδρου, τον οποίον καταζητεί για εγκλήματα πολέμου το Διεθνές Δικαστήριο.
 Σε συνάντηση με την προεδρεύουσα του Οργανισμού για την Ασφάλεια και τη Συνεργασία στην Ευρώπη (ΟΑΣΕ), ο Γιουγκοσλάβος πρόεδρος εξέφρασε επίσης την πρόθεση να δημιουργήσει στη Γιουγκοσλαβία μια «επιτροπή της αλήθειας». Η επιτροπή θα λειτουργήσει με πρότυπο την αντίστοιχη στη Νότια Αφρική μετά την κατάργηση του απαρτχάιντ για να βοηθήσει τον πληθυσμό να συνειδητοποιήσει τα εγκλήματα που διαπράχθηκαν στη διάρκεια του πολέμου. Ο διπλωμάτης, που συνοδεύει την Αυστριακή υπουργό Εξωτερικών Μπενίτα Φερέρο-Βάλντνερ, ανέφερε πως ο Κοστούνιτσα επανέλαβε τη γνωστή δήλωση πως πριν από την παράδοση του Μιλόσεβιτς, «η χώρα έχει προς το παρόν να αντιμετωπίσει σοβαρά οικονομικά προβλήματα».
 Ο εκ των ηγετών της Ενωμένης Αντιπολίτευσης Ζόραν Τζίντζιτς, δήλωσε στη Βάλντνερ ότι η χώρα του έχει ανάγκη 60-70 εκατομμύρια γερμανικά μάρκα σε διάστημα 15 ημερών για να αγοράσει ηλεκτρικό ρεύμα. Εξήγησε ότι δεν θέλει να δοθούν χρήματα στη Γιουγκοσλαβία, απλώς κάποιος να πληρώσει τις οφειλές της χώρας στα γειτονικά κράτη (Ρουμανία, Ουγγαρία, Βουλγαρία) από τα οποία έχει προμηθευτεί ηλεκτρικό ρεύμα. Η Βάλντνερ ανακοίνωσε ότι ο Κοστούνιτσα της έδωσε
επιστολή με την οποία δέχεται η Γιουγκοσλαβία τους όρους που έθεσε η ΟΑΣΕ για την επιστροφή της χώρας στους κόλπους της οργάνωσης.
 Χθες, έγινε γνωστό ότι ο Σλόμπονταν Μιλόσεβιτς έστειλε στις αρχές του Βελιγραδίου τους δικηγόρους του για να διευθετήσουν υπόθεση σχετικά με τις εργασίες που γίνονται σε δύο οικιστικά συγκροτήματα που αγόρασε στο προάστιο Ντέντινιε. Είναι το πιο ακριβό προάστιο της πρωτεύουσας. Το Δημοκρατικό Κόμμα που συμμετέχει στην κυβέρνηση ανακοίνωσε ότι υπάρχει θέμα και με το πού βρήκε τα χρήματα ο Μιλόσεβιτς για να αγοράσει τα συγκροτήματα, καθώς η προεδρική αμοιβή του δεν ήταν επαρκής. Ο Μιλόσεβιτς έχει κληθεί να παρουσιάσει άδειες εργασιών στα κτίρια.
 Χθες, εξέγερση ξέσπασε στις φυλακές κοντά στη Σρέμσκα Μιτρόβιτσα, 75 χιλιόμετρα βορειοδυτικά του Βελιγραδίου. Περίπου 1.000 κρατούμενοι ξεσηκώθηκαν
ζητώντας καλύτερες συνθήκες διαβίωσης και «κάτι να γίνει με το νόμο περί αμνηστίας». Είναι οι μεγαλύτερες φυλακές της χώρας και οι αρχές διαπραγματεύονται την αποστολή ειδικών δυνάμεων της αστυνομίας.
