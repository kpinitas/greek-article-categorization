 Εβγαιναν ένας ένας οι ποδοσφαιριστές του Ολυμπιακού από την αίθουσα του ξενοδοχείου «Μεριντιέν», όπου είδαν χθες το μεσημέρι σε βίντεο δύο αγώνες της Λιόν (με Βαλένθια και Μονακό) και ψιθύριζαν τα ίδια λόγια: 
 «Είναι το παιχνίδι της χρονιάς» και «η μεγάλη ευκαιρία να γίνουμε οι πρώτοι μάγκες». Η αλήθεια είναι ότι ο Ολυμπιακός μπαίνει απόψε στο «Ζερλάντ» για δώσει έναν από τους κρισιμότερους αγώνες της ευρωπαϊκής του ιστορίας και σίγουρα το σπουδαιότερο μέσα στο 2000.
 Οι «ερυθρόλευκοι» καλούνται απόψε να υπερασπίσουν τη δεύτερη θέση που κατέχουν από την αρχή σχεδόν της διοργάνωσης στον 3ο όμιλο και να αποδείξουν ότι ο Ολυμπιακός έχει παρόν και μέλλον στο Champions League. «Με τη Λιόν παίζουμε σχεδόν τα πάντα» παραδέχτηκε χθες ο Γιάννης Μαντζουράκης, ενώ και οι παίκτες του Ολυμπιακού στις μεταξύ τους συζητήσεις έλεγαν: «Ηρθε η ώρα να πάρουμε και ένα αποτέλεσμα που θέλουμε μακριά από το γήπεδό μας. Δεν κυνηγάμε ένα θαύμα. Ετσι κι αλλιώς πάμε για δύο αποτελέσματα. Και η ισοπαλία μας βολεύει. Αξίζουμε τη δεύτερη θέση και πρέπει να την πάρουμε».
 Ο Ολυμπιακός, λοιπόν, προκρίνεται απόψε με νίκη ή ακόμα και με ισοπαλία στο «Ζερλάντ». Από εκεί και πέρα, αν ηττηθεί, θέλει να είναι με διαφορά ενός γκολ και με σκορ άνω του 3-2 (4-3 ή 5-4). Σε περίπτωση που χάσει με 1-0 ή 2-1 περνάει στους 16 η Λιόν, γιατί ο Ολυμπιακός είναι χειρότερος στις ισοβαθμίες έναντι των Γάλλων. «Ας όψεται η ήττα στην Ολλανδία, τώρα θα ερχόμασταν για τουρισμό στη Γαλλία» έλεγαν οι ποδοσφαιριστές του Ολυμπιακού, αλλά η ουσία είναι ότι πρέπει να δώσουν απόψε τον καλύτερό τους εαυτό και να φύγουν με ψηλά το κεφάλι από το Ζερλάντ. Οι «ερυθρόλευκοι» θα έχουν στο πλευρό τους περίπου 1.700 οπαδούς του Ολυμπιακού, σε ένα γήπεδο που θα είναι κατάμεστο από περίπου 40.000 Γάλλους. 
 Ο Γιάννης Μαντζουράκης, πάντως, είναι αρκετά μπερδεμένος για την ενδεκάδα του αγώνα με τη Λιόν και τα σενάρια που έχει στο μυαλό του πολλά. Τα επικρατέστερα είναι δύο: Το πρώτο, να περάσει τον Ζέτερμπεργκ αντί του Νινιάδη στη μεσαία γραμμή, δίπλα του τον Αντζα για το μαρκάρισμα του Φοέ και στο κέντρο της άμυνας τον Κόντη με τον Αμανατίδη. Αυτό σε σύστημα 3-5-2. Το δεύτερο σενάριο είναι με σύστημα 4-4-2. Με τον Γεωργάτο στην ενδεκάδα στην άμυνα και έξω τον Πουρσανίδη από τα χαφ.
 Ο Ολυμπιακός το πιθανότερο είναι να αγωνιστεί με τους Ελευθερόπουλο, Πατσατζόγλου, Αμανατίδη, Κόντη, Γεωργάτο, Μαυρογενίδη, Τζόρτζεβιτς, Ζε Ελίας, Ζέτερμπεργκ, Τζιοβάνι, Αλβεζ. Θέση στην ενδεκάδα διεκδικεί ο Χούτος αντί του Αλβεζ και ο Γιαννακόπουλος αντί του Μαυρογενίδη.
 Ο Ζακ Σαντινί θα παρατάξει τη Λιόν με σύστημα 4-4-2 και στον αγώνα θα ξεκινήσουν στην άμυνα οι Κουπέ, Ντελφράντ (δεξί μπακ), Μπλαν (αριστερό μπακ), Εντμιλσον, Λαβίλ. Στα χαφ θα αγωνιστούν οι Μαλβράνκ ή Γκοβού (δεξιά), Ντορασό (αριστερά), Φοέ, Λεγκλ και επιθετικό δίδυμο οι Μαρλέ, Αντερσον.
 Διαιτητής του αγώνα είναι ο Aυστριακός Κίντερ Μπένκο, ο οποίος το 1998 στο Παγκόσμιο Kύπελλο, είχε διευθύνει δύο αγώνες στο Λιόν, που συμπτωματικά και δύο έληξαν με νίκες υπέρ των τυπικά φιλοξενουμένων. Ο Μπένκο είχε «παίξει» το 1997 τον αγώνα Ολυμπιακός-Ρόζενμποργκ 2-2.
