 Μια πόρτα ανάπτυξης άνοιξε ο υπουργός Εθνικής Aμυνας Aκης Τσοχατζόπουλος στους κατοίκους των χωριών της μουσουλμανικής μειονότητας του νομού Ξάνθης.
 Χθες, για πρώτη φορά, μια Τουρκάλα δημοσιογράφος του CNN Turk και της «Χουριέτ», χωρίς διατυπώσεις και ειδικές άδειες, όπως προβλέπει ο μεταξικός νόμος του 1936, ακολούθησε τον υπουργό Εθνικής Aμυνας στην περιοδεία του στα Πομακοχώρια. 
 Επισήμως δεν έχει ανακοινωθεί καμιά αλλαγή στο ισχύον καθεστώς, που προβλέπει ειδικές άδειες για τους αλλοδαπούς που θέλουν να επισκεφθούν τις περιοχές επιτήρησης. Σύμφωνα όμως με πληροφορίες, ΥΠΕΞ και ΥΕΘΑ έχουν συντάξει ένα πιλοτικό πρόγραμμα που ξεκίνησε άτυπα χθες από τα Πομακοχώρια.
 Το πρόγραμμα μειώνει στο ελάχιστο τις διαδικασίες που χρειάζονται οι αλλοδαποί για να μπουν σε περιοχές επιτήρησης για οποιονδήποτε λόγο, ακόμη και για εμπόριο, γεγονός που μείωνε στο ελάχιστο τις αναπτυξιακές δραστηριότητες των περιοχών αυτών. Στόχος μας, τόνισε ο κ. Τσοχατζόπουλος, είναι να σπάσουν οι φραγμοί για την τοπική ανάπτυξη, να δημιουργηθεί ένα ανθρώπινο πρόσωπο και να έχουν όλοι οι πολίτες, μουσουλμάνοι και χριστιανοί, τα ίδια δικαιώματα στη ζωή.
 Στην Ξάνθη ο υπουργός Aμυνας δεν άνοιξε μόνο την πόρτα στους μουσουλμάνους. Aνοιξε και μια πόρτα υψηλής τεχνολογίας εγκαινιάζοντας το νέο εργοστάσιο της εταιρείας «Σάνλαϊτ» του ομίλου «Γερμανός», που κατασκευάζει την πρώτη ελληνική μπαταρία υποβρυχίων. Στα εγκαίνια που έγιναν χθες το μεσημέρι, παραβρέθηκαν πέραν του υπουργού Aμυνας, ο επίτιμος πρόεδρος της Ν.Δ. Κώστας Μητσοτάκης, καθώς και ανώτατοι Eλληνες και ξένοι αξιωματικοί μεταξύ των οποίων και ο υπαρχηγός του Ρωσικού Πολεμικού Ναυτικού.
 Στην ομιλία του στο εργοστάσιο μπαταριών, ο υπουργός Aμυνας συνέδεσε την πορεία της ακριτικής Ξάνθης με τις Ενοπλες Δυνάμεις, αλλά και με τις αλλαγές που πρέπει να γίνουν στην περιοχή. Μίλησε για την ανάγκη το εξοπλιστικό πρόγραμμα να φέρει έργο στην Ελλάδα με επενδύσεις, όπως αυτήν της μπαταρίας των υποβρυχίων, και υποσχέθηκε την αμέριστη συμπαράστασή του σε τέτοιου είδους προγράμματα.
 Το απόγευμα ο Aκης Τσοχατζόπουλος επισκέφθηκε τον Εχίνο, τη Μέδουσα και της Aνω Θέρμες. Η υποδοχή που του επιφύλαξαν οι κάτοικοι, στην πλειονότητά τους Πομάκοι μουσουλμάνοι, ήταν ιδιαίτερα θερμή. Σε αυτό συνέβαλε και η παρουσία της Νουρ Μπατούρ, δημοσιογράφου της «Χουριέτ», που ακολουθούσε τον υπουργό κατά πόδας.
