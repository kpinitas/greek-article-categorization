 Η πιο μεγάλη μάχη, που θα κρίνει το μέλλον του Παναθηναϊκού σε Ελλάδα και Ευρώπη, πλησιάζει. Απέναντι στη «Μεγάλη Κυρία» του ιταλικού ποδοσφαίρου, που παραπαίει τελευταία, αλλά λόγω ονόματος και πείρας είναι ικανή να κάνει ανά πάσα στιγμή το «colpo grosso», η νίκη για το τριφύλλι είναι μονόδρομος.
 Το μεγαλύτερο όπλο της ελληνικής προσπάθειας, με στόχο να γίνει το όνειρο της πρόκρισης πραγματικότητα, είναι ο κόσμος, που θα παίξει το ρόλο του δωδέκατου παίκτη. Περίπου 65.000 εισιτήρια είχαν πουληθεί μέχρι χθες, χωρίς το ενδιαφέρον των φιλάθλων και η ζήτηση να έχει μειωθεί. Εξαιτίας του γεγονότος αυτού, άνοιξαν εσπευσμένα οι θύρες 26, 28, 30, πάνω από την εξέδρα των επισήμων (άνω διάζωμα), πράγμα που σημαίνει ότι δεν αποκλείεται αύριο βράδυ το Ολυμπιακό Στάδιο να γεμίσει και πάλι, ύστερα από πολύ καιρό.
 Προβλήματα τραυματισμών και τιμωριών δεν αντιμετωπίζει ο Αγγελος Αναστασιάδης. Ολοι σχεδόν οι παίκτες είναι υγιείς και φυσικά στη διάθεσή του, με εξαίρεση τον άτυχο Κώστα Χαλκιά που χτύπησε στο ματς με τη Λα Κορούνια και χειρουργήθηκε στην ωμοπλάτη. Η ηρεμία επανήλθε στο τμήμα, βοηθούσης και της τελευταίας νίκης επί του Πανηλειακού με 2-0, στην οποία συνέβαλαν (άλλος λίγο, άλλος πολύ) και οι μέχρι πρότινος...αποδιοπομπαίοι Σόουζα, Πφλίπσεν, Σιπνιέφσκι. Στους τρεις, που αναφέραμε, ο ένας (ο πρώτος), απ' ό,τι φαίνεται, θα είναι στην αρχική ενδεκάδα, μαζί βεβαίως με το διαχρονικό σκόρερ του ΠΑΟ, τον ανυπέρβλητο Κριστόφ Βαζέχα (...μόνη ελπίδα για γκολ επί της Γιουβέντους, όπως τουλάχιστον δείχνουν τα πράγματα). Ακόμη η γνωστή τριπλέτα των σέντερ-μπακ Γκούμα, Βόκολου, Χένρικσεν, επανέρχεται μετά το σύντομο διάλειμμα του αγώνα με τον Πανηλειακό, όπως γυρίζουν και τα Ελληνόπουλα (βασικοί) Καραγκούνης (αντί Πφλίπσεν), Φύσσας (αντί Σάριτς), Μπασινάς (αντί Γκαλέτο).
 Ο Αναστασιάδης θα μιλήσει σήμερα (1 μ.μ.) στο Ολυμπιακό Στάδιο στους δημοσιογράφους και αύριο (11.30 π.μ.) στους ποδοσφαιριστές του στην Παιανία, πριν από την προβολή της βιντεοκασέτας της συνάντησης Γιουβέντους-Ουντινέζε 1-2.
 Οι Ιταλοί τώρα, με αναπτερωμένο ηθικό μετά την εκτός έδρας νίκη τους επί της Ρετζίνα, έρχονται σήμερα το μεσημέρι (12.45), χωρίς, ως γνωστόν, τα δύο μεγαλύτερα αστέρια τους, Ζιντάν και Ντάβιντς που είναι τιμωρημένοι. Ο Κάρλο Αντσελότι, που παίζει κι αυτός το μέλλον του αύριο, επιχείρησε να δώσει έναν τόνο αισιοδοξίας χαρακτηρίζοντας (στην «Κοριέρε Ντέλο Σπορτ») την προχθεσινή νίκη «ιδανικό ξεκίνημα για την εβδομάδα κατά την οποία θα κριθεί η μετέπειτα πορεία της ομάδας και η παραμονή της στην ελίτ της Ευρώπης». Συνέντευξη Τύπου θα δώσει στις 6.30 μ.μ. στο Ολυμπιακό Στάδιο. Κόντε και Ντελ Πιέρο θα τραβήξουν το βάρος της εξαιρετικά δύσκολης αποστολής, να σώσουν την «Κυρία» από το χείλος του γκρεμού. Παρτενέρ του Ινσάγκι στην επίθεση θα είναι ένας εκ των Κοβάσεβιτς, Τρεζεγκέ.
 Ο Ολλανδός Ντικ Γιολ, 44 χρόνων (γεννημένος στις 29/3/56), 1.82 ύψος και 83 κιλά βάρος, θα διαιτητεύσει τον αυριανό αγώνα. Θεωρείται αυστηρός σε θέματα πειθαρχίας και, σύμφωνα με τους γνωρίζοντες πρόσωπα και πράγματα, κατάλληλος για «ειδικές αποστολές». Στο άκουσμα του ονόματός του υπήρξε χθες ανησυχία στους κύκλους του ΠΑΟ. Κορυφαία του στιγμή ήταν η συμμετοχή του στο EURΟ 2000. Διαιτητής έγινε το '85, στην πρώτη κατηγορία Ολλανδίας ανέβηκε το '92 και πήρε το σήμα της ΦΙΦΑ (διεθνής) το '93.
