 Εκρηξη σε τουρκικό δεξαμενόπλοιο στοίχισε τη ζωή ενός ατόμου, ενώ κινητοποίησε
τις ελληνικές αρχές, που χρησιμοποίησαν τα ελικόπτερα «Σούπερ Πούμα» για την περισυλλογή και τη μεταφορά των δύο τραυματιών στο νοσοκομείο των Χανίων.
 Το ατύχημα έγινε χθες το πρωί στη δεξαμενή του πλοίου το οποίο είχε αποπλεύσει
από την Κωνσταντινούπολη με προορισμό τη Λιβύη, όπου θα φόρτωνε μεθανόλη. Την ώρα της έκρηξης το πλοίο έπλεε 50 ναυτικά μίλια δυτικά του νομού Χανίων ή 70 ν.μ. νοτιοδυτικά της Παλαιόχωρας. Αμέσως μόλις έγινε γνωστό το περιστατικό, στήθηκε από την Ελλάδα αεροφέγυρα σωτηρίας των τραυματιών, οι οποίοι μεταφέρθηκαν με ελικόπτερο «Σούπερ Πούμα» στο αεροδρόμιο της 115 Πτέρυγας Μάχης και από εκεί με ασθενοφόρο στο Γενικό Νοσοκομείο Χανίων, απ' όπου χθες το βράδυ ο υποπλοίαρχος Muxarrem Gumus έδωσε κατάθεση στο Λιμεναρχείο Χανίων. 
 Η έκρηξη, σύμφωνα με την ανακοίνωση του υπουργείου Εμπορικής Ναυτιλίας, σημειώθηκε στις 8 χθες το πρωί σε δεξαμενή τού υπό σημαίας Τουρκίας Δ/Ξ «ΟLCAY
S», ενώ έπλεε κενό φορτίου στη θαλάσσια περιοχή 50 ν.μ. δυτικά της Κρήτης, με αποτέλεσμα να υποστούν εγκαύματα 2 από τα 15 μέλη του πληρώματος (όλοι, Τούρκοι υπήκοοι). Το συμβάν έγινε γνωστό στο θάλαμο επιχειρήσεων του ΥΕΝ από τον πλοίαρχο του πλοίου στις 11.10 και στις 12.10, μετά τον απεγκλωβισμό των τραυματιών, ζητήθηκε συνδρομή εναέριου μέσου προκειμένου να παραλάβει τους τραυματίες.
 Από το ΥΕΝ δόθηκε άμεσα εντολή και απογειώθηκε ελικόπτερο «Σούπερ Πούμα» στο οποίο επέβαινε και γιατρός, προκειμένου να παραλάβει τους τραυματίες. Το ελικόπτερο προσέγγισε το δεξαμενόπλοιο στις 2.25 το μεσημέρι και παρέλαβε τους
νοσηλεία. Σύμφωνα με δήλωση του πλοιάρχου από την έκρηξη τραυματίστηκε θανάσιμα ο Mexmen Tan, 34 χρόνων, η σορός του οποίου μεταφέρεται με το πλοίο στην Κωνσταντινούπολη.
 Οι γιατροί που εξέτασαν τους τραυματίες διαπίστωσαν ότι και οι δύο δεν διατρέχουν κίνδυνο. Φέρουν εγκαύματα στο σώμα τους κατά 10%. Ο υποπλοίαρχος φέρει εγκαύματα πρώτου και δευτέρου βαθμού στα χέρια και το πρόσωπο ενώ ο άλλος, θραύσματα στην πλάτη. Το δεξαμενόπλοιο, το οποίο έπλεε στα διεθνή χωρικά ύδατα, χθες το απόγευμα πήρε το δρόμο της επιστροφής στην Κωνσταντινούπολη.
 Σύμφωνα με πληροφορίες, το δεξαμενόπλοιο αυτό χρησιμοποιείται για τη μεταφορά χημικών. Ωστόσο κατά το συγκεκριμένο ταξίδι προς τη Λιβύη ήταν κενό φορτίου. Από τη Λιβύη θα φόρτωνε μεθανόλη και θα επέστρεφε στην Κωνσταντινούπολη.
 Αξίζει να σημειωθεί ότι για το υπερσύγχρονο «Σούπερ Πούμα» που έσπευσε στον τόπο του ατυχήματος ήταν η πρώτη επιχείρηση διάσωσης. «Ηταν, είπε στους δημοσιογράφους ο κυβερνήτης του η πρώτη πραγματική αποστολή με Ελληνες χειριστές και σε ακραία απόσταση. Ηταν πάρα πολύ μακριά από την Ελευσίνα, απ' όπου απογειωθήκαμε. Το πλοίο ήταν δύσκολο, γι' αυτό κατεβάσαμε ειδικό φορείο».
