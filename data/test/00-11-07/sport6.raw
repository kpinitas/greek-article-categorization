 Οι ατσίδες, όπως και στην πασίγνωστη κινηματογραφική ταινία με τον Τζον Μπελούσι και τον Νταν Ακρόιντ, ήταν και στην Πάτρα χθες αυτοί με τα...μπλε. Ο λόγος για τους παίκτες του Ιωνικού, οι οποίοι παίζοντας κατά διαστήματα με άριστο τρόπο το σύστημα των αντεπιθέσεων, κατάφεραν να ξεπεράσουν νικηφόρα το εμπόδιο της Παναχαϊκής (3-2), έχοντας σε μεγάλη μέρα τους Κομπαγιάσι, Μπρούστερ και Βιλανάκη, οι οποίοι ήταν και οι σκόρερ των τριών τερμάτων της ομάδας τους.
 Το πρώτο δείγμα, για τον τρόπο με τον οποίο θα έπαιζε ο Ιωνικός, το έδωσε νωρίς. Μόλις στο 11  σε μια φαρμακερή αντεπίθεση ο Κομπαγιάσι «σημάδεψε» το αριστερό κάθετο δοκάρι του Μπαλτιμά (Βιλανάκης, Αφάς έκρυψαν την μπάλα). Στο 45  τελικά ο Μπρούστερ με κεφαλιά (σέντρα Ντελγάδο) νίκησε τον γκολκίπερ της Παναχαϊκής, ο οποίος μάλιστα στην προσπάθεια ν' αποκρούσει χτύπησε στο κεφάλι και αντικαταστάθηκε λίγο μετά την έναρξη του β  ημιχρόνου.
 Στο οποίο η Παναχαϊκή ξεκίνησε με φούρια (στο 52  ο Νέναντ Βούκσεβιτς είχε σουτ στο δοκάρι του Στρακόσια) αλλά βρέθηκε να χάνει 0-2 με το σουτ του Κομπαγιάσι στο 58  μετά την πάσα του Μπρούστερ στην αντεπίθεση. Το ανόητο χέρι του Ξανθόπουλου στο 64  έδωσε τη δυνατότητα στον Σολάκη με πέναλτι να μειώσει σε 1-2, αλλά ο Βιλανάκης πέντε λεπτά μετά (69 ) σε νέα αντεπίθεση από πάσα του Κομπαγιάσι έστειλε την μπάλα στα δίχτυα του Αμπαδιωτάκη. Η Παναχαϊκή, αν και μείωσε με τον Βούκσεβιτς (απ' ευθείας φάουλ στο 76 ) δεν κατάφερε τίποτα περισσότερο, αφού στο δίλεπτο 84 -85  Μικές και Στρακόσια αντίστοιχα πρόλαβαν τον Βούκσεβιτς.
 Διαιτητής ήταν ο Νίκου (6) από την Ημαθία, που έδειξε κίτρινη κάρτα στους Ξανθόπουλο, Βλάχο, Βιλανάκη.
 *** Οι βαθμοί δίπλα στα ονόματα των παικτών και του διαιτητή αφορούν στην απόδοσή τους με άριστα το 10.
