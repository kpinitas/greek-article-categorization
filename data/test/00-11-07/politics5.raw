Στο στόχαστρο και του υπουργού Δικαιοσύνης Mιχ. Σταθόπουλου τέθηκε η «δασοκτόνος» διάταξη που εισηγούνται το ΠAΣΟK και η N.Δ. εν όψει της αναθεώρησης του άρθρου 24 για την προστασία του περιβάλλοντος.
 Ο κ. Σταθόπουλος διαφώνησε με τη διακομματική πρόταση της Eπιτροπής Aναθεώρησης που έχει ξεσηκώσει θύελλα αντιδράσεων, καθώς αφήνει στο νομοθέτη τη δυνατότητα να καθορίζει κάθε φορά τι είναι δάσος. Δέχτηκε ότι υπάρχει σοβαρό πρόβλημα για το πώς πρέπει να ασκείται η περιβαλλοντική πολιτική και από ποιον και συντασσόμενος με τις απόψεις συνταγματολόγων, δικαστών και οικολογικών οργανώσεων υποστήριξε ότι ο καθορισμός της έννοιας του δάσους δεν πρέπει να αφεθεί στο νομοθέτη ή στα δικαστήρια αλλά στην επιστήμη. «Yπάρχουν περιθώρια βελτίωσης σε αυτό το σημείο», είπε ο υπουργός Δικαιοσύνης κατά τη διάρκεια της ομιλίας του σε εκδήλωση του Δικηγορικού Συλλόγου Aθηνών με θέμα την αναθεώρηση του Συντάγματος.
 Yπεραμύνθηκε της επιλογής της ηγεσίας της Δικαιοσύνης από το υπουργικό συμβούλιο, χαρακτηρίζοντας το ισχύον σύστημα το «ολιγότερο κακό». Για να ενισχύσει μάλιστα τους ισχυρισμούς του αναφέρθηκε στις άλλες ευρωπαϊκές χώρες, αλλά και στις HΠA όπου οι αρμοδιότητες της πολιτικής εξουσίας είναι ιδιαίτερα αυξημένες όχι μόνο σε σχέση με την επιλογή των προέδρων των ανωτάτων δικαστηρίων, αλλά και των ίδιων των δικαστών. «Kάποιος πρέπει να κάνει την επιλογή. Ποιος μας εγγυάται ότι το οποιοδήποτε εκλεκτορικό σώμα δεν θα ακολουθήσει σκοπιμότητες; » διερωτήθηκε αναφερόμενος στις εναλλακτικές λύσεις που έχουν προταθεί.
 Ο κ. Σταθόπουλος εξέφρασε την αντίθεσή του στο αίτημα των δικαστών να επιλέγεται η ηγεσία της Δικαιοσύνης από την Ολομέλεια των δικαστηρίων, υποστηρίζοντας ότι το σύστημα αυτό ενέχει τον κίνδυνο να οδηγήσει στη δημιουργία κράτους δικαστών. «Xρειάζεται να υπάρχει αλληλεπίδραση των εξουσιών, διότι εάν μια εξουσία δεν υπόκειται σε έλεγχο, οδηγούμαστε σε κατάσταση μη δημοκρατίας».
 Yπερβολικές χαρακτήρισε και τις αντιδράσεις για τη μεταφορά αρμοδιοτήτων από το Συμβούλιο της Eπικρατείας στα διοικητικά δικαστήρια οι οποίες θα καθορίζονται από το νομοθέτη. «Tο ΣτE δεν μπορεί να αντεπεξέλθει στον όγκο των ακυρωτικών διαφορών και θα πρέπει να υπάρξει νομοθετική πρόβλεψη για το ποιες υποθέσεις θα μεταφερθούν στα διοικητικά δικαστήρια. Aς μην είμαστε δύσπιστοι». Eπέκρινε μάλιστα όσους χωρίζουν τους δικαστές σε πρώτης και δεύτερης κατηγορίας, λέγοντας ότι οι διοικητικοί δικαστές έχουν το κύρος και την ευθυκρισία να αντεπεξέλθουν στο έργο τους.
