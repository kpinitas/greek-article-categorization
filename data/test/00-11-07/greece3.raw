 Σωτήρια για τη ζωή ενός ασθενή που έχει υποστεί έμφραγμα μπορεί να αποβεί η μείωση της χοληστερόλης, καθώς μπορεί να συμβάλει στην πρόληψη ενός δεύτερου καρδιακού επεισοδίου. Δυστυχώς όμως, πρόσφατη επιδημιολογική μελέτη που έγινε στις περισσότερες ευρωπαϊκές χώρες έδειξε ότι μόλις το 1/3 των ασθενών με ιστορικό εμφράγματος, που είχαν επίσης υψηλή χοληστερόλη, θεραπευόταν επαρκώς.
 Επίσης, στο 1/3 από τους ασθενείς αυτούς η θεραπεία ήταν ανεπαρκής και το υπόλοιπο 1/3 δεν έπαιρνε καθόλου θεραπεία. Απογοητευτικά είναι και τα στοιχεία
που προκύπτουν και για τη χώρα μας, αφού μόνο στο 20% των ασθενών γίνεται επαρκής ρύθμιση της χοληστερόλης. Παράλληλα, στατίνες λαμβάνουν μόνο το 31% των ασθενών, ενώ ο μέσος όρος λήψης στατινών στις υπόλοιπες χώρες της Ευρωπαϊκής Ενωσης είναι περίπου 55%.
 Τα παραπάνω επισήμανε ο αναπληρωτής καθηγητής Καρδιολογίας Χρίστος Πίτσαβος, μιλώντας το Σάββατο, τελευταία ημέρα του 21ου Πανελλήνιου Καρδιολογικού Συνεδρίου της Ελληνικής Καρδιολογικής Εταιρείας, σχετικά με το θεραπευτικό κενό στην αντιμετώπιση του μετεμφραγματία ασθενούς στην Ελλάδα.
 Πρόσθεσε ακόμη ότι έξι μήνες μετά το έμφραγμα, περίπου το 90% των ασθενών παρουσίαζαν υπερλιπιδαιμία. Στην κλινική πράξη, τόνισε, υπάρχει ένα μεγάλο «κενό», αφού αγνοείται ο ρόλος της χοληστερόλης και της αντιμετώπισής της για τη θεραπεία του ασθενή. 
 Οι παράγοντες που ευθύνονται για την ανεπαρκή θεραπεία μεγάλου μέρους των ασθενών με υπερχοληστερολαιμία σχετίζονται με την έλλειψη επαρκούς ενημέρωσης των ασθενών για το όφελος της θεραπείας, αλλά και με το φόβο πιθανών παρενεργειών από τα φάρμακα. Επίσης, ένας άλλος σημαντικός παράγοντας είναι η έλλειψη της έγκαιρης ενημέρωσης της ιατρικής κοινότητας σχετικά με τις νεότερες επιστημονικές ανακαλύψεις. 
 Με τις θεαματικές εξελίξεις στον τομέα των λιπιδίων τα τελευταία χρόνια, υπογράμμισε ο κ. Πίτσαβος, ο ρόλος της χοληστερόλης στην παθογένεση της αθηροσκλήρυνσης δεν μπορεί σε καμία περίπτωση να αμφισβητηθεί. Μελέτες απέδειξαν ότι η χοληστερόλη είναι υπεύθυνη όχι μόνο για την πρόκληση και εξέλιξη της αθηροσκλήρυνσης, αλλά και για την πορεία του ασθενή έπειτα από ένα
 Για τη θρομβόλυση στο οξύ έμφραγμα του μυοκαρδίου μίλησε στο συνέδριο ο επίκουρος καθηγητής Στέφανος Φούσας, διευθυντής της Καρδιολογικής Κλινικής του
Τζανείου Νοσοκομείου, τονίζοντας ότι η θεραπεία με θρομβολυτικά βοήθησε στην αντιμετώπιση των εμφραγμάτων. 
 Μεγάλες πολυκεντρικές μελέτες απέδειξαν ότι η ενδοφλέβια χορήγηση της θρομβόλυσης αποκαθιστά τη βατότητα στο 80% της υπεύθυνης για το έμφραγμα αρτηρίας, διατηρεί τη λειτουργικότητα της αριστεράς κοιλίας και βελτιώνει την επιβίωση.
 Αυτές οι αρχικές παρατηρήσεις τελειοποιήθηκαν με την κατάλληλη δόση και επιπρόσθετα βοηθούμενη από τα αντιπηκτικά και τα αντιαιμοπεταλικά και από την καλύτερη εκπαίδευση του ιατρικού και του νοσηλευτικού προσωπικού. 
 Παρ' όλα αυτά, η χρήση των θρομβολυτικών στο οξύ έμφραγμα του μυοκαρδίου παραμένει ένα μείζον θέμα σχετικά με την ασφάλεια και την αποτελεσματικότητα, ενώ η βατότητα του υπεύθυνου για το έμφραγμα αγγείου είναι 80%, ομαλοποίηση της αιματικής ροής συμβαίνει μόνο στο 50-60% των ασθενών. 
 Επίσης, θανατηφόρες αιμορραγίες συμβαίνουν περίπου στο 1-3%. Επιπρόσθετα, περίπου 30% των ασθενών με οξύ έμφραγμα του μυοκαρδίου δεν είναι υποψήφιοι για
θρομβόλυση και παρά την προσεκτική επιλογή συμβαίνει περίπου αιμορραγία στο 5-6% των ασθενών. 
 Μιλώντας για την επαναστένωση της ενδοστεφανιαίας πρόθεσης ο υποδιευθυντής της
Α' Καρδιολογικής Κλινικής του Ωνασείου Β. Βούδρης, τόνισε ότι η εφαρμογή των μη χειρουργικών επεμβατικών τεχνικών επαναγγείωσης των στεφανιαίων έχει αυξηθεί σημαντικά τα τελευταία χρόνια και η αγγειοπλαστική με τοποθέτηση στεντ
έχει αποτέλεσμα την αύξηση του αριθμού των ασθενών που θα εμφανίσουν επαναστένωση της ενδοστεφανιαίας πρόθεσης. 
 Εξήγησε ότι σε αντίθεση με την αγγειοπλαστική με μπαλόνι, όπου η επαναστένωση είναι αποτέλεσμα ελαστικής επαναφοράς, η επαναστένωση του στεντ οφείλεται, σχεδόν αποκλειστικά, σε υπερπλαστική αντίδραση. 
 Πρόσφατες μελέτες, σημείωσε μεταξύ άλλων, έχουν δείξει ότι η τοπική εφαρμογή ακτινοβολίας μπορεί να αναστείλει την υπερπλαστική αντίδραση του αγγειακού τοιχώματος και συνεπώς να μειώσει την επαναστένωση.
 Η αγγειοπλαστική με ενδοαγγειακή ακτινοβόληση, κατέληξε, που εφαρμόζεται και στο Ωνάσειο, φαίνεται ότι αποτελεί μία πολλά υποσχόμενη τεχνική για την αντιμετώπιση της επαναστένωσης της ενδοστεφανιαίας πρόθεσης. 
 Η νεύρωση του μυοκαρδίου μπορεί να μελετηθεί αξιόπιστα, ουσιαστικά μόνο με μεθόδους Πυρηνικής Καρδιολογίας, υπογράμμισε στο συνέδριο ο επίκουρος καθηγητής Ιωάννης Λεκάκης, μιλώντας για την εκτίμηση της νεύρωσης αυτής.
 Με τομογραφία εκπομπής ποζιτρονίων (ΡΕΤ) μπορεί να εκτιμηθεί τόσο η συμπαθητική όσο και η παρασυμπαθητική νεύρωση του μυοκαρδίου, καθώς επίσης και
 Η «κλασική» Πυρηνική Καρδιολογία συμβάλλει ουσιαστικά στην εκτίμηση της συμπαθητικής νεύρωσης του μυοκαρδίου, τόνισε ο κ. Λεκάκης. Ιδιαίτερα σε ό,τι αφορά την καρδιακή ανεπάρκεια, η χαμηλή πρόσληψη MIBG, σημείωσε, μπορεί να χαρακτηρίσει μια ομάδα εξαιρετικά υψηλού κινδύνου για επερχόμενο θάνατο, με πολύ αποτελεσματικότερο τρόπο από άλλες παραμέτρους, όπως η λειτουργικότητα της αριστερής κοιλίας ή τα ευρήματα του καρδιακού καθετηριασμού. Στην περίπτωση που υπάρξουν τέτοια ευρήματα, οι ασθενείς αυτοί πρέπει να προχωρούν ταχέως σε μεταμόσχευση καρδιάς.
