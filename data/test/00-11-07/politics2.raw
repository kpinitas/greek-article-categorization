Επιστροφή στην εσωστρέφεια -προσωρινή ή όχι, είναι άγνωστο επί του παρόντος- σήμανε για το ΠΑΣΟΚ η κυριακάτικη εμφάνιση του Ακη Τσοχατζόπουλου και αυτό είναι που προβλημάτισε περισσότερο τον πρωθυπουργό.
 Αν και η εντολή που έδωσε σε όλους τους συνεργάτες του είναι να μη δοθεί καμία συνέχεια, ο Κ. Σημίτης εξέφρασε έντονο προβληματισμό για το ενδεχόμενο να εισέλθει το κυβερνών κόμμα σε ένα νέο κύκλο εσωκομματικών αντιπαραθέσεων, τη στιγμή που η κυβέρνηση καλείται ν' αντιμετωπίσει σοβαρά προβλήματα.
 Ο ίδιος ο πρωθυπουργός, μιλώντας χθες το μεσημέρι με βουλευτές του ΠΑΣΟΚ, είπε ότι η προσαρμογή στο νέο κοινωνικό, πολιτικό και ιδεολογικό περιβάλλον «δεν συνιστά αλλαγή της φυσιογνωμίας μας ή έκπτωση από κάποιες αναλλοίωτες συνήθειες, αλλά μια διαρκή αναγκαιότητα, προκειμένου να μπορούμε να εκφράζουμε ένα πλειοψηφικό ρεύμα στην ελληνική κοινωνία. Το ΠΑΣΟΚ- πρόσθεσε- από την ίδρυσή του έχει καταξιωθεί ως φορέας αλλαγής».
 Οι επισημάνσεις του αυτές ερμηνεύονται ως απάντηση τόσο στον κ. Τσοχατζόπουλο όσο και σε όσους αντιδρούν στις επιχειρούμενες αλλαγές στις εργασιακές σχέσεις, με το επιχείρημα ότι το ΠΑΣΟΚ απομακρύνεται από παραδοσιακές θέσεις του.
 Αρμόδιες κυβερνητικές πηγές αντέκρουαν με κατηγορηματικό τρόπο τον υπαινιγμό του υπουργού Αμυνας ότι τις αποφάσεις παίρνει μόνος ο κ. Σημίτης, υπενθυμίζοντας ότι για κάθε σοβαρό θέμα γίνονται συνεδριάσεις των θεσμοθετημένων οργάνων. «Μόνο για τον προϋπολογισμό έγιναν δύο συνεδριάσεις, του υπουργικού συμβουλίου και της κυβερνητικής επιτροπής και ο κ. Τσοχατζόπουλος μόνο καλά λόγια είχε να πει», έλεγαν με νόημα οι ίδιες πηγές. Ο Δ. Ρέππας το είπε υπαινικτικά με διαφορετικό τρόπο: 
 «Δεν ασκεί κανείς κριτική στον εαυτό του ή, τουλάχιστον, δεν ασκεί κριτική με τέτοιον τρόπο που να ακυρώνει και να ανατρέπει τη δική του παρουσία και συμβολή σε μια πετυχημένη πολιτική διαδρομή».
 Ο υπουργός Τύπου είπε ότι ο κ. Τσοχατζόπουλος είναι από τα στελέχη που πρωτοστάτησαν στη θετική πορεία της κυβέρνησης και του ΠΑΣΟΚ. Και αποκρούοντας όσα είπε ο κ. Τσοχατζόπουλος για «φιλελεύθερη» οικονομική πολιτική, ο κ. Ρέππας ανέφερε ένα παράδειγμα: «Πώς θα ήταν δυνατό να προχωρήσουμε σε σημαντικές αποφάσεις για τόσο μεγάλα εξοπλιστικά προγράμματα, εάν δεν είχαμε εξασφαλίσει τους οικονομικούς πόρους; ».
 Ο υπουργός Μακεδονίας-Θράκης, Γιώργος Πασχαλίδης, εμφανίστηκε αισιόδοξος. «Το ΠΑΣΟΚ -είπε- είναι ενωμένο περισσότερο από ποτέ, έχει μια τεχνογνωσία κυβερνητική πολλών χρόνων και με τη συνεργασία και συνευθύνη όλων, οι ρυθμοί απόδοσης της κυβέρνησης θ' ανεβούν».
 Πάντως, ο κ. Tσοχατζόπουλος, σε δηλώσεις του στην Ξάνθη, αρνήθηκε ότι έθεσε θέμα ηγεσίας και υπεραμύνθηκε του δικαιώματός του να κάνει κριτική και αυτοκριτική.
 Οι δηλώσεις Tσοχατζόπουλου προκάλεσαν ικανοποίηση σε στελέχη προσκείμενα σ' αυτόν και προβληματισμό στη Xαριλάου Tρικούπη και στην εκσυγχρονιστική πλειοψηφία.
 «Ο Ακης δεν ενεργεί με βάση προσωπικές στρατηγικές, αλλά ως συνείδηση του κινήματος», είπε ο βουλευτής Γρηγόρης Νιώτης, ενώ ο Αντώνης Κοτσακάς ζήτησε αλλαγή πολιτικής και συλλογικότερες μορφές σε κόμμα και ηγεσία, γιατί «δεν μπορεί να συνεχιστεί η αρχή του ενός ανδρός...».
 Ο Γιώργος Δασκαλάκης τόνισε ότι «οι ηγεσίες εκφράζουν τις ανάγκες της εποχής, σήμερα οι εποχές έχουν αλλάξει και αν η ηγεσία δεν μπορεί να εκφράσει αυτή την αλλαγή, αυτόματα τίθεται θέμα αλλαγής της από την κοινωνία». Είπε ακόμη ότι οι απόψεις του κ. Τσοχατζόπουλου «ήταν μια μορφή προειδοποίησης προς την κυβέρνηση».
 Ο Χάρης Τσιόκας δήλωσε ότι ο Ακης έδωσε «ένα στίγμα πολιτικού προβληματισμού για το χώρο της Kεντροαριστεράς, ότι δηλαδή έχουμε μπει σε μια εποχή που στο επίκεντρο της πολιτικής πρέπει να είναι ο άνθρωπος». Τόνισε ακόμη ότι ο Ακης «εξέφρασε την ανάγκη για συλλογικότητα και άσκησε κριτική στον καθένα που έχει ιδιοκτησιακή αντίληψη ότι αυτός είναι το ΠΑΣΟΚ».
 Ο Παναγιώτης Κρητικός έστειλε επιστολή στον κ. Tσοχατζόπουλο, στην οποία αναφέρει ότι «μίλησε στην ψυχή του και στις ψυχές εκατομμυρίων Eλλήνων» και ότι «εξέφρασε με αυθεντικό τρόπο όσα πιστεύει και προσδοκά ο κόσμος του ΠΑΣΟΚ για την ανάγκη να προχωρήσει το ΠΑΣΟΚ σε προοδευτική πορεία».
 Ο γραμματέας του ΠΑΣΟΚ, Κώστας Σκανδαλίδης, υποστήριξε ότι ο κ. Tσοχατζόπουλος δεν έθεσε θέμα ηγεσίας, άφησε όμως αιχμές εναντίον του, λέγοντας ότι, αν παρουσιάζει τέτοια εικόνα η κυβέρνηση, όπως αυτή που περιγράφει, την ευθύνη έχει ο πρωθυπουργός, αλλά και ο ίδιος ο υπουργός Aμυνας, που συμμετέχει στο Εκτελεστικό Γραφείο και στην κυβερνητική επιτροπή.
 Ο γραμματέας Οργανωτικού Μιχάλης Νεονάκης υποστήριξε ότι «είναι αστείο να θεωρεί κανείς ότι υπάρχει θέμα ηγεσίας έξι μήνες μετά τις εκλογές, όσο κι αν είναι δυσάρεστο το κλίμα για το ΠΑΣΟΚ». Στελέχη της εκσυγχρονιστικής πτέρυγας έλεγαν ότι «δεν μπορεί να λέει τέτοια πράγματα ο Ακης, που από το 1974 συμμετέχει σε όλα τα καθοδηγητικά όργανα του ΠΑΣΟΚ και της κυβέρνησης και συμμετέχει στις αποφάσεις» και εξέφραζαν την άποψη ότι «σπρώχθηκε από τους δικούς του να πάρει αυτές τις ακραίες θέσεις».
