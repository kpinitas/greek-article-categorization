 Παράλληλα με τη μάχη για την εκλογή προέδρου στις ΗΠΑ, εξίσου ενδιαφέρουσες αποδεικνύονται οι εκλογές που γίνονται για την ανανέωση του ενός τρίτου των μελών της αμερικανικής Γερουσίας, την εκλογή του συνόλου του Κογκρέσου, την εκλογή κυβερνητών σε 11 Πολιτείες και την εκλογή νομοθετικών σωμάτων σε 23 Πολιτείες.
 Εξαιρετικά ενδιαφέρουσα αποδεικνύεται η εκλογική μάχη για το Κογκρέσο, όπου σήμερα οι Ρεπουμπλικανοί έχουν μια ισχνή πλειοψηφία μόλις έξι εδρών, την οποία
επιδιώκουν να ανατρέψουν οι Δημοκρατικοί. Παράλληλα, διεξάγονται εκλογές για την ανανέωση του ενός τρίτου των μελών της Γερουσίας. Ειδικοί στις εκλογές για
το Κογκρέσο, όπως ο Νορμ Ορνστιν του Αμέρικαν Εντερπραϊζ Ινστιτιουτ, θεωρούν ότι «κανένα από τα δύο μεγάλα κόμματα δεν μπορεί να ελπίζει σε μια ισχυρή πλειοψηφία στο Κογκρέσο. Οι Δημοκρατικοί θα κερδίσουν κάποιες έδρες, αλλά η όποια πλειοψηφία θα κριθεί σε δυο-τρεις έδρες συνολικά».
 Από την άλλη, στη Γερουσία οι Δημοκρατικοί αναμένεται επίσης να κερδίσουν έδρες, όπως και στο Κογκρέσο, αλλά η απόλυτη πλειοψηφία της Γερουσίας δεν φαίνεται πιθανή για το κόμμα του Αλ Γκορ. Σήμερα οι Ρεπουμπλικανοί κατέχουν 54
 Μία από τις πλέον απρόβλεπτες μάχες θα γίνει στο Μιζούρι μεταξύ του Τζον Ασκροφτ και της Τζιν Κάρναχαν, χήρας του κυβερνήτη Μελ Κάρναχαν, ο οποίος σκοτώθηκε σε αεροπορικό δυστύχημα. Οι Ρεπουμπλικανοί κάνουν μια μεγάλη προσπάθεια να αυξήσουν τις δυνάμεις του στο Κοννέκτικατ και ελπίζουν ότι -παρά
τις δυσάρεστες γι' αυτούς δημοσκοπήσεις- θα κερδίσουν στη Νέα Υόρκη την έδρα για τη Γερουσία με τον Ρικ Λάτσιο, έναντι της πρώτης κυρίας των ΗΠΑ και υποψήφιας των Δημοκρατικών Χίλαρι Κλίντον. Πάντως, οι τελευταίες δημοσκοπήσεις
φέρουν τη σύζυγο του Μπιλ Κλίντον να προηγείται σαφώς του αντιπάλου της, Ρικ Λάτσιο, για την εκλογή της στη Γερουσία. Το πιο πρόσφατο γκάλοπ δίνει το 51% στην Κλίντον έναντι μόλις 39% στον Λάτσιο.
 Εξι Ρεπουμπλικανοί κυβερνήτες βλέπουν τη θέση τους να απειλείται από τους αντιπάλους τους, καθώς οι μάχες στις αντίστοιχες Πολιτείες είναι αμφίρροπες: πρόκειται για τον Τζον Ασκροφτ στο Μιζούρι, τον Ουίλιαμ Ροθ στο Ντελαγουέρ, τον Σπένσερ Αμπραχαμ στο Μίτσιγκαν, τον Σλέιντ Γκόρτον στην Ουάσιγκτον, τον Κόνραντ Μπερνς στη Μοντάνα και τον Ροντ Γκραμς στη Μινεζότα.
 Ο υποψήφιος των Πρασίνων, Ραλφ Νέιντερ, που απέρριψε τις εκκλήσεις για σύνταξη
με τους Δημοκρατικούς, μπορεί να συμβάλει σήμερα στην ήττα του Αλ Γκορ και, παραδόξως, στην άνοδο στην εξουσία του Ρεπουμπλικανού Τζορτζ Μπους, για τον οποίο το περιβάλλον δεν φαίνεται ν' αποτελεί προτεραιότητα.
 Ζωντανός θρύλος της υπεράσπισης των καταναλωτών, ο 66χρονος Ραλφ Νέιντερ συγκεντρώνει μόλις 3% στις δημοσκοπήσεις, αντλώντας ψήφους από τους κόλπους των Δημοκρατικών. Το ποσοστό του όμως θα μπορούσε να είναι σημαντικότερο σε έξι κρίσιμες Πολιτείες στο δυτικό και βόρειο τμήμα της χώρας. Με δεδομένη τη μικρή απόσταση των δύο κύριων υποψηφίων, εάν ο Γκορ χάσει τις Πολιτείες αυτές μπορεί να χάσει και το Λευκό Οίκο. Την ίδια ώρα, ο υπερσυντηρητικός Πατ Μπιουκάναν, που κανονικά αντλεί ψήφους από το στρατόπεδο των Ρεπουμπλικανών, δεν φαίνεται να αποτελεί απειλή για τον Τζορτζ Μπους με μόνο 1% στην πρόθεση ψήφου.
 Ο απερχόμενος πρόεδρος, Μπιλ Κλίντον, ζήτησε από τους οικολόγους να ψηφίσουν τον Γκορ και όχι τον Νέιντερ. Το ίδιο και ο υποψήφιος αντιπρόεδρος, Τζο Λίμπερμαν, κατά τον οποίο «η προστασία του περιβάλλοντος, των καταναλωτών και το δικαίωμα της επιλογής στην έκτρωση κινδυνεύουν εάν εκλεγεί ο Μπους». Ειδική
σελίδα στο Διαδίκτυο πρότεινε μάλιστα μια «ωφέλιμη» ανταλλαγή ψήφων μεταξύ Πράσινων που ψηφίζουν Γκορ στις κρίσιμες Πολιτείες και Δημοκρατικών που ψηφίζουν Νέιντερ εκεί όπου ο Μπους έχει σίγουρη τη νίκη. Η ανταλλαγή θα επέτρεπε στον Γκορ να κερδίσει τις αναποφάσιστες Πολιτείες και στον Νέιντερ να
συγκεντρώσει 5% σε εθνικό επίπεδο, ποσοστό που θα του εξασφάλιζε ομοσπονδιακή χρηματοδότηση για το κόμμα του. Ο ίδιος ο Νέιντερ απορρίπτει όμως όλες τις προτάσεις, θεωρώντας ότι δεν υπάρχει καμιά διαφορά μεταξύ των δύο υποψηφίων, οι οποίοι, τονίζει, ελέγχονται από τα καπιταλιστικά συμφέροντα.
 Ο αιδεσιμότατος Τζέσε Τζάκσον, ένας από τους διασημότερους εκπροσώπους της μαύρης κοινότητας στην Αμερική, δήλωσε πάντως πεπεισμένος ότι ακόμη και οι απογοητευμένοι οπαδοί των Δημοκρατικών δεν πρόκειται να ψηφίσουν τον Ραλφ Νέιντερ αλλά υπέρ του κόμματος που θα θέσει τέρμα «στην αδηφάγο πολιτική των επιχειρήσεων και στην άνθηση των μικρών παράνομων βιοτεχνιών και εργαστηρίων».
