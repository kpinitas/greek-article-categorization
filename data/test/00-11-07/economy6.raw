 Από τις πλέον περίεργες η συμμαχία που ανακοινώθηκε την περασμένη εβδομάδα. Από τη μια πλευρά η Bertelsmann, ένας παγκόσμιος κολοσσός μίντια από τη Γερμανία και από την άλλη η Napster, η περιβόητη εταιρεία που προσφέρει υπηρεσίες ανταλλαγής αρχείων στο Διαδίκτυο και η οποία επιτρέπει στους χρήστες
του Ιντερνετ να «κατεβάζουν» ελεύθερα μουσική στους προσωπικούς τους υπολογιστές. Η Napster βρίσκεται ήδη στα δικαστήρια κατηγορούμενη από τις 5 μεγαλύτερες δισκογραφικές εταιρείες του κόσμου -μεταξύ των οποίων και η BMG, ιδιοκτησίας Bertelsmann, για ενθάρρυνση παραβίασης των πνευματικών δικαιωμάτων
και της πειρατείας στο Διαδίκτυο. Φαίνεται όμως ότι οι δύο παραπάνω εταιρείες αντιλήφθηκαν ότι η συνεργασία είναι πολύ καλύτερη από τον πόλεμο. 
 Αν και ασυνήθιστη η αλλαγή πολιτικής από την Bertelsmann, φαίνεται λογική. Σύμφωνα με τον διευθύνοντα σύμβουλο της γερμανικής εταιρείας Τομας Μίντελχοφ, η Napster δείχνει το δρόμο ενός νέου τρόπου διανομής της μουσικής στους καταναλωτές. Ενας νέος τρόπος, που εάν επικρατήσει, σε συνδυασμό με την επέκταση της χρήσης των ηλεκτρονικών υπολογιστών, θα οδηγήσει σε δραματική μείωση του κόστους διανομής και μείωση του αριθμού των ενδιαμέσων στο εμπόριο της μουσικής παραγωγής στο μέλλον.
 Η γερμανική εταιρεία αντιλαμβάνεται ότι θα είναι καλύτερα να ελέγξει αυτό το νέο σύστημα συμπράττοντας και αυτή στην ανάπτυξή του παρά να προσπαθεί να το θέσει εκτός νόμου στα δικαστήρια. Αλλωστε αν η Napster αναγκαστεί να κλείσει με δικαστική απόφαση, υπάρχουν αρκετές άλλες εταιρείες υπηρεσιών ανταλλαγής αρχείων, οι οποίες θα μπορούσαν να την αντικαταστήσουν. Αν και λιγότερο δημοφιλείς σε σχέση με τη Napster, η οποία αριθμεί σήμερα περισσότερους από 38
 Με δύο λόγια, το ποτάμι είναι δύσκολο πια να γυρίσει πίσω. Οι εταιρείες ανταλλαγής αρχείων στο Διαδίκτυο υπάρχουν και θα συνεχίσουν να υπάρχουν. Κατά συνέπεια το καλύτερο για τις δισκογραφικές εταιρείες είναι να αγκαλιάσουν αυτές τις εταιρείες και να τις κάνουν να δουλέψουν γι αυτές. Εάν δε το κάνουν απειλούνται με μείωση των κερδών τους κατά 40 δισ. δολάρια. 
 Το πώς όμως οι δισκογραφικές εταιρείες θα καταφέρουν να έχουν κέρδη από τις εταιρείες ανταλλαγής αρχείων είναι ένα ερωτηματικό, τη στιγμή μάλιστα που η επιτυχία της Napster οφείλεται στο γεγονός ότι προσφέρει τις υπηρεσίες της δωρεάν. Φαίνεται ότι η φήμη της Napster έχει να κάνει περισσότερο με τις ευκολίες προς τους καταναλωτές καθώς προσφέρει άμεση πρόσβαση σε χιλιάδες μουσικά αρχεία, παρά με τις τιμές. Ερευνα διαπίστωσε ότι το 70% περίπου των χρηστών της Napster θα ήταν διατεθειμένο να πληρώσει μια συνδρομή της τάξης των 15 δολαρίων το μήνα για τις υπηρεσίες αυτές. Αρα υπάρχει μια αγορά για τη μουσική βιομηχανία, εφόσον νομιμοποιηθεί λαμβάνοντας μορφή συνδρομητική, που θα μπορούσε να της αποδώσει κέρδη. Η συμμαχία μεταξύ της Bertelsmann και της Napster άλλωστε αυτό το στόχο έχει. 
 Ομως η εξέλιξη αυτή εμπεριέχει εν τη γενέσει της μερικές πραγματικά μεγάλες δυσκολίες. Προκειμένου να πειστούν οι συνδρομητές, η υπηρεσιά αυτή θα πρέπει να πείσει ότι πρόκειται για ένα πραγματικά «παγκόσμιο τζουκ-μποξ» που εκτός των μουσικών της Bertelsmann, η οποία συμφώνησε να προσφέρει τη μουσική της, θα διανέμει και τη μουσική των υπόλοιπων δισκογραφικών υπηρεσιών.
 Πολλά ερωτηματικά υπάρχουν ακόμη για το πόσο θα πρέπει να χρεώνονται οι χρήστες, αλλά και το πώς θα διανεμηθούν τα κέρδη. Οι δισκογραφικές εταιρείες ανησυχούσαν ανέκαθεν για το συνδρομητικό μοντέλο καθώς περικόπτει τα περιθώρια
κέρδους τους και προκαλεί έντονο ανταγωνισμό στα καταστήματα λιανικής, με τα οποία έχουν παραδοσιακά στενές σχέσεις. 
 Hδη οι υπόλοιπες δισκογραφικές εταιρείες που ενήγαγαν τη Napster μαζί με την BMG αρνήθηκαν να αποσύρουν την αγωγή τους. Η μελλοντική στάση των ομίλων μίντια, στους οποίους ανήκουν αυτές, θα καθορίσει πιθανότατα και τη στάση τους. 
 Ακόμη μια νέα συνδρομητική υπηρεσία θα αποτελέσει μια προσθήκη της ήδη υπάρχουσας δωρεάν υπηρεσίας της Napster, είναι αμφίβολο όμως αν θα προσφέρει καλύτερης ποιότητας αρχεία. Το πώς κάποιος θα μπορέσει να εμποδίσει τους συνδρομητές να «κατεβάσουν» αυτά τα αρχεία και μετά να τα ταχυδρομήσουν μέσω της δωρεάν υπηρεσίας της Napster ή των άλλων εταιρειών υπηρεσιών ανταλλαγής αρχείων αποτελεί ένα επιπλέον ερωτηματικό. Μόνο αν η νέα υπηρεσία πείσει ότι αξίζει τα λεφτά της και ότι είναι πιο ελκυστική από την αντίστοιχη παράνομη, έχει ελπίδες επιτυχίας. Ισως όμως, τελικά, αυτή να είναι η μεγαλύτερη ελπίδα της βιομηχανίας στην προσπάθειά της να επιλύσει το πρόβλημα της πειρατείας. Προϋποθέτει όμως ότι οι τιμές θα μειωθούν ουσιαστικά, κάτι που είναι άγνωστο αν οι δισκογραφικές εταιρείες επιθυμούν τελικά. 
