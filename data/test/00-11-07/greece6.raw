Αιματηρή ληστεία σε χρηματαποστολή έγινε χθες το μεσημέρι στην Ηλιούπολη. Δύο άγνωστοι δράστες, που πυροβόλησαν πάνω από 12 φορές και τραυμάτισαν τον 25χρονο υπάλληλο της εταιρείας «Βάκενχουντ», σκόρπισαν τον πανικό στην Ηλιούπολη, άρπαξαν 40.000.000 δρχ. και κατάφεραν να διαφύγουν παρά τις αναζητήσεις των αστυνομικών από ξηράς και αέρος με το ελικόπτερο. 
 Ηταν περίπου 2.40 το μεσημέρι, όταν ο συνοδηγός της χρηματαποστολής της εταιρείας σεκιούριτι «Βάκενχουντ» έβγαινε από τη ΔΕΗ, στη συμβολή των οδών Γ. Λαμπράκη και Λευκανίδη, κρατώντας 40.000.000 δραχμές. 
 Πριν προλάβει να διασχίσει το δρόμο για να μπει στο φορτηγό της χρηματοποστολής οι ληστές πυροβόλησαν τον Σπύρο Οικονόμου στην κοιλιά και άρπαξαν τα χρήματα. Ο συνάδελφός του, που βρισκόταν μέσα στο φορτηγό, δεν πρόλαβε να αντιδράσει. Μέσα σε δευτερόλεπτα ο ληστής γύρισε προς το μέρος του και πυροβόλησε 6 φορές το παρμπρίζ από κοντινή απόσταση.
 «Ακούσαμε τους πυροβολισμούς και φωνές "φύγετε, πυροβολούν". Πεταχτήκαμε έξω και είδαμε το παλικάρι αιμόφυρτο στο δρόμο. Ειδοποιήσαμε το ασθενοφόρο, αλλά ήρθε 30 λεπτά μετά», περιγράφει ένας αυτόπτης μάρτυρας. Ο 25χρονος μεταφέρθηκε
στο Ασκληπιείο Βούλας, όπου υποβλήθηκε σε χειρουργική επέμβαση και διέφυγε τον
 Οι ένοπλοι ληστές, σύμφωνα με μαρτυρίες, ελληνικής καταγωγής, ηλικίας 25-27 χρόνων, επιβιβάστηκαν σε μοτοσικλέτα μεγάλου κυβισμού και διέσχισαν την οδό Λευκανίδη.
 Υπάλληλος συνεργείου μοτοσικλετών βγήκε έξω για να δει τι συνέβη. Αλλά ο συνοδηγός της μοτοσικλέτας πυροβόλησε προς το μέρος του. Σύμφωνα με μαρτυρίες,
οι δράστες είχαν πολλά ατυχήματα με τη μοτοσικλέτα. Στο δεύτερο χώρισαν. Ο συνοδηγός πήρε το κουτί ασφαλείας με τα χρήματα και εξαφανίστηκε, μάλλον με ένα κόκκινο φορτηγάκι, τη στιγμή που ο συνεργός του έπεφτε με τη μηχανή, που είχε κλαπεί από το Παγκράτι, στην οδό Βενιζέλου. Και στη συνέχεια μάταια πυροβολούσε το ντεπόζιτο για να εκραγεί και να εξαφανίσει τα ίχνη του. 
 Αξιωματικοί της Aσφάλειας, που περισυνέλεξαν πάνω από 12 κάλυκες των 9 χιλιοστών, διενεργούν έρευνες για τον εντοπισμό των αδίστακτων ληστών, ενώ περιμένουν να τους εντοπίσουν από τα αποτυπώματα.
