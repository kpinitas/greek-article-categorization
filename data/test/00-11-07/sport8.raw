Πενήντα αγώνες περιλαμβάνει το μεσοβδόμαδο κουπόνι του Στοιχήματος, όπου φυσικά κυριαρχούν τα Kύπελλα Ευρώπης, με Τσάμπιονς Λιγκ και ΟΥΕΦΑ. Ακόμη υπάρχουν και κάποια ματς αγγλικών κατηγοριών και Kύπελλο Δανίας.
 Να ξεκινήσουμε από το Τσάμπιονς Λιγκ. Οι προβλέψεις είναι...εξαιρετικά δύσκολες. Μιλάμε για την τελευταία αγωνιστική, όπου κάποιες ομάδες -θεωρητικά ανώτερες- είναι ήδη στην επόμενη φάση και ίσως ξεκουράσουν βασικούς παίκτες, οπότε οι εκπλήξεις παραμονεύουν. Θυμίζουμε ότι στις ισοβαθμίες δύο ομάδων πρώτα μετράνε οι μεταξύ τους αγώνες, αν έχουν από μια νίκη μετράνε τα μεταξύ τους συνολικά γκολ, αν υπάρχει και πάλι ισοβαθμία, μετράνε τα μεταξύ τους εκτός έδρας γκολ! 
 Στον πρώτο όμιλο τα πράγματα είναι ξεκάθαρα και τίποτε δεν αλλάζει. Αρα, σε ελεύθερα ματς είναι όλα μέσα και επικίνδυνα προβλέψεων. Με ρίσκο θα πούμε άσο την Σπόρτιγκ Λισαβώνας, αφού η Λεβερκούζεν κατεβαίνει χωρίς τους Μπάλακ, Νόβοτνι, Κίρστεν, Νόιβιλ και Ρέεμπ! Ολοι αυτοί έμειναν πίσω να ξεκουραστούν...
 Στο δεύτερο, έχουμε το οξύμωρο οι Αρσεναλ-Λάτσιο που έχουν ήδη προκριθεί, να παίζουν εκτός με Σάχτιορ και Σπάρτα αντίστοιχα, οι οποίες καίγονται για την τρίτη θέση και το ΟΥΕΦΑ! ! ! 
 Οι πληροφορίες μιλάνε για αρκετούς βασικούς έξω από τις ενδεκάδες των Αρσεναλ και Λάτσιο, αλλά αυτό δεν σημαίνει ότι θα κάτσουν και να χάσουν, οπότε δεν προτείνουμε τίποτε.
 Στον τρίτο όμιλο... γνωρίζετε την κατάσταση, πράξτε κατά βούλησον αν εμπιστεύεστε ή όχι τον Ολυμπιακό, απλά να πούμε ότι το 1.65 είναι πολύ χαμηλό για τη Λιόν...
 Στον τέταρτο, τα ματς είναι φωτιά. Είναι ξεκάθαρο ότι με νίκες οι γηπεδούχοι Γαλατά και Ρέιντζερς περνάνε στην επόμενη φάση. Με δεδομένο ότι η Στουρμ θα κατεβεί για το Χ στην Κωνσταντινούπολη, δεν ενδείκνυται το 1.20, ενώ η Ρέιντζερς (με αρκετούς βασικούς να επιστρέφουν), ίσως είναι καλή περίπτωση.
 Στον πέμπτο, βγάλτε μόνοι σας τα συμπεράσματά σας. Εμείς απλά να πούμε ό,τι το Αμβούργο παίζει μεν με την αδιάφορη Κορούνια, αλλά νίκη ακόμη στο Τσάμπιονς Λιγκ, εντός έδρας, δεν έχει! 
 Στον έκτο έχουμε ότι και στο δεύτερο, με τις Μπάγερν και Παρί να είναι αδιάφορες κόντρα στις γηπεδούχους Ρόζεμποργκ και Χέλσιμποργκ, που κυνηγάνε το ΟΥΕΦΑ! 
 Η μοναδική -και ίσως σοβαρή- διαφορά είναι ότι οι Νορβηγοί περνάνε και με ισοπαλία τρίτοι, αφού είναι με δύο βαθμούς περισσότερους και έχουν πολύ καλύτερη διαφορά τερμάτων από τη σουηδική ομάδα, οπότε ίσως αξίζει το ρίσκο η ισοπαλία στο 3.10...
 Στον έβδομο, στο ντέρμπι των Κάτω Χωρών, η Αντερλεχτ περνάει στην επόμενη φάση και με ισοπαλία, ενώ η Μάντσεστερ είναι ξεκάθαρο ότι είναι στην επόμενη φάση μόνο με νίκη επί της Ντιναμό, η οποία όμως, δεν είναι καθόλου αδιάφορη και πάει στο Ολντ Τράφορντ για το θαύμα! 
 Πρόβλεψη; Η Μάντσεστερ δεν αξίζει στο 1.15, με ρίσκο ισοπαλία στο Αϊντχόφεν-Αντερλεχτ...
 Τέλος, στον όγδοο, έχουμε άλλο ένα...«παράξενο» ματς. Μίλαν-Λιντς, με ισοπαλία περνάνε και οι δύο, εξ ου και το 2.25 που βλέπετε! 
 Η Μπαρτσελόνα θέλει τη νίκη με την Μπεσίκτας και θα έχει το νου της στο Μιλάνο... Πρόβλεψη; Η Μίλαν θα κάνει το χατίρι στην Μπαρτσελόνα και για εμάς είναι φαβορί με τη Λιντς.
 Ασος και σε λογική τιμή η Ραπίντ Βιέννης, φαβορί για τα διπλά, παρά τις νίκες τους και στα πρώτα ματς, οι Πάρμα και Βαγιεκάνο (ειδικά αυτή), άσος και η Θέλτα στο 1.50.
 Με ρίσκο, Ιντερ για διπλό στην Ολλανδία, και άσος η Σέλτικ με την Μπορντό. Πολύ πιθανή η ισοπαλία στην Ελβετία, μεταξύ Σεν Γκαλέν και Μπριζ, ενώ για όσους κυνηγάνε τις... βόμβες, θα θυμίσουμε ότι στον προηγούμενο γύρο, η Καϊζερσλάουτερν κέρδισε στη Μποέμιανς και έχασε εντός έδρας, με απόδοση 20.00! Τώρα, ο Ηρακλής δίνει 12.00, ενώ μιλώντας για τις ελληνικές ομάδες, ο Γκομέζ είναι εξαιρετικά αμφίβολος για τον ΟΦΗ, που θα έχει πολύ δύσκολο έργο και ο ΠΑΟΚ σίγουρα μπορεί να μη χάσει στην Τούμπα, με το 1-Χ να πληρώνει καλά....
 ** Για τα αγγλικά ματς, οι ισοπαλίες είναι φαβορί στα ματς Νόριτς-Μπέρμιγχαμ και Γουίγκαν-Μίλγουολ, ενώ οι Στόουκ και Μπλάκμπερν είναι ικανές για ένα ακόμη διπλό, στο 2.50 και στο 2.20 αντίστοιχα...
 Υστερα απ' όσα έγιναν την προηγούμενη εβδομάδα στο μπάσκετ (πέντε σημεία ήρθαν ανάποδα στα τελευταία λεπτά, επειδή οι ομάδες που κέρδιζαν με μεγάλη διαφορά μέχρι τότε «λυπήθηκαν» τους αντιπάλους τους και τους άφησαν να μειώσουν αισθητά το σκορ), παύουμε να σας συστήνουμε ανεπιφύλακτα τα παιχνίδια εκείνα που φαντάζουν εύκολα στα μάτια μας. Ειδικά εκείνα που εμφανίζονται με υψηλό χάντικαπ.
 Με πάσα επιφύλαξη, λοιπόν, θα προτείνουμε αυτή τη φορά το σημείο 2 στο ματς της ΑΕΚ (ποιος είπε ότι είναι για τα...μπάζα η Τσιμπόνα;), 1 στο ματς των Λόντον Τάουερς, 2 στο ματς της Λεβερκούζεν, και 2 στο ματς του Παναθηναϊκού (κάποια στιγμή θα πάρει μπροστά η μηχανή του, δεν μπορεί...).
 Με ακόμη περισσότερο ρίσκο βλέπουμε «άσο» στον αγώνα της Ορτέζ, «διπλό» στον αγώνα της Μακάμπι Τελ Αβίβ με την Εφες Πίλσεν και επίσης «διπλό» στον αγώνα της Χάποελ. Να υπολογίζετε και τις Κίντερ-Βιλερμπάν για «διπλό», αν επιμένετε να πλουτίσετε το δελτίο σας. 
