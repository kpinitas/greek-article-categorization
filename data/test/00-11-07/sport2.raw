 «Πιστεύω ότι θα κάνουμε την καλύτερή μας εμφάνιση κόντρα στη Λιόν και δεν θα τριτώσει το κακό. Είμαστε σε θέση να πάρουμε το θετικό αποτέλεσμα και εύχομαι αύριο βράδυ να βρεθούμε στις 16 καλύτερες ομάδες της Ευρώπης». Με αυτά τα λόγια ξεκίνησε χθες τη συνέντευξη Τύπου ο Γιάννης Μαντζουράκης, ο οποίος αυτή τη φορά θέλησε να αλλάξει τη σειρά για το γούρι, όπως είπε. Δεν δέχτηκε, δηλαδή, ερωτήσεις στην αρχή της συνέντευξης, αλλά ξεκίνησε να μιλάει για το παιχνίδι.
 «Χρειάζεται αγωνιστική πειθαρχία, να είμαστε δυνατοί και κυρίως προσεκτικοί και αυτοσυγκεντρωμένοι στο μοναδικό σκοπό μας, που είναι η πρόκριση», δήλωσε ο 52άχρονος τεχνικός και πρόσθεσε: «Είναι ένας αγώνας χωρίς αύριο και δεν υπάρχει φαβορί. Δεν δεχόμαστε τη λέξη φαβορί που είπε ο κ. Σαντινί. Δεν θέλω να πω αν πηγαίνουμε για την ισοπαλία ή για νίκη, καθώς αυτό που μας ενδιαφέρει είναι η πρόκριση. Θα κοιτάξουμε να πετύχουμε κάποιο γκολ, αλλά δεν ξέρω αν θα είναι αρκετό. Αν αυτό επιτευχθεί στο 90' και μας δίνει την πρόκριση τόσο το καλύτερο. Κυνηγάμε την ουσία και όχι το θέαμα. Εύχομαι αύριο οι παίκτες μου να είναι σε τοπ φόρμα, να παίξουν καλύτερα απ' ό,τι με την ΑΕΚ και να προκριθούμε».
 Ο Μαντζουράκης παρουσιάστηκε αρκετά μπερδεμένος σε ό,τι έχει να κάνει με την ενδεκάδα και όπως είπε: «Αύριο το μεσημέρι θα πάρω τις οριστικές μου αποφάσεις. Θα γίνουν μία ή δύο αλλαγές και κυρίως στο κέντρο, αλλά δεν έχω αποφασίσει ποιοι θα αγωνιστούν και αν θα πρέπει να αλλάξουμε το σύστημα. Με προβληματίζει ιδιαίτερα ο Φοέ».
 Ο Μοεντίν Ζε Ελίας, ο οποίος αντιμετώπισε στο «Ζερλάν» τη Λιόν πριν από περίπου τρία χρόνια, όταν αγωνιζόταν στην Ιντερ, υποστήριξε: «Αυτό που πρέπει να σκεφτούμε είναι ότι έντεκα παίζουν αυτοί, έντεκα και εμείς και όχι ότι θα αγωνιστούμε εκτός έδρας. Εχουμε τις ίδιες πιθανότητες για την πρόκριση. Κάθε παιχνίδι είναι διαφορετικό, αλλά δεν φοβάμαι τη Λιόν. Την αντιμετωπίσαμε στην Αθήνα και την κερδίσαμε. Γιατί να μην το κάνουμε και τώρα; Αν φοβόμασταν τόσο πολύ τους Γάλλους, δεν είχε κανένα νόημα να έρθουμε εδώ και να διεκδικήσουμε τη νίκη. Εχω κάτι καλό να θυμάμαι από το Λιόν, την πρόκριση με την Ιντερ και ελπίζω και αύριο να έχω ένα ακόμη καλό δώρο».
