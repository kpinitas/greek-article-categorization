Μερικοί φανατικοί της μουσικής ενοχλήθηκαν ίσως από το θέαμα που παρουσίασε η Ομάδα Εδάφους στην όπερα του Βιντσέντσο Μπελίνι «Υπνοβάτις» στην Αίθουσα των Φίλων του Μεγάρου Μουσικής τον Οκτώβριο, αποσπώντας μερικώς έως αρκούντως την προσοχή του κοινού από το ακρόαμα. Για τους περισσότερους όμως η σκηνή του φαντάσματος στη Β  πράξη με τα άσπρα πέπλα στο σκοτεινό φόντο ήταν ό,τι πιο ωραίο μπορούσαν να προσφέρουν οι χορευτές της Ομάδας Εδάφους για να συνοδεύσουν την άρια της Αμίνα.
 Eκείνοι, για τους οποίους η υποκριτική έκφραση και η έντεχνη κίνηση θεωρούν «παρερμηνεία» και τους αποσπούν από το ακρόαμα, θα γοητεύονται ασφαλώς περισσότερο από τους καθισμένους μουσικούς, τους όρθιους κι ακίνητους αοιδούς στα Κονσερτάντε. Και άδικα επαινέθηκε η Μαρία Κάλλας για τη δραματική της ερμηνεία.
 Κάτω από την καθοδήγηση του Δημήτρη Παπαϊωάννου, υπεύθυνου για τη σκηνοθεσία και κινησιολογία της όπερας, η Αγγελική Στελλάτου σε ιδανική σύμπνοια με την ομάδα, κινούμενη στους αργούς ρυθμούς του «μπούτο», υποδύθηκε συγκλονιστικά (ειδικά όταν άδειαζε στο έδαφος, ως εάν δεν υπήρχε ανθρώπινο σώμα μέσα στο νυφικό) την εξωπραγματική ύπαρξη, γέννημα του ρομαντικού πνεύματος της εποχής,
όπου γεννήθηκε και το έργο. Η διάχυτη ρομαντικότητα της ατμόσφαιράς του αναζητεί υπάρξεις που δεν ζουν πια μέσα στα δρώμενά του, κρυμμένες σαν ρίζες μέσα στο χώμα της «μνήμης γλάστρας», από την οποία αναδύονται τα λουλούδια της
παράστασης. Και το «φάντασμα» του υπέρτατου κι απέθαντου πόθου μιας ερωτευμένης, ζώσας θυγατέρας ή νεκρής μητέρας, στα κάτασπρα με το τεράστιο νυφικό πέπλο υποβασταζόμενο από επτά αόρατους χορευτές, ν' ακολουθεί μια κυματοειδή φορά σε σχήματα θριάμβου και ματαίωσης, κατώρθωσε να υλοποιήσει ένα
δρώμενο, προικισμένο με τα γνωρίσματα μιας σύνθεσης ποιητικής και πρωτότυπης.
 Και τα δημιουργικά χαρίσματα του Δημήτρη Παπαϊωάννου δεν περιορίστηκαν μόνο σ'
αυτή τη σκηνή. Αποδεικνύεται με την όλη δουλειά του ένας άριστος σκηνοθέτης, ιδίως της όπερας, γιατί ο ίδιος δονείται εσωτερικά από ρυθμούς συμβατούς προς το πνεύμα του μουσικού θεάματος. Η όλη παράσταση διέθετε έναν ισορροπημένο συνδυασμό μουσικής και κινητικής ενέργειας, ακόμη και χαριτωμένα χιουμοριστικά
στιγμιότυπα, όπως της άφιξης του κόμη Ροδόλφο σ' ένα σύγχρονο σπορ αυτοκίνητο.
 Στη συνεργασία του με τη Λίλη Πεζανού και τα θαυμάσια σκηνικά της (ιδίως της 1ης εικόνας της Β  πράξης, της πορείας των χωρικών μέσα στο δάσος), εντυπωσιακός ήταν ο τρόπος στο ξεκίνημα του έργου, που άνοιγαν κι έκλειναν οι συρόμενες πόρτες από τους χορευτές, παρουσιάζοντας σαν πίνακα στο εσωτερικό του χώρου τις διάφορες μορφές.
 Οι ενδυματολογικές προτάσεις της διάσημης Ελληνίδας Θεώνης Βαχλιώτη-Aldredge, αν και ξένισαν αρχικά, έδωσαν μια ιδιαίτερη φρεσκάδα με τους παράξενους ανοιχτόχρωμους συνδυασμούς των κοστουμιών σε πορτοκαλί, λαχανί, ροζ, κίτρινα, κόκκινα, μοβ. Ομως πάνω απ' όλα έθελξε η ευρηματική αμφίεση του φαντάσματος.
 Ανακεφαλαιώνοντας, υπενθυμίζουμε πως η τέχνη είναι μόνο μία. Είναι όμως πολύπλευρη κι έχει πολλές όψεις.
