 Αγριο ξεκαθάρισμα λογαριασμών στο ΠΑΣΟΚ και στη συνδικαλιστική του παράταξη, την ΠΑΣΚΕ, έγινε με αφορμή τις εκλογές για τη νέα διοίκηση του Εργατοϋπαλληλικού Κέντρου της Θεσσαλονίκης.
 Θύμα υπήρξε ο μέχρι τώρα πρόεδρος του ΕΚΘ, Παναγιώτης Αβραμόπουλος, γραμματέας της ΠΑΣΚΕ Θεσσαλονίκης και μέλος της διευρυμένης Γραμματείας της Ν.Ε. του ΠΑΣΟΚ, ο οποίος δεν επανεκλέχθηκε καν στη νέα διοίκηση. Νικητής αναδείχθηκε η καθαρόαιμη πτέρυγα του Ακη Τσοχατζόπουλου στην ΠΑΣΚΕ, στην οποία ανήκει και ο πρώτος σε σταυρούς προτίμησης, Νίκος Γιαννόπουλος, οργανωτικός γραμματέας του ΕΚΘ μέχρι τώρα, μέλος της διοίκησης της ΓΣΕΕ και της Ν.Ε. του ΠΑΣΟΚ, που αναμένεται να εκλεγεί και στη θέση του προέδρου του EKΘ.
 Η εξέλιξη αυτή είναι κατ' αρχάς το αποτέλεσμα μιας προσωπικής και πολιτικής βεντέτας ανάμεσα στον Παναγιώτη Αβραμόπουλο και τον άλλοτε στενό φίλο του, Ηλία Κοντόπουλο, πρώην πρόεδρο του ΕΚΘ, αντινομάρχη, μέλος της διοίκησης της ΓΣΕΕ και της γραμματείας της Ν.Ε. του ΠΑΣΟΚ.
 Η σύγκρουση των δύο ξεκίνησε στη Ν.Ε. του ΠΑΣΟΚ, όταν ο Π. Αβραμόπουλος αποστασιοποιήθηκε από τον Α. Τσοχατζόπουλο και αμφισβήτησε το καθεστώς στην τοπική ηγεσία του κόμματος. Οι σύντροφοί του τον κατηγόρησαν ότι βρέθηκε στο πλευρό του βουλευτή Γιάννη Μαγκριώτη και με τη συνεργασία πολιτικών φίλων του Ευάγγελου Βενιζέλου και των «εκσυγχρονιστών» βοήθησε στη διαμόρφωση συσχετισμών εις βάρος των τσοχατζοπουλικών. Από τότε άρχισε ένας ακήρυκτος πόλεμος.
 Η σύγκρουση μεταφέρθηκε στο εσωτερικό της ΠΑΣΚΕ, γενικεύθηκε, ενώ μπήκαν στο χορό και άλλα στελέχη (όπως ο πρώην πρόεδρος του ΕΚΘ Θανάσης Σιούλης, φίλος του Χάρη Καστανίδη) εναντίον του Αβραμόπουλου. Τον κατηγόρησαν ακόμη ότι είχε «ανοιχτή γραμμή» με τον Χρήστο Πρωτόπαπα, σε μια περίοδο που αυξάνονταν οι αντιδράσεις των συνδικαλιστών απέναντι στο υπουργείο Εργασίας για το εργασιακό και το ασφαλιστικό. Παράλληλα, οι δυσαρεστημένοι από τη στάση του Αβραμόπουλου άρχισαν να προωθούν την υποψηφιότητα του Νίκου Γιαννόπουλου.
 Η εκπαραθύρωση του Π. Αβραμόπουλου από τη διοίκηση του ΕΚΘ δεν φαίνεται να είναι η τελευταία πράξη σ' αυτή την υπόθεση. Αποκτά δε μεγαλύτερη σημασία αν λάβουμε υπόψη πως οι διαστάσεις της ξεπερνούν τα όρια της Θεσσαλονίκης, αγκαλιάζουν όλη την ΠΑΣΚΕ και συνδέονται με τις αντιπαραθέσεις για τις επιλογές της κυβέρνησης στο εργασιακό και με τις επικείμενες εκλογές στη ΓΣΕΕ την ερχόμενη άνοιξη.
 Δεν είναι καθόλου τυχαίο ότι στη σύγκρουση αυτή αναμίχθηκαν, εμμέσως, ο υφυπουργός Εργασίας Χρήστος Πρωτόπαπας και ο πρόεδρος της ΓΣΕΕ Χρήστος Πολυζωγόπουλος, που βρέθηκαν στη Θεσσαλονίκη για να μιλήσουν στο 27ο συνέδριο του ΕΚΘ, και συνδικαλιστές της ΠΑΣΚΕ λένε πως με τον τρόπο τους επιχείρησαν να επηρεάσουν μερίδα αντιπροσώπων, προς διαφορετικές κατευθύνσεις ο καθένας.
 Οσο κι αν φαίνεται περίεργο, η φαγωμάρα ευνόησε συνολικά την ΠΑΣΚΕ που κέρδισε 2 έδρες κι έχει 15 στην 31μελή διοίκηση. Η Εργατική Ενότητα (ΚΚΕ) κέρδισε 1 κι έχει 9, ενώ η ΔΑΚΕ (Ν.Δ.) έχασε 2 κι έχει 6 και η ΕΤΑΣ (ΣΥΝ) έχασε 1 κι έχει 1. 
