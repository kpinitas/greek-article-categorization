 Πολλά γράφτηκαν και ειπώθηκαν τις μέρες αυτές, αμέσως μετά τα δύο ναυάγια της Παροναξίας, αλλά και λίγες μόνον εβδομάδες μετά το ατύχημα με το καμποτζιανό τσιμεντοφόρο «Eurobulker». Aπολύτως δικαιολογημένος ο πόνος για τα 80 θύματα του «Σαμίνα Εξπρές», όπως και η οργή για την οικολογική καταστροφή στον Ευβοϊκό. Ωστόσο, ενώ πράγματι πρέπει να αποδοθούν ευθύνες όπου δει, θα ήταν ίσως σκόπιμο να δει κάποιος και τις ευρύτερες διαστάσεις των ατυχημάτων αυτών.
Διότι τα ναυάγια δεν συμβαίνουν μόνο στην Ελλάδα. Πρόκειται για ένα πρόβλημα παγκόσμιο, που πρέπει να εξεταστεί υπό το πρίσμα της προϊούσας παγκοσμιοποίησης.
 Η ζήτηση για θαλάσσιες μεταφορές αυξάνεται με γοργούς ρυθμούς σε όλο τον κόσμο, κυρίως λόγω των ραγδαία αναπτυσσόμενων ηλεκτρονικών συναλλαγών, αλλά και λόγω της διαδικασίας απελευθέρωσης του παγκόσμιου εμπορίου υπό τις επιταγές του ΠΟΕ. Είναι λογικό αυτή η τάση να μεταφράζεται σε όλο και μεγαλύτερες πιέσεις στα φορτηγά πλοία, καθώς ο παγκόσμιος εμπορικός στόλος παραμένει το κυριότερο όχημα για τη διακίνηση εμπορευμάτων ανά την υφήλιο. Σε αυτή την εξίσωση πρέπει να προστεθούν και οι μετακινήσεις τουριστών, που αφορούν ως επί το πλείστον την ακτοπλοΐα, ενώ οι μεγάλες αποστάσεις καλύπτονται κυρίως αεροπορικώς.
 Εάν όμως τη δεκαετία του '90 ο αριθμός των αεροπλάνων αυξήθηκε κατά 50% περίπου, ο παγκόσμιος εμπορικός στόλος παρακολουθεί ασθμαίνων την αύξηση της ζήτησης για θαλάσσιες μεταφορές. Το 1999 το συνολικό μεταφορικό έργο των παγκόσμιων θαλάσσιων δικτύων ανήλθε στα 5, 2 δισ. τόνους, σημειώνοντας αύξηση κατά 29, 1% σε σχέση με το 1990, ενώ η συνολική χωρητικότητα των φορτηγών πλοίων αυξήθηκε μόλις κατά 19, 81. Ως αποτέλεσμα η διαθέσιμη (εφεδρική) χωρητικότητα του παγκόσμιου στόλου συρρικνώθηκε στο πενιχρό 3, 1% το 1998 από 9, 4% το 19912 και κατέστησε τα φορτηγά πλοία ακόμη πιο περιζήτητα. Η ίδια τάση
παρατηρείται και στα επιβατηγά πλοία, λόγω του αυξανόμενου όγκου των τουριστικών μετακινήσεων.
 Η καλπάζουσα ζήτηση για θαλάσσιες μεταφορές και η αγωνία των πλοιοκτητριών εταιρειών να ανταποκριθούν σε αυτήν, αλλά και το υψηλό κόστος συντήρησης και κατασκευής πλοίων, είναι οι κύριοι λόγοι για τη συνεχώς επιδεινούμενη κατάσταση του παγκόσμιου στόλου. Το 1998 το ημερήσιο κόστος συντήρησης ενός δεξαμενόπλοιου εκτοξεύτηκε στα 38.000 δολάρια από 18.000 δολάρια το 1997. Το υψηλό κόστος συντήρησης των πλοίων συνδέεται άμεσα με την ηλικία τους, που κυμαίνεται παγκοσμίως περί τα 14 1/2 χρόνια κατά μέσο όρο3.
 Με όλα αυτά τα δεδομένα στις θαλάσσιες μεταφορές, τα ναυάγια έρχονται ως φυσικό επακόλουθο, με τεράστιο κόστος -σε ανθρώπινες ζωές, αλλά και σημαντική περιβαλλοντική επιβάρυνση. Από το 1994 έως το 1998, στις παγκόσμιες θάλασσες χύνονται ετησίως πάνω από 1 εκατ. τόνοι πετρελαίου και άλλων ουσιών και μόνον πέρυσι η «επίδοση» αυτή βελτιώθηκε κάπως στους 434.000 τόνους4. Εάν δε προστεθούν και τα κρούσματα πειρατείας (1.243 από το 1991 έως το 19985), καθίσταται σαφής η ανησυχητική κατάσταση, στην οποία έχουν περιέλθει οι παγκόσμιες θαλάσσιες μεταφορές.
 Πού χωράει η νέα οικονομία σε αυτή τη συζήτηση; Οι εντεινόμενες πιέσεις που ασκούνται στα θαλάσσια μεταφορικά δίκτυα και περιγράφτηκαν πιο πάνω είναι σε μεγάλο βαθμό συνάρτηση της εκρηκτικής ανάπτυξης της πληροφορικής και των τηλεπικοινωνιών την τελευταία δεκαετία. Η τεχνολογική επανάσταση που συντελείται σε αυτούς τους τομείς έχει τροφοδοτήσει πλήθος αναλύσεων περί της «Κοινωνίας των πληροφοριών» και της «Ψηφιακής οικονομίας» που σημαδεύουν το σύγχρονο κόσμο. Πράγματι, τη δεκαετία '90 ο αριθμός των υπολογιστών που συνδέονται με το Internet αυξήθηκε περισσότερες από 300 φορές (!), ξεπερνώντας
τα 37 εκατ. παγκοσμίως στις αρχές του 19996. Την εξέλιξη αυτή συνοδεύει η εξίσου θεαματική πρόοδος της κινητής τηλεφωνίας (πιθανώς πάνω από 400 εκατ. χρήστες το 20017), παράλληλα με τη σύνδεσή της με το Internet. Η επανάσταση στον τομέα των τηλεπικοινωνιών διευκολύνει σημαντικά το ηλεκτρονικό εμπόριο, αυξάνοντας την ταχύτητα σύναψης εμπορικών συμφωνιών και, συνεπώς, την ανάγκη για γρήγορη εκτέλεση αυτών των συμφωνιών. Ολα δείχνουν, λοιπόν, ότι οι θαλάσσιες μεταφορές δυσκολεύονται να συμβαδίσουν με τους ιλιγγιώδεις ρυθμούς των τηλεπικοινωνιών, που είναι σε τελική ανάλυση η ατμομηχανή της νέας οικονομίας.
 Είναι σαφές ότι η διελκυστίνδα μεταξύ των μεταφορών και των τηλεπικοινωνιών οφείλεται κυρίως στη διαφορετική φύση τους. Το βασικό πλεονέκτημα των νέων τηλεπικοινωνιακών τεχνολογιών -και, συνεπώς, ελατήριο για την εξάπλωσή τους- είναι το προσιτό κόστος τους για ευρέα τμήματα του καταναλωτικού κοινού και του επιχειρηματικού κόσμου, πράγμα που δεν ισχύει για τον τομέα των μεταφορών.
Αντίθετα με ό,τι αναφέρεται συχνά περί εκμηδενισμού των αποστάσεων χάρη στις σύγχρονες -και «άυλες- τηλεπικοινωνίες, οι μεταφορές παραμένουν μια κλασική «υλική» οικονομική δραστηριότητα, με συγκεκριμένες αποστάσεις και ανελαστικές δαπάνες.
 Η αναντιστοιχία που παρατηρείται στους ρυθμούς ανάπτυξης των θαλάσσιων μεταφορών και των τηλεπικοινωνιών θα αποτελεί ένα όλο και μεγαλύτερο πρόβλημα στις συνθήκες της νέας -ή «ψηφιακής»- οικονομίας. Πρόβλημα το οποίο δείχνει να
απορρέει από αμιγώς οικονομικές παραμέτρους, αλλά είναι ως προς τις επιπτώσεις
του και βαθύτατα πολιτικό. Συνεπώς, η αντιμετώπισή του πρέπει να απασχολήσει τόσο τους εφοπλιστικούς κύκλους όσο ακριβώς και τον πολιτικό κόσμο. Διότι, κατά πάσα πιθανότητα τα θαλάσσια ατυχήματα δεν θα εκλείψουν στη νέα οικονομία.
Και αυτή η προοπτική επιβάλλει την ανάληψη πολιτικών ευθυνών και πρωτοβουλιών,
προκειμένου τα μελλοντικά ναυάγια να είναι λιγότερο «ανθρωποφάγα» και λιγότερο
