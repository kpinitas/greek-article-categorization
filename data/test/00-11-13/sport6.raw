 Ηθελε ό,τι θα ήταν η πρώτη νίκη του στο εφετινό πρωτάθλημα ο Πανηλειακός χθες, αλλά περιορίστηκε σε ό,τι είχε αποσπάσει και στα προηγούμενα (εξαιρουμένου εκείνου με τον Ολυμπιακό) εντός έδρας παιχνίδια με τον Πανιώνιο και τον ΟΦΗ: Ισοπαλία (1-1), αποτέλεσμα μισή χαρά μισή λύπη για τους περίπου 2.000 φίλους του, που «εκτίμησαν» τις ευνοϊκές καιρικές συνθήκες και πήγαν στο γήπεδο. Ο ΠΑΟΚ, απ' την άλλη, με καμιά πενηνταριά οπαδούς στο πλευρό του και με τα μάτια του Ολλανδού «κατασκόπου» της Αϊντχόβεν επάνω του, επίσης πήρε ό,τι και (την πρεμιέρα) στην Καλαμάτα: Εναν πόντο, ούτε κρύο ούτε ζέστη δηλαδή, πριν από τα δύο συνεχόμενα ντέρμπι στην Τούμπα, πρώτα με τον Παναθηναϊκό κι αμέσως μετά με τον Ολυμπιακό. 
 Οι Πελοποννήσιοι, που ολοκληρώνουν το διαβολοπρόγραμμά τους τις επόμενες δύο εβδομάδες (φιλοξενούμενοι στην Ξάνθη και, εν συνεχεία, υποδεχόμενοι τον Ηρακλή) κι έπειτα μπαίνουν σε...ίσιο δρόμο, πόνταραν πολλά στο γεγονός ότι ο ΠΑΟΚ ερχόταν από 120 λεπτά σκληρής προσπάθειας, μόλις την περασμένη Πέμπτη, εναντίον της Ουντινέζε. Του παραχώρησαν, λοιπόν, το (πολύ) γήπεδο και την κυκλοφορία της μπάλας, ώστε να βρίσκουν κενούς χώρους για τις δικές τους αντεπιθέσεις με αιχμή τον Αργεντινό Μάντρα, υποστηριζόμενο απ' τους όπισθεν προωθούμενους Ζιάκα, Γιαννακίδη, Πις. Πίσω εξάλλου, τις δύο φορές που χρειάστηκε να επέμβει, ο γκολκίπερ Κοψαχείλης αντέδρασε αποτελεσματικά. Μπλόκαρε την μπάλα στο επικίνδυνο σουτ του Γεωργιάδη (19') και την πέταξε κόρνερ στη βολίδα του Καμπς αργότερα (35').
 Ο Κατσαβάκης ευτύχησε να «εισπράξει» απ' τη διάθεση του Μάντρα να φανεί συνεπής στην υπόσχεση, μεσοβδόμαδα στον τοπικό Τύπο, ότι σε τούτο τον αγώνα θα επιτύγχανε το πρώτο τέρμα του. Ο Λατινοαμερικανός ανεκόπη στο τσακ απ' τον Κουλακιώτη (11'), πολύ μετά έπιασε κεφαλιά «για γκολ» αλλ' έβγαλε την μπάλα άουτ (62'), μα από το 27' είχε μετατρέψει σε γκολ (1-0) το πέναλτι, με τον καταλογισμό του οποίου γέλασε κάθε πικραμένος! Ο επανεμφανισθείς Αμπονσά έσπρωξε εκτός περιοχής τον Γιαννακίδη, ο Αθηναίος ρέφερι Φινοκαλιώτης το είδε (μονάχα εκείνος) «μέσα», και στην ανάπαυλα χρειάστηκε...αστυνομική προστασία για να επιστρέψει ασφαλής στα αποδυτήρια. Αλλωστε, στο 22' είχε αρνηθεί να «μετρήσει» την κεφαλιά-γκολ του Μοσχογιάννη, επικαλούμενος (αμφισβητούμενο) φάουλ στην επίθεση. Του Ουζουνίδη επί του Αμπονσά, μακριά απ' την μπάλα. 
 Στο β' ημίχρονο, η πίεση του «δικεφάλου» κατ' αρχάς για την ισοφάριση κι ύστερα για τη νίκη, έγινε ασφυκτική. Ο Μπάγεβιτς έριξε στη μάχη, όπλα από τον πάγκο, τον Φρούσσο αλλά και (αντί του Οκκά) τον Ναλιτζή. Αυτός, ο πρώτος σκόρερ του περσινού πρωταθλήματος, μόνον επτά λεπτά από την είσοδο στον αγωνιστικό χώρο φλέρταρε με το γκολ αλλά στην πάσα του Καφέ έχασε το κοντρόλ, κι όταν δοκίμασε να πλασάρει, αστόχησε (60'). Ο Κοψαχείλης «ήταν εκεί» στη φαρμακερή κεφαλιά του Καμπς (66'), ο χρόνος φαινόταν να κυλάει σαν εχθρός των Θεσσαλονικέων, που όμως βρήκαν τη λύση από ανέλπιστη πηγή. Απευθείας φάουλ του...Βενετίδη, από πολύ πλάγια, στη γωνία (1-1 στο 72'). Κι όταν βρέθηκαν με τα νώτα εκτεθειμένα στην «κόντρα» των γηπεδούχων, ο Φινοκαλιώτης έδειξε κίτρινη κάρτα για θέατρο εις βάρος (αντί να καταλογίσει πέναλτι υπέρ) του Ζιάκα, που ανετράπη απ' τον Κουλακιώτη (85'). Κλασική περίπτωση απώλειας ελέγχου του παιχνιδιού και «άλλ' αντ' άλλων» σφυριγμάτων. 
