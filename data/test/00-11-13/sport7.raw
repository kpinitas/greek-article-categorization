 Ενα ημίχρονο κράτησε το γλέντι στη Νεάπολη όπου ο Ιωνικός δεν συνάντησε σοβαρά προβλήματα για να κάμψει την αντίσταση της Καλαμάτας. H oμάδα του Ολεγκ Μπλαχίν, έβγαλε δύο γκολ με τον Πάουλο Κομπαγιάσι και στις αρχές του δευτέρου «καθάρισε» το ματς μ' ένα τρίτο γκολ (60') από τον Μπρούστερ. Ο Σκωτσέζος ήταν αυτός (87') που διαμόρφωσε το τελικό 4-1, καθώς οι Καλαματιανοί (81') απλώς πέτυχαν να μειώσουν με τον Ντέρεκ Μποάτενγκ. Ουσιαστικά, η γιορτή σχόλασε στο 60'...
 Οι γηπεδούχοι είχαν ένα ονειρεμένο ξεκίνημα. Πριν από τη συμπλήρωση του δεκαλέπτου, ο Πάουλο Κομπαγιάσι (9') ξεχάστηκε από την άμυνα των φιλοξενουμένων, ζύγισε ένα «ξερό» σουτ και νίκησε τον Χρήστο Κελπέκη (1-0).
 Το γρήγορο γκολ, όπως ήταν προφανές, επηρέασε και τις δύο ομάδες. Ο Ιωνικός χάζευε για πολύ ώρα στο ματς. Η Καλαμάτα σιγά σιγά, κι αφού οι παίκτες της χρειάστηκαν κάνα εικοσάλεπτο για να «ξυπνήσουν», γύριζε στο γήπεδο.
 Το συγκρότημα του Βασίλη Γεωργόπουλου είχε την ατυχία να χάσει (στο24') τον Νίκο Γεωργέα από τραυματισμό, αλλά βρήκε σε πολύ καλή μέρα τον Κώστα Φρατζέσκο. Ο αρχηγός των Καλαματιανών έπαιζε μόνος του στη Νεάπολη.
 Στο 27' μάλιστα ένα καλοτραβηγμένο φάουλ «συναντήθηκε» με το οριζόντιο δοκάρι της εστίας του Φώτο Στρακόσια, ενώ ο μέσος των Καλαματιανών διαμαρτυρήθηκε στο διαιτητή Κ. Βαλλιάνο ότι στο «πάτημα» η μπάλα πέρασε τη γραμμή.
 Η συνέχεια ανήκε ολοκληρωτικά στους φιλοξενούμενους, που δημιούργησαν φάσεις για να φέρουν το ματς στα ίσια με τον Καβάζη (29'), ενώ διαμαρτυρήθηκαν ξανά στον Κ. Βαλλιάνο για ένα ανορθόδοξο μαρκάρισμα (33') του Μικέ πάνω στον ίδιο παίκτη, τον Καβάζη.
 Το γκολ (στο πρώτο ημίχρονο) δεν ήρθε για την Καλαμάτα, παρά τις ευκαιρίες. Και σαν να μην έφταναν όλα αυτά, οι Μεσσήνιοι, έφυγαν για τ' αποδυτήρια και με δεύτερο στις πλάτες. Ηταν μια ανύποπτη φάση (35') όταν οι φιλοξενούμενοι απέτυχαν να βγάλουν την μπάλα από την περιοχή τους, ο Πάουλο Κομπαγιάσι άρπαξε το ριμπάυντ και δεν δίστασε να «πυροβολήσει», για να πετύχει το 2-0 ύστερα από ολέθριο λάθος του Χρήστου Κελπέκη. Το σκορ θα μπορούσε να είχε πάρει διαστάσεις από το ημίχρονο, αν στην επόμενη φάση (36') ο Κώστας Καλογιαννίδης δεν γλίτωνε σίγουρο γκολ, στη γραμμή, από σουτ του Κομπαγιάσι.
 Ανάλογο (με το πρώτο ημίχρονο) ξεκίνημα είχαν οι γηπεδούχοι και στο δεύτερο.
 Η Καλαμάτα έριξε το ενδιαφέρον της στην επίθεση σε μια τελευταία προσπάθεια να γυρίσει στο ματς. Ο Ιωνικός περίμενε καρτερικά και στις αντεπιθέσεις έψαχνε το τρίτο γκολ. Το βρήκε (60') με τον Μπρούστερ και μετά ολόκληρο το γήπεδο περίμενε τη λήξη του ματς. 
 Το παιχνίδι «άνοιξε» κι από τις δυο πλευρές, με αποτέλεσμα να γίνουν φάσεις στις δυο εστίες. Οι φιλοξενούμενοιαπείλησαν πάλι με τα φάουλ του Κ. Φρατζέσκου, αλλά ο Στρακόσια περίμενε όλα τα σουτ, ενώ οι γηπεδούχοι απέδειξαν ότι γνωρίζουν πολύ καλά να παίζουν τις κόντρες.
 Η Καλαμάτα μείωσε (81') με τον Μποάτενγκ, ενώ ο Ιωνικός έφτασε στο 4-1 με τον Μπρούστερ (87').
 Οι γηπεδούχοι πατούν γερά πλέον στο πρωτάθλημα, ενώ για τους φιλοξενούμενους η μεγάλη κρίση τώρα αρχίζει...
