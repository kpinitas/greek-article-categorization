Τα σενάρια λειτουργίας του πετρελαιαγωγού Μπουργκάς - Αλεξανδρούπολη επεξεργάζονται πλέον οι μικτές επιτροπές που έχουν συσταθεί με τη συμμετοχή εκπροσώπων από Ελλάδα, Βουλγαρία και Ρωσία.
 Η φάση αυτή της προετοιμασίας θα είναι και η πλέον κρίσιμη, καθώς η επεξεργασία των σεναρίων -που κάνει εξειδικευμένη ρωσική εταιρεία συνδεδεμένη με τις εταιρείες πετρελαίου που θα χρησιμοποιούν τον αγωγό τουλάχιστον κατά τα
πρώτα χρόνια λειτουργίας του- θα δώσει τα πλέον έγκυρα δεδομένα για τους όρους
 Από όσα γίνονται γνωστά σχετικά με την εξέλιξη του επιχειρηματικού σχεδίου, φαίνεται πλέον καθαρά ότι η ρωσική πλευρά είναι αυτή που ενδιαφέρεται πρωτίστως και επισπεύδει τις διαδικασίες για την εξασφάλιση εναλλακτικών οδών για την έξοδο των ρωσικών πετρελαίων και των πετρελαίων της Κασπίας στη Μεσόγειο. Αυτό δε μετά την κατ' αρχήν συμφωνία της κυβέρνησης Πούτιν με την Ευρωπαϊκή Ενωση για στρατηγική συμμαχία στα ενεργειακά, την πραγματοποίηση επενδύσεων ευρωπαϊκών κεφαλαίων στην ενεργειακή βιομηχανία της Ρωσίας (πετρέλαιο, φυσικό αέριο, ηλεκτρισμός) και την αύξηση των ποσοτήτων ρωσικού αερίου και πετρελαίου που θα διοχετεύονται στην Ευρώπη.
 Ενας επιπλέον λόγος, που κάνει τους Ρώσους να ευνοούν ιδιαίτερα την κατασκευή του πετρελαιαγωγού, είναι η άνοδος των τιμών πετρελαίου. Δηλαδή είναι πλέον πολύ ευχερέστερο από οικονομικής άποψης οι πετρελαϊκές εταιρείες να απορροφήσουν το επιπλέον κόστος για τη διέλευση του πετρελαίου από τον αγωγό, παρά όταν η τιμή του πετρελαίου ήταν στα 12 ή 14 δολάρια το βαρέλι. Ετσι, οι συναντήσεις των ομάδων εργασίας γίνονται ανά δεκαπενθήμερο εναλλάξ στις πρωτεύουσες των τριών κρατών, ώστε μέχρι το τέλος του χρόνου να υπάρχουν οριστικά συμπεράσματα και να υπογραφεί η τριμερής συμφωνία. 
 Σε ό,τι αφορά τα σενάρια που εξετάζονται, με αυτά θα επιχειρηθεί να επαληθευτούν τα στοιχεία της τεχνικοοικονομικής μελέτης που κατάρτισε η εταιρεία ΙLF και να προσδιοριστεί έτσι το κόστος διέλευσης ανά τόνο πετρελαίου. Η μελέτη είχε ανατεθεί στην ILF από την κοινοπραξία που συνέστησαν
ειδικά για το σκοπό αυτό τα ΕΛ.ΠΕ. και οι όμιλοι Λάτση και Κοπελούζου που συμμετέχουν από ελληνικής πλευράς στο επενδυτικό σχέδιο.
 Σε όλες τις περιπτώσεις, ως χρόνος έναρξης λειτουργίας του πετρελαιαγωγού αναφέρεται το 2005, ενώ οι ποσότητες που θα μεταφέρει κυμαίνονται από 10 εκατομμύρια τόνους το χρόνο και για τα πρώτα δεκατρία χρόνια, έως τους 15 εκατομμύρια τόνους για τα πρώτα επτά χρόνια. Σε όλες τις περιπτώσεις, οι συνολικές ποσότητες θα φτάσουν τους 35 εκατομμύρια τόνους το χρόνο, με τη διαφορά ότι στο πρώτο σενάριο η δυνατότητα αυτή οριοθετείται το 2018 και στο δεύτερο το 2014.
 Χρόνος ζωής του επενδυτικού σχεδίου θεωρείται η τριακονταετία, ενώ ως βαθμός απόδοσης προ φόρων (pre tax rate of return) το 15%. Επίσης, τα σενάρια θα εξετάσουν τη διαμόρφωση κόστους στις περιπτώσεις επιβολής ή όχι λιμενικών τελών στα λιμάνια Νοβοροσίσκ, Μπουργκάς και Αλεξανδρούπολη, ενώ για το χρηματοδοτικό σχήμα θα εξεταστούν οι περιπτώσεις εξασφάλισης επιδότησης ύψους 100 εκατομμυρίων ευρώ μέσω της Ελλάδας (περίπου 34 δισ. δραχμές), ίσης συμμετοχής των τριών πλευρών στο 30% του συνολικού κόστους (περίπου 80 δισ. δραχμές) και με το υπόλοιπο (περίπου 200 δισ. δραχμές) να καλύπτεται από τραπεζικό δανεισμό. Το δεύτερο σενάριο εξετάζει την περίπτωση κάλυψης του 30% του κόστους από τα τρία και το υπόλοιπο από τραπεζικό δανεισμό.
 Σύμφωνα με όσα γίνονται γνωστά, το πρόβλημα που αφορά την κατανομή των ποσοστών της εταιρείας μεταξύ των τριών εταίρων, δεν έχει ακόμη λυθεί, καθώς η
βουλγαρική πλευρά εμμένει στη θέση της για αυξημένο ποσοστό συμμετοχής που φτάνει το 25%. Ωστόσο, όλες οι εκτιμήσεις συνηγορούν στο ότι το πρωτεύον είναι
η εξασφάλιση της βιωσιμότητας του πετρελαιαγωγού που θα λειτουργεί ως ιδιωτικό
έργο και με κριτήριο την οικονομική του απόδοση. Ετσι το θέμα της κατανομής των ποσοστών μπορεί να αντιμετωπιστεί ακόμη και σε πολιτικό επίπεδο, αφού προηγουμένως οι μελέτες αποδείξουν την οικονομικά αποδοτική λειτουργία του έργου.
