 Οι τεράστιες αδυναμίες του ευρωπαϊκού οικοδομήματος, το οποίο, ενώ βρίσκεται μπροστά στην πιεστική πραγματικότητα της διεύρυνσης, χαρακτηρίζεται «από ένα σύστημα που δεν λειτουργεί», «σημαντικές αποφάσεις που δεν εφαρμόζονται λόγω έλλειψης συντονισμού» και την «όλο και αυξανόμενη δυσαρέσκεια των Eυρωπαίων πολιτών», μπήκαν στο μικροσκόπιο 30 προσωπικοτήτων, που συγκεντρώθηκαν στο Παρίσι 10-11 Νοεμβρίου, προσκεκλημένοι του Ομιλου Σκέψης «Η δική μας Ευρώπη» (Νotre Europe), τον οποίο δημιούργησε ο Ζακ Ντελόρ μετά την αποχώρησή του από την Κομισιόν και την οικειοθελή συνταξιοδότησή του από την πολιτική σκηνή της Γαλλίας.
 Ανάμεσά τους ήταν ο πρώην Γερμανός καγκελάριος Χέλμουτ Κολ, ο πρώην πρωθυπουργός του Βελγίου Ζαν Λικ Ντεάν, η υπουργός Εσωτερικών Βάσω Παπανδρέου,
ο υπουργός Εξωτερικών της Πολωνίας Μπρονισλάβ Γκερέμεκ, οι επίτροποι Μισέλ Μπαρνιέ, Πασκάλ Λαμί και Λογιόλα ντε Παλάθιο, ο γνωστός Ιταλός ευρωκομμουνιστής Τζόρτζο Ναπολιτάνο και άλλοι.
 Οι ανεβασμένες μετοχές του Κώστα Σημίτη αλλά και η απουσία της Τουρκίας από τη
μελέτη του ευρωπαϊκού οικοδομήματος ήταν δύο ακόμη σημεία που χαρακτήρισαν την
«ελίτ» σύναξη του Παρισιού. «Εκανε θαύματα ο Eλληνας πρωθυπουργός», έλεγαν στις κατ' ιδίαν συζητήσεις τους στα δύο γεύματα που παρέθεσε προς τιμήν τους ο
Ζακ Ντελόρ στο «Πλάζα Ατενέ», όπου έγιναν και οι εργασίες. Ταυτόχρονα, όλοι οι
ομιλητές επέμεναν να μιλούν για 27 χώρες μετά τη διεύρυνση (και όχι 28, σύμφωνα με τον επίσημο σχεδιασμό), αποφεύγοντας επιμελώς ν' αναφέρονται στην Τουρκία. Τώρα που η ελληνική κυβέρνηση τους στέρησε το άλλοθι, θα αποδειχτούμε
οι μόνοι υποστηρικτές της ένταξής της, αφού στην πραγματικότητα οι περισσότεροι Ευρωπαίοι δεν σκέφτονται ευχάριστα το ενδεχόμενο μία από τις δύο μεγαλύτερες χώρες της Ενωσης να είναι η Τουρκία! 
 «Από τότε που ήμουν επίτροπος θυμάμαι τον Ζακ Ντελόρ να μιλάει για την ανάγκη όχι απλώς μιας νομισματικής ένωσης, αλλά και οικονομικής και πολιτικής», είπε στη δική της παρέμβαση η Βάσω Παπανδρέου, την οποία οι περισσότεροι φώναζαν με
το μικρό της όνομα, διότι τη γνώριζαν από την εποχή που ήταν στην Επιτροπή.
 «Φτιάξαμε το ευρώ -συνέχισε- εναρμονίζουμε τα επιτόκια, αλλά κανένας συντονισμός δεν έγινε ώστε η Ευρώπη να είναι έτοιμη ν' αντιδράσει σε εθνικό και σε ομοσπονδιακό επίπεδο στην περίπτωση μιας οικονομικής κρίσης, όπως ήταν τελευταία το σοκ των ραγδαίων ανατιμήσεων του πετρελαίου. Ετσι, έχουμε σήμερα ένα ευρώ το οποίο δεν εμπιστεύονται ούτε οι πολίτες, γιατί δεν είδαν να δίνει λύσεις, ούτε οι αγορές γιατί στερείται πολιτικής ισχύος».
 Ο Χέλμουτ Κολ με αρκετά κιλά επιπλέον είπε: 
 «Δεν απαντήσαμε στα προβλήματα της καθημερινότητας των Ευρωπαίων πολιτών. Παίρνουμε αποφάσεις, αλλά δεν τις τηρούμε».
 Εντονη κριτική συγκέντρωσε η σημερινή λειτουργία του Συμβουλίου Γενικών Υποθέσεων, το οποίο έχει καταλήξει να είναι απλώς ένα Συμβούλιο Εξωτερικών Υποθέσεων (συμμετέχουν οι υπουργοί Εξωτερικών των κρατών-μελών). «Κινείται σ' ένα στενό πλαίσιο, δεν δίνει λύσεις», ήταν το σχόλιο του Ζακ Ντελόρ.
 Η πρόταση, η οποία συγκέντρωσε τη γενική αποδοχή στη συνεδρίαση της «Notre Europe», ήταν ο χωρισμός του σε δύο Συμβούλια.
 1. Στο Συμβούλιο Εξωτερικών Υποθέσεων, όπου θα συμμετέχουν (όπως τώρα) οι υπουργοί Εξωτερικών.
 2. Στο Συμβούλιο Γενικών Υποθέσεων, το οποίο θα αναλαμβάνει να δίνει συνέχεια (να κάνει το follow up) των συνόδων κορυφής. Να βάζει προτεραιότητες, να παρακολουθεί την υλοποίηση των αποφάσεων και να έχει το γενικό συντονισμό όλων
των εθνικών υπουργείων που έχουν στην ευθύνη τους το ένα ή το άλλο θέμα.
