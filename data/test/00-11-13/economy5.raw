Η Microsoft στηρίζει τους Ρεπουμπλικάνους και τον Μπους. Αυτό πρέπει να σκέφθηκαν όσοι παρακολούθησαν τη διακύμανση της μετοχής της εταιρείας στο διήμερο που ακολούθησε τις εκλογές-θρίλερ στις ΗΠΑ. Είναι χαρακτηριστικό, πως στην έναρξη της συνεδρίασης της Τετάρτης η μετοχή της Microsoft ενισχύθηκε σχεδόν κατά 2% ξεπερνώντας το όριο των 70 δολαρίων. Λίγο αργότερα, οι ειδήσεις, που έκαναν λόγο για νέα καταμέτρηση των ψήφων στη Φλόριντα και για μείωση της διαφοράς μεταξύ των δύο μονομάχων, έριξαν την τιμή
της μετοχής, η οποία όμως ανέκαμψε την επόμενη ημέρα.
 Κανείς δεν αρνείται πως από το 1998, που ξεκίνησε η δικαστική διαμάχη μεταξύ του υπουργείου Δικαιοσύνης και της Microsoft, η εταιρεία ενεργοποίησε τους μηχανισμούς που διατηρεί στους διαδρόμους των κυβερνητικών κτιρίων της Ουάσιγκτον. Πολλοί εκτιμούν πως αν ο Ρεπουμπλικανός υποψήφιος γίνει τελικά ο νέος ένοικος του Λευκού Οίκου, η Microsoft θα βγει σχεδόν άφθαρτη από την επίπονη και χρονοβόρα διένεξη. Απαντώντας σε σχετική ερώτηση στα τέλη Οκτωβρίου ο Τζορτζ Μπους δήλωσε -σε ελεύθερη μετάφραση- ότι προτιμά την καινοτομία που παράγουν οι εταιρείες από τα νομικίστικα τεχνάσματα. Ενδιαφέρον
εδώ παρουσιάζει η χρήση της λέξης «καινοτομία», την οποία έχει χρησιμοποιήσει κατά κόρον και η Microsoft για να αντικρούσει τις κατηγορίες περί μονοπωλιακής
 Ωστόσο, όλα αυτά δεν σημαίνουν κατ' ανάγκη πως όλοι οι μέτοχοι της Microsoft είναι ευχαριστημένοι. Μια πρόταση που κατατέθηκε στη γενική συνέλευση ζητεί να
ανακοινωθούν από την εταιρεία τα χρηματικά ποσά που έχει δαπανήσει η Microsoft
για τη χρηματοδότηση των πολιτικών κομμάτων. Σημειώνεται πως η Microsoft είναι
τέταρτη στην κατάταξη των εταιρειών με τις μεγαλύτερες συνεισφορές σε πολιτικά
κόμματα. Η διοίκηση της εταιρείας, όπως άλλωστε αναμενόταν, ζήτησε από τη γενική συνέλευση να απορρίψει την πρόταση.
 Σύμφωνα με μια οργάνωση που παρακολουθεί από κοντά τα κονδύλια που δαπανούν οι
επιχειρήσεις για τη χρηματοδότηση των πολιτικών κομμάτων στις ΗΠΑ, η Microsoft
δαπάνησε 3, 5 εκατ. δολάρια, ενώ το 1996 είχε δώσει μόλις 237.000 δολάρια. Απ' αυτό το ποσό το 55% δόθηκε στους Ρεπουμπλικανούς, πράγμα που ως ποσοστό μπορεί
να μη λέει πολλά πράγματα αλλά δείχνει τις ελπίδες που έχει εναποθέσει η Microsoft στον Μπους. Αλλωστε, όπως σημειώνουν Αμερικανοί σχολιαστές «το '92 και το '96 η Microsoft και οι αξιωματούχοι της στήριξαν τους Κλίντον-Γκορ και αυτοί τους "αντάμειψαν" στέλνοντάς τους στα δικαστήρια». Παραδόξως για τα δικά
μας δεδομένα, αυτές οι χρηματοδοτήσεις είναι απολύτως νόμιμες στις ΗΠΑ. 
