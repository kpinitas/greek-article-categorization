 Τετάρτη θα είναι μια ακόμη μεγάλη ημέρα για το Mετρό της Αθήνας. Εγκαινιάζεται
ένα νέο τμήμα, η γραμμή Σύνταγμα-Δάφνη, μήκους περίπου 5 χιλιομέτρων, με πέντε
σταθμούς που υπολογίζεται ότι θα εξυπηρετεί καθημερινά 150.000 επιβάτες των νοτιο-ανατολικών δήμων της πρωτεύουσας. Με αυτή την προσθήκη, το επιβατικό κοινό θα αυξηθεί σχεδόν κατά 50% σε σχέση με αυτούς που διακινούνται από τα τέλη του περασμένου Ιανουαρίου στις γραμμές Σύνταγμα-Εθνική Αμυνα και Σύνταγμα-Σεπόλια.
 Η νέα γραμμή θα εξυπηρετείται από 28 συρμούς που θα εκτελούν δρομολόγια ανά τρία λεπτά, στις ώρες αιχμής. Για τη διαδρομή Σύνταγμα-Δάφνη θα αρκούν πλέον έξι λεπτά της ώρας. «Η λειτουργία της γραμμής αποδεικνύει ότι το Mετρό διαρκώς
επεκτείνεται προς άλλες περιοχές, συνυπάρχει και συσχετίζεται όλο και περισσότερο με τα υπόλοιπα μέσα. Σήμερα με την αναδιάρθρωση και βελτίωση των γραμμών των λεωφορείων και των τρόλεϊ, αύριο με το τραμ και τον προαστιακό», σημειώνει ο υπουργός ΠΕΧΩΔΕ Κώστας Λαλιώτης και προσθέτει πως με τη νέα γραμμή
οι θετικές επιπτώσεις του Mετρό θα πολλαπλασιαστούν και θα κάνουν πιο αισθητή τη βελτίωση των συγκοινωνιών στην πρωτεύουσα.
 Η κατασκευή της σήραγγας ξεκίνησε το Δεκέμβριο του 1997, στην αρχή με τον μετροπόντικα «Ιάσονα» που ξεκίνησε από το Σύνταγμα με κατεύθυνση τη Δάφνη, πέρασε μέσα από προβληματικά εδάφη (Πλάκα, κοίτη Ιλισού, κ.λπ.) και τερμάτισε μάλλον άδοξα την υπόγεια διαδρομή του μετά από 13 μήνες, λίγο πριν από το σταθμό του Αγίου Ιωάννη, έχοντας προκαλέσει προβλήματα σε παλιά διώροφη οικοδομή, κοντά στην εκκλησία.
 Από το Νοέμβριο του 1998 μπήκε στο «χορό» και ο δεύτερος μετροπόντικας, η «Περσεφόνη», που όμως είχε αποκτήσει νέα κεφαλή, η οποία θεωρήθηκε πιο κατάλληλη για χαλαρά εδάφη και είχε μετονομαστεί σε «Δάφνη». Οι εκσκαφές ξεκίνησαν από την ομώνυμη πλατεία και είχαν κατεύθυνση το Σύνταγμα. Το γιγάντιο μηχάνημα κατασκεύασε 800 μέτρα σήραγγας, προχωρώντας κάτω από ιδιαίτερα δύσκολες συνθήκες και έχοντας προκαλέσει μικρές ή και μεγαλύτερες ζημιές σε πάνω από 50 κτίρια. 
 Οι σταθμοί είναι έτοιμοι να υποδεχτούν τους επιβάτες. Στον εξοπλισμό τους περιλαμβάνονται 22 μηχανήματα αυτόματης πώλησης εισιτηρίων, 33 ακυρωτικά, 47 κάμερες κλειστού κυκλώματος, 652 μεγάφωνα και 95 ηλεκτρονικά ρολόγια. Είναι εφοδιασμένοι με αυτόματο σύστημα πυρόσβεσης, που χρησιμοποιεί αέριο φιλικό προς το περιβάλλον. Υπάρχουν οκτώ μονάδες για τον εξαερισμό των σταθμών και της σήραγγας, ενώ για την αντιπλημμυρική θωράκιση έχουν τοποθετηθεί 10 αντλιοστάσια.
 Με αφορμή τα επικείμενα εγκαίνια, η «Ε» έκανε ένα μικρό οδοιπορικό στη νέα αλλά και στις υπάρχουσες γραμμές. Σημείο αναφοράς ήταν τα δυο αδύνατα σημεία του Mετρό: Οι χώροι στάθμευσης και οι διαμορφώσεις γύρω από τους σταθμούς. Και
στις δυο περιπτώσεις υπάρχουν τα «συν» και τα «πλην».
 λειτουργία του Mετρό συνοδεύτηκε από προγράμματα αναπλάσεων σε πολλές πλατείες
της πρωτεύουσας, αλλά και σε γειτονικούς χώρους. Αν τα υπόγεια μίνι μουσεία έχουν κλέψει την παράσταση, ετοιμάζονται και επίγειες παρουσιάσεις αρχαιολογικών ευρυμάτων στο Σύνταγμα, στον Ευαγγελισμό και δίπλα στο φρέαρ εξαερισμού στη συμβολή των οδών Πετμεζά και Φαλήρου, κοντά στη Συγγρού.
 Δυστυχώς, για διάφορους λόγους, οι παρεμβάσεις έχουν υλοποιηθεί σε λίγες περιπτώσεις· χαρακτηριστικότερη είναι η περίπτωση της πλατείας Καλογήρων στη Δάφνη. Στην πραγματικότητα, «πλατεία» ονόμαζαν ένα τρίγωνο χώρο μόλις 700 τετραγωνικών. Σήμερα η περιοχή έχει γίνει αγνώριστη. Χάρη στις πεζοδρομήσεις και την απαλλοτρίωση ενός ακινήτου, διασφαλίστηκαν περίπου 4 στρέμματα, όπου έχουν διαμορφωθεί χώροι αναψυχής και πρασίνου, καθιστικά και ένα σιντριβάνι, ενώ σύντομα θα τοποθετηθεί μνημείο αφιερωμένο στους Κυπρίους αγωνιστές. Ενα μεγάλο μέρος καταλαμβάνει ο ειδικά διαμορφωμένος χώρος για τις λεωφορειακές γραμμές που θα εξυπηρετούν την τοπική κυκλοφορία. Το κόστος των σημαντικών αυτών παρεμβάσεων έφθασε τα 550 εκ. δραχμές.
 Επιτυχημένο «λίφτινγκ» έγινε και μπροστά από την εκκλησία του Αγίου Ιωάννη, όπου διαμορφώθηκε και μια καλαίσθητη παιδική χαρά.
 Στις υπάρχουσες γραμμές, μόλις πρόσφατα ολοκληρώθηκαν τα έργα στην πλατεία Καραϊσκάκη, όπου τοποθετήθηκε το μνημείο των πεσόντων αεροπόρων, έργο του γλύπτη Μουστάκα. Τα εγκαίνια προβλέπεται να γίνουν τις επόμενες ημέρες.
 Από εκεί και πέρα, το...χάος. Χαρακτηριστική είναι η περίπτωση της πλατείας Συντάγματος, όπου με ευθύνη της κρατικής Eταιρείας Ενοποίησης Aαρχαιολογικών Xώρων έγινε αρχιτεκτονικός διαγωνισμός για την ανάδειξη του βασικού σημείου αναφοράς για όλη την πρωτεύουσα. Δύο χρόνια τώρα, οι αρχικοί σχεδιασμοί έχουν γίνει...μπαλάκι ανάμεσα στην εταιρεία, στην Αττικό Μετρό και τον Οργανισμό Αστικών Συγκοινωνιών (ΟΑΣΑ) και το μόνο που έχει υλοποιηθεί είναι η ειδική λωρίδα για την κίνηση των λεωφορείων με φορά αντίθετη από τα υπόλοιπα οχήματα (κόντρα φλόου). Ενα τμήμα της πλατείας, στη συμβολή Φιλελλήνων και Οθωνος, εξακολουθεί να φιλοξενεί το εργοτάξιο της αρχαιολογίας, παρ' όλο που οι έρευνες έχουν τελειώσει από καιρό. Οσο για τον πρώην πεζόδρομο της Οθωνος έχει
 Στις γνωστές καλένδες έχουν παραπεμφθεί και τα σχέδια για την πλατεία Ομονοίας, παρ' όλο που ο Κώστας Λαλιώτης είχε ανακοινώσει τον...τετραγωνισμό της πλατείας με χρονικό ορίζοντα το φθινόπωρο του 1999. Ενα χρόνο μετά, ο χώρος είναι στρωμένος με χαλίκι, έχει αποκατασταθεί η περιοχή περιμετρικά της πλατείας, η οποία όμως θα «ξηλωθεί» από τον εργολάβο που θα κάνει την ανάπλαση. Οσο για την κυκλοφορία, συνεχίζεται όπως παλιά. Αν υλοποιηθούν τα βραβευμένα σχεδία, η Ομόνοια θα πάψει να είναι στέκι των κάθε λογής αλλοδαπών και θα γίνει αφετηρία για την αναβάθμιση της ευρύτερης περιοχής, η οποία σήμερα φθίνει.
 Μικρότερες καθυστερήσεις καταγράφονται και σε άλλες πλατείες που βρίσκονται πάνω από σταθμούς του Mετρό και είχαν καταληφθεί για τις ανάγκες των έργων. Χαρακτηριστική είναι η περίπτωση της τριγωνικής πλατείας στη διασταύρωση των οδών Πανόρμου και Ριανκούρ, στους Αμπελοκήπους. Ενα μέρος της εξακολουθεί να θυμίζει...Κόσοβο, αφού πριν από λίγες εβδομάδες απομακρύνθηκαν τα γραφεία-κοντέινερ της κοινοπραξίας του Mετρό και τώρα ξεκινάνε τα έργα ανάπλασης.
 Τα εργοταξιακά γραφεία εξακολουθούν να υφίστανται, μαζί με αποθήκες, σε μια πλευρά του πάρκου Ριζάρη, άγνωστο για ποιους λόγους.
 Mε ρυθμούς χελώνας τα προγράμματα για οργανωμένα γκαράζ
 Οι χώροι στάθμευσης είναι η «αχίλλειος πτέρνα» του μετρό της πρωτεύουσας. Τον περασμένο Ιανουάριο, όταν ξεκινούσαν οι δύο πρώτες γραμμές, ο Κώστας Λαλιώτης είχε ανακοινώσει ότι είχαν διασφαλιστεί πάνω από 4.000 θέσεις. Αλλά και η κρατική εταιρεία «Αττικό Μετρό», που έχει την ευθύνη για τη λειτουργία του έργου, είχε υποσχεθεί άλλες 2.650 θέσεις ώς τον περασμένο Μάιο.
 Δυστυχώς, οι σχεδιασμοί αποδείχθηκαν «κενό γράμμα» και σήμερα οι χώροι σε μεγάλη έκταση γύρω από τους περισσότερους σταθμούς του μετρό θυμίζουν...εκθέσεις μεταχειρισμένων αυτοκινήτων. Με την ανοχή και της Tροχαίας τα ΙΧ έχουν καταλάβει και τα πιο απίθανα μέρη, με ιδιαίτερη προτίμηση τις νησίδες ασφαλείας στους μεγάλους οδικούς άξονες.
 Το αρχικό πρόγραμμα του υπουργείου ΠΕΧΩΔΕ είχε στηριχτεί σε δύο επιλογές: στον
υπαίθριο χώρο στο λόφο του Λυκαβηττού και το Ολυμπιακό Στάδιο. Και στις δύο περιπτώσεις είχαν δρομολογηθεί γραμμές-εξπρές, που κατέληγαν στους σταθμούς του μετρό στους Αμπελόκηπους και την Πανόρμου, όμως το κοινό αποδείχθηκε απρόθυμο. Οι δύο χώροι παρέμεναν άδειοι και τα δρομολόγια αποδείχθηκαν χωρίς αντικείμενο, αφού δεν υπήρχαν επιβάτες.
 Οι προσπάθειες για διασφάλιση νέων χώρων στους σταθμούς «Εθνική Αμυνα», «Κατεχάκη», «Πανόρμου» και «Αμπελόκηποι» προσέκρουσαν σε διάφορα εμπόδια, με αποτέλεσμα εννέα μήνες μετά να μην έχει διασφαλιστεί ούτε μία από τις 2.650 θέσεις. Με ρυθμούς χελώνας προχωρούν και τα μεγάλα προγράμματα της «Αττικό Μετρό» για τη δημιουργία οργανωμένων πάρκινγκ σε σταθμούς όπως τα Σεπόλια και η Αττική. 
 Ο Κώστας Λαλιώτης επισημαίνει ότι το Συμβούλιο της Επικρατείας έχει μπλοκάρει προγράμματα για την κατασκευή γκαράζ, με πιο χαρακτηριστική την περίπτωση της πλατείας Κολωνακίου, που λόγω του διαγωνισμού έχει φρενάρει και τα υπόγεια πάρκινγκ στις πλατείες Κάνιγγος και Αιγύπτου.
 Για τη νέα γραμμή Σύνταγμα-Δάφνη ο υπουργός ΠΕΧΩΔΕ διαβεβαιώνει πως έχουν διασφαλιστεί 3.130 θέσεις, από τις οποίες οι 2.150 θα παρέχονται δωρεάν και οι
υπόλοιπες έχουν διασφαλιστεί σε ιδιωτικά πάρκινγκ. Στην πράξη, όμως, οι προσφερόμενες θέσεις είναι, στην καλύτερη περίπτωση, μόλις 1.230, αφού 300 βρίσκονται δίπλα στο αμαξοστάσιο της ΕΘΕΛ στον Αγιο Δημήτριο, άλλες 300 σε χώρο του αεροδρομίου στο Ελληνικό, κοντά στις πτήσεις τσάρτερ, 800 στους παράδρομους της Βουλιαγμένης από το Ελληνικό ώς την Ηλιούπολη και 500 στο Τροκαντερό του Παλαιού Φαλήρου. Οι πιο πολλές από αυτές τις θέσεις χρησιμοποιούνται ήδη σήμερα από περιοίκους. Οσο για τις νέες γραμμές-εξπρές θεωρείται βέβαιο ότι θα έχουν την τύχη των άλλων δύο προς Λυκαβηττό και Ολυμπιακό Στάδιο, αφού οι οδηγοί δύσκολα αφήνουν το ΙΧ για να αλλάξουν πάνω από μία συγκοινωνία.
 Στη νέα γραμμή προβλέπεται να κατασκευαστεί υπόγειος χώρος στο σταθμό Φιξ-Συγγρού, που έχει αγοραστεί από την Αττικό Μετρό εδώ και μια πενταετία. Μάλιστα, ο ίδιος ο Κώστας Λαλιώτης είχε παρουσιάσει το 1995 τα σχέδια ανάπλασης και είχε διαβεβαιώσει ότι θα είναι έτοιμα ώς τα τέλη του 1997. Ο διαγωνισμός προκηρύχθηκε αυτή τη χρονιά, προσέκρουσε, για τυπικούς λόγους, στο
Eλεγκτικό Συνέδριο και μόλις πρόσφατα φαίνεται πωςάρχισε να κινείται κάτι. Αν δεν υπάρξει νέο εμπόδιο, ο σταθμός θα πρέπει να λειτουργήσει σε δύο χρόνια. Ως
