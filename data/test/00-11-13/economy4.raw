 Μέσα στις επόμενες μέρες ο υφυπουργός Οικονομικών Απόστολος Φωτιάδης θα δώσει στη δημοσιότητα λίστα με τα ονόματα μεγάλων φοροφυγάδων, κυρίως επιχειρηματιών. 
 «Για πρώτη φορά οι επιχειρήσεις αυτές θα βάλουν λουκέτο από 10 έως 30 ημέρες, πέραν των χρηματικών ποινών που θα επιβληθούν. Ηδη έχει συνταχθεί αυτή η λίστα
με τους 50 μεγάλους φοροφυγάδες, η οποία σε τελική φάση θα συμπεριλάβει συνολικά 200 ονόματα γνωστών επιχειρήσεων που δραστηριοποιούνται σε όλη τη χώρα και συστηματικά φοροδιαφεύγουν», τόνισε ο υφυπουργός Οικονομικών και πρόσθεσε: «Τα στοιχεία με τους φοροφυγάδες πρέπει να δημοσιοποιούνται για να γίνεται γνωστή στον Ελληνα η ασυνέπεια κάποιων, αλλά ταυτόχρονα να επιβραβεύονται οι συνεπείς φορολογούμενοι. Η φοροδιαφυγή των 200 ανέρχεται σε πολλά δισεκατομμύρια δραχμές».
 Στο μεταξύ, οι ελεγκτές του ΣΔΟΕ «χτενίζουν» τη βόρεια Ελλάδα και πραγματοποιούν συνεχείς ελέγχους στη διακίνηση-διάθεση πετρελαίου θέρμανσης. Οι έλεγχοι γίνονται και οδικά αλλά και σε πρατήρια, τα οποία είχαν υπόλοιπα από το 1999 στις δεξαμενές τους και τα διέθεσαν με φετινές τιμές, που είναι αυξημένες έναντι των περσινών σε ποσοστό μέχρι και 70%, κερδίζοντας τη διαφορά. Από τους ελέγχους προέκυψαν 4-5 σοβαρές περιπτώσεις αλλά επειδή συνεχίζεται η δραστηριοποιήση του ΣΔΟΕ, δεν ανακοινώθηκαν τα στοιχεία των παραβατών-φοροφυγάδων.
 Το ΣΔΟΕ πραγματοποιεί επίσης εξονυχιστικούς ελέγχους σε περισσότερους από 100 γιατρούς της βορειανατολικής Ελλάδας, οι οποίοι είναι συμβεβλημένοι με το Δημόσιο και αποκρύπτουν υφηλά φορολογητέα εισοδήματα. Οι υπάλληλοι του ΣΔΟΕ άρχισαν τους ελέγχους από τη Νέα Ορεστιάδα Εβρου και επεκτάθηκαν μέχρι και τα όρια της Θεσσαλονίκης. Για την καλύτερη ελεγκτική διαδικασία εξοπλίστηκαν με τα απαραίτητα μηχανήματα ασύρματης επικοινωνίας όλα τα αυτοκίνητα της υπηρεσίας, ενώ αυξήθηκαν αριθμητικά τα άτομα που πραγματοποιούν τους ελέγχους στα καύσιμα, για τις τιμές και την ενδεχόμενη λαθρεμπορία και νοθεία.
