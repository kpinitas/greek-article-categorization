 Το γεγονός ότι ο Ολυμπιακός έφυγε αλώβητος από το ντέρμπI με τον Παναθηναϊκό, από μόνο του, ήταν ικανό να αφήσει ικανοποιημένο τον Γιάννη Μαντζουράκη για το 0-0. Οι «ερυθρόλευκοι» ήθελαν να νικήσουν στη Λεωφόρο (κάτι που είχε ζητήσει και ο Σωκράτης Κόκκαλης, στην επίσκεψή του, στο Ρέντη, στην προπόνηση της Παρασκευής) για να δώσουν χαρά στον κόσμο τους. Και η ισοπαλία όμως δεν στενοχώρησε τον Ολυμπιακό, καθώς η ομάδα παρέμεινε μόνη πρώτη στην κορυφή και αήττητη, ενώ ήδη «έβγαλε» δύο κολλητά ντέρμπι, με ΑΕΚ-Παναθηναϊκό, με συγκομιδή τεσσάρων βαθμών.
 Στο μυαλό του Γιάννη Μαντζουράκη πάντως τριγύριζε ακόμη και χθες ο αποκλεισμός των «ερυθρολεύκων» από το Champions League. «Εγινε ένα κλασικό ντέρμπι. Προς το τέλος, το παιχνίδι άνοιξε περισσότερο», είπε ο Ελληνας προπονητής για το παιχνίδι και αμέσως έσπευσε να προσθέσει: «Συγχαρητήρια στον Παναθηναϊκό, για την πρόκριση. Λυπάμαι που μια ομάδα, ο Ολυμπιακός, πήρε εννιά βαθμούς και δεν κατάφερε να περάσει στην επόμενη φάση της διοργάνωσης».
 Ο Γιάννης Μαντζουράκης κλήθηκε να σχολιάσει τη διαιτησία του Κύρου Βασάρρα. Για την περίπτωση στο μαρκάρισμα του Αλβεζ από τον Νικοπολίδη παρέπεμψε στη δημοσιογραφική κρίση: «Ο διαιτητής -συμπλήρωσε- προσπάθησε να είναι δίκαιος. Εγιναν φάσεις και στις δύο εστίες, αλλά το αποτέλεσμα είναι δίκαιο. Νομίζω ότι στις κάρτες ήταν πιο σκληρός μ' εμάς...».
 Τους παίκτες του Ολυμπιακού εκπροσώπησε στη συνέντευξη Τύπου ο Δημήτρης Ελευθερόπουλος. Ο τερματοφύλακας των «ερυθρολεύκων» στάθηκε κυρίως στην κούραση των δύο ομάδων από τις ευρωπαϊκές τους υποχρεώσεις, ενώ υποστήριξε ότι οι δύο αντίπαλοι είχαν από ένα καλό ημίχρονο. 
 «Και οι δύο ομάδες -τόνισε ο διεθνής τερματοφύλακας του Ολυμπιακού- ήταν πολύ κουρασμένες. Ηθελαν να παίξουν μπάλα αλλά η κόπωση ήταν προφανής. Γνώμη μου είναι ότι ο Ολυμπιακός υπερείχε στο πρώτο ημίχρονο και ο Παναθηναϊκός, στο δεύτερο. Θέλω να ευχαριστήσω τον κόσμο, που συμπαραστάθηκε στην προσπάθειά μας».
 Στο γήπεδο ήταν ο «κατάσκοπος» της Λίβερπουλ, Αλεκ Μίλερ, ένας από τους συνεργάτες του Ζεράρ Ουγέ, ενώ στο «Ανφιλντ» βρέθηκε ο Τάκης Λεμονής και παρακολούθησε τον αγώνα Λίβερπουλ-Κόβεντρι.
 Εκτός 18άδας έμεινε ο Λάμπρος Χούτος (γεγονός που προκάλεσε έκπληξη) και φυσικά ο Τζιοβάνι.
