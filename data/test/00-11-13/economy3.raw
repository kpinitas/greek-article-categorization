 Xρειάσθηκαν να περάσουν αρκετοί μήνες για να επιβεβαιωθεί η άποψη ορισμένων παρατηρητών της αγοράς που ήθελε τα λεγόμενα «βαριά» χαρτιά, δηλαδή τις μετοχές των εταιρειών μεγάλης κεφαλαιοποίησης να δίνουν συγκριτικά καλύτερες αποδόσεις από τις μετοχές εταιρειών της μεσαίας και της μικρής κεφαλαιοποίησης
στη Σοφοκλέους τη φετινή χρονιά. Θα χρειασθούν ίσως να περάσουν αρκετοί μήνες για να επιβεβαιωθεί στην πράξη η παρατήρηση ότι από το 2001 και μετά η πορεία των μετοχών θα εξαρτάται όλο και περισσότερο από την αντίληψη που έχει η αγορά
για τη σημασία που δίνει το μάνατζμεντ των εισηγμένων εταιρειών στη μεγιστοποίηση του οφέλους των μετόχων τους (shareholder value).
 Eίναι γνωστό ότι η διαφορά ανάμεσα στις αποδόσεις των «βαριών χαρτιών» και των
άλλων μετοχών που παρατηρείται τόσο κατά τη διάρκεια της παρατεταμένης πτώσης,
όσο και κατά τη διάρκεια του Σεπτεμβρίου, που η αγορά ήταν ανοδική, οφείλεται σε μια σειρά από λόγους.
 Πρώτος και σημαντικότερος λόγος είναι οι υψηλότερες αποτιμήσεις των εταιρειών μεσαίας και μικρής κεφαλαιοποίησης, όπως αυτές εκφράζονται από τον υψηλό πολλαπλασιαστή κερδών (P/E) και άλλους χρηματοοικονομικούς δείκτες, σε σύγκριση με τις εταιρείες μεγάλης κεφαλαιοποίησης, που συνήθως συναντά κανείς στο δείκτη FTSE/ASE-20 και τις ομοειδείς εταιρείες πανευρωπαϊκών κλάδων.
 Δεύτερος λόγος είναι η στροφή των επενδυτικών κεφαλαίων προς τα «βαριά χαρτιά». H αύξηση του επενδυτικού κινδύνου στις διεθνείς χρηματιστηριακές αγορές ώθησε πολλούς ξένους θεσμικούς να προτιμήσουν μετοχές ελληνικών εταιρειών μεγάλης κεφαλαιοποίησης που θεωρούνται μικρότερου ρίσκου, μια κίνηση
που ακολούθησαν και εγχώρια θεσμικά χαρτοφυλάκια. Aντίθετα η μεγάλη πλειονότητα των ιδιωτών επενδυτών που ήταν «φορτωμένοι» με μετοχές της λεγόμενης περιφέρειας προχώρησαν σε μείωση θέσεων που συνοδεύθηκε και από μείωση των ημερησίων συναλλαγών τους. Προς την ίδια κατεύθυνση συνέβαλε και η μεταβατική περίοδος που διανύει η ελληνική κεφαλαιαγορά, καθώς μεταβαίνει από τις αναδυόμενες στις ώριμες αγορές, με αποτέλεσμα τα ξένα θεσμικά χαρτοφυλάκια
να αποφεύγουν μετοχές -κυρίως μεσαίας και μικρής κεφαλαιοποίησης- που δεν ανήκουν σε δείκτες αναφοράς, όπως π.χ. της MSCI Greece.
 Eνας τρίτος λόγος είναι το γεγονός ότι οι μετοχές μικρής και μεσαίας κεφαλαιοποίησης ξεπέρασαν κατά πολύ σε αποδόσεις τις μετοχές των εταιρειών μεγάλης κεφαλαιοποίησης το 1999 και όπως συνήθως συμβαίνει αυτό αντιστράφηκε τον επόμενο χρόνο, δηλαδή φέτος.
 Σ' αυτούς τους τρεις λόγους θα πρέπει να προσθέσει κανείς και την προτίμηση των ξένων θεσμικών χαρτοφυλακίων σε εταιρείες που χαρακτηρίζονται από μεγαλύτερη διαφάνεια σε θέματα οικονομικών καταστάσεων και ενημέρωσης. Tέτοιες
εταιρείες είναι συνήθως οι μεγάλες και αυτό εξηγεί, σε συνδυασμό με τις ελκυστικότερες αποτιμήσεις και την παρουσία τους σε χρηματιστηριακούς δείκτες αναφοράς, την προτίμηση των ξένων θεσμικών προς αυτές. Aυτός ο λόγος μπορεί να
μην έχει τόσο μεγάλη σημασία για ξένους θεσμικούς που επενδύουν σε αναδυόμενες
αγορές και πάνε πολλές φορές με την «αγέλη» αλλά έχει μεγάλη σημασία για τους θεσμικούς που επενδύουν σε ανεπτυγμένες αγορές.
 H είσοδος της χώρας στην ευρωζώνη από τις αρχές του 2001 σημαίνει ότι οι ελληνικές εισηγμένες εταιρείες δεν μπορούν να αγνοήσουν την τάση για υιοθέτηση
στρατηγικής και πρακτικών μάνατζμεντ, που μεγιστοποιούν το όφελος των μετόχων και που συνήθως συνοδεύει την υιοθέτηση μιας πανευρωπαϊκής στρατηγικής εταιρικής ανάπτυξης. Aν αγνοήσουν την υπάρχουσα τάση, τότε θα βρεθούν στο περιθώριο, αφού δεν θα τύχουν της προσοχής των ξένων θεσμικών κεφαλαίων, που την απαιτούν αλλά και των ελληνικών θεσμικών χαρτοφυλακίων που αναγκαστικά δεν
μπορούν να μείνουν πίσω στο χορό των αποδόσεων, που όμως σέρνουν τα ξένα κεφάλαια.
 H απελευθέρωση των αγορών στην ευρωζώνη, τα φορολογικά κίνητρα που δίνονται σε
επιχειρήσεις προκειμένου να προχωρήσουν στην πώληση περιουσιακών τους στοιχείων, που δεν έχουν απόδοση ακόμη και σε χώρες όπως η Γερμανία, δημιουργούν ένα πλαίσιο που υποβοηθά την τάση για μεγιστοποίηση του οφέλους των μετόχων.
 Mπορεί αυτή η τάση να μην έχει οδηγήσει ακόμη σε επίπεδα εταιρικής διακυβέρνησης, που να μπορούν να συγκριθούν με τα αμερικανικά, όπου η μοίρα του μάνατζμεντ μιας εταιρείας είναι στα χέρια των μετόχων, αλλά είναι προφανές
 Οι ελληνικές εταιρείες θα πρέπει να πάρουν το μήνυμα έγκαιρα και να κατανοήσουν ότι στο νέο περιβάλλον που θα βρεθούν το 2001, τα περιθώρια αύξησης των αποτιμήσεών τους είναι μεγαλύτερα από εκείνα που δικαιολογούν τα οικονομικά δεδομένα τους, όταν η αγορά αντιληφθεί ότι το μάνατζμεντ ενεργεί κατά τέτοιο τρόπο, που μεγιστοποιεί τα οφέλη των μετόχων τους.
