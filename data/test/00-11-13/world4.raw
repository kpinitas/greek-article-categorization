 Αλλοι τέσσερις νεκροί Παλαιστίνιοι ήταν ο χθεσινός απολογισμός της συνεχιζόμενης βίας στη Μέση Ανατολή. Οι δύο ήταν θύματα επίθεσης Iσραηλινών στρατιωτών κοντά στο συγκρότημα των εβραϊκών κατοικιών του Γκους Κατίφ στη Λωρίδα της Γάζας, όπως ανακοίνωσε ο Παλαιστίνιος αξιωματούχος των αρχών ασφαλείας Χαλέντ Αμπού Αλόλα. Ο τρίτος ήταν ένα παιδί μόλις 15 ετών, που έχασε
τη ζωή του κοντά στο συνοριακό φυλάκιο ελέγχου Ερέζ, μεταξύ της Λωρίδας της Γάζας και των ισραηλινών εδαφών. Ο τέταρτος ήταν ο 19χρονος Μονίμπ Αμπού Μουνσάρ, που τραυματίστηκε θανάσιμα στη Χεβρώνα. 
 Είναι χαρακτηριστικό ότι εκείνη την ώρα στην περιοχή βρισκόταν και η Μαίρη Ρόμπινσον, ύπατος αρμοστής του ΟΗΕ για τα δικαιώματα του ανθρώπου. Mε την περίπτωση Αλόλα επιβεβαιώθηκε ακόμα ότι ο Iσραηλινός στρατός εμπόδιζε τα ασθενοφόρα να φτάσουν στην περιοχή του Γκους Κατίφ για να μεταφέρουν τα θύματα. Με τους δυο χθεσινούς θανάτους, ο συνολικός αριθμός των νεκρών από την
έναρξη των πρόσφατων ταραχών στις 28 Σεπτεμβρίου έφτασε περίπου τους 210, η συντριπτική πλειοψηφία των οποίων είναι Αραβες.
 Εν μέσω των εκατέρωθεν πυρών, ο γενικός γραμματέας του Αραβικού Συνδέσμου Εσμάτ Αμπντέλ Μεγκίντ επιβεβαίωσε το γεγονός ότι τα αραβικά κράτη υποστηρίζουν
την παλαιστινιακή εξέγερση και χαιρέτισε την αλληλεγγύη του ισλαμικού κόσμου προς την Ιντιφάντα, τονίζοντας ότι αυτή «θα συνεχιστεί μέχρι τη δημιουργία ανεξάρτητου παλαιστινιακού κράτους με πρωτεύουσα την Ιερουσαλήμ». «Η πόλη αυτή», πρόσθεσε ο Μεγκίντ, από το βήμα της συνόδου του Οργανισμού Ισλαμικής Διάσκεψης στη Ντόχα, «αποτελεί μια κόκκινη γραμμή, διότι η άγια πόλη αποτελεί τμήμα των εδαφών που κατελήφθησαν το 1967. Με αυτές τις απαίσιες ωμότητές του,
το Ισραήλ καταστρέφει την ειρηνευτική διαδικασία και βυθίζει εκ νέου τη Μέση Ανατολή σε κύκλο βίας και έντασης», κατέληξε ο Μεγκίντ.
 Xθες τραυματίστηκε σοβαρά και η 26χρονη Aμερικανορωσίδα φωτογράφος Γιόλα Μονάκοφ, συνεργάτης του «Ασοσιέιτεντ Πρες», έξω από τη Βηθλεέμ. Το πρωί της Κυριακής, εξάλλου, είχε χτυπηθεί κοντά στο Γκους Κατίφ και ο Ισραηλινός στρατιώτης Αβνέρ Σαλόμ που περιπολούσε, με αποτέλεσμα αργότερα χθες να υποκύψει στα τραύματά του. 
 Καθώς αυτό το «κράτος του ζόφου» εξελίσσεται στη Μέση Ανατολή, ο Ισραηλινός πρωθυπουργός Εχούντ Μπάρακ ταξίδευε προς την Ουάσιγκτον προκειμένου να συναντηθεί με τον πρόεδρο των ΗΠΑ Μπιλ Κλίντον. Μετά την ευτυχή κατάληξη της αεροπειρατείας από Τσετσένο αυτονομιστή, που λίγο έλειψε να προκαλέσει αναβολή
του ταξιδιού του Μπάρακ, οι δυο ηγέτες αναμένεται να αναζητήσουν λύση για την ανάσχεση της κλιμακούμενης βίας στην περιοχή. 
