 Κυανόλευκος θρίαμβος στο Χαριλάου με τον Μιχάλη Κωνσταντίνου ν' αναδεικνύεται στο μεγάλο πρωταγωνιστή και τον Αρη να γνωρίζει την ήττα με σκόρ 2-0. Τέσσερις ευκαιρίες δημιουργήθηκαν, όλες κι όλες, στο Χαριλάου κι όλες ήταν των νικητών. Ανάμεσά τους κι ένα πέναλτι που έχασε ο Κωνσταντίνου.
 Μια ήταν η ομάδα που υπήρχε χθες στο Χαριλάου και αυτός ήταν ο Ηρακλής. Ηταν η μετρημένη, η πειθαρχημένη ομάδα, που 'χε φροντίσει να δημιουργήσει μια υπεροπλία στο χώρο του κέντρου και ουσιαστικά να κλείσει κάθε διάδρομο στους αντίπαλους ποδοσφαιριστές. Κι ευτύχησε αυτή η ομάδα να 'χει στις τάξεις της ένα κυνηγό της κλάσης του Μιχάλη Κωνσταντίνου, ο οποίος έφτιαξε ευκαιρίες εκεί που δεν υπήρχαν.
 Για τον Αρη υπήρχε εξ αρχής ένα πελώριο αδιέξοδο. Στις τρεις μπαλιές οι δυο ήταν λάθος και το στήσιμο της αντίπαλης ομάδας δεν επέτρεπε την άνετη ανάπτυξή του γιατί δεν υπήρχε η δέουσα κινητικότητα από τους ποδοσφαιριστές των γηπεδούχων. Ετσι οι τρεις επιθετικοί του Αρη (Κυπαρίσσης, Αγαθοκλέους, στην πρώτη γραμμή και κρυφός κυνηγός ο Χαριστέας) αποδείχθηκαν μπούμεραγκ. Μ' αυτούς τους κυνηγούς, αλλά χωρίς τον Μπα πίσω και τον Παπαδόπουλο στα μετόπισθεν αλλά και τον Κυζερίδη, παίκτες που αποβλήθηκαν με την Ξάνθη, ο Αρης δεν μπορούσε να περάσει μπαλιές στους επιθετικούς του, οι οποίοι δεν μπήκαν καν στο παιχνίδι, αλλά δεν μπόρεσαν και να προσφέρουν στο κέντρο.
 Ο Κυράστας έστησε πίσω την ομάδα του, αλλά επιθετικά πάντα παρουσίαζε ένα πλεονέκτημα έναντι του αντιπάλου του και λόγω Κωνσταντίνου, αλλά και των Κυριαζή και κυρίως Χατζί που βρίσκονταν συχνά-πυκνά στην επίθεση. Κι έδωσε κι ένα άλλο στοιχείο στην ομάδα του, αυτό της αυτοπεποίθησης που δημιουργήθηκε στον αγώνα με την Καϊζερλάουτερν, αλλά και της μαχητικότητας. Λέει κάτι και μάλιστα σημαντικό ότι οι κάρτες για τον Ηρακλή, που βρισκόταν διαρκώς σε πλεονεκτική θέση, ήταν 4 και τα φάουλ περισσότερα απ' ό,τι των αντιπάλων του.
 Στον Αρη θαρρείς και περίμεναν αυτή την εξέλιξη ή την αποδέχθηκαν μόλις δημιουργήθηκε με το αριστοτεχνικό γκολ του Κωνσταντίνου στο 9'. Και θα τελείωναν όλα γι' αυτόν από πολύ νωρίτερα αν ο Κατεργιαννάκης δεν έπεφτε στη σωστή γωνία στο πέναλτι που 3 λεπτά μετά, και σε ανατροπή του Κυριαζή από τον ίδιον χτύπησε ο Κωνσταντίνου. Tελικά όλα τελείωσαν στο 9' του β' ημιχρόνου με τον Κωνσταντίνου να ντριμπλάρει και τον Κατεργιαννάκη και ν' αξιοποιεί κατά τον καλύτερο τρόπο τη μεταβίβαση του Σαπουντζή. Κι από κει και μετά άρχισαν ενέργειες απερίσκεπτες με μηδέν ηθικό και πολλά μουγκρητά από την έξέδρα, , ώσπου στο 92' ο Ντεμπά βρέθηκε κατάφατσα στο 3-0 αλλά το κλότσησε άουτ.
 Ο Κωνσταντίνου ήταν ο μεγάλος πρωταγωνιστής του ντέρμπι, με τους Χατζί και Κυριαζή να διαπρέπουν από τα πλάγια και τον Μιλόσεβιτς ν' αναδεικνύεται σε μορφή στα μετόπισθεν, ενώ από τον Αρη μόνο ο Ναγκόλι υπήρχε κι αυτός χλομά.
 Ο Μπριάκος είχε εξαιρετική διαιτησία. Εδειξε κίτρινες κάρτες στους Φοφόνκα, Ξενίδη, Σαπουντζή, Στολτίδη, Κατσιαρό.
 Στο γήπεδο ήταν πολύς κόσμος οπαδοί και των δυο ομάδων, αλλά όπως και στο προηγούμενο ντέρμπι Αρη-ΠΑΟΚ όλα λειτούργησαν ομάλα, δεν υπήρξε ούτε μια πράξη βίας παρ' ότι για τους γηπεδούχους το αποτέλεσμα ήταν άσχημο. Η θέληση των οπαδών των δυο ομάδων για...μη βία και τα μέτρα της αστυνομίας απέδωσαν εξαιρετικά.
