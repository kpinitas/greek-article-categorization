 Ευκαιρία για αναζωπύρωση του εθνικισμού αποτέλεσαν πάλι στη Βοσνία-Ερζεγοβίνη οι εκλογές, καθώς οι Κροάτες εθνικιστές ανακοίνωσαν ότι δεν αναγνωρίζουν πλέον
τη διεθνή διοίκηση, ενώ οι Σέρβοι πανηγυρίζουν τη νίκη του κόμματος που ίδρυσε
ο Ράντοβαν Κάρατζιτς, παρά το ότι τα επίσημα αποτελέσματα δεν αναμένονταν πριν
 Οι εθνικιστές του Σερβικού Δημοκρατικού Κόμματος (SDS) διεκδίκησαν τη νίκη και
στις τρεις ψηφοφορίες στις οποίες συμμετείχαν κατά τις εκλογές του Σαββάτου στη Βοσνία, μετά την καταμέτρηση περισσοτέρων από το ένα τρίτο των ψήφων. Ο υποψήφιος του SDS στις προεδρικές εκλογές που έγιναν στη Σερβική Δημοκρατία της Βοσνίας, Μίρκο Σάροβιτς, ανακοίνωσε ότι λαμβάνει το 59, 4% των ψήφων και βρίσκεται μπροστά από τον αντίπαλό του Μίλοραντ Ντόντικ, που εξασφαλίζει το 29, 7% των ψήφων. Στις εκλογές για το κεντρικό Kοινοβούλιο της Βοσνίας το SDS βρίσκεται επίσης επικεφαλής των σερβικών κομμάτων, με 41% έως 65% των ψήφων, σύμφωνα με τις εκλογικές περιφέρειες. Τέλος, στις εκλογές για το Kοινοβούλιο της σερβικής οντότητας, το SDS κερδίζει στις έξι εκλογικές περιφέρειες και μάλιστα στις τέσσερις με απόλυτη πλειοψηφία.
 Οι εθνικιστές Kροάτες διακήρυξαν επίσης νίκη τους στις εκλογές και μάλιστα υποστήριξαν ότι η νίκη είναι διπλή, γιατί παράλληλα με τις εκλογές στη Βοσνία,
οι Κροάτες διοργάνωναν δημοψήφισμα για τη διακήρυξη που εξέδωσαν, σχετικά με τα δικαιώματα της κροατικής μειονότητας. «Σύμφωνα με τα πρώτα αποτελέσματα, που αφορούν περίπου το 40% των ψήφων, σχεδόν το 99% των ψηφισάντων έχει ψηφίσει υπέρ της διακήρυξης» δήλωσε ο Γιόσιπ Μουσελίνοβιτς, επικεφαλής της επιτροπής συντονισμού του δημοψηφίσματος. Η διακήρυξη υιοθετήθηκε τον Οκτώβριο
από εφτά κόμματα που συνασπίστηκαν γύρω από την Κροατική Δημοκρατική Κοινότητα
 (HDZ) και προβλέπει ότι «οι Κροάτες θα έχουν δικούς τους πολιτικούς, σχολικούς, επιστημονικούς, πολιτιστικούς και άλλους θεσμούς, σε όλο το έδαφος της Βοσνίας-Ερζεγοβίνης». Η διεθνής κοινότητα έχει κηρύξει παράνομη την ψηφοφορία που γίνεται στο περιθώριο των εκλογών της Βοσνίας. Ο Αντε Γέλαβιτς, ηγέτης της HDZ και εκλεγμένος εκπρόσωπος των Kροατών στο κοινό προεδρείο της Βοσνίας, δήλωσε ότι δεν θα αναγνωρίζει πια τη δικαιοδοσία της διεθνούς κοινότητας, «γιατί θέλει να μετατρέψει τη Βοσνία Ερζεγοβίνη, ένα κράτος με τρεις λαούς που έχουν ίσα δικαιώματα, σε ένα κράτος χωρίς κροατικό λαό». Τα αποτελέσματα της HDZ δίνουν στο εθνικιστικό κόμμα 70% των ψήφων στις περιοχές που η πλειοψηφία των κατοίκων είναι Κροάτες.
