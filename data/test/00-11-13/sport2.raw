 Σε μια σχεδόν... πλημμυρισμένη αίθουσα... όπου το νερό έχει γεμίσει το δάπεδο (έσπασε ο αγωγός της αποχέτευσης) και σε κάποια σημεία έφτανε τα δέκα εκατοστά, έγινε η συνέντευξη Τύπου μετά το τέλος του ματς. Παίκτες και προπονητές στριμώχτηκαν σε μία γωνία, αφού το σημείο όπου βρίσκονταν οι καρέκλες τους και το τραπέζι για τη συνέντευξη είχε βραχεί και έκαναν δηλώσεις, παίρνοντας το μικρόφωνο στο χέρι... 
 Προφανώς, κάποιο λούκι από τα αποδυτήρια ήταν αυτό που έκανε τη ζημιά και έτσι πλημύρρισε και η εν λόγω αίθουσα επί της οδού Τσόχα, όπου συνήθως φιλοξενείται το «πράσινο» βόλεϊ. 
 Ο Αγγελος Αναστασιάδης τόνισε για το 0-0: «Θέλαμε πολύ να κερδίσουμε, γιατί ήμασταν βαθμολογικά πίσω από τον Ολυμπιακό. Στόχος μας ήταν να καλύψουμε το χαμένο έδαφος, αλλά δυστυχώς για εμάς δεν μπορέσαμε να κάνουμε τις ευκαιρίες μας γκολ. Σε πολύ κρίσιμα χρονικά διαστήματα δημιουργήσαμε τις φάσεις, αλλά αν δεν βάλεις την μπάλα στα δίχτυα, είναι επόμενο να μην κερδίσεις.
 Θα μπορούσαμε στις κόντρες του Ολυμπιακού να πάθουμε ζημιά, όταν ανοιχτήκαμε... Hμασταν κουρασμένοι από την προσπάθεια που κάναμε με την Γιούβε την Τετάρτη, αλλά τα παιδιά υπερέβαλαν εαυτούς».
 «Φοβόμουν το τελευταίο 15λεπτο του παιχνιδιού λόγω κούρασης, αλλά αντί να κλειστούμε εμείς, κλείστηκε ο Ολυμπιακός και έτσι κάναμε τις πιο μεγάλες ευκαιρίες στο τέλος. Πιστεύω η μεγαλύτερη ήταν με τον Σάριτς στο 87'. Με στεναχωρεί το γεγονός ότι, εν όψει των ματς με ΠΑΟΚ και Μάντσεστερ, δεν θα έχω τους διεθνείς για κάποιες μέρες. Εύχομαι στον κ. Μαντζουράκη να έχει με τον Ολυμπιακό στο ΟΥΕΦΑ την πορεία που χρειάζομαστε ως ελληνικό ποδόσφαιρο», ολοκλήρωσε ο τεχνικός του «τριφυλλιού».
 Ο Γιάννης Γκούμας, ο οποίος πριν ξεκινήσει δηλώσεις, αντάλλαξε στο πνεύμα του fairpla yμια πολύ θερμή χειραψία με τον Ελευθερόπουλο, υπογράμμισε: «Αρχικά θέλω να συγχαρώ όλους τους παίκτες και των δύο ομάδων για το πνεύμα που έδειξαν μέσα στον αγωνιστικό χώρο. Ημασταν 90 λεπτά αντίπαλοι και από εκεί και πέρα δεν είχαμε να χωρίσουμε τίποτα. Κάναμε περισσότερες ευκαιρίες από τον Ολυμπιακό. Αν έπρεπε να κερδίσει κάποια ομάδα, ήμασταν εμείς». 
 Ο Ρενέ Χένρικσεν δήλωσε: «Είχαμε ευκαιρίες και γι' αυτό μας απογοητεύει το αποτέλεσμα», ενώ ο Αγγελος Μπασινάς τόνισε: «Θέλαμε να κερδίσουμε, αλλά δεν είναι και το χειρότερο αποτέλεσμα, αν σκεφθείς ότι ένα ντέρμπι, είναι πάντα ντέρμπι».
 Ο πρόεδρος του Παναθηναϊκού Αγγελος Φιλιππίδης τόνισε: «Ολες οι ομάδες πρέπει να προσπαθήσουν για τη μετακίνηση των οπαδών στα ντέρμπι. Εχουμε παράπονα από τη συμπεριφορά κάποιων δικών μας οργανωμένων οπαδών. Ηταν καλή η διαιτησία του Βασσάρα». 
 * Πριν το παιχνίδι έπεσαν δακρυγόνα σε δρομάκι έξω τη «Θύρα 13», ενώ στο τέλος έγινε ανταλλαγή φωτοβολίδων ανάμεσα στους οπαδούς του Ολυμπιακού και τους οπαδούς του ΠΑΟ που ήταν πιο κοντά τους, στη Θύρα 4. Τα καθίσματα στο πέταλο των Αμπελοκήπων καταστράφηκαν σε ποσοστό πάνω από 50%, από τους οπαδούς του Ολυμπιακού, που βρίσκονταν εκεί, τόσο κατά τη διάρκεια, αλλά και μετά το τέλος του ματς...
