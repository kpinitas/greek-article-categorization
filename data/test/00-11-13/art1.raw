Ποιος θα μπορούσε να προβλέψει στις αρχές του 20ού αιώνα ότι δεκάδες κτιρία που χτίστηκαν τότε στις παρυφές της πρωτεύουσας θα μεταμορφώνονταν μέσα σε λίγα χρόνια σε θέατρα, γκαλερί και πολιτιστικά κέντρα;  Ενα από τα πιο πρόσφατα παραδείγματα αυτής της τάσης -που γιγαντώθηκε τη δεκαετία που πέρασε- είναι η αναμόρφωση του πέτρινου Δημοτικού Σχολείου που χτίστηκε το 1918 στον Κολωνό (Ναυπλίου 12). Από το τέλος του μήνα το καινούργιο κέντρο τεχνών και αναζήτησης τρόπων επικοινωνίας και παρέμβασης, με την επωνυμία «Επί Κολωνώ», προστίθεται στο χάρτη των πολιτιστικών μας αναζητήσεων. Το θέατρο, η σύγχρονη εικαστική τέχνη, οι μουσικές και άλλες δραστηριότητες θα έχουν κυρίαρχη θέση στις εκδηλώσεις του. Το «Επί Κολωνώ» αποτελεί και τη νέα στέγη της θεατρικής ομάδας «ΝΑΜΑ», που ίδρυσε πριν από έξι χρόνια η σκηνοθέτρια Ελένη Σκότη και ο αρχιτέκτονας Γιώργος Χατζηνικολάου. Ενας ακόμη χώρος στην «εξωτική» πλευρά της πόλης, ευτυχώς δεν αποτελεί πια είδηση μετά επιφωνημάτων. Μάλλον περιττό να σημειώσουμε ότι η σημασία κάθε καινούργιου χώρου κρίνεται εκ του αποτελέσματος, καθώς και από τη σοβαρότητα και το έργο των ανθρώπων που τον δημιουργούν. Στα τέλη της δεκαετίας του '80 η μεταμόρφωση ενός παλιού -κατά προτίμηση βιομηχανικού- κτιρίου σε θέατρο, πολιτιστικό κέντρο στις λιγότερο λαμπερές συνοικίες της Αθήνας, αντιμετωπιζόταν από τολμηρή έως και πρωτότυπη επιλογή. Σήμερα, το να παρακολουθείς παραστάσεις Σέξπιρ, να βλέπεις εκθέσεις εικαστικών, και να τρως εξωτικά πιάτα σε trend yεστιατόρια στην «άγρια» πλευρά της πόλης, ανάμεσα σε πόρνες και αστέγους, είναι η πραγματικότητα. Παρά τις δεκάδες καλές προθέσεις των καλλιτεχνών που κατέκλυσαν την περιοχή, δεν μπορούμε να αγνοήσουμε εντελώς την απροκάλυπτη διάθεση αρκετών απ' αυτούς να χρησιμοποίησουν την αγριότητα της ζωής ως ντεκόρ, που θα απαλύνει το βαθύ αίσθημα πλήξης του αγοραστικού τους κοινού. Η παρατήρηση δεν θα μπορούσε να αφορά τις προθέσεις των δημιουργών του νέου χώρου: τη σκηνοθέτρια Ελένη Σκότη και τον αρχιτέκτονα Γιώργο Χατζηνικολάου, ιδρυτών της θεατρικής ομάδας «ΝΑΜΑ», που δουλεύουν με συνέπεια και ιδιαίτερα χαμηλούς τόνους τα τελευταία έξι χρόνια. Η θεατρική ομάδα «NAMA» είναι γνωστή από τις παραστάσεις «Suburbia», «Sex Drugs, Rock' 'n' Roll» του Eric Bogosian, αλλά και το «Δάσος» του Ντέιβιντ Μάμετ, που παρουσιάστηκαν με επιτυχία τα τελευταία χρόνια στο θέατρο «Φούρνος». Στις 8 Δεκεμβρίου, η Κεντρική σκηνή (120 θέσεων) του «Επί Κολωνώ», θα εγκαινιαστεί με το σύγχρονο ρωσικό έργο της Λουντμίλα Ραζουμόβσκαγια «Αγαπητή Ελενα» σε σκηνοθεσία Ελένης Σκότη. Η Κεντρική σκηνή είναι αίθουσα που μπορεί να μετασχηματίζεται ανάλογα με τις απαιτήσεις τής εκάστοτε δραστηριότητας. Στις δυνατότητες αυτές περιλαμβάνονται εκτός από τη θεατρική σκηνή, black box για πειραματικό θέατρο, χώροι για: προβολή ταινιών, εικαστικές εκθέσεις με αξιοποίηση ενός ή δυο επιπέδων, συνέδρια, παραστάσεις χοροθεάτρου με την ξύλινη σκηνή να επεκτείνεται κ.ά. Η Δεύτερη Σκηνή αποτελεί ταυτόχρονα και το φουαγέ του θεάτρου με δυνατότητα επίσης φιλοξενίας, χάπενινγκ, εκθέσεων και άλλων εκδηλώσεων. Ο αρχιτέκτονας Γιώργος Χατζηνικολάου διαμόρφωσε με προσοχή το πέτρινο διατηρητέο κτίριο της οδού Ναυπλίου, που λειτουργούσε ως εξατάξιο Δημοτικό Σχολείο μέχρι το 1996. Αφησε σχεδόν άθικτη την κλασική, ύστερου βαυβαρικού τύπου, τεχνοτροπία της εξωτερικής όψης του. Στο εσωτερικό του, οι νέες αρχιτεκτονικές επεμβάσεις (με διακριτό το δραματικό στοιχείο) συνδιαλέγονται όπου κρίνεται αναγκαίο με την αυστηρότητα της υπόλοιπης κατασκευής. Το θεατρικό έργο «Αγαπητή Ελενα» της ομάδας «ΝΑΜΑ», που εγκαινιάζει το χώρο γράφτηκε το 1980 και αμέσως λογοκρίθηκε. Βασική του ηρωίδα -που υποδύεται η Αριέτα Μουτούση- είναι η ιδεολόγος καθηγήτρια δίδα Ελενα, που κάποια στιγμή κρατείται όμηρος σ' ένα μικροσκοπικό διαμέρισμα από τέσσερις μαθητές της. Το δράμα αντιτάσσει τον οπορτουνισμό τεσσάρων νεαρών Pώσων μαθητών, με τις σοσιαλιστικές ιδεολογίες: αλληγορία του θανάτου της ΕΣΣΔ. Μιας κοινωνίας στηριγμένης σε υψηλά ηθικά ιδεώδη που σιγά σιγά παρασύρεται από την κινούμενη άμμο της διαφθοράς. Παράλληλα με τις παραστάσεις τού «Αγαπητή Ελενα» στο «Επί Κολωνώ» οι θεατές θα μπορούν να παρακολουθήσουν στο φουαγέ και στους υπόλοιπους χώρους του κτιρίου εκθέσεις ζωγραφικής και φωτογραφίας. Τα εικαστικά ξεκινούν με το Instalation Art του Βασίλη Μπούτου στον άνετο κήπο, στο πίσω μέρος του κτιρίου. Ο κήπος (350 τετραγωνικά μέτρα) θα έχει τη δυνατότητα να φιλοξενήσει τους θερινούς μήνες αρκετές εκδηλώσεις, καθώς και καλοκαιρινά μουσικά και θεατρικά φεστιβάλ.
