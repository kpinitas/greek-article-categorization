Πρόθυμος για «κάθε είδους» συζήτηση με τους Αλβανούς του Κοσσυφοπεδίου δήλωσε ο νέος πρόεδρος της Γιουγκοσλαβίας, παραμερίζοντας τις διαφωνίες του με την εκλογική διαδικασία, από την οποία, σύμφωνα με τον Οργανισμό για την Ασφάλεια και τη Συνεργασία στην Ευρώπη (ΟΑΣΕ), ο Δημοκρατικός Σύνδεσμος του Κοσσυφοπεδίου του Ιμπραΐμ Ρουγκόβα νίκησε με 58, 13% των ψήφων.
 Ο Βόισλαβ Κοστούνιτσα έκανε τις δηλώσεις μετά τη συνάντηση με τον πρωθυπουργό της Νορβηγίας Γενς Στόλτενμπεργκ και έσπευσε να τονίσει ότι αποκλείεται να συζητήσει θέμα κυριαρχίας του Κοσσυφοπεδίου. «Είμαι ανοιχτός σε κάθε είδους επαφές με τους Αλβανούς ηγέτες του Κοσσυφοπεδίου. Δεν υπάρχει πόρτα που δεν θα
χτυπήσω, για να λύσω τα προβλήματα της χώρας μου», είπε ο Κοστούνιτσα. «Αυτό σημαίνει, βεβαίως, ότι θα αποκαταστήσω διάλογο... Η κυριαρχία είναι εκτός συζήτησης. Σε πολιτικούς και στρατηγικούς όρους, θα ήταν πολύ επικίνδυνο για την περιοχή», πρόσθεσε ο Κοστούνιτσα και αμέσως θύμισε ότι η απόφαση 1244 του ΟΗΕ για το Συμβούλιο Ασφαλείας προβλέπει μόνο «ουσιαστική αυτονομία».
 Ο νέος ηγέτης της Γιουγκοσλαβίας επέκρινε το «μονοεθνικό» χαρακτήρα των εκλογών, εξαιτίας του οποίου, όπως είπε, οι Σέρβοι αποφάσισαν να απέσχουν από την ψηφοφορία για την ανάδειξη τοπικών συμβουλίων. Οπως είπε αν ήταν στο χέρι του Βελιγραδίου, οι εκλογές θα καθυστερούσαν έως ότου επιστρέψουν οι Σέρβοι και οι άλλοι μη Αλβανοί πρόσφυγες στα σπίτια τους. Πάντως, αναγνώρισε τις εκλογές, όπως άλλωστε του ζήτησε και ο πρόεδρος των Ηνωμένων Πολιτειών: «Δεχόμαστε τις εκλογές ως γεγονός», είπε και εξήγησε ότι το θετικό στην όλη υπόθεση είναι πως ξεκαθάρισε το τοπίο ως προς τις πολιτικές προτιμήσεις των Αλβανών της σερβικής επαρχίας.
 Είπε επίσης ότι είναι «ικανοποιημένος» που νικητής αναδείχτηκε το μετριοπαθές κόμμα του Ρουγκόβα, έστω και αν ακόμη και αυτό ζητεί ανεξαρτησία για το Κοσσυφοπέδιο. Σύμφωνα με επίσημη ανακοίνωση του ΟΑΣΕ, στις δημοτικές εκλογές του Κοσσυφοπεδίου, το Δημοκρατικό Κόμμα του Χασίμ Θάτσι ήρθε δεύτερο με 26, 95%
των ψήφων. Τα αποτελέσματα βασίζονται στο 90% των ψήφων. Οι ηγέτες των Σέρβων του Κοσσυφοπεδίου επέμειναν και χθες ότι η νίκη του Ρουγκόβα δεν τους αφορά και δεν θα αλλάξει σε τίποτα τη ζωή τους.
