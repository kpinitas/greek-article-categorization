Επεισοδιακή πορεία πραγματοποίησαν χθες το πρωί από την πλατεία Μαβίλη στο υπουργείο Υγείας 2.000 περίπου γιατροί και εργαζόμενοι των δημόσιων νοσοκομείων, καθώς και φοιτητές της Ιατρικής Σχολής, διαδηλώνοντας την αντίθεσή τους στο σχέδιο νόμου για τη μεταρρύθμιση του ΕΣΥ.
 Παράλληλα, χθες πραγματοποίησαν 24ωρη προειδοποιητική απεργία η ΟΕΝΓΕ και η ΕΙΝΑΠ, ενώ η ΠΟΕΔΗΝ πραγματοποίησε εξάωρη στάση εργασίας στην Αττική και 24ωρη
στην υπόλοιπη Ελλάδα, με αποτέλεσμα τα δημόσια νοσοκομεία, τα Κέντρα Υγείας και το ΕΚΑΒ να λειτουργήσουν με προσωπικό ασφαλείας.
 Οταν οι διαδηλωτές έφτασαν έξω από το υπουργείο, δημιουργήθηκαν επεισόδια, καθώς αστυνομικοί προσπάθησαν να τους εμποδίσουν να εισέλθουν στο κτίριο. Τελικά, εκπρόσωποι των συνδικαλιστικών φορέων παρέδωσαν ψήφισμα στον υπουργό Υγείας Αλέκο Παπαδόπουλο, με τον οποίο ορίστηκε συνάντηση για το μεσημέρι της Πέμπτης.
 Η ΠΟΕΔΗΝ, μετά την πορεία, ανακοίνωσε ότι θα προχωρήσει σε κλιμάκωση των κινητοποιήσεών της «μετά το ναυάγιο του διαλόγου με την ηγεσία του υπουργείου Υγείας επί του νομοσχεδίου για την αναμόρφωση του ΕΣΥ».
 n Στα κενά του δημόσιου τομέα οφείλεται κυρίως η επέλαση του ιδιωτικού τομέα στο χώρο της Υγείας, επέλαση που οδηγεί σε ανεξέλεγκτη κατανάλωση. Η αντιμετώπιση των ελλείψεων με τις προτεινόμενες αλλαγές θα επιφέρει μια σωστή ισορροπία στη λειτουργία του δημοσίου με τον ιδιωτικό τομέα και στην κατοχύρωση της υγείας ως κοινωνικού αγαθού.
 Τα παραπάνω επισήμανε μεταξύ άλλων ο υπουργός Υγείας Αλέκος Παπαδόπουλος, μιλώντας προχθές το βράδυ στην εκδήλωση με θέμα «Η μεταρρύθμιση στην Υγεία: από το Οραμα στην Πράξη» που συνδιοργάνωσαν η Νομαρχιακή Α' Αθήνας του ΠΑΣΟΚ και η Πρωτοβουλία Πολιτών της Ανανεωτικής Αριστεράς και της Οικολογίας.
 Η υφυπουργός Υγείας Χριστίνα Σπυράκη τόνισε ότι κεντρικός στόχος του υπουργείου είναι η βελτίωση μιίας κατάστασης που βασανίζεται από τη δυσαρέσκεια και απογοήτευση του πολίτη, την αμφισβήτηση των παρεχομένων υπηρεσιών, καθώς και την έλλειψη προγραμματισμού στην ανάπτυξη, εκπαίδευση και
 Στον πυρήνα του προβλήματος, δηλαδή της ακύρωσης του κριτηρίου ισότητας και της ποιότητας, βρίσκεται η υποχρηματοδότηση των υγειονομικών υπηρεσιών από την
πλευρά του κράτους, ανέφερε μεταξύ άλλων ο καθηγητής Ιωάννης Κυριόπουλος.
 Η σημαντικότερη πολιτική παρέμβαση που απαιτείται από το σύστημα είναι ένα νέο
υπόδειγμα διοίκησης του συστήματος υγείας, ανέφερε ο καθηγητής Αρης Σισσούρας.
 Τέλος, ο επίκουρος καθηγητής Κοινωνικής Ιατρικής Γιάννης Τούντας, τόνισε μεταξύ άλλων ότι οι προτεινόμενες αλλαγές στο ΕΣΥ σχεδιάστηκαν σε αντιστοιχία με τις διεθνείς εξελίξεις.
