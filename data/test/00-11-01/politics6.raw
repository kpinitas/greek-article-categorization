Μετρά μέρες πλέον ο Γιάννης Θεωνάς στο ΚΚΕ μετά την περίπου τεσσάρων ωρών συνάντηση που είχε χθες με το Πολιτικό Γραφείο του κόμματος.
 Η ηγεσία τού κατέστησε σαφές, προφανώς για τελευταία φορά, ότι οι απόψεις του βρίσκονται στον αντίποδα της επίσημης γραμμής και κατά συνέπεια δεν υπάρχει το
περιθώριο να σταματήσει ο «Ριζοσπάστης» την ιδεολογικοπολιτική αντιπαράθεση. Μόνο που αυτή η αντιπαράθεση θα εξακολουθήσει να είναι ετεροβαρής, καθώς ο υπό
δυσμένεια ευρωβουλευτής δεν θα έχει πλέον τη δυνατότητα να υπερασπιστεί τις θέσεις του. Δημοσιεύτηκαν μια φορά στο πλαίσιο του προσυνεδριακού διαλόγου και
δεν πρόκειται το δημοσιογραφικό όργανο της Κεντρικής Επιτροπής να του παραχωρήσει τις στήλες του ξανά.
 Ο Γιάννης Θεωνάς προσήλθε χθες στον Περισσό για να ακούσει τις κατηγορίες που του προσάπτουν οι σύντροφοί του, να καταθέσει τις δικές του ενστάσεις για την πολιτική του ΚΚΕ και τη διαγραφή του Μήτσου Κωστόπουλου, αλλά και να ζητήσει να δημοσιεύσει ο «Ριζοσπάστης» άρθρο του, με το οποίο να απαντά στις επιθέσεις
που δέχεται. Το πρώτο και το δεύτερο έγινε. Στο τρίτο, η απάντηση που εισέπραξε ήταν αρνητική.
 Ηταν όμως και αναμενόμενη. Το κλίμα ήταν ήδη βαρύ γι' αυτόν στον Περισσό από το 15ο συνέδριο, πριν από τέσσερα χρόνια, όταν είχε διατυπώσει τις πρώτες διαφωνίες του για την άρνηση της ηγεσίας να διαλεχτεί με τις άλλες δυνάμεις της Αριστεράς και να αναζητήσει κοινή δράση, όπου ήταν εφικτό. Τους τελευταίους μήνες απλώς επιδεινώθηκε.
 Το πρώτο είναι θέμα επιλογής της ηγεσίας για το πότε θα κατεβάσει την πρόταση στην ΚΟΒ του ΟΤΕ, οργάνωση στην οποία ανήκει ο Γιάννης Θεωνάς. Πριν ή μετά το συνέδριο, το οποίο έχει προσδιοριστεί για τα μέσα Δεκεμβρίου. Αν και στα Κ.Κ. οι εκκαθαρίσεις είθισται να γίνονται πριν από τα συνέδρια (το απέδειξε και η περίπτωση Κωστόπουλου) δεν αποκλείεται η ηγεσία να αφήσει το θέμα να ωριμάσει και να προχωρήσει στην εκτέλεση των αποφάσεών της αμέσως μετά. Στο συνέδριο πάντως δεν θα παραστεί, καθώς δεν συγκέντρωσε το 50% συν 1 για να εκλεγεί σύνεδρος.
 Το δεύτερο είναι θέμα επιλογής του ευρωβουλευτή. Και ασφαλώς συναρτάται από την έκβαση του πρώτου. Πάντως, ο χρόνος μέχρι το συνέδριο είναι σχετικά μικρός
και εκτός απροόπτου, ο Γιάννης Θεωνάς θα επισκεφτεί το Eυρωκοινοβούλιο για μερικές ακόμα συνεδριάσεις.
 Καθώς πάντως αργά ή γρήγορα το εγκαταλείψει το έδρανο, η Λιάνα Κανέλλη ετοιμάζεται να καταλάβει τη θέση, καθώς είναι τέταρτη στο ευρωψηφοδέλτιο. Σε δηλώσεις της χθες στην «Εξουσία» αρκέστηκε απλώς να πει, ότι θα πάει όπου της πει το κόμμα.
