 γονιδιακή θεραπεία αποτελεί τη μεγάλη πρόκληση της καρδιολογίας του νέου αιώνα, ενώ σήμερα χαρτογραφούνται με εξαιρετικά ταχείς ρυθμούς οι γονιδιακές περιοχές που σχετίζονται με καρδιακές νόσους! Παράλληλα, ο στόχος των καρδιολόγων είναι κανένα παιδί που γεννιέται να μην αναπτύξει καρδιακό νόσημα πριν από την ηλικία των 65 ετών. 
 Τα παραπάνω επισήμανε σε χθεσινή συνέντευξη Tύπου ο καθηγητής Παναγιώτης Βάρδας, πρόεδρος της Ελληνικής Καρδιολογικής Εταιρείας, τονίζοντας ότι πολύ σύντομα θα μπορεί να γίνεται θεραπεία με γονιδιακή τροποποίηση της νοσηρής γονιδιακής περιοχής. Η συνέντευξη δόθηκε με αφορμή το 21ο Πανελλήνιο Συνέδριο της Εταιρείας, που αρχίζει σήμερα τις εργασίες του στο «Χίλτον» της Αθήνας. 
 Η τροποποίηση αυτή, μάλιστα, σημείωσε ο καθηγητής, σε 10-20 χρόνια θα μπορεί να γίνεται ακόμη και πριν ή μετά τη γονιμοποίηση, ώστε να αποφεύγεται η νόσος πριν από τη γέννηση. 
 Στο μέλλον, λοιπόν, οι γονείς θα τροποποιούν προς το καλύτερο τα δικά τους επιβαρυμένα γονίδια πριν αποκτήσουν παιδί. Το επόμενο μεγάλο ζητούμενο είναι η
με κάθε τρόπο γενετική παρέμβαση στο κυκλοφορικό, ώστε ένας ασθενής 90-100 ετών να θεωρείται ακόμη ζωτικός.
 Παράλληλα, η γενετική θα οδηγήσει στη μεγάλη αλλαγή, όταν θα είναι εφικτή η τροποποίηση και μεταλλαγή ζώων, ώστε να χρησιμεύουν ως δότες οργάνων. Η αλλαγή
αυτή αναμένεται να τροποποιήσει δραματικά προς το καλό τις δυνατότητες των μεταμοσχεύσεων. 
 Ενας άλλος μεγάλος στόχος-πρόκληση είναι η αντιμετώπιση της γήρανσης της καρδιάς και των αγγείων, πρόσθεσε ο κ. Βάρδας. Η γήρανση των οργάνων αυτών καθορίζεται γενετικά ασφαλώς. Προς το παρόν οι γονιδιακές περιοχές που ευθύνονται για τη γήρανση δεν είναι γνωστές παρά σε μικρή έκταση. Η μεγάλη πρόκληση είναι η εντόπιση αυτών των γονιδίων, ώστε οι ιστοί του κυκλοφορικού να αντέχουν.
 Στις σημαντικές εξελίξεις στον τομέα της αναίμακτης διάγνωσης των παθήσεων της
καρδιάς, με τη βοήθεια σύγχρονων μεθόδων, αναφέρθηκε χθες ο διευθυντής της Καρδιολογικής Κλινικής του Ναυτικού Νοσοκομείου Αθήνας Ιωάννης Βασιλειάδης.
 Συγκεκριμένα, η νέα τεχνική του συγχρονισμένου με το ηλεκτροκαρδιογράφημα τομογραφικού σπινθηρογραφήματος, με το οποίο μελετάται ταυτόχρονα η αιμάτωση και η λειτουργικότητα της καρδιάς, είναι ακριβής σε ποσοστό 90%. Σημειώνεται ότι η ευαισθησία -δηλαδή η ικανότητα διάγνωσης- της γνωστής παλαιάς μεθόδου, της περίφημης δοκιμασίας κοπώσεως, κυμαίνεται στο 60-65%.
 Για τα συγκοπτικά επεισόδια, που αποτελούν σημαντικό διαγνωστικό και θεραπευτικό πρόβλημα της καθημερινής ιατρικής πράξης, μίλησε στη χθεσινή συνέντευξη Tύπου ο υποδιευθυντής της Β' Καρδιολογικής Κλινικής του Ωνασείου Γιώργος Θεοδωράκης. Τόνισε ότι το 3% των προσερχομένων στα εξωτερικά ιατρεία των νοσοκομείων πάσχουν από συγκοπές. 
 Οι αιτίες των συγκοπών μπορεί να είναι παθολογικές αιτίες στην καρδιά, όπως είναι οι βαλβιδικές παθήσεις, ή διαταραχές του ηλεκτρικού ερεθίσματος. 
 Η διάγνωση της νευροκαρδιογενούς συγκοπής είναι πολλές φορές δύσκολη, σημείωσε
ο κ. Θεοδωράκης, γιατί οι συμβατικές κλινικές και εργαστηριακές εξετάσεις είναι μη διαγνωστικές. Σήμερα, όμως, χάρις στη δοκιμασία ανάκλισης, παράλληλα με την οποία χορηγούνται διάφορες φαρμακευτικές ουσίες που αυξάνουν την ευαισθησία της εξέτασης από το 25% στο 50%, διαγιγνώσκεται ένας στους δύο ασθενείς. 
 Μία σημαντική ανακάλυψη της ομάδας των γιατρών της Β' Καρδιολογικής Κλινικής του Ωνασείου, που διευθύνει ο καθηγητής Δ. Κρεμαστινός, ήταν ότι με τη χορήγηση μιας ουσίας που λέγεται κλομιπραμοΐνη και δρα στο κεντρικό νευρικό σύστημα, αυξάνεται η ευαισθησία της εξέτασης στο 87%. Πρόκειται για μία ανακάλυψη που έχει δημοσιευθεί στα εγκυρότερα επιστημονικά περιοδικά των ΗΠΑ. 
 Τέλος, ο καρδιολόγος Κώστας Τεντολούρης, από το Ιπποκράτειο, αναφέρθηκε στη θερμομέτρηση της αθηρωματικής πλάκας με ειδικούς καθετήρες, καθώς και στα νέα θρομβολυτικά φάρμακα. Επίσης, αναφέρθηκε στον ελπιδοφόρο συνδυασμό των αναστολέων συγκόλλησης των αιμοπεταλίων με τη θρομβόλυση ή την αγγειοπλαστική.
