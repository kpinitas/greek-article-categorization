«Οστις γονείς εφόνευσεν, όστις Θεόν υβρίσει/λεξικογράφος ας γενή, ίν' άφεσιν ελπίση». Αυτό προειδοποιούσε το 1810 ο γνωστός λόγιος Κωνσταντίνος Ασώπιος. Ηθελε ασφαλώς χαριτολογώντας να τονίσει πόσο δύσκολο, καμιά φορά και σισύφειο,
έργο είναι η σύνταξη ενός λεξικού. Υπάρχουν βεβαίως και χειρότερα: η σύνταξη ενός λεξικού, χωρίς να υπάρχει ούτε σχετική και κεκτημένη παράδοση, ούτε πλήρης βιβλιογραφία. Αλλά κι ακόμη χειρότερα: η σύνταξη ενός «Λεξικού Ελλήνων Καλλιτεχνών», όπου εκτός από τα δεδομένα προβλήματα υπάρχουν κι ένα σωρό άλλα,
όπως π.χ. η επιλογή των ονομάτων, η ταξινόμηση, ο χώρος που αφιερώνεται σε καθέναν, η εικονογράφηση.
 Γι' αυτό και 8 χρόνια πριν, όταν ο εκδότης της «Μέλισσας», Γιώργος Ραγιάς, εμπιστεύτηκε σε μία ομάδα ειδικών την ιδέα του για τη δημιουργία ενός τέτοιου έργου, πολλοί υπήρξαν επιφυλακτικοί. Και γι' αυτό 8 χρόνια μετά, προχθές, η ολοκλήρωση του τετράτομου λεξικού με την υπογραφή 80 ειδικών και η ύπαρξη πλέον ενός περιεκτικότατου «Instrumentum Studiorum» γιορτάστηκε με κάθε επισημότητα στο Μουσείο Μπενάκη, παρουσία πολιτικών (Γ. Ρωμαίος, Δ. Μπέης, Κ. Μάνος), καλλιτεχνών (Κ. Τσόκλης, Χ. Μπότσογλου, Γ. Σεμιτέκολο, Αλ. Φασιανός) κ.ά.
 Τα συγχαρητήριά τους για το εκδοτικό επίτευγμα έστειλαν με θερμά τους μηνύματα
ο Πρόεδρος της Δημοκρατίας Κωνσταντίνος Στεφανόπουλος, ο πρωθυπουργός Κωνσταντίνος Σημίτης, ο δήμαρχος Αθηναίων Δημήτρης Αβραμόπουλος, ο διευθυντής του Μουσείου Μπενάκη Αγγελος Δεληβοριάς. Τον απόντα (λόγω υποχρεώσεων) υπουργό
Πολιτισμού εκπροσώπησε ο Ροδόλφος Μασλίας, αντίστοιχα το Δήμο Αθηναίων ο αντιδήμαρχος Φώτης Παπαθανασίου και τη διοικητική επιτροπή του Μουσείου Μπενάκη ο πρόεδρός της Μαρίνος Γερουλάνος, απευθύνοντας χαιρετισμούς.
 Αυτά ως προς το εθιμοτυπικό μέρος της εκδήλωσης. Διότι βεβαίως υπήρχε και το πολύ ουσιαστικό, αυτό των ομιλιών ανθρώπων-κλειδιά στη σύνταξη του λεξικού, που όλοι μαζί συνέθεσαν το παζλ της κοπιώδους εργασίας τους. 
 Η τελική εικόνα κατ' αρχάς μεταφράζεται σε ένα τετράτομο έργο, με περίπου 500 σελίδες για κάθε τόμο. Συνολικά φιλοξενούνται 5.500 ονόματα Ελλήνων καλλιτεχνών (ζωγράφοι, γλύπτες, χαράκτες, κεραμίστες, σκιτσογράφοι, καλλιτέχνες του Θεάτρου Σκιών, εικαστικοί με «ειδίκευση» στα χάπενινγκ, στις περφόρμανσις, στη βίντεο αρτ κ.ά.) των τεσσάρων τελευταίων αιώνων, με πιο πρόσφατους αυτούς που γεννήθηκαν το 1970. Οι περισσότεροι από αυτούς εικονογραφούνται. Παρατίθεται επιπλέον και μια σημαντική σχετική βιβλιογραφία,
 Ολα αυτά απαιτούσαν όχι μόνο τεράστια έρευνα, αλλά και εξίσου μεγάλο αίσθημα ευθύνης. «Μαγιά» όλης της εργασίας αποτέλεσε, όπως είπε η συντονίστρια της έκδοσης Δώρα Κομίνη-Διαλέτη, το αρχείο της «Μέλισσας», που περιείχε στην πρώτη
φάση 3.000 ονόματα καλλιτεχνών. Με βάση αυτό αναζητήθηκαν οι υπόλοιποι από μουσεία, ιδρύματα, συλλέκτες, από διατριβές, με δημοσιεύσεις στον Τύπο κ.λπ. Συγκεντρώθηκαν συνολικά 8.000 ονόματα, από τα οποία επελέγησαν τα 5.500. Μια αντίστοιχη ιστορία έγινε για την εικονογράφηση.. 
 Στα προβλήματα που αντιμετώπισε η συντακτική επιτροπή ήταν αυτά της ταξινόμησης και αξιολόγησης, αφού, όπως έλεγε ο ακαδημαϊκός Χρύσανθος Χρήστου,
«είχαμε να κάνουμε με καλλιτέχνες που γεννήθηκαν πριν από 350 χρόνια και με καλλιτέχνες που γεννήθηκαν πριν από 35 χρόνια. Επιπλέον κάθε καλλιτέχνης θα ήθελε όλο το λεξικό δικό του και είναι φυσικό. Αν υπάρχουν ελλείψεις δεν είναι λόγω σκοπιμότητας».
 Σε ανάλογο πνεύμα οι πανεπιστημιακοί και εκ της συντακτικής επιτροπής Ευγένιος
Μαθιόπουλος, Νίκος Ζίας, Μίλτος Παπανικολάου και Φίλιππος Ηλιού αναφέρθηκαν στις δυσκολίες πραγματοποίησης του εγχειρήματος, τονίζοντας ωστόσο όλη τη σημασία αυτού του έργου που καλύπτει ένα μεγάλο βιβλιογραφικό κενό, διατηρώντας κατά το δυνατόν τις ισορροπίες και ως προς το χρόνο και ως προς τον τόπο (αφού περιλαμβάνονται καλλιτέχνες της μητρόπολης, της περιφέρειας, αλλά και ομογενείς).
 Ολοι επίσης είχαν να καταθέσουν ένα «ευχαριστώ» στον Γιώργο Ραγιά και την οικογένειά του. Με τη σειρά του εκείνος τόνισε πως αρχή της «Μέλισσας» ήταν πάντοτε «η πίστη πως η γνώση που δεν μεταδίδεται πεθαίνει». 
 Και αποκάλυψε και τα επόμενα εκδοτικά του σχέδια. Δηλαδή: 
 Μια σειρά για την Ελληνική Αρχιτεκτονική, η οποία θα εκδοθεί σύντομα, περιλαμβάνοντας τόμους για τα: α) Αρχιτεκτονική στην Αρχαία Ελλάδα, από τον Μ.
  Εναν τόμο 300 σελίδων στην αγγλική γλώσσα με τους «Σύγχρονους Ελληνες Καλλιτέχνες».
 Yστερα από όλα αυτά, είχε δίκιο ο Φώτης Παπαθανασίου που είπε ότι το έργο των εκδόσεων δικαιολογεί την ονομασία τους: «Μέλισσα»...
