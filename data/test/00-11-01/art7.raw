Στερεο-φονικά ΔΗΜΗΤΡΗΣ ΑΝΑΣΤΑΣΟΠΟΥΛΟΣ Αφελής τριτοκοσμισμός, πολιτικός ερασιτεχνισμός, άκρατη προπαγάνδα υπέρ των μη κυβερνητικών οργανώσεων κι όλα αυτά κάτω από το ηχητικό αναμάσημα του ένδοξου παρελθόντος. Η πολυδιαφημισμένη επιστροφή των U2 κάτω από το μελό τίτλο «Αll That You Can't Leave Behind» (Universal) είναι πολύ απλά η ανέξοδη καταφυγή τους στην ανώδυνη ροκ των σούπερ μάρκετ. Οι U2 δεν είναι αγνώμονες, αυτό το ξεθυμασμένο υβρίδιο πομπώδους ενορχήστρωσης κάποτε τους ανέδειξε στο «μεγαλύτερο ροκ εν ρολ συγκρότημα», όπως τους αποκαλούσαν κάποιοι ενθουσιώδεις κριτικοί. Στις αρχές της άνοιξης ο Μπόνο και η παρέα του επαίρονταν ότι θα κυκλοφορήσουν ένα οργισμένο ροκ άλμπουμ. Με άλλα λόγια αποφάσισαν να ποντάρουν στα σίγουρα. Ετσι, εγκατέλειψαν τους ποπ πειραματισμούς, τα μεφιστοφελικά κολπάκια και τις σιτουασιονιστικές κλοπές και κυκλοφόρησαν μια ακόμη κόπια του «The Unforgettable Fire» του 1984 με άλλο τίτλο, παρέα με τους ίδιους παραγωγούς, τον Ινο και τον Λένουα. Ομως ο άσος στα χέρια τους είναι, όπως πάντα την τελευταία δεκαετία, όχι ο ήχος αλλά τα υψηλά ιδανικά. Οι απαρχές βρίσκονται στα χρόνια του '80, στο θρήνο του «Sunda Blood Sunda » για τη σφαγή των Ιρλανδών επαναστατών, όπου οι U2 ανέμιζαν τη λευκή παντιέρα καλώντας τους συμπατριώτες τους σε συναδέλφωση με τους Βρετανούς και θάβοντας τον ΙΡΑ. Ακόμη στο «New Years Da », όπου ως άξια τέκνα της στρατευμένης τέχνης, έχυναν δάκρυα για την καταστολή της Αλληλεγγύης στα ναυπηγεία του Γκντανσκ.  Η κόπια αυτής της σαπουνόπερας είναι χιλιοπαιγμένη. Από το θρίαμβο στις ΗΠΑ του «Rattle And Hum» και μετά οι U2 μετατράπηκαν σε ποπ ήρωες. Ετσι είχαν πια το ελεύθερο να μετατρέψουν τη φιλανθρωπία σε υψηλή τέχνη. Σκύβοντας με άφθαστη συμπόνοια πάνω από της γης τους κολασμένους, οι Iρλανδοί ρόκερ άρχισαν μια μακρά πορεία προσπαθώντας να μιμηθούν τη Μητέρα Τερέζα, προς το αγωνιστικότερο.  Ετσι, άρχισαν οι συναυλίες με το φθηνό εισιτήριο για τους δραπέτες του Παραπετάσματος, η προώθηση του πιο αήθους πολιτικού στη μεταπολεμική ιστορία, του Λεχ Βαλέσα, οι φιέστες για τα ορφανά του Σεράγεβο, για τα παιδιά του Τρίτου Κόσμου, για τους Aλβανούς πρόσφυγες του Κοσσυφοπεδίου, για την Γκρίνπις, τα σουαρέ με τον Πάπα, τον Κόφι Ανάν και τον Μπιλ Κλίντον, με αποκορύφωμα τη συστράτευσή τους στο Jubilee 2000, την εκστρατεία για να καταργηθούν τα χρέη των κρατών του Τρίτου Κόσμου, μαζί με διάφορους ατάλαντους, όπως ο Μπομπ Γκέντολφ. Αθεράπευτα μετριόφρων, ο Μπόνο έχει δημοσιεύσει στα λαϊφστάιλ περιοδικά και το ημερολόγιό του, όπου διηγείται τι έκανε δύο χρόνια τώρα, για χάρη της υπόθεσης.  Από την εποχή της σαπουνόφουσκας του Live Aid έχουμε μάθει ότι τέτοιες κινήσεις εξυπηρετούν μόνο το προφίλ των «καλλιτεχνών». Ετσι, το νέο άλμπουμ, με ενθετάκι που έχει όλες τις διευθύνσεις των ανθρωπιστικών οργανώσεων, δεν ήταν ανάγκη να περιέχει και μουσική. Οι U2, καρικατούρες του εαυτού τους, προμοτάρουν το μουσικό χυλό τους, με άξονα τη μεταμόρφωσή τους σε κακέκτυπα της πριγκίπισσας Νταϊάνα.  Αντίθετα με τους ζηλωτές της ποπ, ο Μάικ Σκοτ, ηγέτης των Waterboys, δεν επιθυμεί να λυτρώσει τους αδικημένους, παριστάνοντας το φιλόπτωχο ταμείο. Στη δεκαετία του '80, άφησε μια χούφτα λυρικά αριστουργήματα, όπως το επικό «This Is The Sea» ή το φολκ «Fisherman's Blues». Τώρα επιστρέφει, από απουσία επτά χρόνων ύστερα με το «Α Rock In A Wear Land», για να διηγηθεί τις εμπειρίες του «ως περιπλανώμενος ταξιδιώτης σε μια κακοτράχαλη γη». Οι επιρροές του, ένα χαρμάνι από γκόσπελ, από τη μουσική παράδοση της Σκωτίας και από ροκ του '70, που ο Μάικ Σκοτ τα μεταμορφώνει σε πανέμορφα μελαγχολικά κομμάτια πειραματιζόμενος με μικροσυνθεσάιζερ, κιθάρες και αυτοσχέδια όργανα. Σίγουρα ο ήχος του είναι κολλημένος στο '80, όχι όμως ως μίμηση του παρελθόντος αλλά με μια διάθεση νοσταλγίας, σαν μια αγαπημένη μελωδία που είχε ξεχαστεί. Οι Waterboys είναι οι τελευταίοι ρομαντικοί τροβαδούροι. Αγνοώντας κάθε είδους επιταγές των καιρών γράφουν τραγούδια με ψυχή. Και στο κάτω κάτω, ποιο άλλο συγκρότημα στην εποχή της ταχύτητας θα κυκλοφορούσε ένα οκτάλεπτο κομμάτι με το θεσπέσιο τίτλο «My Love Is A Rock In A Wear Land».
