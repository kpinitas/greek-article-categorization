Kατά της άμεσης εκλογής του Προέδρου της Δημοκρατίας τάσσεται ο Ευάγγ. Βενιζέλος, ενώ αντίθετα ο επίτιμος πρόεδρος της Ν.Δ. Κων. Μητσοτάκης θεωρεί ότι είναι σωστή η εκλογή του ανώτατου πολιτειακού παράγοντα από το λαό. 
 Με αφορμή τη δημοσκόπηση που δημοσίευσε η «Ε», σύμφωνα με την οποία 6 στους 10
πολίτες θέλουν να εκλέγεται ο Πρόεδρος της Δημοκρατίας από το λαό, ο κ. Βενιζέλος δήλωσε: 
 «Η άμεση εκλογή οργάνων ασκεί πάντοτε μια γοητεία στην κοινή γνώμη, η οποία έχει την εντύπωση, καλόπιστα, ότι έτσι ενισχύονται οι αρμοδιότητες του ίδιου του εκλογικού σώματος. Πρέπει όμως να καταστεί σαφές σε όλους ότι: Πρώτον, η άμεση εκλογή του Προέδρου της Δημοκρατίας σε ένα κοινοβουλευτικό σύστημα όπως το δικό μας, αντιβαίνει στα άρθρα 30 και 110 παρ.1 του Συντάγματος, που αποκλείουν τη μετατροπή της έμμεσης εκλογής σε άμεση. Δεύτερον, ότι η άμεση εκλογή μετατρέπει τους υποψήφιους Προέδρους σε επικεφαλής των παρατάξεών τους και αναδεικνύει Πρόεδρο το νικητή και όχι τον εκφραστή της ενότητας του έθνους, όπως θέλουμε να είναι ο Πρόεδρος της Δημοκρατίας». 
 Στον αντίποδα κινείται ο Κων. Μητσοτάκης, ο οποίος θεωρεί ότι το ποσοστό των
πολιτών που επιθυμούν την άμεση εκλογή του Προέδρου της Δημοκρατίας από το λαό
είναι μεγαλύτερο από το 62% που κατέγραψε η δημοσκόπηση της ΟPINIΟN για την «Ε». «Είναι κάτι παραπάνω από 62% το ποσοστό που προτιμά αυτόν τον τρόπο εκλογής. Το πρόβλημα είναι ότι μέχρι στιγμής δεν το δέχεται το ΠΑΣΟΚ. Αλλά ελπίζω ότι νεότερες σκέψεις μπορεί να οδηγήσουν σε αποδοχή της μόνης σωστής και πρακτικής σκέψης», είπε ο επίτιμος πρόεδρος της Ν.Δ.
 Ο κοινοβουλευτικός εκπρόσωπος της N.Δ. Προκόπης Παυλόπουλος δήλωσε στην «E»: 
 «Η εκλογή του Προέδρου της Δημοκρατίας αμέσως από το εκλογικό σώμα μπορεί να αντιμετωπιστεί πλέον μόνον ως θεωρητικό ενδεχόμενο για το μέλλον, αφού η σχετική συνταγματική διάταξη (άρθρο 32 παρ. 1) δεν περιλαμβάνεται σε αυτές που
κρίθηκαν ως αναθεωρητέες στην πρώτη φάση αναθεώρησης του Συντάγματος». Με αυτήν την επιφύλαξη διευκρινίζω τη θέση της Νέας Δημοκρατίας επί του συγκεκριμένου θέματος, όπως αυτή διατυπώθηκε στο συνέδριο αρχών και θέσεων πριν από τις εκλογές της 9ης Απριλίου. Σύμφωνα με τη θέση αυτή, η θεσμοθέτηση της εκλογής του Προέδρου της Δημοκρατίας αμέσως από το εκλογικό σώμα είναι ευκταία, υπό τον όρο βεβαίως ότι συνδυάζεται με λελογισμένη ενίσχυση των αρμοδιοτήτων του (ιδίως δε εκείνων που αφορούν τη χάραξη μακροπρόθεσμων ενιαίων αξόνων σε βασικά θέματα εξωτερικής και εσωτερικής πολιτικής), αφού είναι αυτονόητο ότι η αυξημένη δημοκρατική νομιμοποίησή του εξαιτίας της άμεσης εκλογής επιβάλλει και την ενίσχυση του ρόλου του. Τούτο σε καμία περίπτωση δεν υπονοεί αλλαγή της μορφής του πολιτεύματος σε προεδρικό ή ημιπροεδρικό, αφού απλώς και μόνο λελογισμένη ενίσχυση των αρμοδιοτήτων του Προέδρου της Δημοκρατίας δεν οδηγεί, καθ' οιονδήποτε τρόπο, προς μία τέτοια κατεύθυνση.
 Προς αυτή την κατεύθυνση μια τέτοια εκλογή του Προέδρου της Δημοκρατίας, υπό την ανωτέρω προϋπόθεση, μπορεί να έχει δύο ευεργετικά αποτελέσματα: Πρώτον, εισάγει μια διαδικασία άμεσης Δημοκρατίας, ακριβώς εξαιτίας της άμεσης συμμετοχής του εκλογικού σώματος. Δεύτερον, η ενίσχυση του Προέδρου της Δημοκρατίας μπορεί να διασφαλίσει ένα θεσμικό αντίβαρο έναντι της σημερινής πρωθυπουργοκεντρικής εκτελεστικής εξουσίας. Με άλλες λέξεις, και με δεδομένο το γεγονός ότι ούτε ο κοινοβουλευτικός έλεγχος ούτε και η δικαστική εξουσία μπορούν να αντιπαρατεθούν με αποτελεσματικότητα στο ενδεχόμενο αυθαίρετης άσκησης των αρμοδιοτήτων του παντοδύναμου σήμερα πρωθυπουργού, ένας ενισχυμένος Πρόεδρος της Δημοκρατίας είναι σε θέση να διαδραματίσει το ρόλο θεσμικού αντιβάρου έναντι της παντοδυναμίας αυτής. Αυτό νομίζω εκφράζει άλλωστε η επανειλημμένη αναφορά και του σημερινού Προέδρου της Δημοκρατίας στον ιδιαίτερα περιορισμένο κύκλο των αρμοδιοτήτων του».
