 Εκκληση ενότητας έκανε χθες βράδυ, στη Βουλή, η Γιάννα Αγγελοπούλου.
 Η πρόεδρος του «Αθήνα 2004» ζήτησε δυο και τρεις φορές από τους βουλευτές όλων των πολιτικών παρατάξεων, να βοηθήσουν στο τεράστιο εγχείρημα οργάνωσης των Ολυμπιακών Αγώνων.
 «Πρέπει -είπε σ' ένα ξέσπασμά της- να σταματήσουμε να ρωτάμε ποιος έχει το πάνω χέρι και ποιος το κάτω. Εμείς μάθαμε στο Σίδνεϊ ότι απαιτείται συντονισμός, ευαισθησία και ανοχή. Χρειάζεται να πάμε ένα βήμα μπροστά. Τα πρόσωπα δεν έχουν σημασία. Η επιτυχία μας θα είναι να ενώσουμε τις δράσεις μας. Ο μοναδικός εχθρός μας είναι ο χρόνος. Δυσκολίες πάντα θα υπάρχουν. Εδώ, δεν βγαίνει προς τα έξω η δουλειά μας, αλλά οι μισθοί. Κάνω έκκληση, για ενότητα. Βοηθήστε μας να εξυπηρετήσουμε τον κοινό μας στόχο. Πώς θα εμπνεύσουμε τον κόσμο να δουλέψει για την διοργάνωση; Δεν είμαστε εταιρεία του Δημοσίου και μας θεωρείτε Δημόσιο. Εδώ, δεν βγαίνει η δουλειά μας, αλλά οι μισθός. Ο μισθός ήταν υψηλός και χαμήλωσε. Βοηθήστε μας! Μην περιοριστούμε μόνο στην κριτική».
 Στον πρόλογο της τοποθέτησής της, η Γιάννα Αγγελοπούλου προσπάθησε να δικαιολογήσει τα όσα έγιναν στο Σίδνεϊ: Τα νοίκια του Μουσείου Μοντέρνας Τέχνης. Τους μισθούς των συνεργατών της. Τα υπέρογκα έξοδα της ελληνικής αποστολής. Η πρόεδρος του οργανισμού επιχείρησε να πείσει τους βουλευτές ότι όλα ήταν απαραίτητα για να πετύχουν τα στελέχη του «Αθήνα 2004» να αποκομίσουν την εμπειρία της διοργάνωσης του Σίδνεϊ και να την εφαρμόσουν αργότερα. Στη διάρκεια της ομιλίας της, απέδωσε σοβαρές ευθύνες, λάθη και παραλείψεις στην προηγούμενη διοίκηση της εταιρείας, ακόμη και ως προς το ταξίδι της ελληνικής αποστολής στην Αυστραλία.
 Ανάλογα «ανοίγματα» προς την αντιπολίτευση έκαναν και οι συναρμόδιοι υπουργοί της κυβέρνησης. Ο Θεόδωρος Πάγκαλος μίλησε για τα δύο μεγάλα επιτεύγματα των Αυστραλών. «Οι 80.000 χαμογελαστοί εθελοντές και η συγκομιδή των μεταλλίων από την ομάδα τους», τόνισε ο υπουργός Πολιτισμού, ενώ έκανε κι αυτός έκκληση να μην πολιτικοποιηθεί η συζήτηση για τους Ολυμπιακούς Αγώνες. Ο Κώστας Λαλιώτης δεσμεύτηκε πως τα πέντε «ορφανά» έργα θα παραδοθούν προς χρήση για τα test events, δηλαδή ένα χρόνο πριν από την τελετή έναρξης... Για το θέμα του Ιπποδρόμου, ο Γιώργος Φλωρίδης διευκρίνισε πως αν ο διαγωνισμός κηρυχθεί άγονος, το έργο θα χαρακτηριστεί δημόσιο και θα αποπερατωθεί από τον ΟΔΙΕ, χωρίς την παραχώρηση του Στοιχήματος.
 Οι εκκλήσεις των υπουργών, αλλά και της Γιάννας Αγγελοπούλου, φαίνεται πως βρήκαν απήχηση. Οι περισσότεροι από τους βουλευτές της αντιπολίτευσης τοποθετήθηκαν ή έκαναν ερωτήσεις, σε ήπιους τόνους. Σε κλίμα συναίνεσης και συνεργασίας. Ο Μανώλης Κεφαλογιάννης, για τη Νέα Δημοκρατία, απηύθυνε μια σειρά από ερωτήματα. Το σημαντικότερο είχε να κάνει με τα ραδιοτηλεοπτικά. Ο βουλευτής της N.Δ., παρουσίασε το μνημόνιο συνεργασίας της ΕΡΤ με τον Ρομέρο και αναρωτήθηκε αν ο διαγωνισμός είναι «θέατρο»! Ο Νίκος Κωνσταντόπουλος, για τον ΣYN, δήλωσε χαρούμενος «γιατί η κυβέρνηση παραδέχθηκε επιτέλους ότι έχασε χρόνο ως προς την οργάνωση των Ολυμπιακών Αγώνων» κι επισήμανε πως δεν έγινε η παραμικρή αναφορά για το ζήτημα της ραδιοτηλεοπτικής κάλυψης και της Πολιτιστικής Ολυμπιάδας.
 Eίναι χαρακτηριστικό ότι κατά τη διάρκεια της συνεδρίασης και πριν από την τοποθέτηση της κ. Aγγελοπούλου σημειώθηκαν απείρου κάλλους λεκτικοί διαξιφισμοί, με πρωταγωνιστές τον Mανώλη Kεφαλογιάννη και τον Γιώργο Λιάνη. Aποκορύφωμα ήταν μια ατάκα του τελευταίου: «Θα πρέπει να ήσουν ακόμη στο Σίδνεϊ», του είπε.
 Ο βουλευτής της N.Δ. παρεξηγήθηκε, χαρακτήρισε υποτιμητική τη γνώμη του συναδέλφου του για τους αθλητές των Παρολυμπιακών Aγώνων και ο Λιάνης τού ανταπάντησε ότι αποτελεί κοινοβουλευτικό φαινόμενο.
