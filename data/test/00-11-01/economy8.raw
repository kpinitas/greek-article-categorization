 Το ευρωπαϊκό νόμισμα πολιόρκησε με αξιώσεις χθες και πάλι το επίπεδο των 85 σεντς, ενώ ενισχύθηκε σημαντικά και έναντι του γεν. Το ευρώ έφθασε έως τα 84, 91 σεντς, για να διαμορφωθεί αργότερα στα 84, 80 σεντς, σχεδόν ένα σεντ πάνω
 Εφθασε επίσης έως τα 92, 74 γεν, στο υψηλότερο επίπεδο των δυόμισι εβδομάδων.
 Η καλή μέρα φάνηκε από το πρωί χθες για το ευρώ, μετά τη συνέντευξη του προέδρου της Μπούντεσμπανκ, Ερνεστ Βέλτεκε σε γερμανικό περιοδικό. Ο Βέλτεκε τόνισε ότι η ΕΚΤ είναι έτοιμη να παρέμβει και πάλι για στήριξη του ευρώ, αν χρειαστεί.
 «Παρακολουθούμε τις εξελίξεις στις χρηματαγορές προσεκτικά και θα ξαναπαρέμβουμε, αν χρειαστεί», τόνισε ο Γερμανός αρχιτραπεζίτης στο περιοδικό «Wirtschaftswoche».
 «Δεν αποκλείω μια νέα παρέμβαση. Αλλά μέρος της επιτυχίας της παρέμβασης είναι
το γεγονός ότι δεν ανακοινώνεται εκ των προτέρων», πρόσθεσε.
 Οι απειλές Βέλτεκε έπιασαν τόπο, δείχνοντας παράλληλα ότι ο λόγος της Μπούντεσμπανκ συνεχίζει να περνά και να έχει μεγαλύτερα αποτελέσματα από το λόγο της ΕΚΤ.
 Ο Βέλτεκε μίλησε και για την πτώση του ευρώ, την οποία απέδωσε στους διαφορετικούς ρυθμούς ανάπτυξης και το χάσμα των επιτοκίων μεταξύ των δύο οικονομικών μπλοκ. Χάσμα, που όπως είπε, ευνοεί τη ροή κεφαλαίων προς τις ΗΠΑ.
 Σύμφωνα με τα τελευταία στοιχεία, οι εκροές για άμεσες επενδύσεις από τη ζώνη του ευρώ έφθασαν τα 45, 7 δισ. ευρώ τον Αύγουστο, καταγράφοντας τη μεγαλύτερη εκροή κεφαλαίων από τη δημιουργία του ευρώ, την 1/1/2000.
 Η αγορά φοβάται ένα νέο γύρο παρέμβασης των κεντρικών τραπεζών, σαν αυτόν στις
22ας Σεπτεμβρίου, ιδίως μετά τις εκλογές στις ΗΠΑ στις 7 του μηνός, που θα δώσουν τέλος στην πολιτική αβεβαιότητα. 
 Οι δηλώσεις του προέδρου της Μπούντεσμπανκ, φαίνεται να ενισχύουν τους φόβους αυτούς, πόσο μάλλον που υπονοούμενα για παρέμβαση υπέρ του ευρώ άφησε και ο Αμερικανός υπουργός Οικονομικών Λόρενς Σάμερς. Ο Αμερικανός υπουργός, μιλώντας
στην τηλεόραση του Bloomberg, υποστήριξε ότι η αμερικανική πολιτική σε σχέση με τα νομίσματα είναι προσανατολισμένη στα θεμελιώδη δεδομένα και επανέλαβε ότι το ισχυρό δολάριο είναι προς το συμφέρον των ΗΠΑ.
 Δεν απέκλεισε, ωστόσο, το ενδεχόμενο παρέμβασης υπό προϋποθέσεις, αν και, όπως
τόνισε, το κλειδί είναι τα θεμελιώδη οικονομικά δεδομένα. Αυτό το τελευταίο μπορεί να εκληφθεί ως έμμεση μομφή κατά της Ε.Ε., αφού ο Σάμερς υπονοεί έμμεσα
ότι η πτώση του ευρώ δικαιολογείται από τα θεμελιώδη δεδομένα. Κάτι το οποίο αντικρούουν οι Ευρωπαίοι, που αποδίδουν την πτώση σε υπερβολική αντίδραση της αγοράς.
 Ο Αμερικανός υπουργός, άλλωστε, έχει κατ' επανάληψη δηλώσει πως η πτώση οφείλεται στις εγγενείς αδυναμίες της ζώνης του ευρώ και έχει προτρέψει την Ε.Ε., να προχωρήσει σε μεγαλύτερη απορρύθμιση των αγορών της, για να γίνει ελκυστικότερο το νέο νόμισμα.
 Η αμερικανική συμβολή θεωρείται καθοριστική για τη στήριξη του ευρώ, καθώς η αγορά δεν φαίνεται να πολυεμπιστεύεται τις δυνάμεις της ΕΚΤ.
 Ερωτηθείς για την πρόσφατη συμβολή των ΗΠΑ στη στήριξη του ευρώ στις 22 Σεπτεμβρίου, ο Σάμερς αρνήθηκε να κάνει οποιδήποτε σχόλιο, λέγοντας ότι η Ουάσιγκτον έχει μιλήσει για την πολιτική της στο θέμα αυτό πολλές φορές.
