 «Εις το όνομα» του Παναθηναϊκού επήλθε ο ιστορικός συμβιβασμός Σόουζα-Αναστασιάδη, ύστερα από την αποφασιστική παρέμβαση του προέδρου Αγγελου Φιλιππίδη και διεξοδική συζήτηση περίπου διόμισι ωρών εφ' όλης της ύλης χθες στην Παιανία.
 Μία ημέρα λοιπόν μετά το νέο θερμό επεισόδιο στην πολυτάραχη σχέση των δύο, οι τόνοι έπεσαν και «το θέμα θεωρείται λήξαν» όπως ανακοινώθηκε αρμοδίως. Ο καρατομημένος, δε, Σόουζα επέστρεψε κανονικά στα καθήκοντά του με το κεφάλι βέβαια στη θέση του, χωρίς ούτε καν να πονέσει στην τσέπη. Καλύτερη απόδειξη ότι ο Αναστασιάδης έβαλε «νερό στο κρασί του», όπως συμβούλεψε και ο Μίμης Δομάζος από την ΕΡΑ-Σπορ, υπάρχει, αλήθεια; 
 Από την κουβέντα, στην οποία μετείχε και ο Στράτος Αποστολάκης (εκτός των πρωταγωνιστών της διένεξης), ο κ. Φιλιππίδης υπέδειξε μπροστά «στο κοινό συμφέρον» να βρεθεί η χρυσή τομή, όπερ και εγένετο. Τα ερωτήματα ωστόσο του τύπου, πόσο θα διαρκέσει η νέα συμφιλίωση, ή ποιος από τους δύο θα φύγει πρώτος, εξακολουθούν να απασχολούν τον κόσμο του τριφυλλιού.
 Ολα δείχνουν πως τα παιχνίδια με Γιουβέντους (8/11) και Ολυμπιακό (12/11) θα καθορίσουν τις εξελίξεις. Αν ο Παναθηναϊκός πετύχει ιστορική πρόκριση επί της Γιουβέντους, τότε ενδεχομένως, και υπό προϋποθέσεις, ο «ιστορικός συμβιβασμός» να γίνει πράξη. Διαφορετικά, οι αλλαγές στην Παιανία θα έχουν μορφή χιονοστιβάδας.
 Ο Πάουλο Σόουζα αμέσως μετά την απογευματινή προπόνηση (έγινε και το πρωί) προέβη στην ακόλουθη δήλωση: 
 «Βρίσκομαι στον Παναθηναϊκό για να παίζω μπάλα και να προσφέρω χαρά στους φιλάθλους. Τα προβλήματα πρέπει να λύνονται μέσα στην ομάδα. Εγώ προσωπικά δεν έχω κανένα πρόβλημα με τον προπονητή. Δεν ξέρω αν έχει ο προπονητής μ' εμένα».
 Αλλη δήλωση δεν έγινε, απλώς στέλεχος της πράσινης ΠΑΕ σχολίασε ότι «αυτή η συζήτηση έπρεπε να είχε γίνει από καιρό».
 Απηχώντας τις απόψεις της πλειονότητας των φιλάθλων του ΠΑΟ, ο «στρατηγός» Μίμης Δομάζος καταφέρθηκε με επιχειρήματα εναντίον του Αγγελου Αναστασιάδη χθες το μεσημέρι σε δηλώσεις του στην ΕΡΑ-Σπορ. 
 «Κάθε εβδομάδα διώχνει και κάποιον ο Αναστασιάδης. Τα ίδια έκανε και με τους Βλάοβιτς, Πφλίπσεν. Πού θα πάει αυτή η κατάσταση; Τι θέλει να δείξει; Ο Σόουζα είναι το πρόβλημα του Παναθηναϊκού; Εγώ πιστεύω ότι άλλα είναι τα προβλήματα. Η ομάδα δεν μπορεί να βγάλει γκολ και εν τούτοις παίζει στα εντός έδρας ματς με τρεις σέντερ μπακ. Γιατί τα βάζει συνέχεια με τους ξένους; Εχει μήπως κόμπλεξ, επειδή δεν υπήρξε ποτέ μεγάλος παίκτης; Θα πρέπει να καταλάβει ο Αναστασιάδης ότι ο Παναθηναϊκός δεν είναι Ηρακλής. Ο Παναθηναϊκός παίζει μια ολόκληρη χρονιά στο ματς με τη Γιουβέντους, την αξιοπρέπεια και την ιστορία του και ο προπονητής, αντί να κοιτάξει πώς θα κερδίσει, τσακώνεται με τους παίκτες».
 Αρκετές φορές ο Δομάζος, παρασυρμένος από το συναίσθημα, χρησιμοποίησε πρώτο πληθυντικό πρόσωπο στην αναφορά του στο επίμαχο θέμα.
 «Πήραμε τον Σόουζα για να μας βοηθήσει στην Ευρώπη και ο προπονητής δεν τον βάζει. Εφόσον είχε πρόβλημα μαζί του, έπρεπε να τον φωνάξει κατ' ιδίαν να μιλήσουν, όχι να τον προσβάλλει μπροστά σε όλους τους παίκτες. Τη μία τον κατηγορεί ότι δεν χαιρέτησε, την άλλη ότι δεν του χαμογέλασε. Δεν έχουν ξαναγίνει τέτοια πράγματα στον ΠΑΟ. Στη Λα Κορούνια του έκανε παρατήρηση επειδή έκανε παραπάνω προπόνηση. Επί Πούσκας, θυμάμαι, τελείωνε η προπόνηση στις 5 κι εμείς παίζαμε μπάλα μέχρι τις 7, επειδή ήταν το μεράκι μας. Τι να πω; Αυτά τα πράγματα είναι πρωτάκουστα».
