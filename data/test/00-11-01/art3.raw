 Απρόσμενα, εκεί που δεν τον περιμέναμε, εμφανίστηκε ο Ολλανδός συγγραφέας Χάρι Μούλις, σημαίνων τόσο στην πατρίδα του όσο και στην ευρωπαϊκή λογοτεχνία. Γεννημένος πριν από εβδομήντα τρία χρόνια στο Αμστερνταμ έχει δοκιμαστεί σ' όλα τα είδη του λόγου με επιτυχία. Τον πρωτογνωρίσαμε στα ελληνικά με το μυθιστόρημά του «Η απόπειρα», σε μετάφραση Ινώς βαν Ντάικ - Μπαλτά. 
 Σε δική της μετάφραση απολαύσαμε το ελλαδο-ελληνοκεντρικό «Τα στοιχεία», καθώς
και τη «Διαδικασία» -και τα τρία από τις εκδόσεις «Καστανιώτη». Εντός του ερχομένου έτους ετοιμάζεται να εκδοθεί το καλύτερό του βιβλίο, η «Ανακάλυψη του ουρανού», το οποίο γυρίζεται σε ταινία από τον Γερούν Κραμπέι, με πρωταγωνιστή τον Στίβεν Φράι. Τον συναντήσαμε χθες το μεσημέρι σε κεντρικό αθηναϊκό ξενοδοχείο: 
 * Είσθε εβραϊκής καταγωγής από τη μητέρα σας. Σε ποιο βαθμό σάς επηρεάζει το εβραϊκό στοιχείο στον τρόπο με τον οποίο θεάσθε τον κόσμο και πώς περνάει στη λογοτεχνία σας; 
 «Ολη σχεδόν η "Διαδικασία"είναι επικεντρωμένη στον καβαλισμό. Αυτό το στοιχείο
έχει άμεση σχέση με την καταγωγή της μητέρας μου. Πρέπει να καταλάβετε ότι δεν
είναι κάτι που λειτουργεί πολύ βαθιά μέσα μου, κάτι που δεν φαίνεται στην καθημερινότητα. Η μητέρα μου ήταν άθεη».
 * Η Καβάλα είναι το μυστικιστικό μέρος τής ιουδαϊκής φιλοσοφίας. Θεωρείτε ότι γέρνετε προς τα εκεί; 
 «Οχι, δεν είμαι μυστικιστής, είμαι μυθοπλάστης. Παίρνω ως δεδομένο ότι υπάρχει
ο δικός μας κόσμος και ο κόσμος των μύθων. Είμαι πολυθεϊστής. Πιστεύω και στον
Ερμή επί παραδείγματι. Δεν γεννάται θέμα, αν υπάρχει ο Θεός, ο Ερμής ή ο Δίας,
αλλά ότι υπάρχουν μύθοι γι' αυτούς τους θεούς».
 * Αντλείτε τα θέματά σας από τούς μύθους των λαών, αφήνοντάς τους να περάσουν υπογείως στα κείμενά σας, βρίσκοντας αναλογίες στη δική μας εποχή; 
 «Δεν θα απαντήσω στην ερώτησή σας. Θα σας πω, όμως, τον τρόπο που γράφω. Εχω, λοιπόν, γράψει ένα διήγημα για κάποιον που πρέπει να περάσει ένα ποτάμι, αλλά δεν μπορεί, καθώς η γέφυρα είναι σηκωμένη. Κάνει πολλή ζέστη. Ο άνθρωπος της ιστορίας κοιτάζει προς τα κάτω και βλέπει μια βαρκούλα, μέσα στην οποία βρίσκεται ένας γέρος. Την ώρα που το έγραφα, μου ήρθε αυτή η εικόνα και η σκέψη: αυτός είναι ο Χάρος».
 * Στα βιβλία πραγματεύεστε διαρκώς τη ρευστότητα του τόπου και του χρόνου.
 «Ναι, ναι συμφωνώ. Δεν είναι μια γραμμική ιστορία».
 * Είναι φορές που το παρελθόν, το παρόν και το μέλλον δεν ξεχωρίζουν.
 «Ναι, ναι. Δεν το κάνω σκόπιμα. Συμβαίνει. Πρέπει να καταλάβετε ότι η ιστορία που φτιάχνω μιλάει και σε μένα. Δεν είμαι ο αφέντης της και την κάνω ό, τι θέλω».
 * Στη «Διαδικασία» ο κεντρικός ήρωάς σας, ένας επιστήμονας, θέλει να φτιάξει ένα αργιλικό κρύσταλλο, το οποίο όμως είναι ζωντανό. Επιθυμεί να μεταμορφώσει τον ανόργανο κόσμο σε ενόργανο. Μελετάτε τα όρια ώς σε ποιο βαθμό ο άνθρωπος μπορεί να επέμβει στη φύση και να την αλλάξει; Φοβάστε ότι η γενετική θα οδηγήσει σε αποκλεισμό κάποιες ομάδες; Tώρα οι αγγλικές ασφαλιστικές εταιρείες
για να σε ασφαλίσουν, ζητούν την εξέταση του DNA. 
 «Μέσα στον εικοστό αιώνα, η επανάσταση της ανάγνωσης του DNA θα οδηγήσει σε απίστευτα πράγματα, μπορεί ακόμη και σε πολέμους. Είμαι όμως σίγουρος ότι η ανθρωπότητα θα επιζήσει».
 * Μήπως όμως δημιουργηθεί μία νέα φυλή, η φυλή των γενετικά καθαρών; 
 «Πολλοί υποστηρίζουν ότι είναι αφύσικο το γεγονός ότι ο άνθρωπος αλλάζει τους γενετικούς κώδικες. Κατά τη γνώμη μου δεν είναι αφύσικο, γιατί ολόκληρη η εξέλιξη έχει οδηγήσει σ' αυτό το γεγονός και είναι σε θέση να το κάνει. Οταν ένα λιοντάρι κατασπαράζει μια αντιλόπη, δεν μπορείς να πεις ότι αυτό είναι αφύσικο».
 * Μήπως η γενετική μάς οδηγήσει στην απώλεια εννοιών του ευρωπαϊκού πνεύματος,
όπως αυτή του ανθρωπισμού; Μας κάνει υπερβολικά «φυσικούς»; 
 «Μπορεί. Αλλά είμαι απόλυτα πεπεισμένος ότι ορισμένα πειράματα, όπως είναι η κλωνοποίηση ανθρώπων, θα γίνουν οπωσδήποτε. Γιατί ο άνθρωπος είναι ικανός να το πράξει. Είναι δεν είναι ηθικό ή ανήθικο για ορισμένους».
 «Υπάρχει μία και μόνη ηθική. Είναι ο χρυσός κανόνας που τον αναφέρει η Βίβλος.
Αυτό που δεν θέλεις να σου κάνουν εσένα, να μην το κάνεις και στον άλλο».
 * Αν και δηλώσατε συγκριτιστής, επανέρχεστε στη Βίβλο.
 «Υπάρχει, όπως γνωρίζετε, η Παλαιά και η Καινή Διαθήκη. Στην Παλαιά υπάρχει αυτό που σας είπα προηγουμένως. Είναι διατυπωμένο με αρνητικό τρόπο. Σε αντίθεση, ο Χριστός στην Καινή Διαθήκη έχει πει το αντίθετο: αυτό που θέλεις να κάνουν σε σένα, να το κάνεις στον άλλο. Αυτό είναι χριστιανικό, δεν είναι εβραϊκό. Είμαι προσανατολισμένος στο άλλο κλαδί του ευρωπαϊκού πολιτισμού, που
είναι η αρχαία Ελλάδα. Στο έργο υπάρχει ένα είδος σύνθεσης των δύο στοιχείων».
 H γη, το νερό, ο αέρας, η φωτιά
 * Στα «Στοιχεία» είναι έντονη η επίδραση της αρχαίας ελληνικής φιλοσοφίας. Δεν
είναι τυχαίο ότι έχει ως μότο στίχους από το «Ποίημα» του Εμπεδοκλή.
 «Κάποτε διάβασα στην εφημερίδα για ένα δυστύχημα. Eπειτα από μία πυρκαγιά, μέσα στα καμένα βρήκαν έναν άνθρωπο που στην πλάτη έφερε δύο μπουκάλες οξυγόνου. Tον «ρούφηξε» ένα πυροσβεστικό αεροπλάνο, που πήρε νερό, και στη συνέχεια τον έριξε στο δάσος που καιγόταν. Σ' αυτή την ιστορία υπάρχει η γη, το νερό, ο αέρας και η φωτιά. Το πραγματικό γεγονός συνέβη στη Νίκαια, το μετέφερα όμως χάρη της λογοτεχνίας στην Κρήτη».
 «Από τους προσωκρατικούς και βεβαίως από τον Πλάτωνα και ειδικά τον "Τίμαιο"».
 * Μέσα στα μυθιστορήματά σας υπάρχουν δύο κόσμοι, οι οποίοι συγκρούονται: Το Καλό με το Κακό, το Θετικό με το Αρνητικό. 
 «Αυτό το δίπολο ισχύει από κτίσεως κόσμου. Μπορώ να κάνω ένα βήμα παραπέρα. Στην "Ανακάλυψη του ουρανού", ένας ήρωας του βιβλίου σκέφτεται ότι το Αουσβιτς
είναι σαν υποκατάστημα της Κόλασης. Και αναρωτιέται στη συνέχεια: Yπάρχει ένα μέρος στον κόσμο που είναι υποκατάστημα του ουρανού; ».
 «Δεν υπάρχει. Ισως πρέπει να φτάσουμε στο συμπέρασμα ότι υπάρχει ο Διάβολος και όχι ο Θεός».
 * Το Ολοκαύτωμα ήρθε η εποχή να το υπερβούμε, χωρίς να ξεχνάμε ποτέ το διδακτικό χαρακτήρα του; 
 «Ακούς να λένε ορισμένοι ότι έχουν περάσει εξήντα χρόνια από τότε, αλλά δεν είναι έτσι. Εχουν περάσει μόνον εξήντα χρόνια. Είναι πολύ φρέσκο. Ακόμη μιλάμε
για τις αποτρόπαιες πράξεις του Νέρωνα, που είναι ένα τίποτα μπροστά σ' αυτό που έγινε την εποχή του Χίτλερ. Θα εξακολουθούμε να το θυμόμαστε όσο υπάρχει γλώσσα».
 * Οταν αρχίσατε να διαμορφώνεστε λογοτεχνικά, από ποιους συγγραφείς διδαχτήκατε τεχνική και έμπνευση; 
 «Από τον Πόε, τον Ντοστογιέφσκι, τον Τόμας Μαν, τον Κάφκα».
 * Σήμερα, πιστεύετε ότι τους έχετε αφομοιώσει δημιουργικά και ότι έχετε βρει την προσωπική σας φωνή, το προσωπικό σας στίγμα; 
 «Ναι, ναι. Και του Τόμας Μαν ο μεγάλος δάσκαλός του ήταν ο Γκέτε, χωρίς αυτό να του απαγορεύει να είναι διαφορετικός. Ανήκει στην ίδια παράδοση. Και μέσω του Γκέτε φτάνεις στην αρχαία Ελλάδα. Αυτή είναι η γραμμή».
 * Πώς αντιμετωπίζετε τους συγγραφείς της ελαφράς, της αναλώσιμης λογοτεχνίας; 
 «Δεν έχω κάτι εναντίον τους, αλλά θα μπορούσες να τους συγκρίνεις με τους φωτογράφους που φτιάχνουν φωτογραφίες τέχνης και τους τουρίστες που τραβούν ένα στιγμιότυπο».
 * Ολα αυτά τα χρόνια που γράφετε, σκεφτήκατε τα χρήματα; 
 «Ως τα τριάντα μου, δεν κέρδιζα πάνω από δύο χιλιάδες φιορίνια το χρόνο. Και δεν ήταν λόγος αυτός να σταματήσω να γράφω. Αν ήμουν εκατομμυριούχος πάλι τα ίδια βιβλία θα είχα γράψει. Το χρήμα είναι ελευθερία, αλλά δεν πρέπει να γράφεις για τα λεφτά».
 * Οταν σας τιμούν αισθάνεστε αμηχανία, ότι τιμούν έναν άλλο άνθρωπο; 
 «Θεωρώ αυτονόητο να με τιμούν. Αλλά δεν μου κάνει και ιδιαίτερη αίσθηση. Μετά την εκδήλωση, θα βρεθώ πάλι πίσω από το γραφείο μου, όπως όταν ήμουν στα δεκαοχτώ μου. Το βραβείο δεν θα με βοηθήσει να γράψω καλύτερα. Το μόνο μου πρόβλημα είναι ποια θα είναι η επόμενη πρόταση».
 * Υπάρχει κάτι άλλο που σας δίνει χαρά, απόλαυση, ακόμη και λύπη, εκτός από τη
 «Οχι, εκτός από τις προσωπικές στιγμές μου με φίλους και παιδιά. Δεν έχω άλλα χόμπι. Το μόνο μου χόμπι είναι το γράψιμο».
 * Από ένα σημείο και πέρα το γράψιμο είναι χόμπι ή και επάγγελμα; 
 « Είμαι πολύ ευτυχισμένος όταν γράφω και προχωρώ. Οταν δεν προχωρείς, αν σε πιάσει φόβος ότι δεν θα μπορέσεις να ξαναγράψεις, ο ίδιος ο φόβος σε παραλύει.
