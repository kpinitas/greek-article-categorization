 «Πρέπει να ξέρετε ότι σας υπολογίζω όλους και θα έχετε στη συνέχεια τις ευκαιρίες για να παίξετε όλοι στην ενδεκάδα του Ολυμπιακού. Εκείνο όμως που προέχει αυτή τη στιγμή είναι να κερδίσουμε την ΑΕΚ και να πάρουμε το αποτέλεσμα που θέλουμε στη Γαλλία. Για μας το Σαββάτο υπάρχει μόνο ένα αποτέλεσμα, η νίκη». Το γεγονός ότι αρκετοί ποδοσφαιριστές από τους λεγόμενους «αναπληρωματικούς» ή «παροπλισμένους», πήγαν πολύ καλά στον Πύργο κόντρα στον Πανηλειακό, έχουν δημιουργήσει πρόβλημα στον Γιάννη Μαντζουράκη σε ό,τι αφορά την ενδεκάδα του ντέρμπι με την ΑΕΚ, γι' αυτό το λόγο προσπάθησε χθες να ξεκαθαρίσει τα πράγματα.
 Ο «ερυθρόλευκος» τεχνικός στην ομιλία του στους παίκτες στου Ρέντη, τους ζήτησε «να μείνουμε ενωμένοι το προσεχές διάστημα» και αναφέρθηκε για πρώτη φορά και στον αγώνα με τη Λιόν. «Το παιχνίδι της ΑΕΚ με τη Λιόν έχει σχέση, διότι θέλουμε τη νίκη το Σάββατο για να πάμε με καλή ψυχολογία στη Γαλλία. Από εμάς εξαρτάται να πάρουμε τα αποτελέσματα που θέλουμε. Για το ματς στον Πύργο είμαι πολύ ευχαριστημένος από όλους, καθώς δείξατε αυτοθυσία και κατά διαστήματα παίξαμε σπουδαίο ποδόσφαιρο».
 Ο Γιάννης Μαντζουράκης, πριν από την προπόνηση είχε, σύμφωνα με πληροφορίες, τετ α τετ με τον Παρ Ζέτερμπεργκ στον οποίο φέρεται να είπε ότι «για μένα είσαι βασικός και σε περιμένω να βοηθήσεις πάλι την ομάδα». Οι πρώτες σκέψεις, πάντως, του Μαντζουράκη είναι να επιστρέψουν στην ενδεκάδα κόντρα στην ΑΕΚ οι Τζιοβάνι, Ζε Ελίας, Γεωργάτος. Από τη χθεσινή προπόνηση απουσίασαν μόνο οι Κόντης, Γιαννακόπουλος (θα επιστρέψουν από την Κύπρο μεθαύριο το μεσημέρι), ενώ προπονήθηκε κανονικά ο Τζόρτζεβιτς.
 Στο μεταξύ, σήμερα θα αποφασίσει ο Μαντζουράκης αν ο συνεργάτης του ο Τάκης Λεμονής θα ταξιδέψει μεθαύριο στη Γαλλία για να παρακολουθήσει τη Λιόν στο εκτός έδρας αγώνα με τη Μονακό. Ο «Ρουμάνος» τεχνικός, πάντως, έχει στα χέρια του κασέτες αγώνων της Λιόν, τόσο με τη Μαρσέιγ και την Οσέρ στο πρωτάθλημα όσο και στο Champions League, με τη Χέρενφεϊν και το εντός έδρας ματς με τη Βαλένθια. 
 Στο στρατόπεδο της Λιόν ασχολούνται αυτές τις μέρες με το ντέρμπι του γαλλικού πρωταθλήματος, Μονακό-Λιόν την Παρασκευή το βράδυ και ο προπονητής Ζακ Σαντινί δεν λέει το παραμικρό για τον αγώνα με τον Ολυμπιακό. «Θα ασχοληθούμε από το Σάββατο με τον Ολυμπιακό», είπε χθες σε Γάλλους δημοσιογράφους ο τεχνικός της Λιόν, ενώ ο σέντερ φορ της ομάδας Σόνι Αντερσον ασχολείται με τη μη κλήση του στην εθνική ομάδα της Βραζιλίας για τον αγώνα με την Κολομβία στις 15 Νοεμβρίου, στην οποία κλήθηκε ο κεντρικός αμυντικός Εντμίλσον.
 *Ανακοινώθηκε χθες το πρόγραμμα του Ολυμπιακού εν όψει του αγώνα με τη Λιόν. Η αποστολή της πειραϊκής ομάδας θα αναχωρήσει την Κυριακή στις 9.15 το πρωί με πτήση τσάρτερ για το Λιόν και η επιστροφή έχει προγραμματιστεί αμέσως μετά τον αγώνα στο «Ζερλάντ». Ο Γιάννης Μαντζουράκης θα δώσει συνέντευξη Τύπου τη Δευτέρα στις 2 μ.μ., ενώ η προπόνηση των «ερυθρολεύκων» την παραμονή του παιχνιδιού, θα γίνει στο «Ζερλάντ» στις 7.30 μ.μ.
