 Λίγο ακόμα θέλει για να γράψει βιβλίο ο Ντούσαν Ιβκοβιτς με όσα βλέπει να γίνονται γύρω του αυτές τις μέρες. Μονάχα που δεν θα ξέρει από πού ν' αρχίσει και πού να σταματήσει. Ποιο γεγονός να προτάξει και ποιο ν'αφήσει για το τέλος...
 Παρόμοια σύγχυση φανέρωσε και χθες, παίρνοντας θέση για την καθιερωμένη συνέντευξη Τύπου της Τρίτης. Να ξεκινήσει από το αποψινό ευρωπαϊκό παιχνίδι της ΑΕΚ με τη βελγική Σαρλερουά (7 μ.μ. στο ΟΑΚΑ, χωρίς τηλεοπτική κάλυψη), να στραφεί κατά παντός υπευθύνου για το φαινόμενο των άδειων κερκίδων στα ελληνικά γήπεδα του μπάσκετ ή να αρχίσει με την είδηση; 
 Και η είδηση είναι ότι βρέθηκε στην ΑΕΚ ο πρώτος παίκτης που αποδέχεται μείωση των φετινών αποδοχών του. Οχι επειδή το ζήτησε ο πρόεδρος του συλλόγου, Γ. Φιλίππου, αλλά για να μη μείνει χωρίς δουλειά ο Ολλανδός Γκέερτ Χάμινκ! 
 Ο λόγος για τον Μιχάλη Κακιούζη, που έπιασε τη Δευτέρα τον προπονητή του για να του πει: «Δεν ξέρω αν θα σωθεί η ΑΕΚ με τη μείωση των αποδοχών μας κατά 20%. Ξέρω όμως ότι ο Χάμινκ έχει τρία παιδιά και είναι άδικο να τον διώξουν αυτόν από την ομάδα, κι εμείς να συνεχίσουμε σαν να μην τρέχει τίποτα»! 
 Η ασυνήθιστη, αν μη τι άλλο, πρωτοβουλία του Ελληνα διεθνή προβλήθηκε από τον Ιβκοβιτς ως ενδεικτική τού καλού κλίματος που υπάρχει στην ομάδα του αυτούς τους χαλεπούς καιρούς: «Κι είναι αυτό που μας δίνει τη δύναμη να αγωνιζόμαστε σκληρά για τους σκοπούς μας. Αν χαλάσει το κλίμα μέσα στην ομάδα και αφήσουμε τα προβλήματα να μας καταβάλουν, η ΑΕΚ δεν έχει καμία προοπτική»! 
 Οπως δεν έχει προοπτική, κατά τα λεγόμενά του, και το ελληνικό μπάσκετ, με τον κατήφορο που έχει πάρει. Ο Ιβκοβιτς επιτέθηκε κατά πάντων, μην αφήνοντας ακόμα και την ΑΕΚ στο απυρόβλητο: «Βλέπω τόσα παιχνίδια του εξωτερικού στην τηλεόραση και διαπιστώνω ότι μόνο στην Ελλάδα δεν μπορούμε να γεμίσουμε τα γήπεδα. Φοβάμαι, μάλιστα, μήπως του χρόνου πάψετε κι εσείς οι δημοσιογράφοι να έρχεστε για να μας βλέπετε. Και γιατί όλα αυτά; Κατ' αρχάς, οι σύλλογοι έχουν μηδενικό μάρκετινγκ, και δεν δίνουν σημασία στις απαιτήσεις των φιλάθλων. Κατά δεύτερον, η διοργανώτρια αρχή δεν ξέρει να εκμεταλλευτεί το προϊόν της, απόδειξη ότι πάει και βάζει, σε συνεργασία βέβαια με το Supersport, όλα τα παιχνίδια στις 5 το απόγευμα. Αλήθεια, γιατί το μπάσκετ μπαίνει σε φθηνότερη τηλεοπτική ζώνη από το ξένο ποδόσφαιρο ή το βόλεϊ; Νομίζω ότι υπάρχει μια οργανωμένη προβολή άλλων αθλημάτων σε βάρος του μπάσκετ. Και κανείς δεν προσπαθεί ν' αντιδράσει».
 Για το οικονομικό πρόβλημα της ΑΕΚ, ο Ιβκοβιτς παρατήρησε πως πρέπει όλες οι πλευρές να δείξουν καλή θέληση: «Εφτασαν ήδη τα πρώτα λεφτά από την ULEB για το ταμείο της ΑΕΚ. Ας πληρωθούν, λοιπόν, οι παίκτες, ώστε να μπορέσουν μετά κι αυτοί να κάνουν τις παραχωρήσεις τους».
 Ο χρόνος που του περίσσεψε για το παιχνίδι με τους Βέλγους ήταν λιγοστός. Προέβλεψε νίκη της ΑΕΚ, «εάν φυσικά πείσω τους παίκτες μου ότι το ματς αυτό δεν θα είναι...περίπατος! Είναι έμπειρη η Σαρλερουά και με υπερδιπλάσια παιχνίδια στα πόδια της. Αφήστε που δεν θα αντιμετωπίσει την παραμικρή πίεση από την εξέδρα, γιατί νομίζω ότι περισσότεροι θα'ναι στο ΟΑΚΑ οι δημοσιογράφοι παρά οι φίλαθλοι»! 
 Και τα 62 εισιτήρια που ζήτησε η Σαρλερουά (!), πού τα βάζει; 
