 Στη σφαίρα της εσωστρέφειας επιστρέφει η Νέα Δημοκρατία, παραμονές μάλιστα των εσωκομματικών εκλογών (4-5 Νοεμβρίου) που θα αναδείξουν τους συνέδρους.
 Οι επιθετικές δηλώσεις του Μ. Εβερτ κατά του Κ. Μητσοτάκη μπορεί να μη σχολιάσθηκαν ούτε από τον τελευταίο, ούτε από την ηγεσία της Ρηγίλλης, εν τούτοις όμως φορτίζουν το κλίμα στο εσωτερικό του κόμματος και εν πολλοίς ακυρώνουν την προσπάθεια του Κώστα Καραμανλή να περάσει επιθετικά στην αντιπολιτευτική του τακτική.
 Αλλά δεν αρκούσε το θέμα αυτό, για να αναταράξει τη Ν.Δ. Χθες εμφανίστηκε επικριτική για την ηγεσία της Ν.Δ. και η Μαρίκα Μητσοτάκη, η οποία σε συνέντευξή της είπε πως, αν η Ν.Δ. πρότεινε τον Κ. Μητσοτάκη για Πρόεδρο της Δημοκρατίας, μπορεί να είχε κερδίσει τις εκλογές, ενώ αναφερόμενη στη σημερινή
Ν.Δ. είπε πως «δεν την βλέπει αρκετά δραστήρια...».
 Είναι χαρακτηριστικό πως χθες στους διαδρόμους της Ρηγίλλης, πολλοί βουλευτές σχολίαζαν αρνητικά το κλίμα που δημιουργείται στο κόμμα με αποκορύφωμα το βουλευτή Γ. Καλατζή που ζητούσε «ειρήνη υμίν...».
 Ο Μιλτιάδης Εβερτ, που επισκέφθηκε χθες τον Κ. Καραμανλή, κάλεσε τους δημοσιογράφους να ξαναδούν το περιεχόμενο της συνέντευξής του (στο «Αλτερ») υπονοώντας πως δεν ζήτησε από τον πρόεδρο της Ν.Δ. να διαγράψει τον Κ. Μητσοτάκη. Το ίδιο επικαλέστηκε και ο εκπρόσωπος Tύπου του κόμματος, Θ. Ρουσσόπουλος, ο οποίος αρνήθηκε να σχολιάσει τις δηλώσεις Εβερτ.
 Η αλήθεια πάντως είναι πως ο Μ. Εβερτ αφ' ενός μεν στη συνέντευξή του είχε πει
πως, όταν ήταν πρόεδρος της Ν.Δ. του πέρασε από το μυαλό να διαγράψει τον Κ. Μητσοτάκη, αλλά δεν το έκανε και δεν μετάνιωσε γι' αυτό, αφ' ετέρου κάλεσε εμμέσως τον πρόεδρο της Ν.Δ. να προχωρήσει μετά το συνέδριο σε πειθαρχικά μέτρα, αν διαπιστώσει πως δεν υιοθετείται η γραμμή του κόμματος απ' όλα τα στελέχη.
 Οι πληροφορίες αναφέρουν πως ο πρόεδρος της Ν.Δ., στη συνάντησή του με τον Μ. Εβερτ (η οποία είχε προγραμματιστεί για να συζητηθούν στοιχεία που είχε ο τελευταίος για την ακτοπλοΐα), συζήτησε και για το θέμα των δηλώσεων κατά Μητσοτάκη και του ζήτησε να κρατήσει χαμηλούς τόνους και να μη δώσει συνέχεια στο θέμα.
 Πράγματι μετά τη συνάντηση ο κ. Εβερτ είπε πως δεν ζήτησε τη διαγραφή Μητσοτάκη, ενώ κάλεσε τους δημοσιογράφους να μην ασχολούνται μ' αυτά, αλλά με τα σοβαρά προβλήματα του τόπου! Αλλά και ο Θ. Ρουσόπουλος, που ρωτήθηκε αν υπάρχει θέμα διαγραφής του κ. Μητσοτάκη, είπε πως δεν ετέθη τέτοιο θέμα.
 Και αν οι προαναφερόμενοι είχαν λόγους να «χαμηλώσουν» το θέμα, δεν συνέβη το ίδιο με βουλευτές οι οποίοι ήταν εμφανώς δυσαρεστημένοι με τέτοιες εξελίξεις. «Οι παρεμβάσεις τόσο του κ. Εβερτ όσο και του κ. Κεφαλογιάννη παλιότερα είναι αυτές που δημιουργούν ανατάραξη στη Ν.Δ.», είπε χαρακτηριστικά ο Π. Τατούλης. Παρέμβαση στο θέμα όμως έκανε και η Ντόρα Μπακογιάννη, η οποία είπε, αφ' ενός μεν, πως δεν θέλει να μπει σ' αυτή την κουβέντα, αφ' ετέρου, ότι «αυτές οι συζητήσεις δεν ωφελούν το σχεδιασμό που πρέπει να κάνει η Ν.Δ. για το μέλλον» («Φλας»).
 Αμήχανος μπροστά στις εξελίξεις αυτές ο Κώστας Καραμανλής εκτιμά πως δεν πρέπει να παρέμβει στην παρούσα φάση, για να μην πυροδοτήσει νέες αντιδράσεις.
Ωστόσο, τα φαινόμενα αυτά δεν φαίνεται να έχουν τέλος στη Ν.Δ. Η Μαρίκα Μητσοτάκη με συνέντευξή της (στον Ν. Αθανασίου το «Αλτερ») εξέφρασε την άποψη πως η Ν.Δ. θα έπρεπε να είναι πιο επικριτική. «Δεν τη βλέπω δραστήρια, δεν έχει ανοίξει πολύ τις πόρτες της από τις πρώτες διαγραφές. Επρεπε να ανοίξει τις πόρτες της να μπούνε όλοι. Δεν το βλέπω να γίνεται αυτό», είπε, ενώ τόνισε
πως, αν η ηγεσία της Ρηγίλλης πρότεινε για Πρόεδρο της Δημοκρατίας τον Κωνσταντίνο Μητσοτάκη, «μπορεί να είχε κερδίσει τις εκλογές».
 Η κ. Μητσοτάκη πάντως ήταν μάλλον αρνητική στο ενδεχόμενο εμπλοκής του γιου της, Κυριάκου, στην πολιτική. «Αυτός θα αποφασίσει, εγώ να σας πω την αλήθεια τον προτιμώ τραπεζίτη ή οτιδήποτε άλλο μέσα στις σπουδές του», είπε. Ο ίδιος ο
Κυριάκος Μητσοτάκης, όμως, σε δική του συνέντευξη (στο περιοδικό L' Οfficiel) εμμέσως αφήνει να εννοηθεί ότι θα τον ενδιέφερε η εμπλοκή του στην πολιτική.
 Εν κατακλείδι, η επισήμανση του πρώην συμβούλου του Κ. Καραμανλή, Γιάννη Λούλη, ίσως περιγράφει την εικόνα της Ν.Δ.: «Η Ν.Δ. πορεύεται με δύο εικόνες. Την παλαιά της δεκαετίας του '80, που χαρακτηρίζεται από εσωκομματικές τριβές και ξύλινο πολιτικό λόγο, και την καινούργια, που προσπαθεί να προωθήσει η ηγεσία του κόμματος...
 Τέλος, ο Αρης Σπηλιωτόπουλος διέψευσε δημοσιεύματα μερίδας του Tύπου ότι συμμετείχε στη διαγραφή μελών της ΔΑΠ των ΤΕΙ Αχαΐας.
