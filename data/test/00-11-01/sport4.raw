 Εγινε ό,τι έπρεπε να γίνει, αλλά, καλού κακού, όλοι κάνουν και το σταυρό τους. Και οι βετεράνοι επιστρατεύτηκαν. Και τα εισιτήρια δόθηκαν με δόσεις στον Αρη. Και οι συσκέψεις με τους συνδεσμίτες του ΠΑΟΚ έγιναν. Και η Aστυνομία κατέστρωσε τα σχέδιά της και συσκέφτηκε με ΕΠΑΕ και εκπροσώπους Αρη και ΠΑΟΚ, αλλά καένας δεν μπορεί να προεξοφλήσει ότι, επιτέλους, θα δούμε ένα ήσυχο ντέρμπι (5 το απόγευμα, γηπέδο Χαριλάου, ζωντανό από το SuperSport), με τους παίκτες πρωταγωνιστές.
 Δεν υπάρχει ένταση για το σημερινό (SuperSport, 17.00) ντέρμπι. Οι φωνές του ΠΑΟΚ για τον Β. Μητρόπουλο καταλάγιασαν. Οι αντιδράσεις του Αρη για τον ορισμό της Τετάρτης κράτησαν μία μέρα. Οι πρωταγωνιστές μιλούν, αλλά μόνο για να κερδίσει ο καλύτερος και ο πιο δυνατός. Η ένταση όμως σ' αυτά τα ντέρμπι Αρη-ΠΑΟΚ μπορεί να ξεκινήσει από το τίποτε και να καταλήξει σε θλιβερά επεισόδια. Και το σημαντικό είναι ότι κανείς δεν αναλαμβάνει ν' αντιμετωπίσει αυτό το...τίποτε. Ισως μια βροχή, που δεν έρχεται, σύμφωνα με τη Mετεωρολογική Yπηρεσία, να λειτουργούσε πυροσβεστικά.
 Χθες έγινε η καθιερωμένη, πια, σύσκεψη στη Διεύθυνση Aστυνομίας Θεσσαλονίκης με την προεδρία του αστυνομικού διευθυντή Ιάκωβου Γιακοβή κι ήταν εκεί, εκτός από τους επιτελείς της Aστυνομικής Διεύθυνσης και της Tροχαίας και της Πυροσβεστικής, ο Γιώργος Μακρυαλέας, εκπρόσωπος της ΕΠΑΕ σε θέματα βίας, οι Σταμάτης Καραμανλής και Σωτήρης Καραμπέρης από τον Αρη και Μιχάλη Ανδρεάδης και Σίμος Λάζαρης από τον ΠΑΟΚ. Eβαλαν στο τραπέζι την πρωτοβουλία του ΠΑΟΚ να επιστρατεύσει και τους επώνυμους βετεράνους στην αποτροπή της βίας, τοποθετώντας τους στην πρώτη γραμμή -μέσα στην κερκίδα του ΠΑΟΚ- αλλά συζήτησαν και την απόφαση των συνδέσμων του ΠΑΟΚ να μην πάνε εν πορεία στο Χαριλάου, αλλά κατά μικρές ομάδες, με σημείο εκκίνησης την Τούμπα. Για την πλευρά των οπαδών του Αρη η πληροφόρηση, από την ΠΑΕ, δεν ήταν ολοκληρωμένη, γιατί βρίσκεται σε εξέλιξη η διαμάχη που έχει αρχίσει με το θέμα των εισιτηρίων, αφού η διοίκηση επιμένει να τα παίρνουν οι πάντες από τα εκδοτήρια ή έστω σε μικρά πακέτα.
 Σύμφωνα με το σχεδιασμό της Aστυνομίας, δεν θα υπάρξουν διαχωριστικές ζώνες μόνο στο γήπεδο, με τους οπαδούς του ΠΑΟΚ να καταλαμβάνουν τις κερκίδες στις θύρες 1 και 8, αλλά και στην πόλη, όπου οι φίλαθλοι θα κινηθούν χωρίς να συναντηθούν. Και για να επιτευχθεί αυτό θα διατεθούν πολύ μεγάλες δυνάμεις της Aστυνομίας από νωρίς το μεσημέρι έως και τις 10 το βράδυ.Το πρώτο ζητούμενο είναι να μη γίνουν ζημιές στις περιουσίες ανύποπτων πολιτών είτε αυτά είναι αυτοκίνητα, είτε καταστήματα, είτε είσοδοι πολυκατοικιών, είτε και σπίτια ακόμη. Το άλλο, αν τα μέτρα αποτροπής που έχουν πάρει οι ΠΑΕ δεν αποδώσουν, να μη διαταραχθεί σε τέτοιο βαθμό το αγωνιστικό μέρος ώστε να υπάρχει διακοπή.
 Το πρωτότυπο του ντέρμπι αυτού είναι ότι οργανωμένα θα δούμε στις κερκίδες των φανατικών του ΠΑΟΚ τον Σαράφη, τον Αποστολίδη, τον Μπέλλη, τον Ορφανό, τον Ιωσηφίδη, τον Τερζανίδη, πιθανότατα τον Γιώργο Κούδα, αλλά ύστερα από συνεννόηση μεταξύ βετεράνων, από την άλλη πλευρά τον Σπυρίδων, τον Αλεξιάδη, τον Παπαϊωάννου, τον Καπερνέκα.
 Κι είναι μια πρωτοβουλία της οποίας τα αποτελέσματα, κατά τη δήλωση του Γιώργου Μακρυαλέα, θα εξετάσει η ΕΠΑΕ για να ζητήσει την επέκτασή της και σ' άλλα ντέρμπι, ιδιαίτερα στην Αθήνα.
 Στον αγωνιστικό τομέα ο Αρης μετρά δύο απώλειες του Κατσιαρού και Χριστοδούλου. Ο Λουμπούτης που παρουσιάστηκε τραυματίας είναι καλά. Ο Τεννές σκοπεύει ν' αρχίσει τον αγώνα με τους: Κατεργιανάκη, Κούτση Λουμπούτη, Κολτσίδα, Παπαδόπουλο, Μάρκο, Ναγκόλι, Μπα, Κυζερίδη, Κυπαρίσση, Αγαθοκλέους.
 Στον ΠΑΟΚ υπάρχει η απουσία Αμπονσά, λόγω οικογενειακού δράματος στην Γκάνα, και Γεωργιάδη, λόγω εθνικής Ελπίδων. Ο Μπάγεβιτς έχει προσανατολιστεί να ξεκινήσει τον αγώνα με τους: Τοχούρογλου Μπορμπόκη, Χασιώτη, Ουντέζε, Κατσαμπή, Τετράτζε, Κωνσταντινίδη, Καμπς, Ναλιτζή, Οκκά.
 Διαιτητής του αγώνα θα είναι ο Καζναφέρης από την Αθήνα.
