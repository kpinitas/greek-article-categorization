 Οι εκσυγχρονιστές ψάχνουν τη χαμένη τους συνοχή, η εσωκομματική αντιπολίτευση προσπαθεί να διατυπώσει μια εναλλακτική πρόταση.
 Και οι δύο πλευρές όμως, και αυτό είναι η είδηση για το ΠΑΣΟΚ, δεν δείχνουν για την ώρα καμία διάθεση για κόντρες, συγκρούσεις και μάχες χαρακωμάτων ενόψει των κομματικών εκλογών σε λίγους μήνες, από τις οποίες θα αναδειχθούν οι νομαρχιακές επιτροπές του κόμματος και οι γραμματείς τους.
 Πρωτοφανές για το ΠΑΣΟΚ που τα τελευταία χρόνια μόνο σε εσωκομματικές μάχες χαρακωμάτων επιδίδεται. Κι όμως, αν μιλήσει κανείς με στελέχη και των δύο πλευρών, θα διαπιστώσει απροθυμία για συγκρούσεις σε οργανωτικά θέματα, θα ακούσει ότι είναι δευτερεύον θέμα οι εσωκομματικές εκλογές και τριτεύον οι οργανωτικές διαδικασίες, ότι η κατάσταση είναι ρευστή και υπάρχουν συνεχείς μετατοπίσεις στελεχών από το ένα μπλοκ στο άλλο, ότι σήμερα «κανείς δεν μπορεί
να ελέγξει κανέναν», ότι παντού υπάρχουν απογοητευμένοι και ότι το παιχνίδι παίζεται στην κοινωνία, στη Βουλή και στη δυνατότητα για πολιτικές συνθέσεις.
 Τι συμβαίνει άραγε; Ωρίμασαν, τα βρήκαν, κουράστηκαν ή η οργανωμένη βάση τούς γύρισε την πλάτη; 
 Χαρακτηριστικές οι απόψεις στελεχών που πρόσκεινται στον Ακη Τσοχατζόπουλο: 
 «Κι όταν είχαμε δικές μας τις οργανώσεις, τι καταλάβαμε; », μας είπε στέλεχος που είναι κοντά στον υπουργό Αμυνας και υποστήριξε ότι τα οργανωτικά θέματα είναι δευτερεύοντα και ότι αυτό που προέχει είναι οι συνθέσεις σε πολιτικό πεδίο και όχι οι περιχαρακώσεις. 
 «Ασχολούμαστε με τις εκλογές αυτές από τυπική υποχρέωση, μας είπε άλλο στέλεχος. Φαίνεται παντού όμως ότι το παιχνίδι της αντιπαράθεσης θα παιχθεί όχι στις οργανώσεις αλλά στην κοινωνία και στη Βουλή. Στην οργανωμένη βάση δεν
υπάρχουν τα στεγανά που υπήρχαν άλλοτε. Εχουν απογοητευθεί και αυτοί που το 1996 στήριξαν Σημίτη και αυτοί που στήριξαν εμάς. Κανείς δεν ακούει κανέναν υπάρχει αυτονόμηση των μελών και η κατάσταση είναι ανεξέλεγκτη».
 Υπάρχουν όμως κι άλλα προβλήματα στα δύο εσωκομματικά μπλοκ, ίσως πιο σημαντικά. 
 Το μπλοκ της μειοψηφίας, π.χ., ποτέ δεν ήταν ενωμένο και αδιατάρακτο. Κυρίαρχο
είναι το ισχυρό μπλοκ του Ακη Τσοχατζόπουλου, ενώ όλοι οι υπόλοιποι (κεντρογενείς, οι σκληροί της μειοψηφίας κ.ά.) μόνο τις κρίσιμες στιγμές στοιχίζονταν πίσω του. Συχνά στην Κεντρική Επιτροπή όλοι αυτοί κατεβάζουν δικές του προτάσεις και δεν αποφεύγουν και την κριτική στον Ακη. Ορισμένοι, λοιπόν, σε κατ' ιδίαν συζητήσεις μιλάνε για αδιέξοδη τακτική όσον αφορά την κριτική υποστήριξη που έχει υιοθετήσει η πλευρά του Ακη και ψάχνουν μια άλλη πρόταση.
 «Οι άλλοι της πλειοψηφίας είναι εκσυγχρονιστές. Εχουν ένα στόχο, ένα όραμα που
τους ένωσε και τους ενώνει σε μεγάλο βαθμό ακόμα. Εχουν μια ταυτότητα. Εμείς τι είμαστε; Δεν έχουμε ένα όραμα, δεν έχουμε μια πρόταση να κάνουμε και, αν δεν αποκτήσουμε, δεν θα έχουμε μέλλον», λένε και δεν διστάζουν να μιλήσουν και
 Αλλοι πάλι λένε ότι «ο Ακης έχει ιδεολογικοποιήσει την ενότητα του ΠΑΣΟΚ» και συμπληρώνουν ότι αυτό «δεν είναι πάντα καλό». «Δεν έχει κάνει τις κινήσεις που
έπρεπε. Αν υπήρχε μια πίεση στην κυβέρνηση από τον Ακη και μας τους υπολοίπους, ίσως τα πράγματα να ήταν καλύτερα. Ομως ο Ακης δεν θέλει να πιέσει, γιατί φοβάται ότι αυτό θα έχει συνέπειες στην ενότητα του ΠΑΣΟΚ», λένε.
 Στο άλλο στρατόπεδο, οι εκσυγχρονιστές έχουν πλέον και αυτοί πρόβλημα συνοχής.
Δεν είναι το σταθερό και αδιατάρακτο μπλοκ άλλων εποχών και, ως εκ τούτου, δεν
είναι σε θέση να δώσουν τον υπέρ πάντων αγώνα προκειμένου να κερδίσουν μερικές
Νομαρχιακές παραπάνω. Δεν έχουν και τη διάθεση πλέον, είτε λόγω κορεσμού είτε λόγω απογοήτευσης είτε γιατί διαπιστώνουν ότι το κόμμα δεν έχει καμιά ουσιαστική παρέμβαση πουθενά, δεν παίζει ρόλο στην κυβερνητική πολιτική και επομένως και ο δικός τους ρόλος στις τοπικές κοινωνίες είναι περιορισμένος.
 Η αποστασιοποίηση σημαντικών στελεχών που στήριξαν από την αρχή τον κ. Σημίτη,
επειδή τώρα ο πρωθυπουργός δεν τους έχει «μέσα στα πράγματα», έχει παίξει σημαντικό ρόλο για τη χαλάρωση που υπάρχει και έχει επηρεάσει σε μεγάλο βαθμό την εκσυγχρονιστική βάση. Εξάλλου ήδη αρκετά είναι εκείνα τα υψηλόβαθμα εκσυγχρονιστικά στελέχη που δεν διστάζουν πλέον ανοιχτά να βάλλουν κατά της κυβερνητικής πολιτικής και να εκφράζουν τη δυσαρέσκειά τους.
 Εξάλλου αυτή η χαλάρωση και η απογοήτευση είχε διαφανεί για λίγο, αλλά πέρασε απαρατήρητη και στο τελευταίο συνέδριο του ΠΑΣΟΚ. Εκεί ως γνωστόν δεν είχε περάσει εξ ολοκλήρου η εκσυγχρονιστική γραμμή, με αποτέλεσμα η εσωκομματική αντιπολίτευση να κερδίσει σημαντικό αριθμό μελών στην Kεντρική Επιτροπή. Οι επιτελείς των εκσυγχρονιστών λένε ότι δεν πρόκειται να κάνουν καμία ιδιαίτερη προετοιμασία για τις εκλογές και πιστεύουν ότι η διεύρυνση του δικού τους μπλοκ θα έρθει από την αποδοχή της κυβερνητικής πολιτικής.
 «Η γενική γραμμή είναι, όποτε και αν γίνουν οι εσωκομματικές εκλογές, να πετύχουμε τη μέγιστη δυνατή συναίνεση, να αναδείξουμε ανθρώπους που έχουν όρεξη να δουλέψουν και όχι να τακτοποιήσουμε και να εξυπηρετήσουμε φίλους», μας είπε στέλεχος της Χαριλάου Τρικούπη. Ο ίδιος υποστηρίζει ότι τα πιο πολλά από τα στελέχη της εσωκομματικής μειοψηφίας είναι στο κλίμα της συναίνεσης, τουλάχιστον όσον αφορά την εκλογή των γραμματέων, και δεν υπάρχει στην οργανωμένη βάση αυτό το κλίμα της μάχης χαρακωμάτων που επικρατούσε άλλες εποχές».
