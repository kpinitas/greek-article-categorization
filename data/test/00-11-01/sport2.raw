 Σε περίπτωση που επιλεγεί τελικώς ο Σχινιάς για τις εγκαταστάσεις κωπηλασίας - κανό - σλάλομ, τότε θα πρέπει ο οργανισμός «Αθήνα 2004», να σταματήσει και την παρουσίαση των ολυμπιακών έργων ως μέσο αναβάθμισης της περιοχής.
 Η επισήμανση προέρχεται από τέσσερις περιβαλλοντικές οργανώσεις που απευθύνουν ύστατη έκκληση με επιστολή τους στην κ. Γιάννα Δασκαλάκη-Αγγελοπούλου να προχωρήσει σε αναθεώρηση της χωροθέτησης του Σχινιά, έστω και την τελευταία στιγμή.
 Το WWF-Ελλάς, η Ελληνική Ορνιθολογική Εταιρεία, η Eλληνική Eταιρεία Προστασίας της Φύσης και η Eλληνική Eταιρεία Προστασίας του Περιβάλλοντος και της Πολιτιστικής Kληρονομιάς επισημαίνουν: Σε αντίθεση με τους Ολυμπιακούς Αγώνες του 2000, οι οποίοι σχεδιάστηκαν με αρκετά αυστηρές προδιαγραφές για την προστασία του περιβάλλοντος, οι Ολυμπιακοί της Αθήνας απειλούν όχι απλώς να μη σεβαστούν την ποιότητα ζωής των κατοίκων του λεκανοπεδίου, αλλά και να προκαλέσουν μη αντιστρεπτές επιπτώσεις σε κάποιους από τους τελευταίους σημαντικούς βιότοπους της Αττικής.
 Οι τέσσερις οργανώσεις θέτουν επίσης υπ' όψιν της κ. Δασκαλάκη-Αγγελοπούλου τα εξής: 
 «Σε σχέση με τη διαχείριση του υδατικού δυναμικού της Αττικής η πρόσφατη ξηρή θερινή περίοδος απέδειξε περίτρανα πως το νερό της τοπικής πηγής Κάτω Σουλίου (Μακαρία) δεν επαρκεί για να γεμίσει τις τεχνητές υδατοδεξαμενές του Κέντρου Κωπηλασίας. Αναγνωρίζοντας τις σημαντικές οικολογικές επιπτώσεις που θα επέφεραν στο δάσος κουκουναριάς σε αμμοθίνες οι προβλεπόμενες αντλήσεις, οι αρμόδιοι της "Αθήνα 2004" πρόσφατα δήλωσαν πως τα περίπου 2.000.000 κυβικά μέτρα νερού που απαιτούνται για να γεμίσουν οι υδατοδεξαμενές θα προέλθουν από τη λίμνη του Μαραθώνα.
 Σημειώστε όμως πως η λίμνη Μαραθώνα χρησιμοποιείται αποκλειστικά για την ύδρευση της Αθήνας. Με δεδομένο λοιπόν το έντονο πρόβλημα λειψυδρίας, που μαστίζει κυρίως τη Νότια Ελλάδα και το οποίο στην περίπτωση της Αττικής έχει προσωρινά αντιμετωπιστεί με εκτροπές ποταμών και μεγάλης έκτασης έργα, θεωρούμε πως η πλήρωση υδατοδεξαμενών κωπηλασίας με νερό προοριζόμενο για την ύδρευση της πρωτεύουσας αποτελεί κατασπατάληση και σαφώς κακή διαχείριση υδατικών πόρων».
 Οι οργανώσεις στην επιστολή τους καταλήγουν: «Μετά τη σημαντική εμπειρία που αποκομίσατε από τους Ολυμπιακούς του Σίδνεϊ, σας καλούμε να επανεξετάσετε τον περιβαλλοντικό χαρακτήρα της Ολυμπιάδας του 2004».
