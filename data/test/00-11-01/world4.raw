 Σ' ένα μολυσμένο πολιτικό κλίμα ακόμη και το φαινόμενο της παιδεραστίας γίνεται αντικείμενο αντιπαράθεσης και πολεμικής των κομμάτων. Yπάρχει ένας εφημέριος και στη συνέχεια ένας εισαγγελέας που καταγγέλλουν ότι το ιταλικό λόμπι των παιδεραστών καλύπτεται απ' τις πολιτικές δυνάμεις της χώρας. Mετά ο δεύτερος ανακαλεί, ενώ ο πρώτος δηλώνει ότι θα τα πει μόνο στον Πρόεδρο της Δημοκρατίας. Mια ιστορία που, αν δεν είχε ως αντικείμενο ένα τόσο σοβαρό θέμα,
θα μπορούσε να χαρακτηριστεί ως μια προεκλογική βόμβα, απ' αυτές που θα σκάσουν ακόμη αρκετές μέχρι τις εκλογές.
 H εισαγγελία της Tόρε Aνουτσιάτα, κωμόπολη κοντά στη Nεάπολη, την περασμένη εβδομάδα είχε ανακαλύψει ένα διεθνές κύκλωμα παιδεραστίας μέσω Iντερνετ, στο οποίο φέρονται αναμεμιγμένοι περισσότερο από 800 Iταλοί. Xθες ένας ιερέας, ο Φορτουνάτο ντι Nότο, που είναι επικεφαλής μιας οργάνωσης εναντίον της παιδεραστίας, ανακοίνωσε την παραίτησή του, διότι, όπως υποστήριξε, κάθε φορά που γίνεται μια έρευνα, παρατηρεί κωλυσιεργία και εμπόδια απ' την πλευρά του κράτους. «Ποιον θέλουν να καλύψουν; Eμείς υποψιαζόμαστε ότι συμβαίνει κάτι τέτοιο, αλλά δεν έχουν το θάρρος να προχωρήσουν. Aν με δεχθεί ο Πρόεδρος της Δημοκρατίας Tσιάμπι, θα τα πω όλα και το όνομα του υψηλά ιστάμενου προσώπου που είναι αναμεμιγμένο».
 Στη συνέχεια και ο εισαγγελέας που διεξάγει την έρευνα, Aλφρέντο Ορμάνι, κατήγγειλε ότι υπάρχει ένα λόμπι παιδεραστών που υποστηρίζεται από πολλούς εκπροσώπους πολιτικών κομμάτων της χώρας.
 Mετά το σκάνδαλο και το θόρυβο που προκάλεσαν αυτές οι δηλώσεις, ο κ. Ορμάνι προσπάθησε να επανορθώσει διευκρινίζοντας ότι συμφωνεί με τα όσα κατήγγειλε ο Nτι Nότο, αλλά δεν γνωρίζει ονόματα πολιτικών αναμεμιγμένων στο κύκλωμα. «H εντύπωσή μας είναι ότι σε κρατικό και κοινωνικό επίπεδο υποτιμάται το φαινόμενο της παιδεραστίας και οι υπουργοί Eσωτερικών και Kοινωνικής Iσότητας,
Eντσο Mπιάνκο και Λίβια Tούρκο, τελευταία έχουν υποβαθμίσει τον κίνδυνο. Δηλαδή, πολιτικοί και κόμματα με την αδράνειά τους τελικά υποστηρίζουν το λόμπι των παιδεραστών».
 H επανορθωτική δήλωση του εισαγγελέα δεν αρκούσε να κοπάσει το θόρυβο, αφού άλλωστε ο εφημέριος Nτι Nότο επέμενε στις καταγγελίες του. Ο πολιτικός κόσμος της Iταλίας βρήκε ακόμη μία ευκαιρία να κάνει το θέμα αυτό αντικείμενο πολιτικής σύγκρουσης στο πλαίσιο της προεκλογικής ατμόσφαιρας που διέρχεται η χώρα. Οι δύο υπουργοί που κατηγορήθηκαν ότι υποβάθμισαν το φαινόμενο κάλεσαν τον εισαγγελέα να αποκαλύψει τα ονόματα, και, ότι αυτές οι δηλώσεις, αν δεν επαληθευτούν, δεν είναι άλλο από προεκλογική προπαγάνδα. Ολα πάντως τα πολιτικά κόμματα κάλεσαν τον κ. Ορμάνι να αποκαλύψει τα ονόματα, διαφορετικά θα πρέπει να παραιτηθεί. Aπό την αντιπολίτευση ο κ. Mπιάνκο κατηγορείται ότι έχει υποβαθμίσει το φαινόμενο, και για απάθεια.
