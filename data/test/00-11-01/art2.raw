 ια ζωγραφική κριτική στο μοντερνισμό, την κυρίαρχη μορφή τέχνης του 20ού αιώνα, επιχειρεί ο Δήμος Σκουλάκης στην έκθεσή του που εγκαινιάζεται σήμερα στο Πολιτιστικό Κέντρο του Δήμου Αθηναίων «Μελίνα» (Ηρακλειδών 66 και Θεσσαλονίκης, Θησείο) από το δήμαρχο Αθηναίων Δημ. Αβραμόπουλο. Χαρακτηριστικός ο τίτλος της: «Ο τζόγος και ο μύθος των μορφών». Στα έργα του συνυπάρχουν ο Ντα Βίντσι με τον Ντισάν, ο Βερμέερ με τον Μοντριάν, ο Χόπερ με τον Πόλοκ και τον Ρέμπραντ, ο Αντι Γουόρχολ με τη Μέριλιν Μονρόε, ο Βαν Γκογκ με έναν Ιάπωνα τουρίστα... Αντλεί τα θέματά του από τον πλούτο των μουσείων και επιχειρεί μια αιρετική προσέγγιση στις αντιφάσεις, τις προκαταλήψεις και το τελικό αδιέξοδο. 
 «Οι πίνακές του στη σειρά μοιάζουν με εικονογραφημένη τράπουλα που ζητεί κανόνες παιχνιδιού», σημειώνει ο Χάρης Καμπουρίδης που θα προλογίσει τα σημερινά εγκαίνια. «Ο ζωγράφος φέρνει στην πράσινη τσόχα τα πιο γνωστά εικαστικά κινήματα, τις πιο λαμπρές καλλιτεχνικές εποχές, τους μεγάλους ομότεχνούς του και κατόπιν αρχίζει μαζί τους το διάλογο, επί ίσοις όροις... βάζοντας τον έναν να σχολιάζει τον άλλο... ζητώντας από όλους μαζί το λόγο ύπαρξης του έργου τους...».
 «Η "ασέβεια" του Σκουλάκη απέναντι στο μουσειακό κύρος του ουρητηρίου του Ντισάν είναι τόσο εμφανής που διεκδικεί μια θέση ανάμεσα στις πιο δυναμικές στιγμές της Iστορίας της Tέχνης», προσθέτει η διευθύντρια του Εικαστικού Κέντρου Ρεθύμνης, Μαρία Μαραγκού. «Ταυτιζόμενος με το διεθνές κίνημα του μεταμοντερνισμού, ο Σκουλάκης διατυπώνει το πιο ισχυρό σχόλιο που έχει γίνει από την εποχή που ο Ντισάν έβαλε μουστάκια στη Μόνα Λίζα».
 Ο επιμελητής του καταλόγου που συνοδεύει την έκθεση, Γιώργος Λεβούνης, θεωρεί πως ο Σκουλάκης «παίζει» με τους μύθους της Iστορίας της Tέχνης. «Αποκόπτει με
μια μεταμοντέρνα πατροκτόνα μαχαιριά τον ομφάλιο λώρο με την παράδοση του μοντερνισμού». Ο ίδιος ο καλλιτέχνης δίνει τη δική του εξήγηση: «Από τα στερνοπαίδια του μοντερνισμού όσο μεγάλωνα αισθανόμουν να με πνίγει αφόρητα η αγκαλιά του... πατέρα. Ενιωθα να στέκεται εμπόδιο στην εικαστική μου εξέλιξη, καθώς μου πρότεινε παλιές, τετριμμένες ιδέες κάτω από "νέες" αλλά αναγνωρισμένες μάσκες. Ετσι άρχισε σιγά σιγά μέσα μου να γεννιέται η ανάγκη για ένα ξεκαθάρισμα λογαριασμών». 
 Δέκα χρόνια χρειάστηκαν για να ωριμάσουν μέσα του οι συνθήκες. «Το καλοκαίρι του 1997, παρατηρώντας μια φωτογραφία της "Κρήνης" του Ντισάν, ένιωσα πως βρισκόμουν στην αφετηρία εκκίνησης... με τη διαφορά ότι ο δικός μου δρόμος ήταν προς την αντίθετη κατεύθυνση. Εκανα ξανά την "ΚΡΗΝΗ"... ΟΥΡΗΤΗΡΙΟ. Ο «πατέρας» ήταν επιτέλους... ΝΕΚΡΟΣ! ».
 Η έκθεσή του θα διαρκέσει μέχρι τις 20 Νοεμβρίου και πραγματοποιείται με τη συμπαράσταση της Τελεστέτ, της Τάπεζας Αττικής, της Εμπορικής Τράπεζας Α.Ε. και της Τράπεζας Πειραιώς. 
