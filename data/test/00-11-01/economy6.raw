 H συμφωνία για την εξαγορά του 50, 1% των μετοχών της Marfin από την Τράπεζα Πειραιώς (έναντι τιμήματος περίπου 50 δισ. δρχ.) δεν θα υλοποιηθεί, αφού οι δύο πλευρές συνειδητοποίησαν την τελευταία στιγμή ότι είχαν διαφορετικά συμφέροντα. Από την οπτική γωνία των πρωταγωνιστών αυτού του σίριαλ η απόφαση για το διαζύγιο (σε μετοχικό επίπεδο) χαρακτηρίζεται ως «επαναπροσδιορισμός των στρατηγικών στόχων», ο οποίος οδήγησε σε «αλλαγές των όρων συνεργασίας».
 Αν όμως οι δύο πλευρές αποφάσισαν να μην «παντρευτούν» μετοχικά, αυτό δεν σημαίνει ότι δεν βρήκαν πεδίο κοινής δράσης σε άλλους τομείς. Ετσι λοιπόν, στην ιδιαίτερα λιτή ανακοίνωση που εξέδωσε χθες η Τράπεζα Πειραιώς, διευκρινίζεται πως «η συνεργασία θα αφορά θέματα διανομής επενδυτικών προϊόντων, επενδύσεων και επενδυτικής τραπεζικής». Αυτό πρακτικά σημαίνει ότι η Μarfin θα μπορεί να έχει πρόσβαση στο δίκτυο των καταστημάτων της Πειραιώς ώστε να διακινεί τα επενδυτικά της προϊόντα, ενώ τα deals, στα οποία από κοινού έχουν προχωρήσει, όπως λ.χ. η εξαγορά της «Ηλέκτρα» και η μετατροπή της
σε επενδυτικό βραχίονα της Πειραιώς στο real estate, δεν πρόκειται να επηρεαστούν.
 Οι δύο εταιρείες, άλλωστε, φαίνεται ότι καταβάλλουν προσπάθεια ώστε να πείσουν
την αγορά και το επενδυτικό κοινό ότι δεν χωρίζουν τα τσανάκια τους με άσχημο τρόπο, πρόθεση που γίνεται εμφανής και από την κατάληξη της χθεσινής ανακοίνωσης, η οποία αναφέρει ότι «οι αλλαγές προήλθαν μέσα από απόλυτα συναινετικές και φιλικές διαδικασίες που ενδυναμώνουν τους ισχυρούς δεσμούς που υπήρχαν μεταξύ των δύο εταιρειών και των διοικήσεών τους».
 Στο παρασκήνιο, φυσικά, οι «εξηγήσεις» για την ακύρωση μίας από τις σημαντικότερες επιχειρηματικές συμφωνίες που ανακοινώθηκαν φέτος στην ελληνική
αγορά, δίνουν και παίρνουν. Αρκετοί κάνουν λόγο για διαφωνία στο θέμα του τιμήματος, οι περισσότεροι, όμως, συνδέουν την κατάληξη του θέματος με τις προθέσεις της Τράπεζας Πειραιώς να συνδεθεί μετοχικά με κάποιο μεγάλο χρηματοπιστωτικό άρμα του εξωτερικού, και εν προκειμένω την ING.
 Σε μια τέτοια προοπτική ο Ανδρέας Βγενόπουλος της Marfin είχε διαφωνήσει από την αρχή, και μάλιστα με τρόπο «ηχηρό», επισημαίνοντας σε κατ' ιδίαν συζητήσεις του ότι «όταν ένα ζευγάρι ανεβαίνει τα σκαλιά της εκκλησίας για να παντρευτεί και η νύφη εξακολουθεί να "ψάχνεται", τότε ο γαμπρός δεν έχει λόγο να την περιμένει...».
 Το ότι ο ίδιος δεν περίμενε το απέδειξε, πάντως, πρώτα με την πρόσφατη εξαγορά
της «Ελληνικής Χρηματιστηριακής», και θα συνεχίσει και την επόμενη Τετάρτη 8 Νοεμβρίου, οπότε θα ξεδιπλώσει το στρατηγικό σχεδιασμό που μόνη, πλέον, θα ακολουθήσει η Marfin.
