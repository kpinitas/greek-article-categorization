Την άνοιξη του 2001 και...βλέπουμε τα νεότερα για το στρατηγικό σύμμαχο του ΟΤΕ δηλώνει τώρα η διοίκηση του Οργανισμού και σε ανακοίνωσή της διαψεύδει -αυτοδιαψευδόμενη- ότι υπάρχουν σκέψεις να γίνει πέμπτη μετοχοποίηση με διάθεση πρόσθετου ποσοστού 17% μέσω Χρηματιστηρίου.
 Οι αφόρητες πιέσεις που δέχεται τις τελευταίες ημέρες η τιμή της μετοχής του ΟΤΕ (έχασε περίπου 5% χθες και προχθές παρά τις αθρόες αγορές τίτλων από τον Οργανισμό) αλλά και έντονες ενδοκυβερνητικές αντιδράσεις φαίνεται ότι οδήγησαν
στην έκδοση της παραπάνω ανακοίνωσης. Υπενθυμίζεται ότι η συζήτηση για την έλευση στρατηγικού «συμμάχου» - επενδυτή στον ΟΤΕ ξεκίνησε από την κυβέρνηση πριν από τις εκλογές του περασμένου Απριλίου. Ο στόχος για την κυβέρνηση, όπως
περιγραφόταν τότε, ήταν να έχει επιλεγεί ο στρατηγικός σύμμαχος έως το Νοέμβριο του 2000 ώστε ο ΟΤΕ να επωφεληθεί από την τεχνογνωσία και τα κεφάλαια
που θα έφερνε μαζί του κάποιος διεθνής τηλεπικοινωνιακός κολοσσός.
 Αμέσως μετά το καλοκαίρι όμως έγινε εμφανές ότι υπήρχαν διαφορετικές απόψεις μέσα στην κυβέρνηση αλλά και στον ΟΤΕ. Ανάμεσα σε άλλους, ο πρόεδρος και διευθύνων σύμβουλος του ΟΤΕ Νίκος Μανασής δήλωσε στις 14 Σεπτεμβρίου ότι ο Οργανισμός μπορεί να επιβιώσει και χωρίς στρατηγικό σύμμαχο, «ειρωνευόμενος» μάλιστα τον υπουργό Εθνικής Οικονομίας Γιάννο Παπαντωνίου. Ο κ. Παπαντωνίου είχε δηλώσει τότε ότι ο ΟΤΕ πρέπει να βρει οπωσδήποτε αξιόπιστο σύμμαχο γιατί διαφορετικά θα μείνει «να κάνει τη λάντζα στις τηλεπικοινωνίες».
 Η συζήτηση απλώθηκε από τότε με κυβερνητικά στελέχη και το υπουργείο Μεταφορών
να υποστηρίζουν ότι το Δημόσιο πρέπει να κρατήσει το μάνατζμεντ του ΟΤΕ ακόμη κι αν χάσει την πλειοψηφία των μετοχών. Η συζήτηση συνδέθηκε και με τις επιθυμίες των εγχώριων προμηθευτών του ΟΤΕ (Ιντρακόμ κ.λπ.) να μην αλλάξει το μάνατζμεντ για να μην απωλεσθεί η προνομιακή τους θέση.
 Σε πρόσφατη συνέντευξή του ο Ν. Μανασής («Βήμα», 28/10/2000) μίλησε σαφώς για το ενδεχόμενο νέας μετοχοποίησης εφόσον δεν βρεθεί στρατηγικός σύμμαχος. Δήλωσε επίσης ότι οι διαδικασίες για την ανεύρεση του συμμάχου έχουν ήδη εφαρμοστεί. 
 Αντίθετα, στη χθεσινή ανακοίνωση τονίζεται πως η διαδικασία για την εξεύρεση στρατηγικού συμμάχου είναι σε εξέλιξη «και προβλέπεται να διαρκέσει και το πρώτο τρίμηνο του 2001». Αξιοσημείωτο είναι το γεγονός ότι παρά τις προηγούμενες δηλώσεις του Ν. Μανασή, η ανακοίνωση λέει πως οι φήμες για νέα μετοχοποίηση «μόνο σύγχυση και εσφαλμένη αποτύπωση της πραγματικότητας μπορεί να προκαλέσουν»...
