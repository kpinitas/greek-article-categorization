Τη θέσπιση ενός προπαρασκευαστικού έτους σπουδών για τους αλλοδαπούς μαθητές που δεν ξέρουν την ελληνική γλώσσα μελετά το υπουργείο Παιδείας. Κατά τη διάρκεια του έτους αυτού, οι μαθητές θα προετοιμάζονται κυρίως στη γλώσσα, ώστε να είναι σε θέση να παρακολουθήσουν κανονικά τα υπόλοιπα μαθήματα.
 Aυτό ανέφερε χθες μιλώντας στο ραδιοφωνικό σταθμό «Φλας» ο γραμματέας διαπολιτισμικής εκπαίδευσης του υπουργείου Παιδείας Δημ. Χαλκιώτης, επιβεβαιώνοντας ρεπορτάζ της εφημερίδας το «Εθνος». «Είναι η καλύτερη λύση που
έχει εφαρμοστεί και διεθνώς», είπε ο κ. Χαλκιώτης. «Το μέτρο το έχουν πάρει κυρίως από την Αυστραλία που είναι εδώ και χρόνια μια πολυπολιτισμική κοινωνία
 Οπως όμως διευκρίνισε ο ειδικός γραμματέας, το προπαρασκευαστικό έτος εφαρμόζεται ήδη στη χώρα μας και μάλιστα είναι διάρκειας δύο ετών, με τις λεγόμενες τάξεις υποδοχής. Οι τάξεις υποδοχής είναι ένας θετικός θεσμός, αρκεί
να λειτουργεί σωστά, διεκρίνισε ο κ. Χαλκιώτης, διότι δεν τραβούμε εντελώς έξω
από το σύστημα τους μαθητές για να δημιουργούμε γκέτο, αλλά κάποιες ώρες κατά τη διάρκεια του μαθήματος, οπότε και το μάθημα εξελίσσεται με ομαλούς ρυθμούς για τους υπόλοιπους και εκείνα τα παιδιά στηρίζονται πολύ περισσότερο για να καλύπτουν τα κενά τους και να μπορούν στη συνέχεια να προοδεύουν ανάλογα.
 Συνολικά, στην ελληνική εκπαίδευση είναι εγγεγραμμένα 120.000 παιδιά (αντιστοιχεί στο 12, 3% του συνολικού μαθητικού πληθυσμού), που περιλαμβάνονται
σε αυτό που λέμε διαπολιτισμική εκπαίδευση. Από αυτά, τα 62.000 προέρχονται από την Αλβανία. Οπως δήλωσε χθες στον «Φλας» ο κ. Ευθυμίου, παρ' όλο που αυτό
το φαινόμενο είναι νέο για όλη την ελληνική κοινωνία, είναι μια αλλαγή που παρατηρήθηκε τα τελευταία 10 χρόνια, το ελληνικό εκπαιδευτικό σύστημα χάρη στους Eλληνες εκπαιδευτικούς κατάφερε υψηλότατες επιδόσεις στην ενσωμάτωση αυτών των παιδιών στην εκπαιδευτική διαδικασία.
 Για τις τάξεις υποδοχής, που αρχικά ξεκινούν την εκπαιδευτική διαδικασία οι αλλοδαποί, ο κ. Ευθυμίου είπε ότι σε αντίθεση με όλες τις χώρες της Ευρώπης όπου προκλήθηκαν πάρα πολλές εντάσεις σε αυτή τη διαδικασία, στην Ελλάδα αυτές
οι εντάσεις δεν έχουν παρατηρηθεί. Σε χώρες όπως η Γαλλία ή η Γερμανία αντίστοιχες διαδικασίες συνοδεύτηκαν με πολύ πιο μεγάλες δυσκολίες και πολύ μεγάλες αντιθέσεις και με πολύ πιο μεγάλη εκτροπή αυτών των παιδιών από το σχολείο.
 Σε αυτό που δεν δόθηκε καμία σημασία στις συζητήσεις που γίνονται αυτές τις ημέρες είναι η θετική στάση των εκπαιδευτικών φορέων. Οπως τόνισε ο κ. Ευθυμίου, ΟΛΜΕ και ΔΟΕ στήριξαν από την πρώτη στιγμή την απόφαση του ΥΠΕΠΘ που
έλυνε νομοθετικά το ζήτημα και έδινε το δικαίωμα στους αλλοδαπούς, εφόσον πληρούν τις εκπαιδευτικές προϋποθέσεις, να κρατούν την ελληνική σημαία.
