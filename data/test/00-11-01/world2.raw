 Αεροσκάφος της «Σίγκαπουρ Ερλάινς» με προορισμό το Λος Αντζελες προσέκρουσε κι
αυτό σε κάποιο αντικείμενο στο διάδρομο απογείωσης -όπως και το μοιραίο «Κονκόρντ» του καλοκαιριού- και συνετρίβη λίγο μετά την απογείωσή του στο διεθνές αεροδρόμιο της Ταϊπέι. Ωςαργά το βράδυ οι επίσημες πληροφορίες ανέφεραν τουλάχιστον 49 νεκρούς και 69 τραυματίες.
 Το αεροσκάφος έπεσε πάνω σε δύο σταθμευμένα άδεια αεροπλάνα και τυλίχθηκε στις
φλόγες. Οπως δήλωσαν αξιωματούχοι της εταιρείας, το αεροσκάφος προσέκρουσε σε κάποιο αντικείμενο κατά την τροχιοδρόμησή του εξαιτίας της σφοδρής καταιγίδας και της κακής ορατότητας.
 Στο Μπόινγκ 747 των αερογραμμών της Σιγκαπούρης επέβαιναν συνολικά 179 άνθρωποι, 159 επιβάτες και εικοσαμελές πλήρωμα. Απογειώθηκε εν μέσω καταιγίδας
και αρχικά εκτιμήθηκε ότι οι ισχυροί άνεμοι το «έσπρωξαν» στο έδαφος. Αργότερα
προέκυψε το στοιχείο ότι το αεροπλάνο χτύπησε κάποιο άγνωστο αντικείμενο στον αεροδιάδρομο. Η Μετεωρολογική Υπηρεσία της Ταϊβάν είχε προειδοποιήσει για τον τυφώνα Σανγκσάνε που πλησίαζε, χθες Τρίτη, στο νησί.
 Συμπτωματικά, χθες συμπληρώθηκε ακριβώς ένας χρόνος από τη συντριβή του αεροσκάφους της «Ετζιπτ Εαρ» στον Ατλαντικό Ωκεανό, το οποίο εκτελούσε πτήση από το Κάιρο προς τη Νέα Υόρκη, που είχε αποτέλεσμα το θάνατο 217 ανθρώπων. Συγγενείς των θυμάτων πραγματοποίησαν μνημόσυνο σε γρανιτένιο μνημείο που τοποθετήθηκε στο πάρκο Νιούπορτ κοντά στο σημείο της συντριβής.
 Το 1998, αεροσκάφος των Κινεζικών Αερογραμμών συνετρίβη στο αεροδρόμιο της Ταϊπέι, με αποτέλεσμα να σκοτωθούν και οι 202 επιβαίνοντες σε αυτό.
