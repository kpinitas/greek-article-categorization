Ανάσα στους επενδυτές -και ιδιαίτερα στην ευμεγέθη κατηγορία εκείνων που κατέχουν μετοχές της περιφέρειας, έστω και αν διατηρούν εν υπνώσει τους κωδικούς τους- έδωσε η χθεσινή «επέλαση της ελαφράς ταξιαρχίας» στη Σοφοκλέους.
 Οι περισσότερες περιφερειακές αξίες υψώθηκαν σαν αερόστατα, έπειτα από ένα εξαιρετικά μακρύ διάστημα πρόσδεσης στο γλιστερό πάτωμα του ελληνικού Xρηματιστηρίου, για να κατοπτεύσουν ωστόσο από το ύψος αυτό ένα αδιευκρίνιστο ακόμη τοπίο.
 Η χθεσινή άνοδος του γενικού δείκτη κατά 0, 94%, στα όρια των 3.800 μονάδων, καθώς και η ελαφρά ενίσχυση του πραγματικού τζίρου συναλλαγών περί τα 64 δισ. δρχ. (έφθασε στα 90 δισ. δρχ. με ένα πακέτο διευθέτησης 22 δισ. δρχ. για τη μετοχή των «Μύλων Αγίου Γεωργίου») αποτελεί μεν μια θετική αντίδραση της αγοράς και μια ικανοποιητική εξέλιξη, αλλά ουδείς εκ των αναλυτών αποτολμά να την χαρακτηρίσει σαφή ένδειξη αλλαγής κλίματος. Οπως επισημαίνουν, «δεν έχουν αρθεί ακόμη εκείνοι οι παράγοντες που έχουν δημιουργήσει συνθήκες "κινούμενης άμμου" και αστάθειας στην εγχώρια, αλλά και τις διεθνείς αγορές».
 Ειδικότερα για τη Σοφοκλέους υποστηρίζεται ότι στην παρούσα φάση εμφανίζεται περισσότερο από ποτέ προσδεδεμένη στην πορεία και τις αντιδράσεις των διεθνών αγορών, καθώς η κινητήρια αγοραστική δύναμή της έχει μεταφερθεί, εδώ και καιρό, στους υπολογιστές των ξένων επενδυτικών οίκων. Αυτό σημαίνει πρακτικά ότι για να προχωρήσουν σε αγορές ελληνικών μετοχών τα ξένα χαρτοφυλάκια -είτε αυτά δραστηριοποιούνται σε ώριμες, είτε σε αναδυόμενες αγορές- θα πρέπει να σταθμίσουν πρώτα τις συνθήκες, αλλά και τους κινδύνους που ελλοχεύουν στις διεθνείς αγορές (λ.χ. αγορές χρήματος, διεθνείς τιμές πετρελαίου, σχέση δολαρίου προς ευρώ κ.ά.) και κατόπιν την κατάσταση και τις ευκαιρίες που προσφέρονται στην ελληνική αγορά. Ως γνωστόν, σε συνθήκες γενικότερης κρίσης η
διεθνής των βραχυπρόθεσμων επενδυτών αποφεύγει να τοποθετείται σε περιφερειακά
χρηματιστηρία (στα οποία συγκαταλέγεται ακόμη αυτό της Αθήνας), ενώ συχνά μεταφέρονται κεφάλαια από αγορά σε αγορά για να περισσότερη ασφάλεια ή απλώς για να καλυφθούν τρύπες.
 Σήμερα, στην παγκόσμια χρηματιστηριακή σκηνή εξακολουθεί να επικρατεί ρευστότητα, καθώς η κατάσταση τείνει να διευθετηθεί, αλλά δεν έχει ακόμη εξομαλυνθεί σ' ό,τι αφορά την τιμή του πετρελαίου, στην επικράτεια του ευρώ επικρατεί ακόμη ανησυχία μπροστά στον καλπασμό του δολαρίου, ενώ στα μεγάλα χρηματιστήρια του κόσμου αρχίζει να καταγράφεται μια μετακίνηση κεφαλαίων από τις μετοχές της νέας τεχνολογίας σε πιο παραδοσιακές βιομηχανικές και επιχειρηματικές αξίες.
 Δεν προξενεί, έτσι, απορία ότι κατά το διάστημα της τελευταίας κρίσης έγιναν άφαντοι από το χρηματιστήριο της Αθήνας οι ξένοι επενδυτές, με αποτέλεσμα να κλειστούν στα «καβούκια» τους και οι εγχώριοι θεσμικοί επενδυτές, αναμένοντας και αυτοί να ξεκαθαρίσει το επενδυτικό περιβάλλον, πριν προβούν σε κινήσεις.
 Ας επανέλθουμε, όμως, στη χθεσινή συνεδρίαση που δεν παύει ν' αποτελεί μια χαραμάδα στο παρατεταμένο χρηματιστηριακό σκότος.
 Αγορά και Συμμετοχές, λοιπόν, έπαιξαν το ρόλο της λοκομοτίβας, αναλαμβάνοντας να «ξεκουνήσουν» το χρηματιστηριακό συρμό που είχε κολλήσει στο βάλτο της απραξίας κατά τις προηγούμενες συνεδριάσεις, αφήνοντας πίσω τους τα βαρύτερα τραπεζικά χαρτιά και άλλα blue chips, στα οποία είχαν εστιασθεί εδώ και μέρες οι ελπίδες ανάκαμψης. Την ίδια στιγμή, ο τίτλος του ΟΤΕ, που αποτελεί τρόπον τινά και τη μετοχή-βαρόμετρο της Σοφοκλέους, πλήρωνε με βαρίες απώλειες (-3, 19%) το δυσυπόστατο της ύπαρξης στα χρηματιστήρια της Αθήνας και της Νέας Υόρκης, γεγονός που επιτρέπει την ανάπτυξη πιέσεων στη τιμή μέσω arbitrage, ενώ στα ίχνη του Οργανισμού Τηλεπικοινωνιών κινήθηκε και η μετοχή της «Πάναφον» (-2, 92%), αγνοώντας την ανοδική αντίδραση των μετοχών νέας τεχνολογίας που εκδηλώθηκε προχθές, σε ένα εξαιρετικά ασταθές ωστόσο περιβάλλον. Οταν κατέβηκαν τα ρολά της χθεσινής συνεδρίασης, ο κλάδος των Συμμετοχών είχε καταγράψει κέρδη 4, 31%, των Κατασκευών 3, 40% και της Παράλληλης Αγοράs +2, 74%.
