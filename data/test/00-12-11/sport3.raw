Το σημαντικότερο δεν είναι σε ποιο σημείο στεκόμαστε, αλλά προς ποια κατεύθυνση βαδίζουμε. Και υπό αυτή την έννοια οι τρεις νίκες της εθνικής ομάδας μπάσκετ που ανέβασαν το σερί της σε 8-0 στη σειρά των προκριματικών του Ευρωμπάσκετ του 2001 δεν ήταν παρά τρεις ευχάριστοι σταθμοί στο μακρύ ταξίδι με προορισμό την Ολυμπιάδα του 2004.
«Υπολογίζουμε ότι όλοι οι παίκτες που αποτελούν μέλη της ομάδας αυτή την περίοδο, υπό φυσιολογικές συνθήκες θα βρεθούν στην κορύφωσή τους στην Ολυμπιάδα της Αθήνας. Η διάκριση σε μια τόσο μεγάλη διοργάνωση και μάλιστα μέσα στη χώρα μας αποτελεί μία ακόμη μεγάλη ευκαιρία του ελληνικού μπάσκετ για να κερδίσει το χαμένο έδαφος», παραδέχτηκε ανοιχτά ο ομοσπονδιακός τεχνικός, εναρμονιζόμενος με τις προκλήσεις των καιρών. Και με το Ευρωμπάσκετ τι γίνεται; θα αναρωτιόταν κανείς, υποπτευόμενος ότι οι αναφορές στο απώτερο μέλλον μπορούν να αποτελέσουν και ιδανικό άλλοθι για το... άμεσο, αυτό δηλαδή που δεν μπορεί να περιμένει. «Ο στόχος μας είναι να φέρουμε την Εθνική εκεί που της αξίζει. Με άλλα λόγια να αποκαταστήσουμε την τιμή της ομάδας αλλά και τη δική μας μετά την περσινή αποτυχία που μας στενοχώρησε όλους», εξήγησε ο Πετρόπουλος. Υπό αυτή την έννοια λοιπόν, ίσως η δυναμικότητα ομάδων όπως η Εσθονία, η Τσεχία, η Λευκορωσία, η Αυστρία ή η Πολωνία να μην προσφέρεται για να ερμηνευτούν με σοβαρότητα τα μηνύματα των καλών εμφανίσεων. Δεν μπορεί όμως κανείς να αγνοήσει τη σταθερότητα που επέδειξε η γαλανόλευκη, ούτε να ξεχάσει ότι στο πρόσφατο παρελθόν είχε γνωρίσει οδυνηρές ήττες και από τη Λευκορωσία (στο ΟΑΚΑ για τα προκριματικά του Ευρωμπάσκετ του 1997) και από την Τσεχία (στα τελικά του Ευρωμπάσκετ του 2000). Και τις δύο - σε αυτή τη φάση- τις νίκησε με ευκολία.Η αλήθεια βέβαια είναι δεδομένη.Τα τελικά της Τουρκίας είναι εκ των πραγμάτων το πρώτο μεγάλο crash test. Για πολλούς και διάφορους λόγους:  Πρώτον, γιατί θα έχουμε την ευκαιρία να διαπιστώσουμε αν όντως η αποτυχία του 2000 ήταν απλώς μια κακή παρένθεση και κατά κύριο λόγο ένα προϊόν ατυχιών που έπληξαν την ομάδα πριν από τους αγώνες της Γαλλίας. Δεύτερον, γιατί απέναντί μας θα αναπτυχθεί όλο το μέτωπο των ευρωπαϊκών δυνάμεων, μετά την εκ βάθρων αλλαγή που προέκυψε τα τελευταία χρόνια στον μπασκετικό χάρτη. Και... Τρίτον, γιατί το ελληνικό μπάσκετ χρειάζεται μια τονωτική ένεση που μόνο η Εθνική μπορεί να του τη δώσει. «Μα μόνο μέσω της Εθνικής μπορεί να γυρίσει ο κόσμος στο γήπεδο. Ειδικά αν τα καταφέρουμε μέσα στην Τουρκία οι διαστάσεις θα είναι ακόμη μεγαλύτερες, γιατί θα αντιμετωπιστεί και ως εθνική υπόθεση», εκτίμησε ο φέρων την ελληνική σημαία στο μπράτσο του, Δημήτρης Παπανικολάου. Επιβεβαίωση Το κίνητρο για 10 νίκες σε 10 αγώνες της προκριματικής φάσης μπήκε περισσότερο για να υπάρχει ένας στόχος από τη στιγμή που η πρόκριση στα τελικά είχε εξασφαλιστεί σχεδόν από τον πρώτο γύρο. «Μπορεί να μη θεωρείται σπουδαίο να το πετύχεις με τους συγκεκριμένους αντιπάλους, αλλά για εμάς που έχουμε απαιτήσεις θα αποτελέσει περισσότερο μια επιβεβαίωση ότι έχουμε συνειδητοποιήσει τι ψάχνουμε και επίσης ότι παρουσιάζουμε συνέπεια και σταθερότητα», εξήγησε ο Κώστας Πετρόπουλος πριν πάει παρακάτω. Aρχισε να μετράει τις ομάδες που παρουσιάζονται ικανές να διεκδικήσουν μετάλλιο στα τελικά της Κωνσταντινούπολης και δεν του έφτασαν τα δάχτυλα και των δύο χεριών. Ούτε λίγο ούτε πολύ, τις βρήκε 11.Τις ανέφερε κιόλας. Μαζί με την ελληνική ομάδα συμπεριέλαβε λοιπόν στο γκουπ «υψηλού κινδύνου» την πρωταθλήτρια Ευρώπης Ιταλία, την αργυρή ολυμπιονίκη Γαλλία, τη χάλκινη Λιθουανία, τη δεύτερη του 2000 Ισπανία, την πάντα επικίνδυνη Ρωσία, την παραδοσιακά ισχυρή Γιουγκοσλαβία, την Κροατία, τη Σλοβενία, τη γηπεδούχο Τουρκία και κράτησε μια επιφύλαξη για τη Γερμανία. «Δεν υπάρχει η υπερδύναμη που να θεωρείται ανίκητη», επιμένει ο κόουτς. Τι σημαίνει αυτό; Οτι κάτω από ειδικές συνθήκες και αν υπολογίσουμε τα απρόοπτα ενός τουρνουά που αποτελείται από μια σειρά σκληρών αγώνων και από διασταυρώσεις σε ύπουλα νοκ άουτ είναι πιθανό μια ομάδα που φερόταν άξια να διεκδικήσει το χρυσό, ύστερα από μια άσχημη βραδιά να βρεθεί ακόμη και έξω από την οκτάδα. Η συγκεκριμένη αυτή κατάσταση παίζει καθοριστικό ρόλο στις ανάγκες των ομάδων και στον αγωνιστικό προγραμματισμό τους. Κάποτε μπορούσε ένας προπονητής να υπολογίσει ποια θα ήταν τα ματς - «κλειδιά» και είχε το περιθώριο να ξεκουράσει τους βασικούς, ώστε να τους παρουσιάσει φρέσκους την κατάλληλη στιγμή. Τα τελευταία χρόνια τα πανευρωπαϊκά τουρνουά είναι πλέον περισσότερο επίπονα, έχουν πολλά δύσκολα, άρα και κρίσιμα παιχνίδια, σε μικρό χρονικό διάστημα και συνεπώς κάθε προπονητής (συνυπολογιζομένης και της παραμέτρου των 24'') χρειάζεται περισσότερα «όπλα» στα χέρια του.  «Το δικό μας πρόγραμμα, ο ιερός σκοπός, είναι να δημιουργήσουμε πολλούς πρωταγωνιστές. Παίκτες που να αισθάνονται έτοιμοι να σηκώσουν το βάρος της ευθύνης σε δύσκολες στιγμές. Αυτή τη φιλοσοφία είχε και ο τρόπος που αξιοποιήθηκαν οι παίκτες σε αυτά τα παιχνίδια. Στα παιδιά έχω ξεκαθαρίσει εξ αρχής: Ετσι όπως είναι το μπάσκετ, ο κόσμος να χαλάσει δεν πρόκειται να παίξει κανείς 40 λεπτά. Συνεπώς ουδείς αναντικατάστατος, αλλά και ουδείς δικαιούται να προβάλει τέτοια αξίωση», ήταν το δόγμα του ομοσπονδιακού τεχνικού και το τήρησε κατά γράμμα, ακόμη κι αν, όπως ομολόγησε, «πολλές φοράς εν γνώσει μου ρίσκαρα να χαθεί ένα παιχνίδι». Επειτα από πολύ κόπο η Εθνική άρχισε να θυμίζει κολεγιακή ομάδα, αφού στα περισσότερα ματς, μέσα στο πρώτο 10λεπτο είχαν χρησιμοποιηθεί και οι δέκα παίκτες. Το καλό ήταν ότι τις περισσότερες φορές η απόδοσή της δεν έπεφτε. Ο «σκοτωμός» Με αυτά και με εκείνα αυτό που συνειδητοποιήσαμε όλοι μας είναι ότι τελικά το μεγάλο πρόβλημα θα το έχει ο ομοσπονδιακός τεχνικός. «Πραγματικά τον λυπάμαι», δήλωσε ο μικρός Γιώργος Διαμαντόπουλος. «Ειλικρινά δεν θα ήθελα να είμαι στη θέση του», συμφώνησε ο έμπειρος Νίκος Οικονόμου που όρισε ως επιτυχία «την κατάκτηση ενός μεταλλίου». Δεν χρειάζεται να ψάξουμε πολύ για να ανακαλύψουμε προς τι όλη αυτή η...συμπόνια. Ποιοι θα επιλεγούν ή μάλλον ποιοι θα μείνουν έξω από τη 12άδα που θα πάει στην Τουρκία; «Για τον προπονητή η μέρα της επιλογής είναι μια μέρα πόνου. Μια κακή μέρα. Και δεν μιλάω μόνο για την ώρα που θα κληθώ να επιλέξω τους 12, αλλά από τότε που θα πρέπει να καλέσω 16 ή 18 για να ξεκινήσουμε την προετοιμασία», εξομολογήθηκε ο περί ου ο λόγος. Με μια «πρόχειρη» μέτρηση που έγινε βρέθηκαν τουλάχιστον 21 παίκτες από αυτούς που αν μείνουν εκτός θα δικαιούνται να θεωρούν τους εαυτούς τους αδικημένους. Στη θέση του πλέι μέικερ τα πράγματα δείχνουν ίσως πιο ξεκάθαρα από οποιαδήποτε άλλη θέση, αν και, σύμφωνα με τη γενικότερη εκτίμηση, είναι ένα πόστο στο οποίο ακόμη δεν έχουμε λύσει όλα μας τα προβλήματα. Αν γινόταν σήμερα το Ευρωμπάσκετ, η τριπλέτα Καλαϊτζή, Χαρίση και Παπαλουκά (πάει για βασικός αν μάθει καλύτερα τους συμπαίκτες του και περιορίσει τα λάθη ενθουσιασμού) θα είχε δεμένο το γάϊδαρό της, με μια επιφύλαξη για την περίπτωση που ο κόουτς θελήσει να επαναδραστηριοποιήσει την εμπειρία του Νίκου Μπουντούρη. Στη θέση του σούτινγκ γκαρντ ο Γιώργος Σιγάλας είναι αναντικατάσταστος και μπορεί να έχει ως κάλυψη τον επίσης έμπειρο Παναγιώτη Λιαδέλη που προσθέτει τη φαρμακερή διείσδυσή του και το πάτημα στον αιφνιδιασμό. Ισως ακόμη το νεαρό Γιώργο Διαμαντόπουλο που αξιοποίησε με το παραπάνω την ευκαιρία που του δόθηκε να αποκαταστήσει τις σχέσεις του. Προς το παρόν λίγο πιο μακριά έχουν μείνει ο Νίκος Χατζηβρέττας και ο Νίκος Χατζής, χωρίς κανείς να τους θεωρεί ξεγραμμένους, ενώ λίγο πιο πίσω καλπάζει ο τρομερός Πελεκάνος του Περιστερίου. Στους σμολ φόργουορντ όλα ξεκινάνε από τον Φραγκίσκο Αλβέρτη που με το μακρινό σουτ του αποτελεί αναμφισβήτητα το μεγάλο όπλο κι ενδεχομένως το βαρόμετρο της ομάδας. Οσο σκοράρει ο «Φράνκι» το επιθετικό πρόβλημα είναι λυμένο. Ο Δημήτρης Παπανικολάου έχει αγκαζέ τη θέση του, γιατί έχει πολυδιάστατη προσφορά (άμυνα, ριμπάουντ, σκοράρισμα) και κυρίως είναι ο μπαλαντέρ σε περίπτωση που θελήσει ο προπονητής να τον χρησιμοποιήσει ως δεύτερο ψηλό σε ένα πιο κοντό σχήμα. Ο Αντώνης Φώτσης είναι ένα μεγάλο ταλέντο, που μπορεί να χωρέσει στην ομάδα γιατί δίνει μια άλλη διάσταση στο παιχνίδι της. Ετσι ο Κώστας Τσαρτσαρής δύσκολα θα βρει χώρο να χωθεί, όπως και ο Μιχάλης Κακιούζης ο οποίος ούτως ή άλλως δεν τα πάει καλά με τον προπονητή. Στις θέσεις των ψηλών πολλά θα κριθούν από την τελική απόφαση για τη συμμετοχή ή όχι του Ιάκωβου Τσακαλίδη. Είναι δεδομένο ότι η Ομοσπονδία τον περιμένει να γυρίσει από το ΝΒΑ παρά το θόρυβο που έχει ξεσπάσει για την εθνικότητά του. Σε αντίθετη περίπωση ο Γιάννης Γιαννούλης με την πείρα και το τσαγανό του είναι δεδομένο ότι θα αποτελέσει τη δύναμη πυρός. Ο Νίκος Οικονόμου είναι ούτως ή άλλως αναντικατάστατος, αφού και έμπειρος είναι αλλά και «σκοτώνει» παίζοντας πρόσωπο με το καλάθι. Ο Δήμος Ντικούδης δείχνει ότι έχει κερδίσει τη θέση του γιατί προσφέρει σημαντικά ποιοτικά λεπτά. Οσο για τον Ευθύμη Ρεντζιά κανείς δεν μπορεί να είναι σίγουρος, ειδικά μετά τα τελευταία γεγονότα που προκάλεσαν τον εκνευρισμό της Ομοσπονδίας.Την ίδια στιγμή ο Λάζαρος Παπαδόπουλος εξαρτάται ούτως ή άλλως από την περίπτωση Τσακαλίδη και ο Κώστας Μάγλος θα περιμένει στη λίστα αναμονής. «Είναι νωρίς να σκεφτόμαστε από τώρα την επιλογή. Καμιά φορά τη λύση δίνει μόνη της η ζωή. Θα πρέπει να παίζουν όχι μόνο οι πιο φορμαρισμένοι αλλά κι αυτοί που μπορούν να φτιάξουν μια καλή ομάδα. Αν είναι σε φόρμα 8 πλέι μέικερ δεν μπορούν να παίξουν όλοι. Αν είναι ζεστοί 6 σκόρερ είναι αδύνατον να χωρέσουν μαζί. Χρειαζόμαστε κάποιους με έφεση στο σκοράρισμα, στα ριμπάουντ, στα σκριν. Γενικά η πόρτα είναι ανοιχτή για όλους», είναι η απάντηση του προπονητή. «Το μόνο σίγουρο έιναι ότι νιώθω το πάθος και τη δίψα των παιδιών. Ολοι θέλουν να παίξουν, κι αυτό είναι το πρώτο μεγάλο βήμα προς τα εμπρός». Χαμόγελα Αυτά βλέπει και ο πρόεδρος της ΕΟΚ, Γιώργος Βασιλακόπουλος, και χαίρεται. «Πώς να μην είμαι ικανοποιημένος όταν βλέπω ότι η Εθνική γίνεται ομάδα. Και στον τρόπο που λειτουργεί αλλά και στον τρόπο που παίζει». Θα ήταν ακόμη πιο ικανοποιημένος αν έλειπε το κρούσμα του Ευθύμη Ρεντζιά, που δεν εμφανίστηκε στην Αθήνα για να εξεταστεί από τους γιατρούς και πιθανότατα να αντιμετωπίσει την πειθαρχική επιτροπή της Ομοσπονδίας (με μοναδικό ελαφρυντικό τη στάση που τήρησε η ΑCB και κατ' επέκταση η Μπαρτσελόνα με όλους τους μη Ισπανούς διεθνείς). Ή αν δεν ξεσπούσε σάλος με την περίπτωση του Ιάκωβου Τσακαλίδη και όσα διαδραματίστηκαν κατά τη διάρκεια της κόντρας του με την ΑΕΚ. «Παρά τα όσα λέγονται ο Τσακαλίδης παίζει στο ΝΒΑ με ελληνικό όνομα και ελληνικό διαβατήριο. Δεν κλήθηκε γιατί υπάρχει σαφής συμφωνία της ΦΙΜΠΑ με το ΝΒΑ που δεν επιτρέπει σε έναν παίκτη του ΝΒΑ να εγκαταλείψει το πρωτάθλημα κατά τη διάρκεια της σεζόν». 
