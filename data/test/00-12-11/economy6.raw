Εμφαση κυρίως στην εμπέδωση και διατήρηση του καλού κλίματος στην αγορά, που ασφαλώς θα οδηγήσει μέσο-μακροπρόθεσμα σε ομαλή ανέλιξη των τιμών και όχι τόσο
στα επιτεύγματα του δείκτη (με μια κούρσα λ.χ.) ώς το τέλος του χρόνου, δίδουν
τώρα σχεδόν όλοι οι παράγοντες της χρηματιστηριακής αγοράς.
 Σε πλήρη αντίθεση με το Δεκέμβριο του 2000 -εκείνο τον απελπιστικά «σκοτεινό» μήνα για το ελληνικό Xρηματιστήριο, κατά τον οποίο οι επενδυτές, με την προτροπή χρηματιστών και δημοσίων παραγόντων, είχαν καταληφθεί από το σύνδρομο
του χαρτοπαίκτη και στην επιδίωξή τους να ρεφάρουν «βουτούσαν» όλο και πιο βαθιά -το τοπίο εμφανίζεται τελείως διαφορετικό στη Σοφοκλέους το φετινό Δεκέμβριο, καθώς όλοι (ή σχεδόν όλοι) δείχνουν να έχουν γίνει πιο ρεαλιστές από τη μεγάλη περιπέτεια.
 Παρά το γεγονός ότι σήμερα, ένα χρόνο μετά, ο γενικός δείκτης είναι 2.000 μονάδες χαμηλότερα από πέρυσι (στις 5.800 μονάδες είχε κλείσει στις 31-12-2000), τα χαρακτηριστικά της επενδυτικής χαρτοπαιξίας και των τυφλών επιλογών δείχνουν να έχουν περιοριστεί δραματικά στις καθημερινές συναλλαγές της Σοφοκλεους, όπου πλέον ακόμη και οι έντονα ανοδικές συνεδριάσεις, όπως λ.χ. οι τρεις της προηγούμενης εβδομάδας που έστειλαν το δείκτη 500 μονάδες υψηλότερα, αντιμετωπίζονται μεν με αισθήματα ανακούφισης από πλευράς επενδυτών, από τα οποία δεν λείπουν όμως η υποψία και ο σκεπτικισμός.
 Στους διαδρόμους του ΧΑΑ, αλλά και στα γραφεία των χρηματιστών, όπου σημειωτέον αρχίζουν σιγά σιγά αλλά σταθερά να ενεργοποιούνται κάποιοι «ξεχασμένοι» κωδικοί μικροεπενδυτών, πυκνώνουν δραματικά οι φωνές εκείνων που τάσσονται υπέρ μιας «ήπιας», έστω και μεσομακροπρόθεσμης πορείας σταθεροποίησης και ανάκαμψης με μικρές διακυμάνσεις, χωρίς να μεσολαβήσουν «εκρηκτικές» συνεδριάσεις με τεράστια ανοδικά άλματα του δείκτη και χειμάρρους
λίμιτ απ που, συνήθως, ακολουθούνται από ιλιγγιώδη καθοδικά ρεύματα, τα οποία οδηγούν τιμές και δείκτη σε νέα ιστορικά χαμηλότερα επίπεδα.
 Υπό το πρίσμα αυτό και με δεδομένα τα επίπεδα των 3.700 μονάδων, γύρω από τα οποία κινείται η αγορά, κυβέρνηση και θεσμικοί επενδυτές δείχνουν να επιζητούν
από κοινού και περισσότερο από ποτέ την αποκατάσταση συνθηκών ηρεμίας και κλίματος εμπιστοσύνης στην αγορά, ούτως ώστε να καταστεί δυνατή και η σταδιακή
επαναδραστηριοποίηση των μικροεπενδυτών που έχουν αποδιωχθεί βιαίως από το χρηματιστήριο της Αθήνας. Η άνοδος του ημερήσιου τζίρου συναλλαγών κοντά στα 120 δισ. δρχ. την προηγούμενη εβδομάδα, σε σύγκριση με τα περίπου 50 έως 80 δισ. δρχ. που ήταν παλαιότερα, ίσως αποτελεί και το πρώτο δείγμα επαναπροσέγγισης στη χρηματιστηριακή αγορά μέρους των μικροεπενδυτών.
 Ας σημειωθεί ότι σε σύνολο 1.700.000 κωδικών, που έχουν ανοίξει σε χρηματιστηριακές εταιρείες, μονο 30% εξ αυτών παραμένουν ενεργοί αυτή την αποχή, με πράξεις που γίνονται κυρίως από πλευράς θεσμικών χαρτοφυλακίων ή τρέιντερ! 
 Εμφανής είναι ακόμη η προσπάθεια κυβέρνησης αλλά και τραπεζιτών να ωθήσουν «δύσπιστους» μικροεπενδυτές προς τα πάσης φύσεως Αμοιβαία Κεφάλαια, υπό το επιχείρημα ότι τα επιτόκια τείνουν να καταστούν (ή έχουν ήδη γίνει) αρνητικά για τους απλούς καταθέτες, ενώ, αντίθετα οι τιμές είναι πλέον τόσο ελκυστικές στη Σοφοκλέους ώστε μόνο κέρδη μπορεί κανείς να προσδοκά εάν τοποθετηθεί σήμερα στα Α/Κ, που στο κάτω κάτω τα διαχειρίζονται και επαγγελματίες.
 Η τακτική της έμμεσης ή και άμεσης παρότρυνσης προς τους μικροκαταθέτες για τοπποθετήσεις σε ολόκληρη την γκάμα των Αμοιβαίων Kεφαλαίων (με εγγυημένες ή μη αποδόσεις, στην εγχώρια ή και τις ξένες αγορές) αναμένεται να ενταθεί μέσα στις επόμενες ημέρες, καθώς τα τραπεζικά επιτόκια θα γνωρίσουν άλλα δύο υποτιμητικά «χτυπήματα» από την Τράπεζα της Ελλάδος, προκειμένου αυτά να διαμορφωθούν στα ευρωπαϊκά επίπεδα πριν παρέλθει το έτος 2000. Μιλούμε δηλαδή για κινήσεις μέσα στο επόμενο 20ήμερο και ως εκ τούτου οι ελπίδες για αναθέρμανση των χρηματιστηριακών συναλλαγών, βοηθούσης και της καλής εγχώριας ή ξένης οικονομικής συγκυρίας, παραμένουν ζωντανές.
