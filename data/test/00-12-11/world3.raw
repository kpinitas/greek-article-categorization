 To πάγωμα των ειρηνευτικών προσπαθειών είναι η πρώτη άμεση συνέπεια της αιφνιδιαστικής παραίτησης Μπάρακ, όπως άλλωστε δήλωσε και ο ηγέτης των Παλαιστινίων, Γιασέρ Αραφάτ. «Δεν υπάρχει αμφιβολία ότι η ειρηνευτική διαδικασία παγώνει μέχρι τις εκλογές του Ισραήλ», δήλωσε ο Αραφάτ, που έσπευσε
να υποστηρίξει από το Ριάντ, όπου βρίσκεται, ότι «η Ιντιφάντα υποχρέωσε τον Μπάρακ σε παραίτηση», αλλά και ότι η εμπιστοσύνη του προς τον μέχρι προχθές πρωθυπουργό του Ισραήλ έχει κλονιστεί. 
 Ο Αραφάτ στις δηλώσεις του πρόσθεσε ότι «όλος ο κόσμος γνώριζε ότι (σ.σ. ο Μπάρακ) δεν δεσμευόταν στην προσπάθεια επίτευξης της ειρήνης, αλλά απλώς κέρδιζε χρόνο». Παράλληλα, υπενθύμισε ότι «δεν είναι η πρώτη φορά που παρεμποδίζεται η ειρηνευτική διαδικασία. Η εφαρμογή των πρώτων συμφωνιών του Σαρμ ελ Σέιχ αναβλήθηκε. Ο Μπάρακ δεν τις εφάρμοσε και δεν εφάρμοσε ούτε και τις δεύτερες συμφωνίες του Σαρμ ελ Σέιχ».
 Ο Παλαιστίνιος διαπραγματευτής Σαέμπ Ερεκάτ, από την Ουάσινγκτον όπου βρίσκεται, εξέφρασε την εκτίμηση ότι η αστάθεια στη Μέση Ανατολή θα συνεχίζεται όσο το Ισραήλ κατέχει παλαιστινιακά εδάφη, ενώ χαρακτήρισε την παραίτηση Μπάρακ «εσωτερική υπόθεση του Ισραήλ». Την ίδια ώρα ο Αχμέντ Χαλάς, αξιωματούχος της παλαιστινιακής οργάνωσης του Αραφάτ, της Φατάχ, επιβεβαίωσε την αποφασιστικότητα της οργάνωσης να συνεχίσει τον ένοπλο αγώνα: «Επιλέξαμε κάποια στιγμή την ειρήνη. Ορισμένοι πίστεψαν ότι η Φατάχ άφησε τα όπλα κι εγκατέλειψε το Τζιχάντ. Τους λέμε ότι το κίνημά μας θα συνεχίσει τον αγώνα με όλα τα μέσα που διαθέτει για τη δημιουργία του ανεξάρτητου κράτους μας».
 Την εκτίμηση ότι η παραίτηση Μπάρακ είναι εσωτερική υπόθεση του Ισραήλ εξέφρασε το Σάββατο και ο Λευκός Οίκος, διά της εκπροσώπου του, Νάντα Τσιτρ, η
οποία επανέλαβε την πρόθεση των ΗΠΑ να πιέσουν τα εμπλεκόμενα μέρη για την τελική επίτευξη της ειρήνης. Από την άλλη πλευρά, η Αίγυπτος, μετά τις δηλώσεις του υπουργού της των Εξωτερικών Αμρ Μούσα, έδειξε να συμφωνεί με την άποψη Αραφάτ, ότι η όποια πρόοδος στην ειρηνευτική προσπάθεια αναμένεται μετά τις εκλογές στο Ισραήλ.
 Κι όσο η ειρηνευτική προσπάθεια χειμάζεται, ο αριθμός των νεκρών αυξάνεται. Ο ισραηλινός στρατός επέβαλε περιορισμούς στις μετακινήσεις Παλαιστινίων στη Δυτική Οχθη, απαγορεύοντας σε οχήματα που μεταφέρουν άνδρες να κινούνται στους
δρόμους της περιοχής. Το Σαββατοκύριακο, άλλοι δύο Παλαιστίνιοι σκοτώθηκαν και
δύο τραυματίστηκαν, με αποτέλεσμα ο συνολικός αριθμός των νεκρών από τις 28 Σεπτεμβρίου 2000 να φτάσει τους 319. Οι δύο νεκροί είναι ένα μέλος της Φατάχ, ο Μαχμούντ Γιουσέφ Μογκράμπι, 25 ετών, και ο 19χρονος Χεκμάτ Χανίν.
