 Για δεύτερη φορά έπειτα από περίπου 14 μήνες, Ελληνας στρατιωτικός παρατηρητής του ΟΗΕ πέφτει θύμα απαγωγής στην αυτόνομη περιοχή της Αμπχαζίας στη Γεωργία.
 Πρόκειται για τον 30χρονο λοχαγό πεζικού Ευστάθιο Κοκκινίδη, που μαζί με έναν Πολωνό συνταγματάρχη έπεσαν στα χέρια απαγωγέων χθες το μεσημέρι. Σύμφωνα με στοιχεία της αποστολής του ΟΗΕ στην Τιφλίδα και του Ελληνικού Πενταγώνου, οι δύο άνδρες απήχθησαν ενώ πραγματοποιούσαν περιπολία κοντά σε φυλάκιο των ρωσικών ειρηνευτικών δυνάμεων στην ορεινή περιοχή του Κοντόρ, όχι μακριά από την κοινότητα της Λάτα. Το φαράγγι του Κοντόρ βρίσκεται στη ζώνη ασφαλείας που
οριοθετήθηκε μετά τις συγκρούσεις Γεωργιανών-Αμπχαζίων του 1992-1993 και, στην
πράξη, τελεί υπό τον έλεγχο των Αμπχαζίων αυτονομιστών.
 Η ευρισκόμενη εκεί από την κατάπαυση του πυρός του 1994 αποστολή του ΟΗΕ που, σε συνεργασία με τις δυνάμεις ασφαλείας της Γεωργίας, έχουν αναλάβει τους χειρισμούς στην υπόθεση, περιμένουν να δώσουν οι απαγωγείς σημεία ζωής και να διατυπώσουν τα αιτήματά τους. Αν και δεν έχει ανακοινωθεί επισήμως η ταυτότητά
τους, ελάχιστες αμφιβολίες υπάρχουν ότι και αυτή τη φορά δράστες είναι Αμπχάζιοι αυτονομιστές.
 Πέρυσι τον Οκτώβριο, εξαμελής ομάδα στρατιωτικών παρατηρητών, ανάμεσα στους οποίους ήταν και ο Ελληνας λοχαγός Γιώργος Κόπανος, απήχθη από Αμπχαζίους, οι οποίοι ζήτησαν λύτρα για την απελευθέρωσή τους. Αφέθηκαν ελέυθεροι ύστερα από δύο μέρες χωρίς να καταβληθούν λύτρα, όπως επισήμως είχε τότε ανακοινώσει ο ΟΗΕ. Τον περασμένο Ιούνιο, πάλι στο φαράγγι Κοντόρ, ένοπλοι Αμπχάζιοι είχαν επιτεθεί σε ομάδα τεσσάρων παρατηρητών του ΟΗΕ.
 Η χθεσινή απαγωγή συμπίπτει χρονικά με την έναρξη της εκκένωσης της ρωσικής στρατιωτικής βάσης Γκουντάουτα στη Γεωργία, ύστερα από επίμονες και διαρκείς πιέσεις της χώρας, η οποία επιθυμεί στενότερες σχέσεις με το ΝΑΤΟ. Η ρωσική ειρηνευτική δύναμη στην Αμπχαζία θα παραμείνει.
