 Ανοίγει πλέον ο δρόμος για την παρασκευή φαρμακευτικών ουσιών που θα ενεργοποιούν μηχανισμό προστασίας στον οργανισμό μας απέναντι στο έμφραγμα του
μυοκαρδίου, καθώς μετά την επιτυχή χρήση ουσιών σε πειραματόζωα δίνει ενθαρρυντικά αποτελέσματα και η δοκιμή σε ανθρώπους. 
 Ο καθηγητής Καρδιολογίας Δημήτρης Κρεμαστινός, διευθυντής της Β' Καρδιολογικής
Κλινικής του Ωνάσειου Καρδιοχειρουργικού Κέντρου, παρουσίασε τα αποτελέσματα της έρευνας των τελευταίων δέκα ετών σε αυτό το θέμα, στο 2ο Διεθνές Συνέδριο του Κέντρου το περασμένο Σάββατο. 
 Τα αποτελέσματα των ερευνών, που έχουν ήδη δημοσιευτεί στα εγκυρότερα επιστημονικά περιοδικά καρδιολογίας στον κόσμο, έδειξαν ότι με την προκαλούμενη πρόωρη ισχαιμία, απελευθερώνονται και ενεργοποιούνται μηχανισμοί μέσα στο κύτταρο, με ενεργοποίηση των διαύλων καλίου, οι οποίοι τελικά οδηγούν
στην ενεργοποίηση των υποδοχέων της αδενοσίνης και της πρωτεϊνικής κινάσης.
 Ετσι, εξήγησε ο καθηγητής, το μυοκάρδιο υφίσταται τη λιγότερο δυνατή καταστροφή όταν αποφραχθεί πλήρως οποιαδήποτε στεφανιαία αρτηρία. Ετσι, ο ασθενής δεν κινδυνεύει να πεθάνει λόγω αρρυθμιών, ούτε παθαίνει καρδιακή ανεπάρκεια ούτε κινδυνεύει από καμία άλλη σοβαρή επιπλοκή.
 Σήμερα, στην ερευνητική ομάδα που εργάζεται στο αυτό το θέμα, συμμετέχουν ο υποδιευθυντής του Ωνάσειου Ε. Ηλιοδρομίτης και οι καρδιολόγοι Η. Μποφίλης και Α. Παπαλόης. Χρησιμοποιούν φαρμακευτικές ουσίες όπως η νικορανδίλη, για να επιτευχθεί το ίδιο αποτέλεσμα στον άνθρωπο, όταν παθαίνει έμφραγμα του μυοκαρδίου, όπως ακριβώς συμβαίνει και στα πειραματόζωα.
 Η ομάδα αυτή επιβεβαίωσε τα αποτελέσματά της με κοινές εργασίες από ερευνητές του Πανεπιστημίου του Λονδίνου και του Πανεπιστημίου της Αλαμπάμα των ΗΠΑ, όπως οι καθηγητές Τζέιμς Ντάνεϊ, Μάικλ Κοέν και Μ. Μάρπερ.
 Ειδικότερα, ο κ. Κρεμαστινός εξήγησε ότι η οξεία και πλήρης απόφραξη των στεφανιαίων αρτηριών προκαλεί έμφραγμα μυοκαρδίου όταν η περιοχή η οποία τροφοδοτείται από την κλειστή αρτηρία δεν αιματώνεται με παράπλευρη κυκλοφορία. 
 Το μυοκάρδιο των πειραματόζωων αλλά και του ανθρώπου έχει τη δυνατότητα να περιορίσει, κάτω από ορισμένες συνθήκες, την έκταση του εξελισσόμενου εμφράγματος με την ενεργοποίηση ενός ενδογενούς μηχανισμού προστασίας, ο οποίος ονομάζεται ισχαιμική προετοιμασία και φέρεται στη διεθνή βιβλιογραφία με τον όρο preconditioning.
 Ο προστατευτικός αυτός μηχανισμός περιγράφηκε για πρώτη φορά σε πειραματόζωα το 1986 από τον Murr yκαι τους συνεργάτες του και ορίζεται ως η κατάσταση κατά
την οποία ένα ή περισσότερα βραχέα επεισόδια ισχαιμίας, τα οποία συμβαίνουν πριν από μία παρατεταμένη ισχαιμία, προκαλούν σημαντική μείωση της έκτασης του
 Συγκεκριμένα, ανάλογα με το πειραματικό μοντέλο που χρησιμοποιείται, η έκταση του εμφράγματος μπορεί να περιοριστεί έως και στο ένα τρίτο του μεγέθους που θα γινόταν σε κάποιο μυοκάρδιο το οποίο δεν διαθέτει τον προστατευτικό αυτό μηχανισμό. 
 Η διάρκεια και ο αριθμός των βραχέων επεισοδίων ισχαιμίας οφείλει να έχει συγκεκριμένα όρια, προκειμένου να ενεργοποιηθεί το preconditioning.
 Αυτό, σημείωσε ο καθηγητής, το έχουμε δείξει και σε δικές μας πειραματικές μελέτες σε κουνέλια. Η χρονική διάρκεια του διαστήματος που μεσολαβεί μεταξύ των βραχέων ισχαιμικών επεισοδίων και του εμφράγματος είναι επίσης συγκεκριμένη. 
 Διάφορες μελέτες έχουν δείξει ότι η «μνήμη» του μυοκαρδίου για την παρεχόμενη προστασία διαρκεί έως και περίπου δύο ώρες. Οταν ο χρόνος αυτός παραταθεί και το έμφραγμα γίνει πολύ αργότερα, τότε η «μνήμη» της προστασίας χάνεται.
 Μεταγενέστερες πειραματικές μελέτες απέδειξαν ότι η ενδογενής προστασία του μυοκαρδίου, αν και σε μικρότερη ισχύ, επανέρχεται 24-72 ώρες αργότερα και εν συνεχεία χάνεται οριστικά. Το preconditioning συνεπώς χωρίζεται σε πρώιμο και όψιμο.
 Ξένες αλλά και δικές μας έρευνες, πρόσθεσε ο κ. Κρεμαστινός, έχουν αποδείξει ότι η χαμένη προστασία του μυοκαρδίου επανέρχεται με την εφαρμογή ενός νέου, βραχέου ισχαιμικού επεισοδίου. 
 Ολα τα πειραματικά δεδομένα για το preconditioning αποκτούν σημαντική αξία με την αναγνώρισή τους στον άνθρωπο και την εφαρμογή τους στην κλινική πράξη. 
 Η προεμφραγματική στηθάγχη, για παράδειγμα, ανέφερε ο καθηγητής, αποτελεί ένα καλό παράδειγμα preconditioning για τον άνθρωπο και όπως έδειξε η πολυκεντρική
μελέτη TIMI4, αλλά και άλλες κλινικές μελέτες, το έμφραγμα που συμβαίνει στους
ασθενείς αυτούς έχει πολύ μικρότερη έκταση, συγκριτικά με τους ασθενείς που το
 Βεβαίως, προκειμένου οι ασθενείς να υποστούν όσο το δυνατό μικρότερο έμφραγμα,
τόσο ο αριθμός όσο και η διάρκεια των επεισοδίων στηθάγχης πρέπει να είναι μέσα στα προστατευτικά όρια. 
 Η πρωινή στηθάγχη προσπαθείας αποτελεί ένα ακόμη ανάλογο της ισχαιμικής προετοιμασίας. Πολλοί ασθενείς αναφέρουν ότι μετά το πρώτο στηθαγχικό επεισόδιο παραμένουν τελείως ελεύθεροι συμπτωμάτων στο υπόλοιπο της ημέρας.
 Η βραχεία ισχαιμία που προκαλείται κατά την αγγειοπλαστική των στεφανιαίων αρτηριών αποτελεί επίσης ένα κλινικό ανάλογο του preconditioning. 
 Σε κλινικές μελέτες έχει δειχθεί ότι η προκαλούμενη ισχαιμία του μυοκαρδίου κατά τις διαδοχικές αποφράξεις του αγγείου, είναι πολύ μικρότερη μετά την πρώτη διαστολή του μπαλονιού, η οποία και ενεργοποιεί το μηχανισμό της ισχαιμικής προετοιμασίας.
 Οι ουσίες που ενεργοποιούν το μηχανισμό προστασίας είναι πολλές. Η αδενοσίνη, η βραδυκινίνη, η ενδοθηλίνη, οι κατεχολαμίνες και άλλες είναι μερικές από αυτές. 
 Εκτός όμως από την αρχική ενεργοποίηση του φαινομένου, σημείωσε ο καθηγητής, η
έρευνα διευκρίνισε πολλά στοιχεία και αντιδράσεις στο κυτταρικό επίπεδο. Μέσα στο κύτταρο διαπιστώθηκε ότι διάφορες κινάσες, καθώς επίσης και δίαυλοι καλίου
παίζουν κύριο λόγο για την αντοχή στην ισχαιμία. 
 Με τη διαλεύκανση των ενδοκυτταρικών παραγόντων γίνεται προσπάθεια φαρμακευτικής προκλήσεως του preconditioning, αντί για τη χρήση βραχείας ισχαιμίας. Ηδη σε κλινικές πολυκεντρικές μελέτες έχουν δοκιμαστεί η αδενοσίνη και η νικορανδίλη σε οξέα ισχαιμικά σύνδρομα με θετικά αποτελέσματα για τους ασθενείς, καθώς επίσης και η χρήση τους στα καρδιοπληγικά υγρά για καλύτερη διατήρηση του μυοκαρδίου κατά τη διάρκεια καρδιοχειρουργικών επεμβάσεων.
 Στο ερευνητικό πεδίο, η προσπάθεια συνεχίζεται με χημικές ουσίες που παρεμβαίνουν στο κύτταρο και το κάνουν ανθεκτικό στην ισχαιμία. 
 Εφαρμογή του φαινομένου του preconditioning για να γίνει το μυοκάρδιο πιο ισχυρό έχουμε στις μεταμοσχεύσεις καρδιάς, οπού εάν εφαρμοστεί ισχαιμία, όταν αφαιρείται από το δότη, μπορεί να διατηρηθεί περισσότερο και να μεταμοσχευθεί με ασφάλεια. 
 Το ίδιο μπορεί να γίνει και σε οποιαδήποτε καρδιοχειρουργική επέμβαση, προκειμένου η καρδιά να διατηρηθεί σε άριστη κατάσταση όταν η επέμβαση διαρκεί
 Στο άμεσο μέλλον, κατέληξε ο κ. Κρεμαστινός, ελπίζουμε ότι θα υπάρχουν περισσότερα πειραματικά δεδομένα, ούτως ώστε με τη χρήση φαρμακευτικών παραγόντων να προστατεύεται το ισχαιμικό μυοκάρδιο, τουλάχιστον για το χρόνο που μεσολαβεί μέχρι την εφαρμογή φαρμακευτικής ή μηχανικής επαναιμάτωσής του.
