Κάποια στιγμή και στη Θεσσαλονίκη ο Λάκης Λαζόπουλος γυρίζει στο φίλο του, τον Αντώνη Καφετζόπουλο, και του λέει: «Ελα ρε να παίξουμε σε ένα έργο...». «Τι έργο όμως», απαντά ο Καφετζόπουλος, «κάτσε γράψε ένα, κι έλα να το παίξουμε».
 Από τότε δεν πέρασε και πάρα πολύς καιρός. Το «έργο» γράφτηκε και να που την επόμενη Κυριακή σχεδόν ολοκληρώνεται κιόλας. Ο Λάκης Λαζόπουλος έγραψε τον «Καλύτερό μου φίλο» κι ο Αντώνης Καφετζόπουλος πρωταγωνιστεί μαζί του, ενώ γυρίζει κι ο ίδιος ταυτόχρονα το δικό του «έργο», το «Στάκαμαν» που θα βγει στις αίθουσες τον Ιανουάριο.
 Χθες, στο εστιατόριο «Αριστερά -Δεξιά» στο Ρουφ έγινε το τελευταίο -σε κλειστό
χώρο- γύρισμα. Η κουζίνα του μαγαζιού μετατράπηκε σε ένα κλαμπ των αρχών του '90 με δυνατή μπιτάτη μουσική και πολύ, μα πολύ καπνό... Οι δύο φίλοι βρίσκονται εκεί για να γνωρίσει ο Κωνσταντίνος (Λ. Λαζόπουλος) μέσω του Αλέκου
 (Αν. Καφετζόπουλος) τη γυναίκα του, τη ρουμανικής καταγωγής Σμαράγδα Καρύδη (έμαθε να μιλάει ρουμανικά -μόνο ελληνικά μάλλον δεν θα μιλάει), η οποία και θα τον παρατήσει για χάρη του Αλέκου... 
 Το σενάριο του Λάκη Λαζόπουλου αφηγείται την ιστορία αυτών των δύο φίλων, μια ιστορία γεμάτη ανατροπές, που ξεκινάει από το τέλος της. Το μόνο σίγουρο είναι
 Τι κωμωδία όμως; «Eίναι μια σουρεαλιστική κωμωδία, ένας ύμνος στην ίντριγκα», μας είπε η Βέρα Κρούσκα που υποδύεται τη γυναίκα του Αλέκου. Η Βέρα Κρούσκα συναντιέται με τον Λάκη Λαζόπουλο μετά 17 χρόνια. Είχαν συνεργαστεί στην επιθεώρηση «Το ΠΑΣΟΚ της Χάιδως» το 1983 όταν και πρωτοξεκινούσε την καριέρα του ο Λάκης. Αν κι εκείνη προσωπικά είχε κάποιους λόγους να μη θέλει να παίξει, πείστηκε από τον Λαζόπουλο και να που τώρα συμπληρώνει την τετράδα και
 «Είναι σουρεαλιστική ως προς το μπαγκράουντ», συμπληρώνει ο Λαζόπουλος. «Είναι, θα έλεγα, μια ταινία target group». Πώς μπαίνεις σε ένα εστιατόριο και
είναι όλες ξανθιές και οι άντρες καπνίζουν πούρα; Πώς συναντάς στο δρόμο ανθρώπους που φοράνε τα ίδια ακριβώς γυαλιά; Ο περίγυρος των πρωταγωνιστών είναι όλη αυτή η ομοιογένεια που μας διακρίνει. Γι' αυτό και για τους ήρωες όλο αυτό δεν είναι κάτι παράξενο, είναι ο κόσμος τους, ο κόσμος μας. Προσπαθούμε να δείξουμε τον τρόπο που η εποχή μας έχει αφομοιώσει το παράλογο... Ζούμε σε μια εποχή χωρίς μέτρο... Δεν ξέρεις ποιος είναι σταρ. Ανοίγεις ένα περιοδικό κι όλοι είναι σταρ, διάσημοι. Οι σταρ της πενταετίας. Κι εγώ σήμερα δεν ξέρω τι δουλειά κάνω». Μήπως τότε οι ήρωες είναι οι απογοητευμένοι 40άρηδες; «Οχι καθόλου», απαντά. «Δεν είναι καθόλου απογοητευμένοι. Δεν είναι τύποι αριστεροί, ίσα ίσα δεν έχουν κανένα πρόβλημα με τη χούντα... Kι άλλα τέτοια. Θα δείτε».
 «Ξέρετε, αυτή η τάση των ταινιών με τους απογοητευμένους άντρες μεγάλωσε μαζί μου», επεμβαίνει ο Αντώνης Καφετζόπουλος. «Στην αρχή έκανα τον απογοητευμένο 25άρη, μετά τον 30άρη, μετά τον 35άρη και τώρα δέχομαι προτάσεις να κάνω τον απογοητευμένο 40άρη... Το θέμα της ταινίας όμως του Λάκη είναι τι συμβαίνει γύρω από τη ζωή αυτών των ανθρώπων, που όντως έχουν ένα πρόβλημα. Ο περίγυρός τους έχει το μεγαλύτερο ενδιαφέρον».
 Η ταινία θα βγει στους κινηματογράφους την 1η Μαρτίου. Τη σκηνοθεσία υπογράφουν ο Λάκης Λαζόπουλος και ο Γιώργος Λάνθιμος, ενώ παίζουν ακόμη οι Μαρία Καβογιάννη, Καίτη Κωνσταντίνου, Ελισάβετ Μουτάφη, Σπύρος Καλογήρου, Ευαγγελία Σαμιωτάκη, Γιάννης Μποστατζόγλου, Δημήτρης Τζουμάκης, Γεράσιμος Γενατάς κ.ά. Το κόστος της παραγωγής αναμένεται να ξεπεράσει τα 400 εκατ. δραχμές. 
 * Σήμερα μετά τις 6 μ.μ. και στο www.in.gr μπορείτε κι εσείς να δείτε τι γίνεται στα γυρίσματα της ταινίας και τι λένε οι ηθοποιοί.
