 ο μείζον θέμα της διαπλοκής αλλά και τα φαινόμενα διαφθοράς που πλήττουν το δημόσιο βίο της χώρας, ήταν στο επίκεντρο των συζητήσεων που έγιναν κατά τη διάρκεια της ετήσιας γενικής συνέλευσης της Ενωσης Δικαστών και Εισαγγελέων.
 «...Αγωνιζόμαστε για μια δικαιοσύνη που θα έχει το χρόνο και τη δυνατότητα να ελέγξει αποτελεσματικά και να πατάξει τυχόν φαινόμενα διαφθοράς, για μια δικαιοσύνη που θα μπορεί να εγγυηθεί την προστασία των ατομικών δικαιωμάτων του πολίτη», τόνισε την ομιλία του ο πρόεδρος της Ενωσης, αρεοπαγίτης Κων. Βαλμαντώνης, ο οποίος παραδέχθηκε ότι όπως έχουν σήμερα τα πράγματα, υπάρχει έλλειμμα δικαιοσύνης στον τόπο μας.
 «Δεν είμαστε όλοι άγγελοι. Οι άγγελοι άλλωστε είναι στους ουρανούς», είπε χαρακτηριστικά ο πρόεδρος της Βουλής Απ. Κακλαμάνης, ο οποίος ζήτησε κάθε καταγγελία κατά δικαστή ή βουλευτή να είναι επώνυμη και να τεκμηριώνεται.
 Ο κ. Κακλαμάνης τάχθηκε κατά των ισοπεδωτικών γενικεύσεων και της άσκησης κριτικής κατά του συνόλου του δικαστικού σώματος ή του πολιτικού κόσμου, γιατί
όπως είπε έτσι μένουν στο απυρόβλητο οι πραγματικοί ένοχοι. «Οι κατ' εξοχήν υπεύθυνοι διαφθοράς και σκανδάλων θα επιχαίρουν, διότι εφόσον όλοι το ίδιο είναι, κατά τη γνωστή φασιστική αρχή, γιατί να στενοχωριέται κανείς και να ανησυχεί για τον κίνδυνο που επικρέμαται εάν ποτέ έρθουν στο φως τα ανομήματά του», τόνισε ο κ. Κακλαμάνης.
 «Η υπερεξουσία της διαπλοκής και της διαφθοράς, εμπορευματοποιεί τα ΜΜΕ, υπαλληλοποιεί τους πολιτικούς και ανοίγει τρύπες και στις υπόλοιπες θεσμικές εξουσίες», παρατήρησε από την πλευρά του ο πρόεδρος του ΣΥΝ Νίκος Κωνσταντόπουλος, ο οποίος πρόσθεσε ότι χρειαζόμαστε ένα «νέο συνταγματικό πατριωτισμό» και πολλά θεσμικά αντίβαρα για να εξυγιάνουμε το δημόσιο βίο.
 Kαμιά από τις τρεις εξουσίες δεν μπορεί να λειτουργήσει ως κλειστός, στεγανοποιημένος χώρος, τόνισε από την πλευρά του ο υπουργός Δικαιοσύνης, Mιχ.
Σταθόπουλος και πρόσθεσε: «Aπαιτούνται διαφάνεια, ενημέρωση και αμοιβαίες υποχωρήσεις... Παντού μπορεί να υπάρξουν αυθαιρεσίες, ιδίως εκεί όπου δεν υπάρχει έλεγχος και κριτική».
 Ο κ. Σταθόπουλος τάχτηκε υπέρ της άσκησης δημόσιας κριτικής στις δικαστικές αποφάσεις, εφόσον βέβαια αυτή γίνεται καλόπιστα, τεκμηριωμένα, με μεγάλη φειδώ
αλλά και σεβασμό προς το δικαστήριο και συμπλήρωσε: «Δεν ξέρω εάν οι πιέσεις που ασκούνται είναι περισσότερες απ' έξω ή από μέσα. Οι "από μέσα" δηλαδή είναι λιγότερο κακές; », αναρωτήθηκε και κάλεσε τους νέους δικαστές να μη διστάζουν να εκφέρουν τη γνώμη τους.
 Οι δικαστές διαφώνησαν πάντως με την επιλογή της ηγεσίας της δικαιοσύνης από το υπουργικό συμβούλιο, ενώ αντέδρασαν έντονα και όταν ο εκπρόσωπος του ΠAΣΟK,
βουλευτής Φ. Iωαννίδης, πρόεδρος της επιτροπής αναθεώρησης του Συντάγματος, επέμενε στην άποψη ότι οι δικαστές δεν θα πρέπει να επιλύσουν οι ίδιοι τις μισθολογικές τους διαφορές.
 Ο υπουργός Δικαιοσύνης πάντως μοίρασε στο τέλος πολλά «δώρα» στους δικαστές. Eκπληρώνοντας το χρέος της πολιτείας, όπως είπε, ικανοποίησε τα συνταξιοδοτικά
τους αιτήματα και μέσα στο 2001 στον υπολογισμό των συντάξεων θα λαμβάνεται υπόψη και ένα πρόσθετο επίδομα 300.000 δραχμών.
 Ο κ. Σταθόπουλος εξήγγειλε ακόμη ότι από τους περίπου 2.700 υπαλλήλους που θα προσληφτούν τα επόμενα έτη, οι 1.500-2.000 θα διατεθούν στις γραμματείες των δικαστηρίων. Yποσχέθηκε επίσης ότι θα επιλυθεί το θέμα της τήρησης των πρακτικών πριν ισχύσει το νέο νομοσχέδιο για τις πολιτικές δίκες και ότι μελετώνται η ενοποίηση των ειρηνοδικείων και η αναγνώριση ως συντάξιμου του χρόνου δικηγορίας των δικαστών.
 Eπανέλαβε τέλος ότι θα ληφθούν θεσμικά μέτρα για την επιτάχυνση των δικών, όπως η αποποινικοποίηση των ελαφρών αδικημάτων και ο περιορισμός της ενδιάμεσης διαδικασίας των βουλευμάτων, ενώ ζήτησε να τιμωρούνται πειθαρχικά όσοι δικαστές χαλαρώνουν και καθυστερούν στην εκτέλεση των καθηκόντων τους.
 «H δικαιοσύνη δεν πουλάει, δεν φέρνει ψήφους», τόνισε από την πλευρά του ο πρόεδρος του ΔΣA Aντ. Pουπακιώτης, ο οποίος άφησε ανοικτό ακόμη και το ενδεχόμενο αποχής των δικηγόρων, εάν δεν προωθηθούν άμεσες λύσεις από την κυβέρνηση.
