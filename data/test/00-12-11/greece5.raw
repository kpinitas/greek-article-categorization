 Το γεγονός θα μπορούσε να αποτελεί...ανέκδοτο αν με δαύτο δεν ασχολιούνταν παράγοντες της πρωτοβάθμιας αυτοδιοίκησης της Λήμνου και της δευτεροβάθμιας αυτοδιοίκησης στην Ξάνθη.
 Ο λόγος για το «αίτημα» η Λήμνος να αποσχισθεί του Νομού Λέσβου και να ενωθεί με το νομό...Ξάνθης! «Αίτημα» περί του οποίου μάλιστα ο νομάρχης Ξάνθης Γεώργιος Παυλίδης με επιστολή του στο δήμαρχο Μύρινας Κώστα Σάμπαλο ζητεί «να υπάρξει μια πιο αξιόπιστη και έγκυρη θέση από τους συναδέλφους του κ. Σάμπαλου
 Σύμφωνα με την επιστολή αυτή, με αριθμό πρωτοκόλλου «Γραφείο Νομάρχη Ξάνθης 2412/27.10.2000» που είδε το φως της δημοσιότητας από ΜΜΕ της Λήμνου, «προκλήθηκε από άτομα διασυνδεόμενα με τη Λήμνο», ενώ αναφέρεται σε αυτήν ότι «διαφαίνεται ότι υπάρχει θετική στάση και αποδοχή ενός τέτοιου αιτήματος». 
 Πληροφορίες αναφέρουν ότι το «αίτημα» δημοσιοποιήθηκε στην εφημερίδα της Ξάνθης «Μαχητής» από τον πρώην βουλευτή του νομού Χάρη Ατματζίδη μετά τις καλοκαιρινές διακοπές του στη Λήμνο. Ο κ. Ατματζίδης μάλιστα επιχειρηματολόγησε την πρόταση του ως «επιβαλλόμενη από εθνικούς λόγους», φράση που μεταφράζεται σε ανατροπή των πληθυσμιακών συσχετισμών ανάμεσα στα σύνοικα στοιχεία των χριστιανών και μουσουλμάνων του νομού. Ως τέτοια, «επιβαλλόμενη από εθνικούς λόγους», η πρόταση Ατματζίδη χαιρετίστηκε και από τον πρώην μετακλητό έπαρχο Λήμνου Σπύρο Μακρυγιάννη. Ο οποίος και υποστήριξε ότι «αίτημα της Λήμνου είναι η δημιουργία ανεξάρτητου νομού, αλλά αφού αυτό δεν γίνεται λόγω του μικρού πληθυσμού της Λήμνου, το νησί θα μπορούσε να υπαχθεί στο νομό Καβάλας. Υπό το πρίσμα των εθνικών λόγων το νησί μπορεί να υπαχθεί στο νομό Ξάνθης».
 Ερωτηθείς ο δήμαρχος Μύρινας για την επιστολή Παυλίδη απάντησε «δεν έχω άποψη.
Θα θέσω το ζήτημα για συζήτηση στους φορείς της Λήμνου»! 
