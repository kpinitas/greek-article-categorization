 «Πράκτωρ»... λαθρέμπορος! Υπάλληλος της Εθνικής Υπηρεσίας Πληροφοριών κατηγορείται για παράνομη εισαγωγή και εμπόριο όπλων, τα οποία φέρεται ότι προμηθευόταν από Αλβανούς.
 Πρόκειται για τον 52χρονο Γεώργιο Βασιλείου, που υπηρετεί ως «πολιτικό προσωπικό» στην 4101 Προκεχωρημένη Μονάδα Υποστήριξης Φλώρινας και το περασμένο Σάββατο συνελήφθη από άνδρες της αστυνομικής διεύθυνσης Καστοριάς με
 Οπως έγινε γνωστό, οι αστυνομικοί είχαν πληροφορίες ότι κάποιος Ελληνας κάνει λαθρεμπόριο όπλων και τις μέρες αυτές θα έφερνε άλλο ένα φορτίο. Οι αστυνομικοί έστησαν ενέδρα στην περιοχή και η πηγή τους σύντομα επιβεβαιώθηκε.
Τη δεύτερη μέρα αναμονής έπεσε στα χέρια τους ο εν λόγω υπάλληλος της ΕΥΠ, στην αγροτική περιοχή Ιεροπηγής Καστοριάς.
 Ο Βασιλείου φαίνεται ότι λίγο νωρίτερα είχε παραλάβει τον οπλισμό που είχαν αφήσει σε προκαθορισμένο σημείο άγνωστοι Αλβανοί. Σύμφωνα με την Aστυνομία, τα
φόρτωσε στο αυτοκίνητό του και πήρε το δρόμο της επιστροφής. Αναγκάστηκε όμως να σταματήσει στο μπλόκο και στο πίσω κάθισμα του ΙΧ του, ύστερα από έρευνα βρέθηκαν σκεπασμένα με είδη ρουχισμού τα εξής: 
 - Ενα οπλοπολυβόλο των 7, 62 χιλιοστών, ρωσικής προέλευσης, με γεμιστήρα και δίποδο.
 - Δύο υποπολυβόλα, ίδιου διαμετρήματος και προέλευσης, με τρεις γεμιστήρες.
 Κατόπιν αυτών, βέβαια, οι αστυνομικοί δεν μπορούσαν να αφήσουν ανεξερεύνητο και το σπίτι του. Κι όπως αποδείχθηκε, με το δίκιο τους. Στην έρευνα που ακολούθησε εκεί, βρέθηκαν και κατασχέθηκαν: 
 Πάνω από τρεις χιλιάδες φυσίγγια διαφόρων διαμετρημάτων και όπλων. Μια βαλλίστρα (τόξο) με τηλεοπτική διόπτρα και τέσσερα βέλη. Τέσσερις πυροκροτητές
κινεζικής προέλευσης. Ενα κοντάκιο όπλου. Μια κασετίνα με είδη καθαρισμού όπλων. Δύο ζυγαριές ακριβείας αμερικανικής προέλευσης. Ενα σετ μηχανισμού γομώσεως φυσιγγίων πυροβόλων όπλων. Μια κροτίδα κινεζικής προελεύσεως. Τέσσερα
κουτιά με πυρίτιδα. Οκτώ γεμιστήρες όπλου Καλάσνικοφ. Οκτώ γεμιστήρες άλλων όπλων και αρκετά ακόμη.
 Το θέμα είναι, και αυτό ερευνούν τώρα οι διωκτικές αρχές, σε ποιους προμήθευε όλο, αυτό τον οπλισμό, που είναι μάλιστα, αρκετά εξειδικευμένος, καθώς θεωρείται ιδανικός για ανταρτοπόλεμο των πόλεων.
 Στο μεταξύ, κι ενώ οι έρευνες συνεχίζονται, η Εθνική Υπηρεσία Πληροφοριών εξέδωσε χθες την ακόλουθη ανακοίνωση: 
 «Η ΕΥΠ ενημερώθηκε την 9/12/2000 από την ΕΛ.ΑΣ. περί της σύλληψης του μονίμου υπαλλήλου Γεώργιου Βασιλείου με την κατηγορία της λαθραίας διακίνησης και κατοχής όπλων, πυρομαχικών και εκρηκτικών. Με εντολή του διοικητή της υπηρεσίας διατάχθηκε να κινηθεί άμεσα η διαδικασία της διοικητικής και πειθαρχικής δίωξης του πιο πάνω υπαλλήλου. Ηδη στα πλαίσια αυτά διενεργείται Ενορκη Διοικητική Εξέταση με το ερώτημα της απόλυσης και παράλληλα ευθύς ως ασκηθεί ποινική δίωξη θα κινηθεί και η περί θέσεως σε αργία διάταξη του Δημοσιοϋπαλληλικού Κώδικα».
