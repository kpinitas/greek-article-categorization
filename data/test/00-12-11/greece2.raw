 Στις πολεοδομίες η Ελλάδα αναστενάζει... Δυστυχώς δεν είναι υπερβολή, αφού ακόμη και στις ημέρες μας ισχύει το παλιό, γνωστό ρητό που λέει πως «αν δεν χτίσεις σπίτι, δεν έχεις καταλάβει από τα βάσανα της ζωής».
 Ιδιοκτήτες, αλλά και μηχανικοί -τόσο οι ελεύθεροι επαγγελματίες που ετοιμάζουν
τους φακέλους για την έκδοση μιας οικοδομικής άδειας, όσο και οι μηχανικοί του
Δημοσίου που τις εγκρίνουν- διηγούνται συχνά-πυκνά ιστορίες πολεοδομικής τρέλας. Και πώς να μην είναι έτσι, αφού η πολεοδομική νομοθεσία π.χ. της Γαλλίας αποτελείται από έναν τόμο της τάξης των 100 σελίδων, ενώ στην Ελλάδα υπάρχουν νόμοι και διατάγματα ων ουκ έστι αριθμός. Αναφέρεται ενδεικτικά ότι σε ένα οικοδομικό τετράγωνο του Γαλατσίου έχουν εκδοθεί πέντε -βεβαίως...αντικρουόμενες- υπουργικές αποφάσεις για τους όρους δόμησης, όπως είναι τα ύψη των οικοδομών! 
 Πάγιο αίτημα του τεχνικού κόσμου ήταν η κωδικοποίηση της πολεοδομικής νομοθεσίας. Συγκροτήθηκε μια πολυμελής επιτροπή ειδικών, η οποία ολοκλήρωσε το
έργο της, αλλά το θέμα στη συνέχεια ξεχάστηκε! Οι αρμόδιοι στο υπουργείο ΠΕΧΩΔΕ μας αποκάλυψαν ότι για να νομιμοποιηθεί αυτή η καταγραφή πρέπει να εκδοθεί η σχετική απόφαση, κάτι που δεν έχει γίνει ακόμη. Ετσι, η τεράστια αυτή δουλιά κινδυνεύει να αχρηστευθεί, αφού δεν έχει ληφθεί μέριμνα για τη συνεχή ενημέρωσή της.
 Μια άλλη «πονεμένη» ιστορία είναι η έκδοση μιας οικοδομικής άδειας. Δεν είναι μόνον ότι απαιτούνται...40 διαφορετικά έγγραφα, μελέτες και εγκρίσεις συναρμόδιων υπηρεσιών. Είναι μία από τις αιτίες για την αυθαίρετη δόμηση, αλλά
 Η πολυνομία προκαλεί -συχνά εκ του πονηρού- ασάφειες και επομένως καθυστερήσεις στην έγκριση του φακέλου. Αρχιτέκτων μας διηγήθηκε ότι όταν βαρέθηκε να πηγαινοέρχεται σε επαρχιακή Πολεοδομία για να πάρει την πολυπόθητη
άδεια, αποφάσισε να το γυρίσει στο...αντάρτικο. Προχώρησε στο χτίσιμο ακολουθώντας όλους τους περιορισμούς δόμησης και όταν το τελειώσε το...κάρφωσε. Εγινε έλεγχος και, με ένα μικρό πρόστιμο, πήρε την άδεια χωρίς άλλη καθυστέρηση.
 Το πιο ανησυχητικό είναι ότι δεν λείπουν οι περιπτώσεις που οι πολεοδομίες ερμηνεύουν τους νόμους «κατά το δοκούν». Υπάρχουν επίσης παραδείγματα που τους
αγνοούν προκλητικά και ατιμώρητα! Αυτό τουλάχιστον δείχνει η περίπτωση της Πολεοδομίας Ναυπάκτου. Οι αυθαιρεσίες της πριν από ένα χρόνο απασχόλησαν τα τηλεοπτικά δελτία ειδήσεων, όμως ακόμη και σήμερα η κατάσταση παραμένει ως είχε...
Στις Πολεοδομίες έχουν την «τιμητική» τους και τα παράπονα, τα οποία μάλιστα χρονίζουν. Αυτό επιβεβαιώνεται και από την πρόσφατη έκθεση του Συνηγόρου του Πολίτη.
 Από την κωδικοποίηση των αιτημάτων που υποβλήθηκαν και εξετάστηκαν κατά την περασμένη χρονιά, προκύπτει ότι σε αυτή την κατηγορία ανήκουν οι πιο δυσεπίλυτες περιπτώσεις.
 Στον κύκλο με το γενικό τίτλο «Ποιότητα ζωής» υποβλήθηκαν 2.068 αιτήματα, το 25, 15% του συνόλου. Εκτιμάται ωστόσο ότι στην πράξη είναι περισσότερα, αφού πολλά από αυτά που δόθηκαν στον κύκλο «Σχέσεις κράτους-πολίτη» αφορούν πολεοδομικά ζητήματα. 
 Το πιο ανησυχητικό είναι ότι τα θέματα αυτά μπορεί να χαρακτηριστούν δυσεπίλυτα, αφού, παρά τις φιλότιμες προσπάθειες της ομάδας ειδικών επιστημόνων που ασχολήθηκε με αυτά, διεκπεραιώθηκε μόλις το 58, 8%, ποσοστό που
υπολείπεται κατά δέκα ποσοστιαίες μονάδες από το γενικό μέσο όρο. Είναι επίσης
πολύ κατώτερο από αυτό άλλων κατηγοριών, π.χ. 80, 6% για τον κύκλο «Σχέσεις κράτους-πολίτη», 67, 1% του κύκλου «Δικαιώματα του ανθρώπου» και 64, 6% του κύκλου «Kοινωνική Προστασία». Αξίζει πάντως να σημειωθεί ότι από τις υποθέσεις
που διεκπεραιώθηκαν λιγότερες από τις μισές (ποσοστό 48, 2%) είχαν θετική έκβαση. 
 Τη μερίδα του λέοντος, με ποσοστό 19, 8%, έχουν τα αυθαίρετα και ακολουθούν τα προβλήματα που αφορούν την εφαρμογή των ρυμοτομικών σχεδίων (11, 4%), καθώς και
θέματα κακοδιοίκησης από την πλευρά των πολεοδομικών υπηρεσιών (10, 8%).
 Ορισμένες περιπτώσεις που έφτασαν ώς το Συνήγορο του Πολίτη αποδεικνύουν ότι οι θιγόμενοι δεν μπορούν να ελπίζουν ούτε καν για την εφαρμογή των νόμων όταν καταφεύγουν στις αρμόδιες υπηρεσίες, ακόμη και αν ο θιγόμενος προσφύγει στο Συμβούλιο της Επικρατείας! 
 Χαρακτηριστική είναι η περίπτωση προσφυγής για οικοδομική άδεια που εκδόθηκε από την αρμόδια Πολεοδομία για ακίνητο στο Αίγιο του νομού Αχαΐας. Στο συγκεκριμένο οικισμό ο συντελεστής δόμησης είναι 0, 8 και εκδόθηκε άδεια με συντελεστή 2, 4, δηλαδή 300% πάνω από το επιτρεπόμενο, με αποτέλεσμα να ξεφυτρώσει μια πενταώροφη οικοδομή ύψους 17, 5 μέτρων, όταν το νόμιμο είναι 7, 5
μέτρα. Σχεδόν ταυτόχρονα με την έναρξη των οικοδομικών εργασιών κάποιος θιγόμενος γείτονας έκανε προσφυγή στο Συμβούλιο της Επικρατείας. Εκδόθηκαν τέσσερις καταδικαστικές αποφάσεις του συνταγματικού δικαστηρίου, με τις οποίες
ακυρώνεται η εκδοθείσα άδεια, αλλά η οικοδομή τελείωσε και έως τώρα δεν έχει ληφθεί κανένα μέτρο για την κατεδάφιση των παράνομων τμημάτων της! 
 Στην περιοχή αρμοδιότητας του πολεοδομικού γραφείου Αχαρνών, όπου ήταν και το επίκεντρο του πρόσφατου καταστροφικού σεισμού, οι ερευνητές του Συνηγόρου του Πολίτη εντόπισαν μια άλλη ελληνική...ευρεσιτεχνία: Κάποιοι επιτήδειοι σκέφτηκαν να εκμεταλλευτούν την κλίση του εδάφους και να εξασφαλίσουν, βεβαίως
από το «παράθυρο», επιπλέον ορόφους στις νέες οικοδομές. Τα κτίρια «θάβονται» και «ξεθάβονται», με αποτέλεσμα τα ισόγεια να εμφανίζονται ως υπόγεια για την έκδοση της άδειας και στη συνέχεια να απομακρύνονται τα μπάζα για να πουληθεί ως κανονικός όροφος! 
 Η «ευρεσιτεχνία» ακολουθήθηκε και σε οικοδομή της Καστοριάς, όπου ο ιδιοκτήτης
«έθαψε» πέντε ολόκληρα μέτρα (!) για να συμμορφωθεί η ανεγειρόμενη οικοδομή με
 Το πιο ανησυχητικό είναι ότι η αρμόδια Πολεοδομία απάντησε με αοριστίες στο έγγραφο του Συνηγόρου και βεβαίως δεν υπάρχει συμμόρφωση στο νόμο.
 Αλλο «εθνικό σπορ» είναι καταπάτηση του αιγιαλού, που γίνεται με την ανοχή των
κατά τόπους πολεοδομικών υπηρεσιών. Ενδεικτική είναι η περίπτωση της παραλίας στο Καμάρι Κορινθίας. Η υπόθεση ήρθε στο φως όταν έγινε καταγγελία για έκδοση οικοδομικών αδειών χωρίς να τηρείται η νόμιμη απόσταση από τον άξονα της παλιάς εθνικής οδού. Από την έρευνα διαπιστώθηκε ότι υπήρχε και άλλο «διαμαρτυρημένο γραμμάτιο»: Είχε ακυρωθεί η πράξη οριοθέτησης του αιγιαλού και
η Κτηματική Υπηρεσία Κορινθίας είχε αρχίσει τον έλεγχο τίτλων ιδιοκτησίας. Τα δύο αυτά θέματα έπρεπε να οδηγήσουν την Πολεοδομία Ξυλοκάστρου να σταματήσει την έκδοση οικοδομικών αδειών. Κάτι που δεν έγινε, παρά τις υποδείξεις του Συνηγόρου του Πολίτη, γιατί δόθηκε πράσινο φως από το Συμβούλιο Χωροταξίας του
νομού, το οποίο εξέδωσε τη σχετική απόφαση «χωρίς να λάβει υπόψη του τη σχετική νομοθεσία», όπως τονίζεται στην έκθεση του Συνηγόρου.
 Μια άλλη «πονεμένη ιστορία» είναι οι διαφημιστικές πινακίδες που, παρά τις διατάξεις τόσο του Γενικού Οικοδομικού Κανονισμού (ΓΟΚ), αλλά και του Κώδικα Οδικής Κυκλοφορίας (ΚΟΚ), συνεχίζουν να κατακλύζουν πλατείες, κεντρικές αρτηρίες, οικοδομές, δώματα, περίπτερα, κ.λπ., ακόμα και στο ιστορικό κέντρο της Αθήνας, όπου έχουν θεσπιστεί και ειδικές προστατευτικές διατάξεις. Η πρόσφατη έρευνα της «Ε» αφύπνισε τους αρμοδίους, αλλά δυστυχώς για πολύ μικρό χρονικό διάστημα. Οταν τα δημοσιεύματα σταμάτησαν το θέμα παραπέμφθηκε στις γνωστές καλένδες...
 Στην έκθεση του Συνηγόρου επισημαίνεται ότι οι διαφημίσεις δεν αποτελούν μόνον
οπτική ρύπανση, αλλά δημιουργούν σοβαρά προβλήματα ασφάλειας, αφού είναι φτιαγμένες για να αποσπούν την προσοχή των οδηγών και έχουν γίνει αιτία πρόκλησης ατυχημάτων. Δεν είναι λίγες οι περιπτώσεις που οι διαφημίσεις επικαλύπτουν τις πινακίδες οδικής σήμανσης, καθιστώντας τις τελευταίες μη ορατές. Το πιο ανησυχητικό είναι ότι οι Πολεοδομίες αντιμετωπίζουν με πολλή ελαφρότητα τις σχετικές καταγγελίες πολιτών, θεωρώντας προφανώς «αμελητέο» το πρόβλημα. 
 Δειγματοληπτική έρευνα που έγινε από ειδικούς του Συνηγόρου του Πολίτη, έπειτα
από σχετικές καταγγελίες, έδειξε ότι αποτελούν κενό γράμμα οι επιταγές του ΚΟΚ, σύμφωνα με τις οποίες «απαγορεύεται κάθε διαφήμιση που πραγματοποιείται με οποιοδήποτε τρόπο και μέσο στα εκτός κατοικημένων περιοχών των χαρακτηρισμένων εθνικών και επαρχιακών οδών και σε ζώνες μέχρι 150 μέτρων και από τις δύο πλευρές του άξονα αυτών». Το ίδιο συμβαίνει και με τη διάταξη που ορίζει ότι «απαγορεύεται η εγκατάσταση οποιασδήποτε πινακίδας, αφίσας, διαγράμμισης ή συσκευής, η οποία μπορεί να δημιουργήσει σύγχυση με πινακίδες σήμανσης ή με κυκλοφοριακή διαγράμμιση ή με άλλη συσκευή ρύθμισης της κυκλοφορίας ή να τις καταστήσει λιγότερο ορατές ή αποτελεσματικές ή να προκαλέσει θάμβωση στους χρήστες της οδού και γενικά να αποσπάσει την προσοχή τους κατά τρόπο που μπορεί να έχει δυσμενή επίδραση στην ασφάλεια της κυκλοφορίας». Αυτά επαγγέλλεται το άρθρο 10, μια απλή βόλτα στην παραλιακή δείχνει την καταπάτηση των νόμων σε όλο της το μεγαλείο...
 Εχει ενδιαφέρον να αναφερθεί ότι ο Δήμος Αθηναίων είχε διαβεβαιώσει εγγράφως ότι προχωρούσε στην αποκαθήλωση όλων των πινακίδων, πλην όμως ώς τώρα δεν έχει
πάρει κανένα μέτρο. Και το πιο ενδιαφέρον είναι ότι εκτός από τους ιδιώτες και
τα κρατικά τρόλεϊ φιλοξένησαν μια εποχή διαφημίσεις κατά τρόπο που έρχεται σε αντίθεση με τους σχετικούς νόμους. Το μόνο παρήγορο είναι ότι η διοίκηση των ΗΛΠΑΠ έσπευσε να συμμορφωθεί προς τις υποδείξεις του Συνηγόρου του Πολίτη.
 Eπτά στις δέκα δεν έχουν μηχανικούς όλων των ειδικοτήτων
 Μία από τις πηγές της κακοδαιμονίας στις πολεοδομίες είναι και η ελλιπής στελέχωση των υπηρεσιών, παράγοντας ο οποίος προκαλεί δυσλειτουργίες και αντικειμενικά δημιουργεί το κατάλληλο έδαφος για τα κάθε λογής «παρατράγουδα»,
 Σε όλη τη χώρα, σύμφωνα με στοιχεία του Τεχνικού Επιμελητηρίου και του συλλόγου Αρχιτεκτόνων, λειτουργούν 156 πολεοδομικά γραφεία, από τα οποία τα 125 εποπτεύονται από τη νομαρχιακή αυτοδιοίκηση και τα υπόλοιπα 50 από τους δήμους.
 Η εικόνα είναι -επιεικώς- απαράδεκτη. Από αυτά τα γραφεία το 68, 59% δεν έχουν μηχανικούς όλων των ειδικοτήτων, το 12, 2% δεν διαθέτουν...καν μηχανικούς! Το 11, 50% των πολεοδομιών στερούνται διοικητικών υπαλλήλων, ενώ το 22, 45% δεν διαθέτουν πλήρη στελέχωση και συνήθως καλείται να εξυπηρετήσει τους ενδιαφερόμενους ένας υπάλληλος, συχνά όχι μηχανικός! Φυσικά, αρρώστιες και άδειες θα έπρεπε να απαγορεύονται γι' αυτά τα γραφεία.
 Με αυτές τις ελλείψεις δεν είναι τυχαίο ότι υπάρχουν περιπτώσεις που έχουν εκδοθεί αποφάσεις για μεταφορά των πολεοδομικών υπηρεσιών στους δήμους, έχουν δημοσιευθεί και στην Εφημερίδα της Κυβερνήσεως αλλά στην πράξη η αρμοδιότητα εξακολουθεί να ασκείται από τις νομαρχίες λόγω αδυναμίας στελέχωσης των υπηρεσιών. Οσο για την ειδίκευση, με αυτά τα δεδομένα θα πρέπει να θεωρείται...πολυτέλεια.
 Σοβαρότατο είναι και το πρόβλημα της στέγης. Οι υπάλληλοι στοιβάζονται σε ανεπαρκείς και ακατάλληλους χώρους, οι μηχανικοί και οι ιδιοκτήτες ταλαιπωρούνται. Σε τραγική κατάσταση βρίσκονται τα πολύτιμα πολεοδομικά αρχεία. Αυτό σημαίνει ότι καταστρέφονται ή και χάνονται στοιχεία που μπορεί να
αποτελέσουν αποδεικτικά στοιχεία σε ειδικές περιπτώσεις, όπως για παράδειγμα σε καταρρεύσεις λόγω σεισμού. Δεν είναι λίγες οι περιπτώσεις που τα σχέδια αποτελούν ιστορικά έγγραφα, αφού αφορούν διακεκριμένα κτίρια και φέρουν την υπογραφή κορυφαίων αρχιτεκτόνων.
 Χαρακτηριστική είναι η περίπτωση του κτιρίου όπου στεγάζεται η πολεοδομία της Αθήνας, αλλά και μερικών από τους γύρω δήμους. Η μηχανοργάνωση και η αρχειοθέτηση σε μικροφίλμ προχωρά με αργούς ρυθμούς. Στο παλιό κτίριο, στην πλατεία Θεάτρου, στο κέντρο της πρωτεύουσας, φαίνεται πως το «ρολόι» της προόδου προχωρά με τους δικούς του ρυθμούς. Ετσι, στο κατώφλι του 2001 τα αρχεία του στοιβάζονται σε σκοτεινά δωμάτια, χωρίς να έχουν ολοκληρωθεί οι συστηματικές καταγραφές ακόμα και για την περασμένη δεκαετία. Η μάταια αναζήτηση φακέλων είναι σύνηθες φαινόμενο και οι υπάλληλοι έχουν ειδικό έντυπο
με την ένδειξη «Δεν ανευρέθη ο φάκελος της οικοδομικής άδειας» που χορηγούν στους ενδιαφερομένους και έτσι «καθαρίζουν».
