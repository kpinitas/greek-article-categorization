 Εκπληξη προκάλεσε στους Ισραηλινούς η αιφνίδια ανακοίνωση του πρωθυπουργού Εχούντ Μπάρακ ότι παραιτείται και ότι θα γίνουν εκλογές στο Ισραήλ τις επόμενες εξήντα ημέρες. Το θέμα τώρα είναι αν θα διαλυθεί και το Kοινοβούλιο, δίνοντας έτσι τη δυνατότητα στον κυριότερο αντίπαλο του Μπάρακ, τον Μπενιαμίν Νετανιάχου, να είναι υποψήφιος για την πρωθυπουργία. 
 «Αποφάσισα να υποβάλω την παραίτησή μου στον πρόεδρο της χώρας Μοσέ Κατσέφ», δήλωσε ο Εχούντ Μπάρακ, επικαλούμενος «κατάσταση έκτακτης ανάγκης», μετά τη συνάντησή του με τον Κατσέφ, ο οποίος συνεχάρη το συνομιλητή του και ευχήθηκε η προεκλογική περίοδος να είναι «σύντομη και τίμια». Ο Μπάρακ θα παραμείνει στη θέση του ώς τις αρχές Φεβρουαρίου, ηγούμενος μεταβατικής κυβέρνησης. Λίγες
ώρες μετά την παραίτησή του, ο Μπάρακ ανακηρύχθηκε με συντριπτική πλειοψηφία υποψήφιος του εργατικού κόμματος για την επόμενη εκλογική αναμέτρηση. 
 Η παραίτηση Μπάρακ δρομολογεί εκλογές για πρωθυπουργό, όχι όμως και για Kοινοβούλιο. Αν τα πράγματα παραμείνουν ως έχουν, το αξίωμα δύνανται να διεκδικήσουν μόνον εκλεγμένοι στην Κνεσέτ αντιπρόσωποι. Ο Νετανιάχου δεν είναι
στη Bουλή και άρα δεν μπορεί να είναι υποψήφιος.
 Κίνηση τακτικής, με στόχο να μην αφήσει περιθώρια διεκδίκησης της πρωθυπουργίας στον κυριότερο αντίπαλό του, χαρακτήρισαν αναλυτές την απόφαση Μπάρακ να παραιτηθεί. Σύμφωνα με δημοσκόπηση της εφημερίδας Μααρίβ, ο Νετανιάχου υποστηρίζεται από 45% του ισραηλινού λαού, ενώ ο Εχούντ Μπάρακ από 27%. 
 Για να διεκδικήσει ο Νετανιάχου την εξουσία δύο πιθανότητες υπάρχουν: ή να αλλάξει ο εκλογικός νόμος ή η Κνεσέτ να ψηφίσει τη διάλυσή της, οπότε θα γίνουν και κοινοβουλευτικές εκλογές. Ο Μπάρακ δήλωσε σε συνέντευξή του ότι θα υποστηρίξει αλλαγή εκλογικού νόμου, είναι όμως σχεδόν σίγουρο ότι δεν υπάρχει το απαραίτητο χρονικό περιθώριο.
 «Είναι αδύνατο να αλλάξει ο νόμος εγκαίρως ώστε να μπορέσει να είναι υποψήφιος
ο πολίτης Νετανιάχου. Αρα η ενέργεια του Μπάρακ θα επιτύχει το στόχο της», δήλωσε ο πολιτικός αναλυτής Χάναν Κριστάλ, υπονοώντας ότι ο παραιτηθείς πρωθυπουργός κινήθηκε με δόλιο τρόπο. 
 Το κόμμα της αξιωματικής αντιπολίτευσης, Λικούντ, επέκρινε τον Μπάρακ για τον πολιτικό ελιγμό που επιχειρεί, υποστηρίζοντας ότι ο μοναδικός στόχος του είναι
να μην μπορέσει ο Νετανιάχου να διεκδικήσει την πρωθυπουργία. Ο δήμαρχος της Ιερουσαλήμ Εχούντ Ολμερτ, μέλος του Λικούντ, μίλησε μάλιστα για «άτιμη πράξη από έναν πολιτικό ηγέτη». Ο πρόεδρος του Λικούντ Αριέλ Σαρόν εξέφρασε την έκπληξή του, ξεκαθάρισε όμως ότι το κόμμα του θα ετοιμαστεί για εκλογές και απαντώντας στις φήμες ότι συνεργάστηκε με τον Μπάρακ για να κλείσει την πόρτα στον Νετανιάχου είπε ότι θα υποστηρίξει αλλαγή του εκλογικού νόμου. 
 Υπάρχει πάντως το ενδεχόμενο, η Κνεσέτ, που έχει ήδη ψηφίσει μία φορά υπέρ της
διάλυσής της, με δύο ακόμα ψηφοφορίες να την επικυρώσει, οπότε θα γίνουν και κοινοβουλευτικές εκλογές. Τότε ο Νετανιάχου θα μπορέσει να θέσει υποψηφιότητα.
