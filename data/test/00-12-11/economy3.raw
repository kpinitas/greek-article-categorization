Με χρέη στο Δημόσιο εμφανίζεται ένας  στους τρεις Ελληνες φορολογούμενους. Eτσι, όσοι ανήκουν σ' αυτήν  την κατηγορία δεν κατάφεραν να πάρουν φορολογική ενημερότητα από την Eφορία τους. Σύμφωνα με στοιχεία της γενικής γραμματείας Πληροφορικών Συστημάτων του υπουργείου Οικονομικών, σε σύνολο 18.932 αιτήσεων για έκδοση φορολογικής ενημερότητας διαπιστώθηκε πως οι 6.669 φορολογούμενοι χρωστούσαν (φόρους ή ακόμα και κλήσεις της Tροχαίας ή του δήμου) και συνεπώς δεν μπόρεσαν να πάρουν φορολογική ενημερότητα. Σε 12.263 ανέρχονται οι φορολογούμενοι που δεν είχαν κανένα απολύτως χρέος και πήραν φορολογική ενημερότητα, προκειμένου να περατώσουν τις εργασίες τους (όπως έκδοση δανείου). Τα στοιχεία αυτά προκύπτουν από την ηλεκτρονική υπηρεσία της ΓΓΠΣ, που παρέχεται σήμερα σε 1.727 φορείς (σ.σ. κατόπιν αίτησής τους λαμβάνουν την πιστοποίηση και μπορούν να παίρνουν ενημερότητα για λογαριασμό των πελατών τους). Αναλυτικότερα:   Οι 514 συμβολαιογράφοι που απευθύνθηκαν στη ΓΓΠΣ να πάρουν ενημερότητα για 14.758 φορολογούμενους, κυρίως για μεταβιβάσεις ακινήτων, έλαβαν θετική απάντηση για 10.791 φορολογούμενους, ενώ πήραν αρνητική απάντηση για άλλους 3.967 φορολογούμενους.  Από τους 695 πιστοποιημένους φορείς-τράπεζες (σ.σ. κάθε κατάστημα έχει δική του πιστοποίηση), που στάλθηκαν από τράπεζες (σ.σ. αφορούν κυρίως την έκδοση στεγαστικών δανείων ή καταναλωτικών) δόθηκε αποδεικτικό φορολογικής ενημερότητας για 1.942 φορολογούμενους και πήραν αρνητική βεβαίωση για 1.012 πελάτες τους.  Από τους 55 φορείς υπουργείων σε σύνολο 404 αιτήσεων δόθηκε βεβαίωση μόνο για 173 περιπτώσεις και υπήρξε αρνητική απάντηση για 231 φορολογούμενους.  Οι 47 υπηρεσίες της περιφέρειας έλαβαν θετική απάντηση για 61 φορολογούμενους και αρνητική για 32.  Οι 32 Νομαρχιακές Αυτοδιοικήσεις πήραν ενημερότητα για 380 φορολογούμενους και έλαβαν αρνητική απάντηση για άλλους 193.  Από 96 πιστοποιημένους φορείς της Τοπικής Αυτοδιοίκησης υποβλήθηκαν 740 αιτήσεις και δόθηκαν 418 θετικές απαντήσεις και 322 αρνητικές.  Σε 115 φορείς δημοσίων επιχειρήσεων δόθηκαν 1.500 φορολογικές ενημερότητες, ενώ 537 φορολογούμενοι βρέθηκαν να έχουν χρέη στο Δημόσιο.  Σε 375 ανέρχονται οι φορολογούμενοι, για λογαριασμό των οποίων δεν πήραν ενημερότητα οι 173 πιστοποιημένοι μη κερδοσκοπικοί φορείς του Δημοσίου, ενώ για άλλους 998 φορολογούμενους δόθηκε η βεβαίωση μη οφειλής από την ηλεκτρονική υπηρεσία της γενικής γραμματείας του υπουργείου Οικονομικών.  Στο τηλ. 0800 Σημειώνεται, τέλος, ότι εντός των επόμενων ημερών αναμένεται να εγκαινιαστεί και η νέα τηλεφωνική υπηρεσία άνευ χρέωσης (το νούμερο θα είναι από 0800) για όσους θέλουν να λάβουν άμεσα (με e-mail ή μέσω φαξ) το αποδεικτικό φορολογικής ενημερότητας.  Από την υπηρεσία αυτή θα δίνονται πληροφορίες στους φορολογούμενους, κυρίως για τα δικαιολογητικά που απαιτείται να έχουν μαζί τους όταν πάνε στην Eφορία για οποιαδήποτε υπηρεσία (όπως έναρξη εργασιών επιχείρησης). EΛ. KΩΣTAPEΛΟY
