Τι δουλειά έχει ο Γιάννης Καψής στις πολιτιστικές σελίδες; Εντάξει, είναι πολυγραφότατος και κατέχει όσο ελάχιστοι την ελληνική γλώσσα. Τα τελευταία, όμως, χρόνια, τα βιβλία του ήταν καθαρά πολιτικά, κάτι που μας έκανε να ξεχνάμε ότι το δεύτερο βιβλίο του, το μυθικό πια «Αδούλωτες θάλασσες» (1968), ήταν ένα μυθιστόρημα. 
 Το γιατί αποφάσισε, με 32 χρόνια καθυστέρηση, να ξαναγράψει μυθιστόρημα, το «Και ο Παράδεισος αμάρτησε» (εκδόσεις Λιβάνη), είναι αλήθεια πως δεν το εξήγησε την Παρασκευή το μεσημέρι, που το βιβλίο παρουσιάστηκε στην Παλαιά Βουλή ενώπιον πυκνού ακροατηρίου. Ισως γιατί, τόσο αυτοί που το παρουσίασαν όσο και αυτοί που τους άκουσαν, ανήκαν κυρίως στο χώρο της πολιτικής. Ισως πάλι γιατί σε τέτοιες επίσημες παρουσιάσεις, ερωτήσεις δεν γίνονται και ο καθένας μας είναι αναγκασμένος να δώσει τη δική του απάντηση, ακολουθώντας την
πιο ενδεδειγμένη οδό: την κατά μόνας ανάγνωση του «Και ο Παράδεισος αμάρτησε».
 Κατ' αρχάς, και με ένα απλό φυλλομέτρημα είναι ολοφάνερα τα 32 χρόνια που το χωρίζουν από τις «Αδούλωτες θάλασσες». Τέρμα ο λυρισμός της γλώσσας, πάνε και τα υψηλά ιδανικά ενός κόσμου υπερήφανου. Η εποχή μας είναι σκληρή και κυνική και ένα «πολιτικό θρίλερ», που υπογράφεται από έναν άνθρωπο που έζησε από τα μέσα ως δημοσιογράφος και πολιτικός τις πιο σημαντικές, αλλά και αμφιλεγόμενες
περιοχές της δημόσιας ζωής, δεν μπορεί παρά να είναι το ίδιο σκληρό και κυνικό.
 Ο Λευτέρης Παπαδόπουλος, που πρώτος πήρε το λόγο στην εκδήλωση της Παλαιάς Βουλής, το χαρακτήρισε «συνταρακτικό ντοκουμέντο του 2000», αφού ο πληθυσμός των ηρώων του «είναι πρόσωπα που ζουν ανάμεσά μας, που τα βλέπουμε στην τηλεόραση και επηρεάζουν τις τύχες μας».
 «Απολύτως αναγνωρίσιμα δεν είναι», συνέχισε ο Λευτέρης Παπαδόπουλος, «αλλά όλο
και κάτι μας θυμίζουν. Είναι σημαντικά πολιτικά πρόσωπα, πράκτορες της CIA και
της ΚΥΠ, αδίστακτοι εκπρόσωποι διεθνών χρηματιστηρίων, παλιοί επαναστάτες που αλλοτριώθηκαν, αργυρώνητοι δικαστικοί, χουντικοί που εξακολουθούν να βρίσκονται στα πόστα, δολοφόνοι με αγγελικό πρόσωπο. Υπάρχει και ο κόσμος των ταπεινών, ναύτες και αλλοδαπές υπηρέτριες, που βλέπουν, φρίττουν και φτύνουν. Ο Γιάννης Καψής έγραψε τελικά ένα πολιτικό βιβλίο για την εποχή που η παγκοσμιοποίηση συντρίβει τον άνθρωπο. Το έγραψε εντελώς ασυνείδητα με τη συνταγή της επιτυχίας. Θα μπορούσε να γίνει ένα συναρπαστικό και γοητευτικό φιλμ».
 Μίλησαν ακόμη, ο υπουργός Αμυνας Ακης Τσοχατζόπουλος και ο πρόεδρος του Συνασπισμού Νίκος Κωνσταντόπουλος. Ο πρώτος διέκρινε στο «Και ο Παράδεισος αμάρτησε» την «πάλη του καλού με το κακό» και «την ελπίδα του συγγραφέα ότι υπάρχει γύρω μας ο αγώνας για μια άλλη πολιτική, που θα προτάσσει το κοινωνικό
 Ο δεύτερος, συμφωνώντας πήρε από το μυθιστόρημα του Γιάννη Καψή «την εμπιστοσύνη στην εποχή μας, που τελικά δεν θα εγκαταλειφθεί στη δήθεν νομοτέλεια της παγκοσμιοποίησης».
 Για το «διαβρωτικό», όμως, χιούμορ του συγγραφέα μόνο ο Λευτέρης Παπαδόπουλος μίλησε. Και ήταν καλό αυτό, γιατί σε τελική ανάλυση, τα μυθιστορήματα δεν αλλάζουν τον κόσμο, όσο κι αν η γενιά του συγγραφέα με αυτή την πίστη γαλουχήθηκε. Οσο κι αν καμιά φορά, σε εποχές παγκοσμιοποίησης, νοσταλγούμε αφόρητα την αθωότητα και τα ιδανικά της. 
