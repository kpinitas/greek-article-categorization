 Και οι τρεις βασικοί χρηματιστηριακοί δείκτες της Γουόλ Στριτ, έκλεισαν με άνοδο την προηγούμενη εβδομάδα, για πρώτη φορά μετά την «αιματοχυσία» του Νοεμβρίου.
 Ο πολύπαθος Nasdaq έκλεισε συνολικά την προηγούμενη εβδομάδα, με άνοδο 10, 2%, έχοντας καταγράψει, μέσα σε πέντε συνεδριάσεις, δύο από τις μεγαλύτερες ανόδους στην ιστορία του: 10, 45% την προηγούμενη Τρίτη, τη μεγαλύτερη άνοδο στην ιστορία της αμερικανικής αγοράς αναπτυσσόμενων επιχειρήσεων, και 5, 99% την προηγούμενη Παρασκευή.
 Ο Ντάου Τζόουνς έκλεισε ενισχυμένος κατά 3, 2% και ο S&P 500 κατά 4%. Κι' όμως η άνοδος της προηγούμενης εβδομάδας, κάθε άλλο παρά σηματοδοτεί το τέλος της περιόδου, έντονων μεταπτώσεων στις αμερικανικές αγορές, καθώς το συνεχιζόμενο πρωτοφανές μετεκλογικό θρίλερ, συμπίπτει με μια από τις σημαντικότερες μεταβατικές περιόδους της αμερικανικής οικονομίας, με τον κίνδυνο ανώμαλης προσγείωσης προ των πυλών.
 Ενδεικτικό του θεάτρου του παραλόγου και της στενής σχέσης μετεκλογικών εξελίξεων και Γουόλ Στριτ, ήταν η συμπεριφορά της αγοράς την Παρασκευή.
 Το αμερικανικό χρηματιστήριο έκλεισε με σημαντικά κέρδη, παρά τις προειδοποιήσεις μιας από τις μεγαλύτερες βιομηχανίες της, της Intel, για μείωση κερδών, καθώς όλα έδειχναν ότι το δικαστικό θρίλερ τελειώνει και ο εκλεκτός των αγορών Τζορτζ Μπους, θα ανακηρυσσόταν οριστικά νικητής.
 Η εναλλαγή αποφάσεων του Ανώτατου Δικαστηρίου των ΗΠΑ, από Παρασκευή σε Σάββατο, άλλαζε άρδην τις διαθέσεις των αγορών, όπως αυτές αντικατοπτρίζονταν στην προθεσμιακή αγορά του Σικάγου, στα λεγόμενα futures, πότε με πτώση και πότε με άνοδο.
 Οσο λοιπόν κρατά η πρωτοφανής πολιτική αβεβαιότητα στις ΗΠΑ, θα συνεχίζεται και η αβεβαιότητα για το ποιος θα είναι τελικά νικητής στη Γουόλ Στριτ: οι «ταύροι» (αισιόδοξοι) ή οι «αρκούδες» (απαισιόδοξοι).
 Πέρα όμως από τα δικαστήρια, έρχεται για μια ακόμη φορά η πραγματικότητα των αριθμών. Την Τετάρτη ανακοινώνονται τα στοιχεία για τις πωλήσεις λιανικής το Νοέμβριο, την Πέμπτη ο δείκτης τιμών παραγωγού και την Παρασκευή ο δείκτης τιμών καταναλωτή.
 Παράλληλα, και άλλες αμερικανικές επιχειρήσεις ενδέχεται να προβούν σε δυσοίωνες προβλέψεις για το μέλλον.
 Τα στοιχεία αυτά θα αποτελέσουν σημαντικό βαρόμετρο για τις προθέσεις της FED,
που συνεδριάζει στις 19 του μήνα. Σύνοδο στην οποία κανείς δεν περιμένει αλλαγές στα επιτόκια.
 Οι αγορές ωστόσο προσδοκούν από τη FED, στο καθιερωμένο της ανακοινωθέν, να διακηρύξει το τέλος στον πόλεμο κατά του πληθωρισμού και να εξαγγείλει την αρχή της μάχης κατά της ύφεσης.
 Γεγονός που σημαίνει ότι η Fed θα είναι έτοιμη να μειώσει τα επιτόκια, αν χρειαστεί, κάτι που, αν επιβεβαιωθεί, η Γουόλ Στριτ ενδεχομένως να πανηγυρίσει, περισσότερο και από το αν βγει τελικά νέος πρόεδρος στις ΗΠΑ.
 Το ερώτημα πάντως «ομαλή ή ανώμαλη προσγείωση», θα συνεχίσει να ταλανίζει για καιρό ακόμη το χρηματιστηριακό σύμπαν, με πολλά πάνω, και ακόμη περισσότερα ίσως κάτω.
