Γιατί ο Λευτέρης Σούμποτιτς αισθάνεται να είναι σήμερα ο πιο «τυχερός» προπονητής της Α1 κατηγορίας μπάσκετ; Γιατί είχε την... ατυχία να μείνει χωρίς δουλειά το καλοκαίρι του 2000!
Μπορεί να μη διάλεξε την καλύτερη ομάδα του ΝΒΑ για τη μετεκπαίδευσή του ο Σούμποτιτς (χάθηκαν οι Λέικερς, το Πόρτλαντ έστω;), παραδέχεται όμως ότι εκείνο το ταξίδι του στον «άλλον πλανήτη» του μπάσκετ συνέβαλε καθοριστικά στη δουλειά που κάνει σήμερα με τον Πανιώνιο:  «Κατ'αρχάς, εγώ ήμουν οπαδός του κολεγιακού μπάσκετ και όχι του ΝΒΑ. Και προτιμούσα το κολεγιακό, επειδή προσέγγιζε περισσότερο τις συνθήκες που συναντούσαμε στο ευρωπαϊκό μπάσκετ. Οταν όμως η FIBA εδέησε να αλλάξει τους κανονισμούς της και να τους φέρει πιο κοντά στα πρότυπα του ΝΒΑ, τότε άλλαξα κι εγώ τις συνήθειές μου. Από ανάγκη, ξέρεις. Δεν γίνεται να σε καλεί το ΝΒΑ κοντά του κι εσύ να στρέφεις αλλού το βλέμμα σου»... Κατά δεύτερο λόγο, ο Σούμποτιτς έμαθε από πρώτο χέρι τι σημαίνει να παίζεις μπάσκετ με ρολόι 24 δευτερολέπτων και όχι με το παραδοσιακό 30άρι: «Αλλο είναι να το λες κι άλλο να το βλέπεις στην πράξη». Αρκετά, μάλιστα, από τα επιθετικά συστήματα που εφαρμόζει τώρα στον Πανιώνιο, ώστε να τον κάνει να κινείται και να εκτελεί ταχύτερα, τα «φωτογράφισε», τρόπον τινά, από τους Μπουλς. Αλήθεια, η αλλαγή που επήλθε στο χρόνο επίθεσης μήπως τον ανάγκασε να πετάξει στα σκουπίδια τις τακτικές του παρελθόντος;  «Οχι να τις πετάξω, αλλά να τις διαμορφώσω ανάλογα. Φαντάζομαι ότι όλοι οι προπονητές το ίδιο έχουμε κάνει: Διορθώσαμε τις παλιές επιλογές μας και προσθέσαμε αρκετές καινούργιες, ακριβώς για να ανταποκριθούμε στις απαιτήσεις των 24 δευτερολέπτων. Για παράδειγμα, πολλά νέα συστήματα έχουν βάση τους την κίνηση στο low post».  Πιστεύει ότι στον ενάμιση μήνα, όλο κι όλο, που έχει ζωή το φετινό «μεταλλαγμένο» πρωτάθλημα της Α1, έχει προλάβει να περάσει στους παίκτες του όλα όσα θα 'πρεπε να ξέρουν για το νέο στιλ παιχνιδιού;  «Πλάκα μου κάνεις; Πρέπει να συμπληρωθεί ο πρώτος γύρος του πρωταθλήματος, να γίνουν δηλαδή ακόμα 7 αγωνιστικές, και μετά να καθήσουμε να βρούμε τι μας λείπει και τι όχι. Είναι βέβαιο ότι βρισκόμαστε ακόμα σε μεταβατικό στάδιο. Ολοι οι προπονητές, όλες οι ομάδες. Ακόμα κι εγώ, που λέω ότι είχα τη μοναδική τύχη να πάρω το μάθημά μου στην Αμερική, ξέρω ότι έχω μπροστά μου πολλή δουλειά ακόμα να κάνω». Με λίγα λόγια, ο Σούμποτιτς προβλέπει ότι το θέαμα στα ελληνικά γήπεδα θα γίνει αισθητά καλύτερο αφότου «γυρίσει» ο χρόνος: «Ηδη βλέπουμε μια αλλαγή προς το καλύτερο, αλλά χρειάζεται έξτρα διάστημα μέχρι να πούμε ότι όλες οι ομάδες και όλοι οι παίκτες προσαρμόστηκαν άριστα στις ανάγκες των 24 δευτερολέπτων. Μη νομίζεις, υπήρξαν και ομάδες που δεν μπόρεσαν το καλοκαίρι να προετοιμαστούν όσο έπρεπε. Είτε γιατί δεν είχαν όλους τους παίκτες στη διάθεσή τους είτε γιατί δεν έπαιξαν τον απαραίτητο αριθμό φιλικών αγώνων».  Καθήσαμε μαζί με τον Λευτέρη να μελετήσουμε τα στοιχεία που προκύπτουν από τους αριθμούς της Α1. Και είδαμε ότι, σε σχέση με τους περσινούς αγώνες της κατηγορίας, έχουμε:  * 16 επιθέσεις περισσότερες σε κάθε αγώνα (111 πέρυσι, 127 φέτος),  * οι 4 από αυτές τις έξτρα επιθέσεις είναι αιφνιδιασμοί (αλλά μόνο οι δύο καταλήγουν σε καλάθι),  * επιτυγχάνονται 18 πόντοι περισσότεροι σε κάθε αγώνα, από τους οποίους οι 10 προέρχονται από σουτ δύο πόντων, οι 6 από τρίποντα και μόνο δύο από ελεύθερες βολές,  * τα ποσοστά ευστοχίας είναι, στο σύνολό τους, παρόμοια με τα περσινά,  * όλες οι ομάδες έχουν αυξήσει την παραγωγικότητά τους, με εξαίρεση τον ΠΑΟΚ (πετυχαίνει κοντά 4 πόντους λιγότερους από πέρυσι),  * μόνο οι ΠΑΟΚ και Ολυμπιακός δεν έχουν κατορθώσει ακόμα να επιχειρούν περισσότερους αιφνιδιασμούς στα παιχνίδια τους (ο Ολυμπιακός, πάντως, βρήκε άλλους τρόπους για να σκοράρει πολύ). Τα νούμερα αυτά είναι καλά, όχι όμως τόσο καλά όσο θα θέλαμε. Η μείωση του χρόνου επίθεσης, για παράδειγμα, έπρεπε να μας έχει οδηγήσει σε τουλάχιστον 20 επιθέσεις παραπάνω και όχι σε 16 που μετράμε μέχρι στιγμής. Ορίστε η εξήγηση που δίνει ο Σούμποτιτς: «Οι ομάδες έχουν ακόμα κάποια προβλήματα στην κυκλοφορία της μπάλας, γι' αυτό και βλέπουμε να 'χουν αυξηθεί τα λάθη τους. Παίζουν δηλαδή γρήγορα, αλλά και βιαστικά ταυτόχρονα». Αυτή η αδυναμία θέλει, κατά τη γνώμη του, λιγότερο χρόνο να διορθωθεί από μια άλλη «αδυναμία» που χαρακτηρίζει ορισμένους παίκτες. Και πιο συγκεκριμένα, εκείνους που έχουν μάθει να κρατάνε πολλή ώρα την μπάλα στα χέρια τους: «Αυτοί οι παίκτες είναι που δυσκολεύονται περισσότερο να μπουν στο πνεύμα των 24 δευτερολέπτων. Και οι ομάδες που έχουν αρκετούς τέτοιους παίκτες στη σύνθεσή τους είναι αυτές που θα αργήσουν περισσότερο για να πάρουν μπροστά».  Υπάρχουν όμως και παίκτες που ευνοούνται από την αλλαγή των κανονισμών: «Είναι οι αυτοδημιούργητοι, όπως τους λέμε. Αυτοί που έχουν το μπάσκετ στο αίμα τους και λειτουργούν περισσότερο με το ένστικτο, παρά με το σύστημα του προπονητή. Κι ακόμα περισσότερο εκείνοι που έχουν μάθει να παίζουν στο ένας εναντίον ενός. Είναι οι πλέον κερδισμένοι από το ρολόι των 24 δευτερολέπτων, γιατί το μπάσκετ προς αυτή την κατεύθυνση κινείται, το ένας εναντίον ενός».  Λίγοι παίκτες, κατά τη γνώμη του, ξέρουν να παίζουν τέλεια, ή σχεδόν τέλεια, αυτό το μπάσκετ: «Υπάρχουν κάποιοι που ξέρουν να ντριμπλάρουν, αλλά καθυστερούν πολύ και βρίσκουν δεύτερο παίκτη μπροστά τους. Και άλλοι που είναι γρήγοροι, αλλά καταφεύγουν σε κατά μέτωπο επίθεση, γιατί δεν μπορούν να κάνουν την καίρια ντρίμπλα». Αν είχε χρόνο για ατομικές προπονήσεις των παικτών του Πανιωνίου, ο Σούμποτιτς σ'αυτό το σημείο θα επέμενε περισσότερο: τις προσωπικές επιθέσεις. Κι αν είχε τη δύναμη να αλλάξει έναν ακόμα κανονισμό του μπάσκετ, ποιον θα επέλεγε; «Ούτε συζήτηση, θα απαγόρευα την άμυνα ζώνης. Και ύστερα από 3 χρόνια ­επειδή δεν γίνεται να τα κάνουμε όλα μέσα σε μια μέρα­ θα απαγόρευα και την προσαρμοσμένη άμυνα, όπως ακριβώς γίνεται στο ΝΒΑ», απαντάει ο Σούμποτιτς, φανερά επηρεασμένος από τις εικόνες που αντίκρισε στο Σικάγο (και επαναλαμβάνονται με την τακτική μετάδοση αγώνων του ΝΒΑ).  Για γρήγορους Να ξέρετε, πάντως, ότι στο ευρωπαϊκό μπάσκετ συντελούνται ήδη και άλλες αλλαγές που επίσης έχουν να κάνουν με τη χρήση ρολογιού 24 δευτερολέπτων. Ο Σούμποτιτς φροντίζει να μας μεταδώσει την εμπειρία του με τον πιο απλό τρόπο: «Το καλοκαίρι, κάποιες μετεγγραφές έγιναν με τη λογική των 24 δευτερολέπτων. Οι ομάδες, λοιπόν, έψαξαν για παίκτες που κινούνται και εκτελούν γρήγορα. Για παίκτες που ξέρουν να πασάρουν, για ψηλούς που μπορούν να κινούνται γρήγορα από τη μια ρακέτα στην άλλη. Το επόμενο καλοκαίρι, μάλιστα, αυτοί οι παίκτες θα είναι ακόμα πιο περιζήτητοι και να δείτε που οι ομάδες θα αλλάξουν κατά πολύ τις μετεγγραφικές αναζητήσεις τους». ­Μήπως αλλάζει και το κέντρο βάρους στο μπάσκετ; Μήπως δηλαδή οι κοντοί παίκτες, αυτοί που διαμορφώνουν το ρυθμό της ομάδας τους, αποκτούν πιο δυνατή φωνή από τους ψηλούς;  «Οχι, το μπάσκετ δεν θα φτάσει ποτέ μέχρι εκεί. Οι ψηλοί θα συνεχίσουν να είναι ο βασικός άξονας, γιατί είναι αυτοί που θα πάρουν το ριμπάουντ, που θα δώσουν την πρώτη πάσα, που θα ξεκινήσουν τον αιφνιδιασμό. Οι δε ψηλοί που έχουν μεγάλο χώρο δράσης, όπως για παράδειγμα ο Ράτζα που μπορεί και κάνει ακόμα και «coast to coast», θα συνεχίσουν να είναι το «κλειδί» σε μια ομάδα υψηλών στόχων. Αντιθέτως, οι παίκτες που κυκλοφορούν μόνο μέσα στη ρακέτα τους, θα χάσουν αξία στο χρηματιστήριο του μπάσκετ».  ­Θα εξυπηρετηθούν όμως εκείνοι που λέγαμε μέχρι τώρα ότι δεν είχαν συγκεκριμένη θέση... «Αυτό μάλιστα. Οι ομάδες έχουν πλέον ανάγκη τους παίκτες που ξέρουν να κάνουν πολλές δουλειές μέσα στο γήπεδο. Αυτούς που παίζουν σε περισσότερες από μία θέσεις. Εγώ διάλεξα τον Ζντοβτς και τον Ουίλιαμς στον Πανιώνιο, ακριβώς επειδή δεν είναι μονοδιάστατοι. Ναι, οι καλύτεροι παίκτες θα είναι πια εκείνοι που δεν θα έχουν τη στάμπα μιας πολύ συγκεκριμένης θέσης». 
