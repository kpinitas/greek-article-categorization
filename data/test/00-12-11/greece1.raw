Ο Βίκτωρας Μητρόπουλος παρέμεινε αμετακίνητος στην προεδρία της ΕΠΑΕ με την απόφαση του αθλητικού δικαστή Δημήτρη Ορφανίδη, ο οποίος απέρριψε αίτημα του ελεγκτικού συμβουλίου για την καθαίρεση του ισχυρού άνδρα του επαγγελματικού πρωταθλήματος.
 Η κυβέρνηση όμως φέρεται αποφασισμένη να συνεχίσει και να ολοκληρώσει την προσπάθεια που ξεκίνησε «για κάθαρση στο χώρο του ποδοσφαίρου». Αυτό δήλωσε χθες ο κυβερνητικός εκπρόσωπος και υφυπουργός Τύπου Τηλέμαχος Χυτήρης. «Το θέμα δεν έχει τελειώσει και θα έχει συνέχεια», υποστήριξε ο κ. Χυτήρης, ο οποίος συμπλήρωσε: «Η προσπάθεια που ξεκίνησε η κυβέρνηση για την κάθαρση στο ποδόσφαιρο θα φθάσει έως το τέλος και η κάθαρση θα γίνει».
 Η πολυσυζητημένη απόφαση του αθλητικού δικαστή προκάλεσε την εντονότατη αντίδραση του υφυπουργού Αθλητισμού Γιώργου Φλωρίδη, ο οποίος τη χαρακτήρισε «πραξικόπημα», ενώ κατήγγειλε ότι «κάποιοι δικαστές προσφέρουν κάλυψη σε συγκεκριμένους ανθρώπους που πριν από λίγα χρόνια είχαν ακάλυπτες επιταγές και
τώρα εμφανίζονται δισεκατομμυριούχοι από το χρηματιστήριο και από το ξέπλυμα βρώμικου χρήματος».
 Οι δηλώσεις Φλωρίδη σχολιάστηκαν από τους υπουργούς που εμπλέκονται άμεσα ή έμμεσα με την υπόθεση. Ο υπουργός Δικαιοσύνης Μιχάλης Σταθόπουλος, μιλώντας στη γενική συνέλευση των μελών της Ενωσης Δικαστών και Εισαγγελέων, κράτησε αποστάσεις από το χαρακτηρισμό περί «πραξικοπήματος», αλλά υιοθέτησε πλήρως την ουσία των δηλώσεων του κ. Φλωρίδη, ζητώντας να μην παρεμβάλει η αθλητική δικαιοσύνη εμπόδια στην προσπάθεια της πολιτείας να εξυγιάνει το νοσηρό χώρο του ποδοσφαίρου.
 Ο κ. Σταθόπουλος από τη μία ξεκαθάρισε ότι «η απόφαση δεν ήταν πραξικόπημα του
δικαστή, αλλά αναφαίρετο συνταγματικό του δικαίωμα, κρίνοντας αντισυνταγματική
τη διάταξη που προβλέπει ότι δεν μπορεί να είναι μέλος του διοικητικού συμβουλίου ενός αθλητικού σωματείου κάποιος που δεν έχει καταδικαστεί αμετάκλητα». Από την άλλη όμως ο υπουργός Δικαιοσύνης έσπευσε να ασκήσει δημόσια κριτική, τονίζοντας ότι η απόφαση «έχει σοβαρά ερμηνευτικά λάθη». Σύμφωνα με την απόψη του κ. Σταθόπουλου, το τεκμήριο της αθωότητας ασφαλώς και
ισχύει για όλους, όμως στη προκειμένη περίπτωση η έκπτωση από το αξίωμα που προβλέπει ο νόμος δεν είναι ποινή, αλλά καθαρά διοικητικό μέτρο, ανάλογο με τις διοικητικές κυρώσεις που προβλέπονται και στο δημοσιοϋπαλληλικό κώδικα για
 «Ετσι, για όσο διάστημα έχει παραπεμφθεί κάποιος με τελεσίδικο βούλευμα και εφ' όσον δεν αθωωθεί, δεν μπορεί να έχει αυτή τη θέση. Εάν όμως αθωωθεί, τότε ανακαλείται το κώλυμα και επομένως μετά μπορεί να εκλεγεί. Αυτή την ερμηνεία έπρεπε να είχε κάνει ο δικαστής», είπε ο κ. Σταθόπουλος και υπογράμμισε με έμφαση: 
 «Οταν η πολιτική εξουσία αποφασίζει να φέρει κάθαρση στο χώρο του ποδοσφαίρου,
που είναι το πλέον δημοφιλές άθλημα και για το οποίο υπάρχουν τόσες υποψίες, εμφανίζεται, χωρίς να το θέλει πιστεύω, το αθλητικό δικαστήριο να παρεμβάλει εμπόδια στην κάθαρση. Πονάμε για το κύρος της δικαιοσύνης για να μην πέσουν σκιές πάνω της. Γιατί αρχίζουν να κυκλοφορούν και φήμες...».
 Η διαμάχη Φλωρίδη - Μητρόπουλου μεταφέρεται σήμερα στην Aνεξάρτητη Aρχή Προσωπικών Δεδομένων, στην οποία θα συζητηθεί η αίτηση του προέδρου της ΕΠΑΕ που ζητάει να μην επεξεργαστεί από τον αθλ. δικαστή το σε βάρος του βούλευμα. Οι δικηγόροι του κ. Μητρόπουλου ενδέχεται να ζητήσουν αναβολή της υπόθεσης, καθώς μετά την απόφαση του κ. Ορφανίδη δεν τίθεται θέμα έκπτωσης του προέδρου της διοργανώτριας αρχής.
 Στην Πανεπιστημίου 25 δίνουν όμως μεγάλη βαρύτητα στην απόφαση της Aρχής Προσωπικών Δεδομένων. Κύκλοι που πρόσκεινται στον υφυπουργό Αθλητισμού Γιώργο Φλωρίδη υποστήριζαν χθες πως «εάν η Aρχή αποφασίσει ότι η κοινοποίηση του βουλεύματος δεν αποτελεί προσωπικό δεδομένο, τότε θα εκπέσει από τα αξιώματά του ο κ. Μητρόπουλος. Η έκπτωση θα αρχίσει από την ΕΠΟ με διαπιστωτική πράξη που θα εκδώσει ο γ.γ.Α. Γιάννης Σγουρός, ενώ θα... επεκταθεί στην ΕΠΑΕ». Εάν ο
κ. Μητρόπουλος καθαιρεθεί από την ΕΠΟ, τότε η Γ.Γ.Α. θα ενημερώσει την ΕΠΑΕ ότι ο πρόεδρός της είναι παράνομος και κατ' επέκταση κάθε απόφασή της είναι παράνομη. Στην Πανεπιστημίου 25 εξετάζουν πάντως το ενδεχόμενο να ασκηθεί έφεση στην απόφαση του αθλητικού δικαστή από κάποια ΠΑΕ που βρίσκεται σε αντιδικία με τον κ. Μητρόπουλο. Κι αυτή η ΠΑΕ πιθανότατα θα είναι ο ΠΑΟΚ, ο οποίος δείχνει να συμπορεύεται με τις επιλογές του υφυπουργού, κρατώντας «τη σημαία της εξυγίανσης».
 Χθες, ο υπουργός Πολιτισμού Ευάγγελος Βενιζέλος στήριξε τον κ. Φλωρίδη και διαβεβαίωσε ότι «θα γίνουν όλα όσα πρέπει να γίνουν για να επιβάλουμε τη διαφάνεια στο χώρο του ποδοσφαίρου. Κάθε φίλαθλος πρέπει να γνωρίζει ότι το παιχνίδι παίζεται με καθαρούς όρους».
 Αίσθηση προκάλεσαν οι δηλώσεις του βουλευτή της N.Δ. Γιώργου Ορφανού, ο οποίος
έβαλε κατά του γ.γ.Α. Γιάννη Σγουρού και ζήτησε την αποπομπή του, «γιατί με τις πράξεις του και τις ενέργειές του προσφέρει βοήθεια σε αυτό που σχεδόν όλος ο πολιτικός κόσμος μάχεται».
 Ο Γ. Ορφανός αναφερόταν στη συνεργασία που είχε την περασμένη εβδομάδα ο Γ. Σγουρός με το προεδρείο της EΠΟ, που ο Γ. Φλωρίδης έχει χαρακτηρίσει «συμμορία». Πηγές προσκείμενες στο βουλευτή εξέφραζαν αμφιβολίες για το κατά πόσον ο γ.γ.A. θα εκδώσει τη διαπιστωτική πράξη για έκπτωση Mητρόπουλου, με το
προηγούμενο της άρνησης του γ.γ.A. να εκδώσει αντίστοιχη πράξη εις βάρος του δ.σ. της EΠΟ, το καλοκαίρι.
 Στο θέμα Μητρόπουλου αναφέρθηκε και ο Προκόπης Παυλόπουλος, μιλώντας για ανικανότητα της κυβέρνησης να εφαρμόσει τους νόμους που η ίδια ψήφισε, ενώ ο Παναγιώτης Ψωμιάδης ζήτησε «ξήλωμα της συμμορίας» και σε διαφορετική περίπτωση
την παραίτηση του υφυπουργού Αθλητισμού. Κάτι που δεν απέκλεισε και ο ίδιος ο κ. Φλωρίδης σε δηλώσεις του σε τηλεοπτικό σταθμό λέγοντας: «Εγώ ανέλαβα να υπηρετήσω κάποιες αρχές. Εάν δεν καταφέρω να τις υπηρετήσω, τότε έχω και άλλα πράγματα να ασχοληθώ». Μιλώντας μάλιστα στην «Ε» ο υφυπουργός Αθλητισμού τόνισε ότι «κανένας πολιτικός δεν είναι δεμένος με την καρέκλα του».
 Tέλος, οι δηλώσεις του Γιώργου Φλωρίδη για ξέπλυμα μαύρου χρήματος στο ποδόσφαιρο προκάλεσαν την παρέμβαση του εισαγγελέα Ισίδωρου Ντογιάκου, ο οποίος θα διερευνήσει τις καταγγελίες του υφυπουργού Αθλητισμού.
