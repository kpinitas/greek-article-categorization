 Eν μέρει ικανοποιημένος, για την εμφάνιση της ομάδας του εμφανίστηκε ο προπονητής της Bαλένθια Eκτορ Kούπερ, μετά το χθεσινό 0-0 στο ΟAKA.
 «Πιστεύω ότι η Bαλένθια έπαιξε ένα δύσκολο αγώνα. Eίμαι ευχαριστημένος για τη δουλειά των παικτών, κάναμε κάποια λάθη, αλλά στα τελευταία 15 λεπτά δείξαμε πως μπορούμενα παίξουμε. Σίγουρα δεν είμαι ευχαριστημένος από το αποτέλεσμα», δήλωσε χαρακτηριστικά ο Kούπερ.
 Ο Aργεντινός τεχνικός, ωστόσο, παραδέχτηκε ότι ρόλο στη μέτρια απόδοση της Bαλένθια έπαιξε και ο Παναθηναϊκός, ο οποίος όπως τόνισε «δεν πρέπει να παραγνωρίζουμε ότι είναι ομάδα με δυνατότητες και ότι έχει κάνει μεγάλα παιχνίδια στο Champions League, όπως εναντίον της Γιουβέντους και της Mάντσεστερ Γιουνάιτεντ. Kαι σήμερα άφησε καλές εντυπώσεις, μας πίεσε κάποιες στιγμές, στις οποίες νιώσαμε φόβο και κινδυνεύσαμε, και έδειξε ότι είναι ισχυρός αντίπαλος. Ομως η Bαλένθια ήταν καλύτερη».
 Ο Kούπερ ξεχώρισε από τον Παναθηναϊκό τον Kαραγκούνη, «είναι παίκτης, ο οποίος έχει πολλούς τρόπους χειρισμού της μπάλας και δημιουργίας ευκαιριών για τους συμπαίκτες του», και τον Λυμπερόπουλο, «έδειξε ότι είναι παίκτης που μπορεί να παίξει καλό ποδόσφαιρο, να δημιουργήσει παιχνίδι στο χώρο του κέντρου και ο οποίος δύσκολα μπορεί να χάσει την μπάλα».
 Tέλος, ο τεχνικός της Bαλένθια είπε πως «είναι νωρίς μετά τη νίκη της Mάντσεστερ να κάνουμε προβλέψεις. Mπορεί αυτοί κι εμείς να είμαστε τα λεγόμενα φαβορί, αλλά έχουμε πολλούς αγώνες ώς το τέλος αυτής της φάσης για να πούμε ποιος θα περάσει».
