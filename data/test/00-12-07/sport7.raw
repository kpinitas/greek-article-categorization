 Από τους οπαδούς του Ολυμπιακού μόνο όσοι τον εμπιστεύτηκαν στο κουπόνι του στοιχήματος θα έχουν παράπονο από την ομάδα μπάσκετ. Αντί να κρατήσει τη διαφορά εκεί που την είχε ώς το 35ο λεπτό (γύρω στους 15 πόντους, δηλαδή), άφησε τον Τζόρτζεβιτς να κάνει τα δικά του και νίκησε τη Ρεάλ μόλις με επτά: 91-84.
 Αν, όμως, στο στοίχημα το ματς μέτρησε για «διπλό», στη βαθμολογία της Ευρωλίγκας οι δύο βαθμοί κατέληξαν στην τσέπη των «ερυθρολεύκων». Πέτυχαν τη 10η σερί νίκης τους, κάλυψαν και το -2 του αγώνα της Μαδρίτης, έχουν λοιπόν την πρωτιά στο τσεπάκι. Αυτό τουλάχιστον υποστηρίζει ο Ντίνο Ράτζα και δεν πρόκειται να του πάμε εμείς κόντρα...
 Οσο είχε τον Τόμιτς στη μηχανή του, ο Ολυμπιακός έδινε ρεσιτάλ. Αν είδατε κάποιο από τα προηγούμενα παιχνίδια του, είναι σαν να είδατε και το χθεσινό: ζηλευτά ποσοστά ευστοχίας, εύκολα καλάθια στον αιφνιδιασμό, λύσεις απέναντι σε οργανωμένη άμυνα, έλεγχος του ρυθμού, σοβαρότητα και προσωπικότητα. Οταν όμως έκανε το 5ο φάουλ του ο καπετάν Μίλαν, γύρω στο 32ο, άρχισε το καράβι να κλυδωνίζεται. Εβαλε 8 πόντους μαζεμένους ο Τζόρτζεβιτς, πέτυχε ένα τριποντάκι και ο νεαρός Λόπεθ, πήγε περίπατο το 
 Τα τρίποντα που πέτυχαν στις αμέσως επόμενες επιθέσεις ο (ασυγκράτητος) Ριζασέ και ο (εορτάζων) Μπουντούρης έκοψαν τη φόρα των Καστιγιάνων. Οταν ακούστηκε η κόρνα της γραμματείας για το φινάλε, σάουντρακ μιας...επινίκιας τάπας του Ριζασέ στον Τζόρτζεβιτς, οι πανηγυρισμοί 3.000 φιλάθλων ήταν ανακατεμένοι με αναστεναγμούς ανακούφισης. Και με συνθήματα...ποδοσφαιρικά: «Θρύλε μπορείς, μπορείς να προκριθείς»! Ομως, άλλο Οουεν κι άλλο... Στρούλενς.
 Ο Ηλίας Ζούρος δήλωσε ευχαριστημένος «για τη δεύτερη συνεχόμενη εύκολη νίκη σε ντέρμπι», αλλά δεν άφησε τον εαυτό του να παρασυρθεί σε μεγάλα λόγια: «Χρειάζεται να δουλέψουμε σε πολλούς τομείς για να σταθεροποιηθούμε σε υψηλά στάνταρντ». Ακόμη και τα... τωρινά, πάντως, μοιάζουν μακρινό όνειρο για τη Ρεάλ. «Θ' αργήσουμε να φτάσουμε σ' αυτό το επίπεδο», ομολόγησε ο Σέρτζο Σκαριόλο. «Δεν είναι μόνο καλό το μπάσκετ που παίζει ο Ολυμπιακός, είναι και ωραίο». Η Ρεάλ γνώρισε 13η συνεχόμενη ήττα επί ελληνικού εδάφους. 
