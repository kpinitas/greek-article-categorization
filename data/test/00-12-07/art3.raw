«Θέλω να μου ανήκει η φωνή μου για όσα χρόνια έχω να τραγουδάω ακόμα», είπε η Χάρις Αλεξίου στη χθεσινή παρουσίαση του νέου της δίσκου, με καινούργια τραγούδια, «Παράξενο φως». «Ετσι, όπως έχουν γίνει τα πράγματα με τα πνευματικά δικαιώματα ούτε η φωνή σου δεν σου ανήκει πια», είχε σχολιάσει προηγουμένως εξηγώντας την απόφασή της να δημιουργήσει την «Εστία», τη δική της δισκογραφική εταιρεία.
 Από την ασφάλεια της «Εστίας» της λοιπόν, αν και «οι μόνες πλάτες είναι το ταλέντο» της, όπως είπε ο Λευτέρης Παπαδόπουλος, στέλνει μ' αυτόν τον καινούργιο πολυσυλλεκτικό δίσκο ένα «φιλί στις παλιές αγάπες». Τις δισκογραφικές δουλειές, δηλαδή, που έχει μέχρι σήμερα παρουσιάσει. Και φωτίζει
με «Παράξενο φως» «τη μεγάλη διαδρομή που έχω περπατήσει 30 χρόνια μαζί με μεγάλους δημιουργούς».
 Ετσι, ξαναβρίσκεται στα 14 αυτά τραγούδια με δημιουργούς όπως οι: Νίκος Αντύπας, Λίνα Νικολακοπούλου, Θάνος Μικρούτσικος, Αντώνης Βαρδής, Χρήστος Νικολόπουλος, Λευτέρης Παπαδόπουλος, Γιάννης Σπανός, Νίκος Πορτοκάλογλου, Γιάννης Σπάθας, Loreena McKennitt, Nίκος Τάτσης, Sesan Aksu, Γιώργος Ζαμπέτας,
Μάνος Ελευθερίου, Αρης Δαβαράκης, Θόδωρος Ποάλας, Βάσω Αλαγιάννη, Ηλίας Κατσούλης, Νίκος Μωραΐτης. Η ίδια υπογράφει τρία, ενώ στο «Να 'μαι καλά» έχει συνθέσει και τη μουσική.
 Το cd περιέχει ακόμη σε επανεκτέλεση το τραγούδι του Μάνου Λοΐζου «Σ' αγαπώ, σ' αγαπώ» ερμηνευμένο ντουέτο με τον Μιχάλη Χατζηγιάννη. Με τον τραγουδιστή, άλλωστε, η Χάρις Αλεξίου θα εμφανίζεται από την ερχόμενη Πέμπτη, 14 Δεκεμβρίου, και για ένα μήνα στο Δημοτικό Θέατρο του Πειραιά.
