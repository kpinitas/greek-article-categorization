 Οικουμενικός Πατριάρχης Βαρθολομαίος πρόκειται να επισκεφτεί τα Σκόπια στις 15
Δεκεμβρίου, μαζί με τον Πάπα Ιωάννη-Παύλο, ενώ ο υπουργός Eξωτερικών Γιώργος Παπανδρέου αναμένεται να συναντηθεί σύντομα με το νέο, τουρκικής καταγωγής, υπουργό Eξωτερικών των Σκοπίων, Σεργκάν Κερίμ.
 Οπως γράφει η εφημερίδα «Nτνέβνικ», η επίσκεψη του Πατριάρχη και του Πάπα θα γίνει στο πλαίσιο εκδήλωσης που οργανώνει η Eκκλησία των Σκοπίων, με τίτλο «Εγκυκλοπαίδεια των Σταυρών», στην οποία θα γίνει η παρουσίαση 2.000 σταυρών που έχουν ανακαλυφθεί στο έδαφος της χώρας.
 Η «Ντνέβνικ», επικαλούμενη έγκυρες πηγές, έγραφε ότι και οι δύο ιεράρχες επέδειξαν ιδιαίτερο ενδιαφέρον να παραστούν στην εκδήλωση αυτή, αν και δεν είναι γνωστό αν θα υπάρξει κατ' ιδίαν συνάντησή τους.
 Ο Πάπας της Ρώμης μάλιστα ειδοποίησε ότι θα προσφέρει ως δώρο στη συλλογή των σταυρών που θα παρουσιαστούν και το γνήσιο σταυρό που έφερε η μητέρα Τερέζα, η
οποία, όπως είναι γνωστό, γεννήθηκε στα Σκόπια. Για το λόγο αυτό εδώ και λίγο καιρό είχε οργανωθεί επίσημα μια τελετή με αφορμή την εγκατάσταση της προτομής
της σε κεντρική πλατεία της πόλης των Σκοπίων.
 Αναφορικά εξ άλλου με τη συνάντηση των υπουργών Eξωτερικών Ελλάδας-Σκοπίων, η «Ντνέβνικ», έγραφε ότι αυτή συμφωνήθηκε μεταξύ Παπανδρέου και Κερίμ στη διάρκεια τηλεφωνικής επικοινωνίας που είχαν προχθές.
 Η εφημερίδα επικαλείται μάλιστα τον ίδιο τον Κερίμ, ο οποίος δήλωσε ότι στην επικοινωνία αυτή ο Ελληνας υπουργός τού εξέφρασε την πεποίθηση ότι η Ελλάδα θα
εξακολουθήσει να αποτελεί σημαντικό εταίρο των Σκοπίων και θα συνεχιστεί η συνεργασία των δύο χωρών.
 Ο Κερίμ είπε επίσης ότι με τον Γ. Παπανδρέου συμφώνησαν να συναντηθούν σύντομα, αλλά δεν ορίστηκε ακόμη ο ακριβής χρόνος της συνάντησης, η οποία θα πραγματοποιηθεί «σε παραμεθόρια περιοχή».
