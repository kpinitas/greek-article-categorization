«Aρωμα» από τις παλιές, καλές αλλά και... ξέφρενες ημέρες της Σοφοκλέους σκόρπισε στους μέχρι πρότινος φοβισμένους επενδυτές το χθεσινό «μπουμ» 200 μονάδων στη χρηματιστηριακή αγορά, που οδήγησε το γενικό δείκτη στις 3.733, 82 μονάδες, με εντυπωσιακά κέρδη 5, 74%. 
 Η κυρίαρχη ερώτηση σήμερα είναι, βεβαίως, αν και πόσο γρήγορα θα ξεθυμάνει το άρωμα αυτό, όπως αρκετοί φοβούνται, ή εάν, αντίθετα, η χαραμάδα φωτός που είχε
διαφανεί ήδη από την περασμένη Παρασκευή και διευρύνθηκε χθες αποτελεί το πρώτο απτό δείγμα από φωτεινότερα μονοπάτια στα οποία εισέρχεται το ελληνικό Xρηματιστήριο, ύστερα από μια υπερβολική, όσο και άδικη κατά πολλούς, καταβαράθρωση.
 Η απάντηση, φυσικά, είναι εξαιρετικά δύσκολη, αλλά οι πρώτες «αναλύσεις» της συμπεριφοράς των ειδικών δείχνουν ότι πιθανώς αυτή τη φορά να μην έχουμε να κάνουμε με μια ακόμη «αρπαχτή» εγχώριων ή ξένων επενδυτικών «κομάντος», αλλά με μια φυσιολογική αντίδραση μιας αγοράς που είχε πιεσθεί υπέρμετρα και προσπαθεί απεγνωσμένα τώρα να βρει ξανά ισορροπίες σε ανώτερα επίπεδα.
 Το αν κατορθώσει να μπει σε στάδιο ουσιαστικής ανάκαμψης η χρηματιστηριακή αγορά εξαρτάται από δύο καθοριστικούς παράγοντες.
 Ο πρώτος αφορά τη διατήρηση ή μη της ευνοϊκής εγχώριας αλλά και διεθνούς συγκυρίας στην οποία έχει βρεθεί τις τελευταίες ημέρες η Σοφοκλέους, έλκοντας αισιοδοξία και από το θετικό κλίμα που επικρατεί στις διεθνείς αγορές.
 Σε ό,τι αφορά τους εξωγενείς παράγοντες, η ελληνική αγορά προσπορίζεται οφέλη και αντλεί ενέργεια από γεγονότα όπως: 
  Ο διαφαινόμενος τερματισμός της μετεκλογικής αβεβαιότητας στις ΗΠΑ, παράγοντας που μαζί με τις πρόσφατες δηλώσεις (ή τουλάχιστον ερμηνείες δηλώσεων) του Aμερικανού τραπεζίτη Γκρίνσπαν περί «ομαλής προσγείωσης» της οικονομίας ΗΠΑ και των επιτοκίων, σηκώνει κύματα ενθουσιασμού στις διεθνείς αγορές.
  Η υποχώρηση των διεθνών τιμών καυσίμων, που αποτελούσε και το φετινό «μπαμπούλα» οικονομιών και χρηματιστηρίων. Η σημαντική αποκλιμάκωση των τιμών πετρελαίου και βενζίνης στη χώρα από σήμερα κιόλας απονευρώνει τις πιέσεις που
είχαν εκδηλωθεί στον πληθωρισμό (άνω του 4%) και δημιουργεί ένα καλύτερο περιβάλλον για τη χρηματιστηριακή αγορά, καθώς αύξηση του πληθωρισμού συνεπάγεται και διατήρηση των επιτοκίων σε υψηλά επίπεδα, κάτι που ευνοεί τον εγκλωβισμό κεφαλαίων σε repos ή τραπεζικές καταθέσεις. Ακόμη
  η δυναμική πλέον ανάκαμψη του ευρώ έναντι του δολαρίου βάζει υποθήκες για καλύτερη πορεία των ευρωπαϊκών αγορών, εντός των οποίων συμπεριλαμβάνεται και η αγορά της οδού Σοφοκλέους, καθώς η ΟΝΕ έχει διασφαλιστεί και η αναβάθμιση του ελληνικού Xρηματιστηρίου στις ώριμες αγορές επίκειται.
 Το εκκρεμές της Σοφοκλέους, όμως, δείχνει να ξαναβρίσκει το ρυθμό του, καθώς η
αρνητική ψυχολογία των επενδυτών μεταστρέφεται σιγά σιγά από μια σειρά θετικών
εξελίξεων, ανάμεσα στις οποίες η σαφώς πιο ξεκάθαρη στάση της κυβέρνησης απέναντι στη χρηματιστηριακή αγορά φαίνεται να κατέχει δεσπόζουσα θέση.
 Οι πρόσφατες εξαγγελίες Παπαντωνίου (μείωση φόρου συναλλαγών στο 3, μείωση φορολογίας Αμοιβαίων Κεφαλαίων με μακροχρόνιο ορίζοντα, απεγκλωβισμός Εθνικής και Εμπορικής Τράπεζας από τα δεσμά του δημόσιου τομέα) μαζί με άλλα μέτρα που
επέρχονται -τα οποία υλοποιούν, εν πολλοίς, τις προ μηνών κυβερνητικές δεσμεύσεις- δείχνουν να επαναφέρουν σταδιακά την τρωθείσα εμπιστοσύνη των επενδυτών απέναντι στο χρηματιστηριακό θεσμό. Εάν αυτό επιτευχθεί σε μεγαλύτερο βαθμό, θα αποτελεί το ασφαλέστερο «διαβατήριο» για την είσοδο της Σοφοκλέους σε μια ομαλή, σταδιακή αλλά και ουσιαστική φάση ανάκαμψης που είναι
 Αρκετοί, πάντως, χθες με αφορμή το νέο ανοδικό ξέσπασμα και την ενίσχυση του τζίρου συναλλαγών στα 124 δισ. δρχ. (118 δισ. δρχ. ο καθαρός) μιλούσαν για διαφαινόμενη τις τελευταίες ημέρες επανάκτηση της εμπιστοσύνης των μικροεπενδυτών απέναντι στο ΧΑΑ, που δεν πρέπει ωστόσο να ανατραπεί και πάλι, όπως πολλές φορές έχει συμβεί στο παρελθόν.
 Χθες, πάντως, η ευφορία στη Σοφοκλέους ήταν διάχυτη πολύ πριν ξεκινήσουν οι πρώτες συναλλαγές στην αίθουσα. Κάτι η εκρηκτική άνοδος του Nasdaq άνω του 10%
την προτεραία, κάτι οι δεσμεύσεις του πρωθυπουργού για επίσπευση των ιδιωτικοποιήσεων μαζί με την επανεμφάνιση αγοραστικών εντολών από το εξωτερικό, δημιούργησαν περίπου πανηγυρική ατμόσφαιρα. Ετσι, οι τραπεζικοί τίτλοι άρχισαν να καλπάζουν (
6, 88% ολόκληρος ο κλάδος) με τον τίτλο της Αlphabank να κλειδώνει στο λίμιτ απ και την Εθνική να κερδίζει 7, 3%. Ακόμη οι μετοχές του ΟΤΕ και της Πάναφον βρέθηκαν στο επίκεντρο της ζήτησης με υψηλούς όγκους συναλλαγών. Οι πυκνές αγοραστικές εντολές, πάντως (έστω και με τη βοήθεια του νέου «αέρα» που εισέρευσε χθες), διαχύθηκαν σε ολόκληρο το εύρος των μετοχικών αξιών, ενισχύοντας την αισιοδοξία για τις επόμενες συνεδριάσεις.
