 Πλάνο, στόχοι, πρόγραμμα, επίδομα: είναι ο νέος τρόπος της λειτουργίας των δημόσιων υπηρεσιών, αλλά και ο καινούργιος δρόμος για την κατάρτιση του νέου μισθολογίου των δημόσιων υπαλλήλων, αφού από το 2002 θα βαθμολογούνται εκ του αποτελέσματος οι υπηρεσίες και ανάλογα με την προσωπική τους απόδοση οι υπάλληλοι.
 Τα νέα χαρακτηριστικά της δημόσιας διοίκησης ανέλυσε χθες για άλλη μία φορά η υπουργός Εσωτερικών και Δημόσιας Διοίκησης Βάσω Παπανδρέου με αφορμή τη συζήτηση του νομοσχεδίου «Πολιτεία» στην επιτροπή της Βουλής και ταυτόχρονα δήλωσε ότι από τον καινούργιο χρόνο μέχρι και το 2003 αναπτύσσεται για πρώτη φορά το Εθνικό Σχέδιο Δράσης για τη δημόσια διοίκηση που έχει τριετή διάρκεια με στόχο να αντιμετωπιστούν τα χρόνια προβλήματα με δράσεις ανάλογες εκείνων που χρησιμοποιούν προηγμένες διοικητικά χώρες.
 2. Ποιότητα και επάρκεια προσφερόμενων υπηρεσιών από το κράτος στους πολίτες.
 Με Εθνικό Σχέδιο Δράσης για τη δημόσια διοίκηση τίθενται οι προϋποθέσεις για να υιοθετηθούν μετρήσιμοι στόχοι στις δημόσιες υπηρεσίες, στη συνέχεια να αξιολογηθεί η επίτευξη αυτών των στόχων και τέλος να συνδεθεί η επίτευξη των στόχων της υπηρεσίας με το επίδομα παραγωγικότητας που θα δοθεί στους υπαλλήλους της συγκεκριμένης υπηρεσίας. Με βάση τους μετρήσιμους στόχους που θέτουν τα Κεντρικά Επιχειρησιακά Προγράμματα (υπουργεία και Οργανισμοί) και τα
Περιφερειακά Επιχειρησιακά Προγράμματα (περιφέρειες, νομαρχίες, δήμοι) τίθενται από την πολιτική ηγεσία οι ετήσιοι στόχοι που έχει κάθε Γενική Διεύθυνση και στη συνέχεια η Γενική Διεύθυνση εξειδικεύοντας συμφωνεί με τους στόχους που θα πρέπει να επιτύχει η Διεύθυνση και τα τμήματά της. Οι γενικοί διευθυντές, οι διευθυντές, τμηματάρχες, υπεύθυνοι γραφείων, βαθμολογούνται με κριτήριο την επίτευξη των στόχων.
 Το νέο σύστημα αξιολόγησης, υπογραμμίζουν στελέχη του υπουργείου Δημόσιας Διοίκησης που εργάζονται αρκετούς μήνες με στόχο την κατάρτιση των δεικτών αποδοτικότητας, θα βασίζεται κυρίως στη βαθμολόγηση του αποτελέσματος της εργασίας με ένα σύστημα που θα είναι απλό, δίκαιο, απαλλαγμένο κατά το δυνατόν
από προσωπικές εκτιμήσεις των αξιολογητών. Υποστηρίζεται, μάλιστα, ότι με την εισαγωγή στη διοίκηση «στόχων» λύνεται το πρόβλημα της αντικειμενικής μέτρησης
της απόδοσης και της αποτελεσματικότητας, αφού ο υπάλληλος θα κρίνεται από το κατά πόσον υλοποίησε ή όχι τους μετρήσιμους στόχους που του τέθηκαν στην αρχή του χρόνου εντός του οποίου κρίνεται. 
 Η κ. Παπανδρέου υπογράμμισε ότι η λειτουργία των προγραμμάτων για τις δημόσιες
υπηρεσίες και των δεικτών αποδοτικότητας για τους δημόσιους υπαλλήλους θα αρχίσουν να ισχύουν από το 2002, καθώς τον επόμενο χρόνο θα μπουν οι στόχοι για κάθε υπηρεσία και επομένως θα υπάρξουν στις περισσότερες περιπτώσεις των υπηρεσιών και των οργανισμών μέσα στο πρόγραμμα οι συγκεκριμένοι δείκτες. Ταυτόχρονα θα ολοκληρωθεί η επεξεργασία των δεικτών που πραγματοποιεί ειδική επιτροπή στο υπουργείο Eσωτερικών. Ετσι θα υπάρξει αμέσως μια εικόνα της δυνατότητας μέτρησης της αποτελεσματικότητας.
 Εξειδικεύοντας ο γενικός γραμματέας Δημόσιας Διοίκησης κ. Καπέλης δήλωσε ότι με βάση το πρόγραμμα μια Γενική Διεύθυνση έχει ορισμένα έργα να υλοποιήσει και
βάζει τους δείκτες για τη Γενική Διεύθυνση. Στη συνέχεια, αυτά συζητιούνται σε
επίπεδο Διευθύνσεων και οι δείκτες και οι στόχοι μπαίνουν υπηρεσιακά από την πολιτική ηγεσία και τις επί μέρους Διευθύνσεις. Επιπροσθέτως η υπουργός δήλωσε
ότι για να βελτιωθεί η δημόσια διοίκηση πρέπει να μπουν στόχοι που είναι μετρήσιμοι. Αν αυτοί οι στόχοι επιτευχθούν κατά 100% ή κατά 90%, θα θεωρηθεί ότι υπάρχει μια απόκλιση που είναι προβλέψιμη, εάν δεν επιτευχθούν ή υπάρξουν ποινές ή δεν πάρουν οι υπάλληλοι το επίδομα παραγωγικότητας. Το θέμα του μισθολογίου και η σύνδεση με την αποδοτικότητα θα συζητηθεί σε τριμερή επιτροπή των υπουργείων Οικονομικών και Εσωτερικών, καθώς και εκπροσώπων της ΑΔΕΔΥ. 
