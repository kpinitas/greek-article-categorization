 «Μπορούμε να νικήσουμε στο Ανφιλντ, όπως νικήσαμε πέρυσι στο Παλέρμο τη Γιουβέντους. Στο ποδόσφαιρο όλα γίνονται»! Ο Πρέντραγκ Τζόρτζεβιτς, o οποίος είχε πετύχει και τα δύο γκολ κόντρα στη «Σιδηρά κυρία», έδωσε χθες από την Αγγλία το σύνθημα της νίκης για το σημερινό παιχνίδι-πρόκληση του Ολυμπιακού με τη Λίβερπουλ, το αποτέλεσμα του οποίου θα κρίνει τη φετινή πορεία των Ελλήνων πρωταθλητών στην Ευρώπη. Οι «ερυθρόλευκοι», παρά το 2-2 του ΟΑΚΑ, ευελπιστούν ότι θα σπάσουν την εις βάρος τους παράδοση όταν αγωνίζονται εκτός έδρας στην Ευρώπη και θα φτάσουν στην πολυπόθητη πρόκριση στους «16» του Kυπέλλου UEFA.
 Ο Ολυμπιακός στο Ανφιλντ δεν θα μπει λοιπόν φοβισμένα και θα επιδιώξει να αποκλείσει το μεγάλο αντίπαλο του μέσα στο «σπίτι» του. Ενδεικτικές είναι και οι δηλώσεις του Τάκη Λεμονή: «Ο Ολυμπιακός μπορεί να πάρει τη νίκη-πρόκριση στην Αγγλία. Αυτός είναι ο στόχος του ταξιδιού μας κι έτσι πρέπει να σκέφτεται μια ομάδα του επιπέδου του Ολυμπιακού. Στο Ανφιλντ πρέπει να παίξουμε σαν ομάδα και επιθετικά, ενώ οι παίκτες μου πρέπει να απαλλαγούν από το φόβο των εκτός έδρας αγώνων όταν αγωνίζονται στην Ευρώπη».
 Ο τεχνικός του Ολυμπιακού αναφέρθηκε και στα προβλήματα που αντιμετωπίζει με τις απουσίες βασικών ποδοσφαιριστών του: «Ολοι οι παίκτες είναι το ίδιο σημαντικοί για την ομάδα. Δεν πρέπει να μας προβληματίζουν οι ελλείψεις και θα παίξουμε με τους παίκτες που έχουμε στη διάθεσή μας. Και είμαι βέβαιος ότι θα πολεμήσουμε για το καλύτερο αποτέλεσμα».
 Στο στρατόπεδο της Λίβερπουλ υπολογίζουν τον Ολυμπιακό, τον οποίο δεν θεωρούν...χαμένο από χέρι. Ο προπονητής της, Ζεράρ Ουγιέ, δεν υποτιμάει τον Ολυμπιακό και στις δηλώσεις του υποστήριξε ότι η ρεβάνς είναι δύσκολη για την ομάδα του. «Ο Ολυμπιακός τα έχει πάει πολύ καλά στα τρία τελευταία παιχνίδια του και θα τον αντιμετωπίσουμε ως μία διαφορετική ομάδα με σχέση με τον πρώτο αγώνα», δήλωσε ο Γάλλος τεχνικός, ο οποίος συμπλήρωσε: «Τώρα παίζει με περισσότερη αυτοπεποίθηση και πρέπει να είμαστε προετοιμασμένοι για ένα δύσκολο ματς. Είμαι λίγο ενοχλημένος που δεν έχουμε το προβάδισμα. Αυτό που χρειάζεται είναι να συγκεντρωθούμε στο παιχνίδι και να κάνουμε αυτά που πρέπει για να περάσουμε στην επόμενη φάση του UEFA».
 Σε ερώτηση αν η Λίβερπουλ θα παίξει αμυντικά, ο Ουγιέ απάντησε: «Το 0-0 ή το 1-1 είναι αρκετό να πάρουμε την πρόκριση, αλλά αυτό δεν σημαίνει ότι θα παίξουμε αμυντικά. Οι παίκτες μου ξέρουν ότι πρέπει να αγωνιστούν καλά για να ολοκληρώσουμε τη δουλειά μας».
 *Η αποστολή του Ολυμπιακού συνάντησε κρύο (5 βαθμούς Κελσίου) στην Αγγλία, ενώ σήμερα προβλέπεται να βρέξει.
 Ο Δημήτρης Ελευθερόπουλος επιστρέφει στην εντεκάδα των «ερυθρόλευκων» και θα υπερασπιστεί την εστία του Ολυμπιακού στο Ανφιλντ. Τη θέση του τιμωρημένου Ζε Ελίας θα πάρει ο Ηλίας Πουρσανίδης, ενώ επιθετικό δίδυμο θα είναι οι Tζιοβάνι, Αλεξανδρής.
 *Καρφίτσα δεν θα πέφτει σήμερα στο Ανφιλντ. Μέχρι χθες είχαν πουληθεί 35.000 εισιτήρια, ενώ ο Ολυμπιακός αναμένεται να έχει τη συμπαράσταση 2.500 οπαδών του.
 * Ο Στιβ Στόντον, ο οποίος είχε αγωνιστεί στο ματς του ΟΑΚΑ, άφησε τη Λίβερπουλ κι επέστρεψε στην Αστον Βίλα.
