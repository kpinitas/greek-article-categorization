 Παντρεμένος, περπατάει είκοσι λεπτά κάθε μέρα, τρώει ψάρι αντί για κρέας και δύο φρούτα καθημερινά, χρησιμοποιεί ελαιόλαδο, δεν καπνίζει, διασκεδάζει τακτικά, δεν αγχώνεται εύκολα, ενώ αμείβεται ικανοποιητικά στην εργασία του, στην οποία έχει προοπτικές προαγωγής. 
 Ποιος είναι; Είναι αυτός που κινδυνεύει λιγότερο να πάθει στεφανιαία νόσο, σύμφωνα με τις έρευνες των επιστημόνων του Ελληνικού Ιδρύματος, Καρδιολογίας στη χώρα μας.
 Οπως ανέφερε σε χθεσινή συνέντευξη Tύπου ο διευθυντής του Ιδρύματος καθηγητής Π. Τούτουζας, το άγχος της οικογενειακής κατάστασης ευνοεί τις καρδιοπάθειες. Η έρευνα, που εξέτασε 2.131 άτομα στην Ελλάδα, έδειξε ότι οι διαζευγμένοι κινδυνεύουν τρεις φορές περισσότερο απ' ό,τι οι ανύπαντροι της ίδιας ηλικίας και του ίδιου φύλου, ενώ ο κίνδυνος είναι διπλάσιος στους διαζευγμένους απ' ό,τι στους παντρεμένους, τριπλάσιος στους χήρους απ' ό,τι στους ανύπαντρους και διπλάσιος στους χήρους απ' ότι στους παντρεμένους. 
 Εξήγησε ότι το άγχος της επαγγελματικής ζωής, που είναι συχνό γιατί οι αποδοχές είναι χαμηλές και δεν υπάρχει προοπτική προαγωγής, αυξάνει κατά 39% την πιθανότητα έναρξης του καπνίσματος, κατά 43% το ενδεχόμενο αύξησης της πίεσης και κατά τη 17% το ενδεχόμενο ανόδου της χοληστερίνης. 
 Οσον αφορά την άσκηση, ο αναπληρωτής διευθυντής της Καρδιολογικής Κλινικής του
Ασκληπιείου Βούλας, Χ. Αντωνακούδης, τόνισε ότι ιδιαίτερα επικίνδυνη είναι η σωματική άσκηση του «Σαββατοκύριακου», έπειτα από μία εβδομάδα καθιστικής ζωής. Με τη σποραδική αυτή και έντονη άσκηση αυξάνονται στον οργανισμό διάφοροι θρομβογόνοι παράγοντες, που ευθύνονται για την πρόκληση καρδιακών επεισοδίων. 
 Ο αναπληρωτής καθηγητής Χ. Πίτσαβος τόνισε ότι υπάρχει ανάγκη ενημέρωσης του πληθυσμού, προκειμένου να διαγνωσθούν οι άνθρωποι με πρόβλημα λιπιδίων και χωρίς συμπτώματα, οι οποίοι αγνοούν ότι απειλούνται από ένα σημαντικό παράγοντα κινδύνου για εκδήλωση καρδιαγγειακής νόσου. Υπολογίζεται ότι σήμερα ένας στους τρεις Ελληνες πάσχει από υπερχοληστερολαιμία και δεν το ξέρει...
 Για τη μέτρηση της θερμοκρασίας της αθηρωματικής πλάκας μίλησε ο αναπληρωτής καθηγητής Καρδιολογίας Χ. Στεφανάδης. Η μέτρηση, εξήγησε, μπορεί να μας δώσει βάσιμες ενδείξεις για το αν η πλάκα είναι ασταθής, αν δηλαδή υπάρχει κίνδυνος ρήξης της και ό,τι αυτό συνεπάγεται. 
 Η χθεσινή συνέντευξη Tύπου δόθηκε με αφορμή το 4ο Διεθνές Συμπόσιο Υπερχοληστερολαιμίας και συναφών παραγόντων κινδύνου που πραγματοποιείται αύριο και μεθαύριο στο «Χίλτον» και διοργανώνεται από το Ελληνικό Ιδρυμα Καρδιολογίας.
