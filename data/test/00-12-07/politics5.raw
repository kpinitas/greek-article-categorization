Διαφωνίες έχουν αρχίσει να εκφράζονται στο ΠΑΣΟΚ για το ποσοστό του 35% με το οποίο θα μπορεί να εκλεγεί κάποιος γραμματέας Νομαρχιακής Επιτροπής στις εσωκομματικές εκλογές, στην περίπτωση βέβαια που οι υποψήφιοι είναι περισσότεροι από δύο. Οι εκλογές θα γίνουν το αργότερο μέχρι το Φεβρουάριο.
 Η σχετική απόφαση ελήφθη ομόφωνα στην τελευταία συνεδρίαση του Εκτελεστικού Γραφείου ύστερα από πρόταση που έκανε, σύμφωνα με πληροφορίες, ο Γιώργος Μωραΐτης. Η πρόταση υιοθετήθηκε από όλα τα μέλη του οργάνου, με το σκεπτικό ότι καλό θα είναι να αποφευχθεί ο δεύτερος γύρος για να μην υπάρξουν τριβές, αντιπαραθέσεις και «μαχαιρώματα» μεταξύ των υποψηφίων. Ετσι λοιπόν καθορίστηκε
αν οι υποψήφιοι είναι πάνω από δύο, γραμματέας να εκλεγεί όποιος συγκεντρώσει το 35% και να μη διεξαχθεί δεύτερος γύρος μεταξύ των δύο πρώτων. 
 Η απόφαση όμως δεν έγινε με ενθουσιασμό δεκτή απ' όλο τον κομματικό μηχανισμό του κόμματος. Οι πρώτες διαφωνίες εκφράστηκαν στη σύνοδο του Οργανωτικού, την περασμένη εβδομάδα, από ορισμένους γραμματείς Nομαρχιακών Eπιτροπών που επί της ουσίας είπαν ότι το 35% οδηγεί σε απαξίωση το ρόλο του γραμματέα. Επίσης τις τελευταίες ημέρες στελέχη του κομματικού μηχανισμού λένε ότι το 35% ευνοεί
τη μειοψηφία, καθότι αν κατεβεί στις εκλογές συσπειρωμένη γύρω από ένα πρόσωπο
μπορεί να κερδίσει την εκλογή. Ετσι λοιπόν, λένε, δεν θα υπάρχει ισχυρός γραμματέας με κύρος και επιρροή, γιατί ουσιαστικά θα είναι εκλεγμένος από το 1/3 των ψηφοφόρων. Το θέμα θεωρητικά μπορεί να επανεξεταστεί από το Εκτελεστικό Γραφείο, αν το θέσει κάποιο μέλος. Το πρόβλημα όμως είναι ποιο θα είναι αυτό το μέλος, αφού η απόφαση ήταν ομόφωνη... 
