Ευρύτερες διαστάσεις -και εντός Βουλής πλέον- φαίνεται να προσλαμβάνει η υπόθεση της διάθεσης δικαιωμάτων επί μετοχών του χρηματοασφαλιστικού ομίλου «Ασπίς» με εξωχρηματιστηριακές διαδικασίες.
 Αξιοσημείωτες πλευρές αυτής της υπόθεσης ήρθαν χθες στο φως με την επίκαιρη ερώτηση του βουλευτή του ΠΑΣΟΚ Ιωάννη Γιαννακόπουλου, ενώ από πλευράς κυβέρνησης κλήθηκε να απαντήσει ο υφυπουργός Εθνικής Οικονομίας Χρήστος Πάχτας, που ωστόσο δεν ήταν ιδιαίτερα διαφωτιστικός ως προς τη συγκεκριμένη δραστηριότητα του ομίλου, αλλά και τις τυχόν επιπτώσεις που υπάρχουν εξ αυτής σε επενδυτές.
 Οπως παλαιότερα έχει γραφεί στην «Ε», αλλά και σε εκτενή δημοσιεύματα του επαρχιακού Tύπου, το ασφαλιστικό δίκτυο του ομίλου Ασπίς, πρόεδρος του οποίου είναι Παύλος Ψωμιάδης, διέθετε ουσιαστικά εκτός χρηματιστηρίου δικαιώματα προαγοράς μετοχών της Ασπίς Πρόνοια ΑΕΓΑ, 3μηνης, 6μηνης και 12μηνης διάρκειας. Ως πωλητής εμφανιζόταν ο πρόεδρος του ομίλου, ως φυσικό πρόσωπο και
θεματοφύλακας η Ασπίς Πρόνοια ΑΕΓΑ. Οι επενδυτές που αγόραζαν αυτά τα δικαιώματα είχαν τη δυνατότητα με τη λήξη τους να τα μετατρέψουν σε μετοχές ή να πάρουν πίσω το κεφάλαιό τους με τόκο 15%.
 Σύμφωνα με τον κ. Πάχτα, η Επιτροπή Κεφαλαιαγοράς, στη γνώση της οποίας περιήλθε το γεγονός, ζήτησε εξηγήσεις από τον κ. Ψωμιάδη, ενημερώνοντας ταυτοχρόνως την Τράπεζα της Ελλάδος και το υπουργείο Εμπορίου για τις δικές τους ενέργειες. Η Επιτροπή Κεφαλαιαγοράς κάλεσε στη συνέχεια τον κ. Ψωμιάδη να
πάψει να διακινεί τα εν λόγω «προϊόντα» διότι θεώρησε ότι και μετά τις εξηγήσεις που δόθηκαν από τον κ. Ψωμιάδη «το προϊόν αυτό μπορεί να οδηγήσει σε
στρέβλωση της αγοράς υποκειμένων μετοχών». Ο κ. Ψωμιάδης ενημέρωσε την Επιτροπή Κεφαλαιαγοράς ότι σταμάτησε να διακινεί τέτοιου είδους εξωχρηματιστηριακά συμβόλαια από τις 6 Νοεμβρίου. Από την πλευρά της, η Τράπεζα της Ελλάδος θέωρησε ότι τα συμβόλαια αυτά «εμπίπτουν στην απαγόρευση επιστρεπτέων κεφαλαίων από το κοινό», με αποτέλεσμα ο πρόεδρος της «Ασπίς» να διαβεβαιώσει και την ΤτΕ ότι έχει διακόψει την πώληση του συγκεκριμένου προϊόντος.
 Οι «θολές» εξωχρηματιστηριακές πρακτικές, στις οποίες φέρεται ανεμεμιγμένος ο πρόεδρος του ομίλου «Ασπίς» έχουν οδηγήσει εξάλλου το υπουργείο Ανάπτυξης στο πάγωμα της διαδικασίας εξαγοράς των δύο ασφαλιστικών εταιρειών Nordstern Colonia Hellas Ζωής και Ζημιών, από τον όμιλο.
