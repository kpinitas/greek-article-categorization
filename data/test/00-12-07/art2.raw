Ολυμπιονίκες με άσπρα σχεδόν μαλλιά, όπως ο εκ των νικητών το 1960 στην κατηγορία σκαφών «Ντράγκον» Γιώργος Ζαΐμης, δροσερό παιδικό χαμόγελο, όπως η τρίτη στο Σίδνεϊ με την ομάδα του ανσάμπλ Μαρία Γεωργάτου, και το πιο αυθεντικό αθλητικό πάθος σαν την Ελένη Σαμαριτάκη που κατέκτησε δύο μετάλλια στους πρόσφατους Παρολυμπιακούς γέμισαν χθες την αίθουσα της Φιλεκπαιδευτικής Εταιρείας για την εκδήλωση «τιμή στον Ελληνα ολυμπιονίκη», την πρώτη για τη Μαθητική Πολιτιστική Ολυμπιάδα που γίνεται την τετραετία 2000-2004. 
 Μαζί με τα παιδιά των Αρσάκειων και Τοσιτσείων Σχολείων που είχαν επιμεληθεί το πρόγραμμα, που κορυφώθηκε με τις βραβεύσεις των ολυμπιονικών, είχαν έλθει και μαθητές από το κολέγιο «Xavier» της Μελβούρνης, οι οποίοι τόνισαν στην ομιλία τους πως «το Σίδνεϊ κατάφερε να ξεπεράσει τα προβλήματα των διαφωνιών στην Οργανωτική Επιτροπή και τις αμφιβολίες εάν το αεροδρόμιο και τα μέσα μαζικής μεταφοράς θα αντέξουν το πλήθος των επισκεπτών για τους Ολυμπιακούς». Οι μικροί Αυστραλοί τόνισαν πως «και η Αθήνα μπορεί να αγνοήσει την κριτική για καθυστερήσεις, κυκλοφοριακή συμφόρηση και μη ολοκληρωμένα αεροδρόμια, εάν όλοι οι Ελληνες τηρήσουν μια θετική στάση και θελήσουν πραγματικά να πετύχουν οι Ολυμπιακοί».
 Παρών ήταν και ο πρόεδρος της Πολιτιστικής Ολυμπιάδας, Τίτος Πατρίκιος, που τόνισε τη μοναδικότητα της ελληνικής λέξης αγώνας και επισήμανε πως «ο αγώνας είναι κυρίως εναντίον του εαυτού μας. Να δαμάσει και να βελτιώσει κάποιος τον ίδιο του τον εαυτό, χωρίς εξωτερικές βοήθειες, φάρμακα ή παραισθήσεις... Οπως μας έδειξαν με τη διαδρομή τους πολλοί μεγάλοι άνθρωποι των γραμμάτων, ο αγώνας του πολιτισμού συνεχίζεται μέχρι την τελευταία πνοή του ανθρώπου». 
 Καταχειροκροτήθηκε ο ολυμπιονίκης Κωνσταντίνος Φίκας, όταν τόνισε πως «θα πρέπει μια χώρα να κοιτά όχι μόνο τον αθλητισμό, αλλά και τον πολιτισμό, για να έχει πραγματική ανάπτυξη». Η επόμενη εκδήλωση της Φιλεκπαιδευτικής Εταιρείας για την Πολιτιστική Ολυμπιάδα θα γίνει στις αρχές Απριλίου στην Aρχαία Ολυμπία, με τη συμμετοχή σχολείων της Σερβίας. 
