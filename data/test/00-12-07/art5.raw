Στις 6 Σεπτεμβρίου ο Θανάσης Βέγγος και η σύζυγός του Ασημίνα έκαναν το πανελλήνιο να ανησυχήσει και να ταραχτεί. Το αυτοκίνητο που οδηγούσε ο καλός μας ηθοποιός και άνθρωπος συγκρούστηκε με τρένο σε αφύλαχτη διάβαση στους Αγίους Θεοδώρους Αττικής. Ελαφρά τραυματισμένος ο «απρόσεχτος», όπως ο ίδιος είχε τότε δηλώσει, Θανάσης Βέγγος, λίγο βαρύτερα η σύζυγός του, μεταφέρθηκαν αμέσως στο νοσοκομείο Κορίνθου και μετά στο Γενικό Κρατικό της Αθήνας. Ουδέν πρόβλημα. Η καρδιά μας πήγε στη θέση της.
 Τρεις μήνες αργότερα ο Θανάσης Βέγγος, οδηγώντας το αυτοκίνητό του και μιλώντας συγχρόνως στο κινητό του, ξανατρακάρει με τρένο σε φυλασσόμενη αυτή τη φορά διάβαση στους Αγίους Θεοδώρους Αττικής. Μα είναι τόσο απρόσεχτος και βιαστικός; Δεν υπολογίζει την πολύτιμη για όλους μας ζωή του; 
 Μα...επειδή την υπολογίζει, και επειδή θέλει να την υπολογίζουμε και εμείς, ξανατράκαρε με τρένο ο Θανάσης Βέγγος. Είναι, απλούστατα, ο πρωταγωνιστής ενός
τηλεοπτικού σποτ, που σε λίγες μέρες θα αρχίσει να προβάλλεται μήπως και βάλουμε όλοι μας κάποια στιγμή στο μυαλό μας ότι δέν παίζει κανείς με τις διαβάσεις, φυλασσόμενες και αφύλακτες. 
 Η εξαιρετική ιδέα του τηλεοπτικού σποτ ανήκει στον Οργανισμό Σιδηροδρόμων Ελλάδας και συγκεκριμένα στον πρόεδρό του Kώστα Παπαδημητρίου. Οταν μαζί με τον υπουργό Μεταφορών Χρίστο Βερελή πήγε να επισκεφτεί στο νοσοκομείο τον Θανάση Βέγγο και να του ευχηθεί γρήγορη ανάρρωση, πέταξε την ιδέα για το τηλεοπτικό σποτ. Ο καλός άνθρωπος Θανάσης Βέγγος δεν μπορούσε παρά να δεχτεί και αμέσως έγινε το πάντρεμα του πιο καλού ελληνικού κινηματογράφου και ενός μάλλον προβληματικού οργανισμού του Δημοσίου.
 Δύο άνθρωποι με τους οποίους ο Θανάσης Βέγγος έχει συνεργαστεί σε μερικές από τις καλύτερες, αλλά και ανατρεπτικότερες κινηματογραφικές του στιγμές, μπήκαν αμέσως με χαρά στο παιχνίδι και υπογράφουν μαζί τη σκηνοθεσία του σποτ: ο Ντίνος Κατσουρίδης και ο Παντελής Βούλγαρης. Επιπλέον ο δαιμόνιος «κινηματογραφάνθρωπος» Ντίνος Κατσουρίδης, όπως τον βάφτισε πρόσφατα ο Μισέλ Δημόπουλος, έκανε την παραγωγή, έγραψε το σενάριο, ήταν ο διευθυντής φωτογραφίας παρέα με τον Κωστή Γκίκα, και τελειώνει αυτές τις μέρες το μοντάζ.
Τα σκηνικά και τα κοστούμια είναι του Τάσου Ζωγράφου και για τον ήχο επιστρατεύτηκε άλλο ένα ιστορικό πρόσωπο του ελληνικού κινηματογράφου, ο Θανάσης Αρβανίτης.
 Το σποτάκι βαφτίστηκε «Σακατεύτηκαααααα! ». Ο παθός και μαθός Θανάσης Βέγγος είναι σαν να ξαναζεί στη μικρή οθόνη την προσωπική του περιπέτεια. 
 Στην αρχή σε πρώτο πλάνο βλέπουμε μόνο το τιμόνι και δύο χέρια που οδηγούν. Μέσα από το παρμπρίζ βλέπουμε το τοπίο να φεύγει και κάπου στο βάθος διαγράφονται οι γραμμές του τρένου. Ο Βέγγος είναι στο τιμόνι, μιλάει στο κινητό του και ξεσπάει σε ακράτητα γέλια. Μια πινακίδα διάβασης τρένου μπαίνει
στο πλάνο. Κάπου στο βάθος έρχεται ένα τρένο. Ο Βέγγος συνεχίζει να μιλάει στο
κινητό του και να ξελιγώνεται στα γέλια. Το τρένο έρχεται απειλητικά κατά πάνω
μας (εμάς των θεατών). Το γέλιο του Βέγγου γίνεται απότομα πελώριος τρόμος. Ενα πόδι πατάει με δύναμη το φρένο. Ο Βέγγος προσπαθεί μάταια να αποφύγει τη σύγκρουση.
 Με τη χρήση ειδικών ηλεκτρονικών εφέ βλέπουμε την πρόσκρουση του τρένου πάνω στο αυτοκίνητο και ένα πολύ κοντινό πλάνο του Θανάση Βέγγου, που μετά το χτύπημα αρχίζει να στροβιλίζεται. Μέσα από το διαλυμένο αμάξι ξεπροβάλλει αργά
δυστυχής ο Βέγγος, μπανταρισμένος ολόκληρος (πολύ αστεία) και με το ένα χέρι στο γύψο. Μέσα στη δυστυχία του αρχίζει ξαφνικά να γελάει που τη γλίτωσε. Ξαναγυρίζει, όμως, στη δυστυχία του και, ανάμεσα σε γέλιο και κλάμα, μιλάει κατ' ευθείαν στο φακό.
 «Καλοί μου άνθρωποι... Το βλέπετε και μόνοι σας... Οχι μόνο ο Χριστός και η Παναγία... 11 χιλιάδες άγιοι βάλαν το χεράκι τους για να τη σκαπουλάρω.. Γι' αυτό καλοί μου άνθρωποι.. Θυμηθείτε το χάλι μου και...Προσοχή! Διάβαση τρένου!
