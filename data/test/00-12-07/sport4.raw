 Μπορεί μια ελληνική ομάδα με «αρρωστημένη νοοτροπία» (χαρακτηρισμός Γ. Παθιακάκη) να αποκλείσει μια υγιή γερμανική ομάδα, πρωτοπόρο της Μπουντεσλίγκα; Την απάντηση τη δίνουν μεσημεριάτικα (3, SuperSport) στη Ν. Φιλαδέλφεια οι ίδιοι ποδοσφαιριστές, που πριν από 14 βράδια έστειλαν 4 φορές την μπάλα στα δίχτυα της Μπάγερ του Λεβερκούζεν. «Ο αγώνας της Αθήνας αλλά και το κυριακάτικο ματς με τη Χέρτα θα κρίνουν το μέλλον μας», δήλωσε επί αθηναϊκού εδάφους στους Γερμανούς δημοσιογράφους ο Μπέρτι Φογκτς.
 Για την ΑΕΚ κι αν κρίνει πολλά το σημερινό ματς! Δεν είναι μόνον αυτός καθ' αυτός ο μεγάλος στόχος της πρόκρισης στους 16 του UEFA, είναι πάνω απ' όλα η αποκατάσταση της ηρεμίας σε μια ομάδα, η οποία δημιουργεί από μόνη της προβλήματα εκεί που δεν υπάρχουν. Μια ομάδα που από το ξεκίνημα της σεζόν δεν έχει σταθεροποιήσει την απόδοσή της και οι μεταπτώσεις της ανάγκασαν χθες τον Παθιακάκη να δηλώσει στη συνέντευξη Τύπου ότι «αυτά δεν είναι σκαμπανεβάσματα, αλλά μείον δέκα στο υπόγειο! »
 Από την κατάψυξη του υπογείου, η ΑΕΚ θέλει να βγει στη επιφάνεια και να ζεστάνει τους είκοσι χιλιάδες οπαδούς της, που αναμένονται το μεσημέρι στη Ν. Φιλαδέλφεια. Οι πιο πολλοί με κοπάνα από τις δουλειές τους, για να συμπαρασταθούν σε μία ομάδα, για την οποία ο Γιάννης Παθιακάκης πιστεύει ότι έχει «αρρωστημένη νοοτροπία». Το είπε χθες το πρωί στον «Σπορ FM», το επανέλαβε και το απόγευμα στη συνέντευξη Τύπου. «Και την Κυριακή το είπα στους παίκτες μου στα αποδυτήρια, αλλά προφανώς δεν το μάθατε για να το γράψετε! Τους είπα λοιπόν ότι έχουν νοοτροπία κακή και αρρωστημένη. Οσο είμαι προπονητής στην ΑΕΚ, θα προσπαθήσω να αλλάξω αυτή την κατάσταση. Ενα χρόνο θα είμαι, μία μέρα, ένα μήνα, δύο εβδομάδες, δεν το ξέρω. Ξέρω ότι κι εγώ έχω ημερομηνία λήξεως όπως τα γάλατα! »
 Το ξέσπασμα Παθιακάκη μη σας ξενίζει, τον τελευταίο καιρό, σε κάθε επαφή του με τα ΜΜΕ βγάζει προς τα έξω (συνήθως με άκομψο τρόπο) την ανασφάλεια που τον διακατέχει. Επί του παρόντος, για τον ίδιο και την ομάδα, εκείνο που προέχει είναι να βρει τρόπους η ΑΕΚ και να αξιοποιήσει το 4-4 που πήρε στο «ΜπαϊΑρένα».
 Ο Παθιακάκης το δήλωσε ξεκάθαρα χθες: «Πρώτος στόχος μας είναι να μη φάμε γκολ. Ναι, κατ' αρχάς μπαίνουμε στο γήπεδο για την ισοπαλία που μας ευνοεί».
 Τι χρειάζεται η ΑΕΚ; «Να διατηρήσει επί 90 λεπτά την αυτοσυγκέντρωσή της. Ψυχραιμία και καθαρό μυαλό. Και να μην πιστέψουν οι παίκτες ότι απομυθοποίησαν τη Λεβερκούζεν στον πρώτο αγώνα. Αν πιστέψουν τέτοιο πράγμα, θα έχουμε πρόβλημα».
 Ως προς την τακτική, ο Παθιακάκης προσανατολίζεται σε σχήμα με έναν καθαρόαιμο επιθετικό τον Νικολαΐδη, που θα παίρνει βοήθειες από τον Τσάρτα. 
 Τρεις στην άμυνα με τον Φερούζεμ σε ρόλο λίμπερο, δεξιά τον Ζαγοράκη και στα χαφ ο Λάκης (από δεξιά) και ο Νάβας (από αριστερά) να βοηθούν ανασταλτικά τον Ζήκο.
 «Είναι σημαντικές οι απουσίες που έχουμε (σ.σ. ο μέσος Μπάλακ και ο λίμπερο Νοβότνι), όμως οι υπόλοιποι ποδοσφαιριστές είναι υψηλά αμειβόμενοι και πρέπει να ανταποκριθούν στις απαιτήσεις του αγώνα. Μας περιμένει σκληρή δουλειά στην Αθήνα. Πάμε για να προκριθούμε, δεν περνάει από το μυαλό μου ο αποκλεισμός. Εγώ ήρθα στη Λεβερκούζεν για να κερδίζω! Βλέπω ότι οι παίκτες μου τις παίρνουν χαλαρά τις αποτυχίες και αυτό εμένα με εκνευρίζει», δήλωσε ο Φογκτς, που θα χρησιμοποιήσει στο κέντρο της άμυνας το διεθνή Κάρστεν Ράμελο για να αναπληρώσει το κενό του Νοβότνι.
