«Εν αμφιβόλω» τίθενται τα αποτέλεσματα της πολυθρύλητης αναβάθμισης του ελληνικού χρηματιστήριου, καθώς η αναμενόμενη εισροή ξένων κεφαλαίων ύψους 2 δισ. δολαρίων (περίπου 800 δισ. δρχ.) δεν είναι βέβαιο ότι θα πραγματοποιηθεί,
 Χθες η σύμβουλος της Salomon Smith Barney, η οποία αποκτά εντονότερη παρουσία στην επενδυτική ζωή του τόπου από την αρχή του επόμενου έτους, κ. Μιράντα Ξαφά, επισήμανε ότι η έκταση των κεφαλαίων που θα εισρεύσουν στο ελληνικό χρηματιστήριο μετά την ένταξη της Σοφοκλέους στους δείκτες της Morgan Stanley,
το Μάρτιο, θα εξαρτηθεί από το πόσο ελκυστική θα είναι η αγορά τη δεδομένη στιγμή. 
 Ενας πρόσθετος παράγοντας που θα ενισχύσει το προφίλ της ελληνικής κυβέρνησης είναι η έκταση των διαρθρωτικών αλλαγών στις οποίες είναι διατεθειμένη να προχωρήσει η ελληνική κυβέρνηση. Οπως είπε η κ. Ξαφά, η κυβέρνηση είχε εξαγγείλει το Δεκέμβριο του 2000, καταθέτοντας το αναθεωρημένο πρόγραμμα σύγκλισης, 15 μετοχοποιήσεις, εκ των οποίων έχουν πραγματοποιηθεί μόνον οι δύο.
 Βέβαια, όπως πρόσθεσε η ίδια, οι μετοχοποιήσεις δεν λύνουν το πρόβλημα, καθώς η πραγματική διαρθρωτική πολιτική είναι αυτή η οποία δεν περιορίζεται στη διάθεση κάποιου μετοχικού πακέτου, αλλά του managment.
 To όφελος από μια τέτοια πολιτική δεν είναι μόνον οικονομικό, καθώς, όπως είπε
η κ. Ξαφά, υπάρχουν αρκετές δημόσιες, ζημιογόνες μάλιστα, δημόσιες επιχειρήσεις οι οποίες εκτός από το «αφανές έλλειμμα» στον προϋπολογισμό επιβαρύνουν το σύνολο της κοινωνίας, καθώς το επίπεδο των υπηρεσιών που προσφέρουν είναι ιδιαίτερα χαμηλό. Η κ. Ξαφά άφησε να εννοηθεί ότι στην περίπτωση που η ίδια η κυβέρνηση δεν προωθήσει τις αναγκαίες αλλαγές σε όλα τα
επίπεδα, αυτές θα επιβληθούν από την ίδια την αγορά. Οπως για παράδειγμα η εναρμόνιση της φορολογίας ανάμεσα στις χώρες της Ευρωπαϊκής Ενωσης, η οποία αποτελεί διαδικασία που «επεβλήθη» στις ίδιες τις χώρες από το διεθνοποιημένο κεφάλαιο, το οποίο «σταθμεύει» στις χώρες με τη χαμηλότερη φορολογία. Ως παράδειγμα ανέφερε τη Γερμανία, η οποία προχώρησε πρόσφατα σε μία γενναία φορολογική μεταρρύθμιση, ενώ χαρακτήρισε τα φορολογικά μέτρα που πρόκειται να εφαρμόσει η χώρα μας το 2004 (τα οποία άφησε να εννοηθούν προχθές και ο ίδιος ο πρωθυπουργός Κ. Σημίτης) περιορισμένα και με μεγάλη χρονική υστέρηση. 
 Ξ Μειωμένο όμως είναι το ενδιαφέρον των ξένων θεσμικών επενδυτών και για τα τεκταινόμενα στον ελληνικό τραπεζικό χώρο. Ο γενικός διευθυντής της Citibank κ. Χρ. Βασιλειάδης επισήμανε ότι ο κύκλος συγχωνεύσεων για τις ελληνικές τράπεζες έχει κλείσει. Ωστόσο, όπως υπογράμμισε τα αποτελέσματα των συγχωνεύσεων αυτών, δηλαδή η μείωση του λειτουργικού κόστους, δεν έχουν αρχίσει να διαφαίνονται ακόμη. Επιπλέον, στην ελληνική αγορά, η οποία είναι μικρή σε μέγεθος, έχουν δημιουργηθεί συνθήκες αυξημένου κινδύνου.
 Ο κ. Βασιλειάδης επισήμανε ότι η πρακτική που εφαρμόζουν ορισμένες τράπεζες, να χορηγούν καταναλωτικά δάνεια των οποίων η αποπληρωμή ξεκιναέι το 2002, κρύβει κινδύνους επισφαλειών γι' αυτές. Επιπροσθέτως, υποστήριξε ότι οι ελληνικές τράπεζες θα πρέπει να προχωρήσουν στην υιοθέτηση ενός πιο εκλογικευμένου λογιστικού συστήματος το οποίο θα επιτρέπει την εξυγίανση των ισολογισμών. Οσον αφορά τη Citibank, στόχος είναι μέσα στον επόμενο χρόνο να λειτουργήσουν άλλα 15 υποκαταστήματα, αυξάνοντας τον αριθμό του δικτύου στα 50%, και την επέκταση του μεριδίου της στο 5% της ελληνικής αγοράς.
