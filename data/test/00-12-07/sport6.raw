 «Θα το προσπαθήσουμε, αλλά είναι δύσκολο», λέει ο Ντούσαν Μπάγεβιτς κι ο Eρικ Γκέρετς απαντά «είναι ένα αβαντάζ το 3-0, αλλά δεν πρέπει να επαναπαυθούμε σ' αυτό». Με κρυφή ελπίδα, όπως και ο Σκαρτάδος το 'πε, οι ΠAΟKτζήδες προσπαθούν τώρα να φτιάξουν ατμόσφαιρα, σαν κι εκείνη που είχαν φτιάξει με την Ουντινέζε. ΠΑΟΚ-Αϊντχόβεν στην Τούμπα (9.15 ζωντανά, Alter) παίζουν στη ρεβάνς του 3-0 της Ολλανδίας.
 «Είναι μια προσπάθεια χωρίς άγχος και πίεση. Δεν έχουμε να χάσουμε τίποτε. Το 3-0 μάς απελευθερώνει. Είναι δύσκολο και γιατί υπάρχει το 3-0 και γιατί είναι απέναντι μας η Αϊντχόβεν και δεν πρέπει να δεχθούμε γκολ. Γκολ σε βάρος μας θα σημάνει το τέλος της προσπάθειας για πρόκριση», είπε χθες, εμφανώς στενοχωρημένος από την απώλεια του φίλου του, τον οποίο τελικά δεν μπόρεσε να συνοδεύσει στην τελευταία του κατοικία, στο Βέλεζ, λόγω προβλημάτων στις αεροπορικές συγκοινωνίες, ο Ντούσαν Μπάγεβιτς, ο οποίος απαντώντας σε ερωτήσεις Ελλήνων και Ολλανδών δημοσιογράφων είπε: 
 «Το ότι η Ολλανδία έμεινε μόνο με την Αϊντχόβεν στην Ευρώπη δείχνει ότι υπάρχει πρόβλημα στο ολλανδικό ποδόσφαιρο, που πάντα είναι όμως ψηλά. Το ότι μετέχουν 4 ελληνικές ομάδες δεν είναι παράδοξο, γιατί η Ελλάδα έχει κάνει σοβαρά βήματα κι αν συνεχίσει έτσι θα καλύψει το έδαφος που την χώριζε από τις βόρειες χώρες.
 Οσο για το κλίμα, είναι καλύτερο μετά τη συνάντηση με τους συνδέσμους γιατί οι ποδοσφαιριστές πήραν ξεκάθαρο μήνυμα ότι θα έχουν τη διαρκή συμπαράσταση του κόσμου».
 Για τον Γκέρετς, που είδε την Τούμπα και του άρεσε, ως γήπεδο, μπαίνουν δύο θέματα. Το ένα αφορά τον κόσμο, τον οποίο λέει ότι υπολογίζει ως παράγοντα του παιχνιδιού, αλλά τονίζει ότι «δεν είδα κανένα φίλαθλο να βάζει γκολ, όσο θερμός κι αν ήταν» και για το 3-0, ότι «δεν είναι αρκετό, πρέπει να παίξουμε σοβαρά γιατί ο ΠΑΟΚ είναι μια καλή ομάδα. Είναι ένα αβαντάζ και μόνο».
