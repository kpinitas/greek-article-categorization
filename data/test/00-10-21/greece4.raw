 Ακόμη ένα κακούργημα, το οποίο ενδεχομένως θα διευρύνει τον κατάλογο των κατηγορουμένων για το ναυάγιο του «Εξπρές Σαμίνα», προστίθεται στις κατηγορίες που έχουν απαγγελθεί σε βάρος των υπαιτίων της πολύνεκρης ναυτικής τραγωδίας. 
 Ο εισαγγελέας Εφετών Αιγαίου κ. Θεοδωρίδης, ο οποίος εποπτεύει τις ανακρίσεις που διενεργούνται για τη διερεύνηση των αιτιών του ναυαγίου, άσκησε ποινική δίωξη κατά παντός υπευθύνου για το κακουργηματικού χαρακτήρα αδίκημα της διατάραξης της ασφάλειας πλοίων. Το αδίκημα επισύρει ποινή κάθειρξης 10 χρόνων μέχρι και ισόβια, διότι το ναυάγιο στοίχισε τη ζωή σε 80 ανθρώπους.
 Η νέα δίωξη αναμένεται να προσωποποιηθεί εντός των ημερών, αφού προηγουμένως ο ειδικός εφέτης-ανακριτής συγκεντρώσει το υλικό εκείνο που στοιχειοθετεί το συγκεκριμένο αδίκημα. Σύμφωνα με τις ίδιες πηγές, η δίωξη αυτή φέρνει πιο κοντά στα ανακριτικά γραφεία της Σύρου τους εκπροσώπους της εταιρείας «Μινόαν Φλάιν Nτόλφιν», καθώς η δικαστική έρευνα επικεντρώνεται τώρα στο κεφάλαιο ευθυνών της πλοιοκτήτριας εταιρείας.
 Εξετάζεται δηλαδή αν ήταν ασφαλές το μοιραίο πλοίο και επαρκής η συντήρησή του και εάν υπήρξαν πλημμέλειες όσον αφορά τα προληπτικά μέτρα που όφειλε να πάρει η εταιρεία για την ασφάλεια των ακτοπλοϊκών συγκοινωνιών.
 Συγκεκριμένα, η προσοχή της εισαγγελικής αρχής στρέφεται στο να διαπιστώσει την επικινδυνότητα ή μη του «Εξπρές Σαμίνα», την τυχόν ανεπάρκεια και ακαταλληλότητα των σωστικών μέσων του πλοίου (σωστικές λέμβοι, σωσίβια κ.λπ.) αλλά και το κατά πόσο ήταν επαρκής η εκπαίδευση του πληρώματος για την αντιμετώπιση τέτοιων συμβάντων.
 Το ποινικώς κολάσιμο της πράξης αφορά στο ότι ετέθησαν σε κατάσταση κινδύνου οι ναυσιπλέοντες λόγω επικινδυνότητας του πλοίου και έλλειψης των απαραίτητων σωστικών μέσων, εφόσον βέβαια προκύψει κάτι τέτοιο από την πορεία των ερευνών. 
 Αξίζει να σημειωθεί ότι στη μηνυτήρια αναφορά που κατέθεσε στην Εισαγγελία του Αρείου Πάγου ο Μ. Εβερτ ζητεί την απόδοση ποινικών ευθυνών σε βάρος του τέως υπουργού Ναυτιλίας Στ. Σουμάκη για το ίδιο αδίκημα. Κατά τον κ. Εβερτ, ο κ. Σουμάκης ευθύνεται διότι χορήγησε κατά προτίμηση άδειες στη συγκεκριμένη εταιρεία δημιουργώντας μονοπώλιο και «με τις πράξεις του συνέβαλε αιτιωδώς στη διενέργεια των ακτοπλοϊκών συγκοινωνιών με ανασφαλή και επικίνδυνα πλοία, τα οποία ελλείψει ανταγωνισμού δεν επρόκειτο να αντικατασταθούν με νέα».
 Την ιδια ώρα εισαγγελικοί κύκλοι εξέφραζαν τον προβληματισμό τους ότι η απαγγελθείσα κατηγορία της ανθρωποκτονίας με ενδεχόμενο δόλο είναι δύσκολο να στοιχειοθετηθεί σε βάρος των εκπροσώπων της εταιρείας, πόσο μάλλον να σταθεί στο ακροατήριο και με αυτό το σκεπτικό εξηγούν τη νέα εξέλιξη στην ανακριτκή έρευνα.
 Πληροφορίες πάντως αναφέρουν ότι η νέα ποινική δίωξη ασκήθηκε ύστερα από μήνυση που κατέθεσαν στην Εισαγγελία Πειραιά συγγενείς των θυμάτων.
 Σύμφωνα με το άρθρο 291 του Π.Κ. «όποιος με πρόθεση διαταράσσει την ασφάλεια της σιδηροδρομικής ή της υδάτινης συγκοινωνίας ή της αεροπλοΐας τιμωρείται: 
 α) με φυλάκιση τουλάχιστον δύο ετών, αν από την πράξη μπορεί να προκύψει κοινός κίνδυνος σε ξένα πράγματα, 
 β) με κάθειρξη, αν από την πράξη μπορεί να προκύψει κίνδυνος για άνθρωπο, 
 γ) με κάθειρξη, ισόβια ή πρόσκαιρη, τουλάχιστον 10 ετών, αν στην περίπτωση του στοιχείου β' επήλθε θάνατος».
 Στο μεταξύ, οι ισχυροί άνεμοι που πνέουν στο Αιγαίο έχουν διακόψει, μέχρι τουλάχιστον τη Δευτέρα, την αυτοψία που είχε ξεκινήσει στο ναυαγισμένο πλοίο. Ο ειδικός εφέτης-ανακριτής Ν. Καραδημητρίου βρίσκεται στη Σύρο και όποτε του επιτρέψουν οι καιρικές συνθήκες θα μεταβεί και πάλι στην Πάρο προκειμένου μαζί με τους πραγματογνώμονες να συνεχίσει την έρευνα.
