 Εξωφρενικά ποσά πλήρωσε ο «Αθήνα 2004» το δίμηνο Ιουλίου-Αυγούστου 2000, για αμοιβές και αποζημιώσεις προσωπικού, για μετακινήσεις των τεσσάρων στελεχών της Οργανωτικής κι επίσης για ενοίκια, εκδηλώσεις, τελετές και...έξοδα προβολής διά λοιπών μεθόδων, όπως αναφέρεται χαρακτηριστικά, σε ένα κονδύλι, χωρίς να προσδιορίζονται οι μέθοδοι! Τα στοιχεία περιήλθαν στα χέρια του Μιλτιάδη Εβερτ, ύστερα από ερώτηση στη Βουλή και δόθηκαν από τον «Αθήνα 2004».
 Ο πρώην πρόεδρος της Νέας Δημοκρατίας είχε ζητήσει επίσης την αναλυτική μισθοδοσία του προσωπικού. Κι αυτό, διότι σύμφωνα με δημοσιεύματα εφημερίδων, ο χαμηλότερος μισθός (ενός οδηγού ή του αρχειοθέτη) πλησιάζει το ένα εκ. δρχ.). Ομως, η Οργανωτική Επιτροπή αρνήθηκε να παράσχει τέτοια στοιχεία, επικαλούμενη τις διατάξεις του ν. 2472/97 περί ατομικότητας των εγγράφων. 
 Αντιθέτως, στην απάντηση της Οργανωτικής αναφέρεται πως από την 1η Ιουλίου του 2000 έχουν καλυφθεί με σύναψη σύμβασης εξηρτημένης εργασίας μία θέση γενικού διευθυντή, δύο θέσεις διευθυντών, δώδεκα θέσεις διευθυντών τομέων, 27 θέσεις στελεχών διαφόρων ειδικοτήτων και δύο θέσεις γραφείων, με σύνολο μηναίας δαπάνης 57.165.000.
 Ωστόσο, τα στοιχεία είναι άκρως ενδιαφέροντα, για τον τρόπο λειτουργίας του οργανισμού και τις κατά δεκάδες ανεξέλεγκτες προσλήψεις που γίνονται, χωρίς να δίνεται λογαριασμός σε κανέναν. Τόσο για τα προσόντα του καθενός όσο και για το ύψος της μισθοδοσίας του! 
 Είναι χαρακτηριστικό ότι οι δαπάνες της εταιρείας, τον Ιούλιο, έφτασαν τα 953.392.878 δραχμές ενώ τον Αύγουστο ήταν της τάξης του 1.532.377.544 δραχμών. Απ' αυτό το ποσό, τα 693.190.827 δραχμές καταχωρίσθηκαν ως ενοίκια κτιρίων, προφανώς για την έδρα της Οργανωτικής Επιτροπής στο Σίδνεϊ.
 Ενδιαφέρον παρουσιάζουν οι δαπάνες του Ιουλίου, σε συγκεκριμένους τομείς. Ενδεικτικά: 
 Η λογιστικοποίηση των δαπανών μηνός Σεπτεμβρίου δεν έχει ολοκληρωθεί ακόμη...
