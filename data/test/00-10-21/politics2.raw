 Η μάχη κερδήθηκε, ο πόλεμος θα... δείξει. Το ΝΑΤΟ χθες το απόγευμα αποδέχθηκε πλήρως τις ελληνικές θέσεις και αφού διαβεβαίωσε τον υπουργό Εθνικής Αμυνας ότι όλα θα πάνε όπως αρχικά είχαν σχεδιαστεί, ζήτησε να μετάσχουν τα ελληνικά βομβαρδιστικά στην άσκηση πετώντας από όπου θέλουν - δηλαδή και πάνω από Λήμνο και Ικαρία. 
 Το τελεσίγραφο Ακη προς το γενικό γραμματέα της Συμμαχίας, Τζορτζ Ρόμπερτσον, είχε τελικά αποέλεσμα. Το ΝΑΤΟ, για πρώτη φορά, δείχνει να σέβεται απόλυτα τις ελληνικές θέσεις και να διακινδυνεύει ακόμα και ένταση κατά τη διάρκεια της άσκησης, προκειμένου να μη βγάλει από το παιχνίδι την Ελλάδα. 
 Σύμφωνα με τις νέες διαταγές του ΝΑΤΟ, τα ελληνικά μαχητικά θα απογειώνονταν από τον Αραξο χθες στις 6.30 το απόγευμα και πετώντας πάνω από τη Λήμνο θα έμπαιναν στο τουρκικό FIR για να επιχειρήσουν στον κόλπο του Ξηρού.
 Η απόφαση του ΝΑΤΟ ενδεχόμενως να δημιουργήσει αντιδράσεις από την πλευρά της Τουρκίας, όπως τουλάχιστον ισχυρίζονταν Ελληνες αξιωματικοί. Ανώτατος αξιωματούχος του Πενταγώνου υποστήριξε στην «Ε» χθες το απόγευμα ότι οι Τούρκοι δεν θα αναχαιτίσουν τα ελληνικά μαχητικά, θα πετάξουν όμως κοντά τους για να δηλώσουν την αντίθεσή τους στη συγκεκριμένη πτήση. 
 Χθες το μεσημέρι ο υπουργός Εθνικής Αμυνας συνέταξε επιστολή προς το γενικό γραμματέα του ΝΑΤΟ, με την οποία τον ενημερώνει για τα δρώμενα των τελευταίων ημερών. Επίσης, ο κ. Τσοχατζόπουλος κάνει σαφές στην επιστολή του ότι θα θέσει ο ίδιος το θέμα, εκτός ημερήσιας διάταξης, στην πρώτη σύνοδο υπουργών Aμυνας του ΝΑΤΟ, ζητώντας τον επαναπροσδιορισμό της σχέσης Συμμαχίας-Τουρκίας, υπό το πρίσμα των πρόσφατων συμπεριφορών της Τουρκίας. 
 Εκτός από τις χθεσινές αποστολές, το ΝΑΤΟ έχει καθορίσει αποστολές των ελληνικών βομβαρδιστικών και σήμερα. Αυτές προβλέπουν επιχειρήσεις στο τουρκικό έδαφος, σε πεδία βολής που βρίσκονται βόρεια και κεντρικά της Τουρκίας. Kαι αυτές οι πτήσεις θα γίνουν πάνω από τη Λήμνο και την Ικαρία.
