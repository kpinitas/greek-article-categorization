 Ράτζα, Οικονόμου και Μπουντούρης στα κόκκινα και δίπλα τους ένας προπονητής πρωτάρης. Σιγάλας, Κορωνιός, Λιαδέλης στα μαύρα. Παναθηναϊκός...σχεδόν χωρίς μετεγραφές. Ενας Σκοπιανός στο τιμόνι της ΑΕΚ. Ενας Αρης 100% καινούργιος. Επιστροφή Μπέρι σε μια ομάδα νεοφώτιστη. Μικρομεσαίοι που θέλουν να μεγαλώσουν, μεγαλομεσαίοι που δείχνουν τα νύχια τους. Πριν καταλαγιάσει ο κουρνιαχτός από την μπαρουτοκαπνισμένη ευρω-πρεμιέρα, αρχίζει ένα πρωτάθλημα που μπορεί να αποδειχθεί το καλύτερο των τελευταίων ετών. 
 Αν θα συγκινήσει το παγωμένο κοινό του μπάσκετ, άλλου παπά ευαγγέλιο...
 Η πρώτη αγωνιστική, αυτή που ξεκινάει σήμερα στις 5 και ολοκληρώνεται πριν πέσει η νύχτα της Κυριακής, δεν έχει παιχνίδι «κράχτη» για τους πολλούς: Περιστέρι-ΠΑΟΚ, Ηράκλειο-Παναθηναϊκός, Αρης-Πανιώνιος, αυτό είναι όλο. Αλλά θυμηθείτε και την αντίστοιχη περσινή! Ο Ολυμπιακός χρειάστηκε παράταση για να φύγει ζωντανός από την Κρήτη. Οι Ντίνκινς-Τζόνσον κέρδισαν τον Αρη δύο εναντίον πέντε. Η Δάφνη κέρδισε μέσα στο Μαρούσι. Χαμός παντού, εκτός από το ματς στο οποίο περιμέναμε ντέρμπι: ΠΑΟΚ-Πανιώνιος 80-62. «Παίξαμε σαν κότες», είχε πει τότε ο Αντρέα Ματσόν.
 Το βολάν του Πανιωνίου κρατάει πλέον ο Σούμποτιτς, αλλά το σκηνικό δεν αλλάζει θεαματικά: ξεκίνημα από το Αλεξάνδρειο, που πλέον στεγάζει μόνο τον Αρη. Το κεντρικό πρόσωπο της βραδιάς θα ήταν ο Γιάννης Σιούτης, μόνο που αυτός πρόλαβε και τραυματίστηκε στα μισά της εβδομάδας. Σε τρεις μήνες θα τον ξαναδούμε με τη φανέλα του Αρη, τον πρώην άσο του Πανιωνίου και του...Αρη.
 Το χάλι του Παναθηναϊκού στη Μόσχα άνοιξε την όρεξη των Κρητικών, τους έκανε να μυρίσουν ψητό. Ο Μποντιρόγκα είναι ακόμα ξεχασμένος κάπου μεταξύ Βελιγραδίου και Σίδνεϊ, ο Ρέμπρατσα προέρχεται από τραυματισμό, ο τραυματισμός του Τζεντίλε διπλασίασε το πρόβλημα Κάτας, ο πρωταθλητής είναι σε κατάσταση έκτακτης ανάγκης πριν καν ξεκινήσει η κούρσα. Αν έχει μάθει να παίζει μαντινάδες στην...κιθάρα του αυτός ο (Μπακάρι) Χέντριξ, θα φάει η μύγα σίδερο και το κουνούπι ατσάλι.
 Αύριο στις 5 θα γίνει η μάχη της Κρήτης, την ίδια ώρα με το «ντέρμπι των πειρατών» μεταξύ Περιστερίου-ΠΑΟΚ. Με το δεξί ξεκίνησαν κι οι δύο την περιπέτεια της ULEB, ώρα λοιπόν να λύσουν και τις εμφύλιες διαφορές. Ο Αγγελος Κορωνιός ήταν περίπου κομπάρσος στο ματς με τη Βερόνα, αύριο όμως θα προσπαθήσει να γίνει πρωταγωνιστής για να κάνει καψώνι στα παλιά του φιλαράκια. Θα τα καταφέρει όμως κόντρα στον Ντίνκινς; Το ζευγάρωμα του Φορντ με τον Σιγάλα ή τον Λιαδέλη θα τραβήξει σίγουρα τις κάμερες της ΤV και τα βλέμματα των φιλάθλων.
 Για τους άλλους δύο στασιαστές της ULEB, αλλά και για το σύντροφο του Παναθηναϊκού στη Σουπρολίγκα η πρεμιέρα μοιάζει πιο απλή υπόθεση: Ολυμπιακός χωρίς Παπανικολάου αλλά με...Ζούρο εναντίον Δάφνης, ΑΕΚ χωρίς Κουτλουάι κόντρα στον ευπρόσδεκτο στην Α1 Μακεδονικό, Ηρακλής γεμάτος γκρίνια (με αποδέκτη συνήθως τον Μάκη Δενδρινό) οικοδεσπότης στη, δίχως Βον, Νήαρ Ηστ. Ζουμί φαίνεται ότι κρύβει το ραντεβού του καινούργιου στην παρέα Μίλωνα κόντρα στο Μαρούσι. Κάτι τέτοια παιχνίδια «χτυπάνε» με αξιώσεις οι μικρές ομάδες για να διεκδικήσουν τη σωτηρία τους.
 Και...μην ξεχνάτε, τώρα που ξεκινάτε μαζί μας την κούρσα του 9ου πρωταθλήματος του ΕΣΑΚΕ: 
 ΧΡΟΝΟΜΕΤΡΑ: Είκοσι τέσσερα δευτερόλεπτα για κάθε επίθεση, τέσσερα δεκάλεπτα σε κάθε ματς, καλώς ορίσατε στο μπάσκετ του 2000. Οποιος φανεί πιο έτοιμος στα νέα δεδομένα θα πιάσει τους άλλους στον ύπνο.
 ΟΜΑΔΕΣ ΣΤΗΝ ΕΥΡΩΠΗ: Ποιος ξέρει πόσες; Ποιος ξέρει σε ποια διοργάνωση η καθεμιά; Ποιος ξέρει τι κριτήρια θα ισχύσουν; Ποιος ξέρει πώς θα είναι ο ευρωπαϊκός χάρτης του χρόνου; 
 ΓΗΠΕΔΑ: Δύο καινούργια για τα δεδομένα της Α1, αμφότερα στη Θεσσαλονίκη, θα στεγάσουν τον ΠΑΟΚ και το Μακεδονικό. Επιστρέφει δριμύτερο το κλουβί του Μίλωνα. Κόσμο θα έχει στις κερκίδες; 
 ΜΕΤEΓΡΑΦΕΣ: Εκατόν έντεκα μπασκετμπολίστες θα εμφανιστούν με καινούργια φανέλα. Κατά μέσο όρο, οχτώ σε κάθε ομάδα, με τον Παναθηναϊκό...ουραγό. Πώς πάθατε τέτοιο χουνέρι, αγαπητέ Παύλε; 
 ΚΟΙΝΟΤΙΚΟΙ: Ε, να μην είναι καμιά 35αριά στημένοι στην αφετηρία; 
 Αλλά «πρώτης ζώνης», αφού τους υπόλοιπους τούς έφαγε η επιμονή του Βασιλακόπουλου. Ο μεμέτης Κουτλουάι, αναγκαστικά στην καραντίνα... 
 ΦΕΥΓΑΤΟΙ: Τρεις υψηλότατοι φίλοι μας έφυγαν για άλλες πολιτείες (Τσακαλίδης, Τάρλατς, Γέλιτς), ένας για το σπίτι του μέχρι αποδείξεως του αντιθέτου (Ιωαννίδης), άλλος ένας τα παράτησε (Πρέλεβιτς), ένας πέρασε στην άκρη του πάγκου (Κόρφας). Θα μας λείψουν! 
 ΔΙΑΙΤΗΤΕΣ: Οχι τρεις στα καθ' ημάς, αλλά δύο σε κάθε ματς. Με εφτά αποκλεισμένους, ως επί το πλείστον πρωτοκλασάτους. Και με καινούριο φορέα, ονόματι ΚΕΔ. Αφεντικό πλέον, ο Σταύρος Δουβής.
 ΤΗΛΕΟΡΑΣΗ: Συνδρομητική βεβαίως, αλλά...ούτε ο κοινός αποκωδικοποιητής αρκεί πλέον. Αν θέλετε να βλέπετε «4 στα 4» ματς κάθε Σαββατοκύριακο, θα πρέπει να πάρετε δορυφορική κεραία και το κουτί της Nova.
 ΕΛΕΓΧΟΣ ΝΤΟΠΙΝΓΚ: Αλλά και...ναρκωτικών. Τουλάχιστον από αυτόν έχουμε. Και μάλιστα κάναμε και σεφτέ εις τριπλούν, με Βον, Οστιν, Τζέικομπσον. Ενώ η ULEB τις θεωρεί αρτηριοσκληρωτικές κάτι τέτοιες διαδικασίες...
 H Αρχίζει και η Α2 σήμερα, με σάουντρακ κάτι περίεργους ψιθύρους για καθεστώς πολυϊδιοκτησίας, με ελάχιστους κοινοτικούς στις τάξεις των 14 ομάδων και με ονόματα ηχηρά στη γραμμή της εκκίνησης: Απόλλωνας, Σπόρτιγκ, Εσπερος, Παπάγου, Λάρισα, Ιωνικός, αλλά και ο Πανελλήνιος που επιστρέφει δριμύτερος! Την κατηγορία θα καλύψει τηλεοπτικά το TV Mακεδονία, που αύριο δείχνει το ντέρμπι του κάμπου: Λάρισα-Ολύμπια. 
