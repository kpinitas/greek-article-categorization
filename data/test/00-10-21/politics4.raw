«Φυγή προς τα εμπρός» θα είναι το κεντρικό σύνθημα, το οποίο θα χρησιμοποιήσει αύριο ο πρόεδρος της Ν.Δ. για να απαντήσει στους Κ. Μητσοτάκη και Γ. Kεφαλογιάννη, οι οποίοι με τις πρόσφατες δημόσιες αντιπαραθέσεις τους οδήγησαν τη Ν.Δ. και πάλι στη σφαίρα της εσωστρέφειας.
 Οπως λένε όλες οι πληροφορίες, ο κ. Καραμανλής θα αποφύγει την αναφορά ονομάτων, εν τούτοις θα κάνει σαφές αφ' ενός πως ο ίδιος δεν είχε καμία σχέση με την επίμαχη περίοδο του 1993 και τους λόγους που έπεσε η κυβέρνηση της Ν.Δ., αφ' ετέρου πως η Ν.Δ. δεν μπορεί να επιστρέψει στην εσωστρέφεια, αλλά πρέπει να κοιτάξει το μέλλον.
 Ο πρόεδρος της Ν.Δ. υιοθέτησε αυτήν τη στάση, αν και δεν ήταν λίγες οι εισηγήσεις περί του αντιθέτου, για τη λήψη δηλαδή πειθαρχικών μέτρων εναντίον των κ. Μητσοτάκη και Κεφαλογιάννη. Βουλευτές, όπως οι Γ. Καλατζής, Ν. Νικολόπουλος και άλλοι, είχαν εισηγηθεί ακόμη και τη διαγραφή του κ. Μητσοτάκη, κάτι το οποίο, όμως, στην παρούσα, τουλάχιστον, φάση δεν ασπάζεται ο πρέοδρος της Ν.Δ.
 Ομως, όσο και αν ο κ. Καραμανλής επιχειρήσει να κατευνάσει τα οξυμένα εντός της Ν.Δ. πνεύματα, η κατάσταση παραμένει εξαιρετικά εύθραυστη. Είναι χαρακτηριστικό πως η ηγεσία της Ν.Δ. περιμένει με αγωνία την αυριανή συνέντευξη του Κ. Μητσοτάκη (στο ΜΕΓΚΑ) και αν ο επίτιμος επιχειρήσει να δώσει συνέχεια στο θέμα.
 Εν τω μεταξυ, ο πρόεδρος της Ν.Δ. συναντήθηκε χθες με τον επίτροπο της Ευρωπαϊκής Ενωσης Μισέλ Μπαρνιέ. Ο Κ. Καραμανλής, σε δηλώσεις του μετά, αναφέρθηκε και πάλι στο θέμα της διεύρυνσης της Ε.Ε. και είπε ότι δεν νοείται να γίνει χωρίς την Κύπρο, ενώ σχολιάζοντας την πορεία του Γ  Kοινοτικού Πλαισίου Στήριξης είπε ότι η κυβέρνηση έχει καθυστερήσει σημαντικά στην προετοιμασία των μηχανισμών διαχείρισης των κοινοτικών κονδυλίων, όπως επίσης και στην επεξεργασία των επιχειρησιακών προγραμμάτων του Kοινοτικού Πλαισίου Στήριξης.
