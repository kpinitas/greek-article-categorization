 Η αμερικανική Bουλή των Aντιπροσώπων υπέκυψε τελικά στις αιτιάσεις Κλίντον περί διακύβευσης των εθνικών συμφερόντων των ΗΠΑ και έβαλε στο ράφι το νομοσχέδιο για την αναγνώριση της σφαγής των Αρμενίων από τους Τούρκους ως γενοκτονίας. Η τουρκική πλευρά έσπευσε να διατυπώσει την ικανοποίησή της και να εκφράσει θερμές ευχαριστίες στον Αμερικανό πρόεδρο. 
 Με μια επιστολή του, που εστάλη στον πρόεδρο της Βουλής των Αντιπροσώπων την ενδεκάτη ώρα, ο Μπιλ Κλίντον καλούσε τον πρόεδρο Ντένις Χάστερτ «με τον πιο έντονο, δυνατό τρόπο» να μη φέρει το θέμα προς συζήτηση. Επικαλείται γι' αυτό το αμερικανικό συμφέρον να αναχαιτίσει τα σχέδια του Σαντάμ Χουσεΐν, να εργαστεί για την ειρήνη και τη σταθερότητα στη Μέση Ανατολή και να φροντίσει για τη σταθερότητα στα Βαλκάνια. «Τα αμερικανικά συμφέροντα θα πληγούν, αν το νομοσχέδιο έρθει προς ψήφιση», τόνισε ο Κλίντον. Η Τουρκία είχε προειδοποιήσει τις ΗΠΑ ότι αν περάσει απόφαση για τη γενοκτονία, δεν θα ανανεωθεί η άδεια επιχειρήσεων αμερικανικών αεροσκαφών από τη βάση του Ιντσιρλίκ. 
 Αποσύροντας το νομοσχέδιο, ο πρόεδρος της Βουλής, ρεπουμπλικάνος βουλευτής του Ιλινόι, τόνισε ότι «κάθε Αμερικανός πατριώτης θα πρέπει να λάβει σοβαρά υπόψη το αίτημα του προέδρου». Ο Χάστερτ εξέφρασε την άποψη ότι αν ερχόταν προς συζήτηση το νομοσχέδιο θα εξασφάλιζε την υποστήριξη της πλειοψηφίας των βουλευτών, αλλά «οι συνθήκες μάς επιβάλλουν να προχωρήσουμε με προσοχή».
 «Είναι ντροπή που η κυβέρνηση Κλίντον ενέδωσε στις απειλές της Τουρκίας... δημιουργώντας επικίνδυνο προηγούμενο», σχολίασε ο διευθυντής της Αρμενικής Εθνοσυνέλευσης Αμερικής, Ρος Βαρτιάν. Οι Τούρκοι όμως το γιόρτασαν. 
 Ο Τούρκος υπουργός Eξωτερικών Ισμαήλ Τζεμ εξέφρασε ικανοποίηση και τόνισε ότι οι αμερικανοτουρκικές σχέσεις «σώθηκαν από μια μεγάλη απειλή». Τόνισε, επίσης, ότι το νομοσχέδιο ήταν «γεμάτο αδικίες για την Τουρκία». Ο Τζεμ ευχαρίστησε τον πρόεδρο Κλίντον, την υπουργό Eξωτερικών Μάντλεν Ολμπράιτ, τον υπουργό Aμυνας Ουίλιαμ Κοέν, τον πρεσβευτή των ΗΠΑ στην Τουρκία Ρόμπερτ Πίρσον και τα μέλη της Βουλής των Αντιπροσώπων γιατί «υπερασπίστηκαν τις πραγματικότητες», αλλά και για τις «σημαντικές» προσπάθειές τους να εμποδίσουν την υιοθέτηση του σχεδίου νόμου. «Θα πρέπει να συνεχίσουμε να εξηγούμε τις πραγματικότητες», συμπλήρωσε ο Τζεμ. «Ευχαριστούμε Κλίντον», είχε τίτλο η εφημερίδα «Ζαμάν» και «Ο Κλίντον φρενάρει το νομοσχέδιο για τη γενοκτονία» η «Ραντικάλ». 
 Εν τω μεταξύ, χθες, ο Ευρωπαίος Επίτροπος για τη διεύρυνση, Γκίντερ Φερχόιγκεν, τόνισε σε συνέντευξή του ότι η Τουρκία δεν είναι ακόμα πολιτικά ώριμη για να ξεκινήσει διαπραγματεύσεις με την Ε.Ε. Πρόσθεσε επίσης ότι η υπογραφή προγράμματος συνεργασίας με την Τουρκία, που έχει προγραμματιστεί σύντομα, δεν είναι εξασφαλισμένη λόγω των συνεχών παραβιάσεων των κανόνων δικαίου και της δημοκρατίας.
