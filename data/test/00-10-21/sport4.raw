Στην αντεπίθεση πέρασε χθες η διοίκηση του Ολυμπιακού και με ανακοίνωσή της αποκαλεί «αχυράνθρωπο» τον πρόεδρο του Παναθηναϊκού Αγγελο Φιλιππίδη για όσα φέρεται ότι υποστήριξε στην προχθεσινή συνάντηση της πενταμελούς επιτροπής προέδρων των ΠΑΕ με τον υφυπουργό Γιώργο Φλωρίδη.
 «Ο εμφανιζόμενος ως "πρόεδρος" της ΠΑΕ ΠΑΟ, εκτελώντας προφανώς εντολές των εργοδοτών του -οι οποίοι για αδιαφανείς λόγους κρύπτονται όπισθέν του-, προχώρησε χθες, κατά τη διάρκεια της συνάντησης 5μελούς επιτροπής της ΕΠΑΕ με τον υφυπουργό Αθλητισμού κ. Φλωρίδη, σε μια απαράδεκτη επίθεση κατά του Ολυμπιακού.
 Ο εν λόγω κύριος με την αήθη συμπεριφορά του παραβίασε την εντολή της γενικής συνέλευσης, η οποία αφορούσε τη συζήτηση συγκεκριμένων θεμάτων για τον εκσυγχρονισμό του ποδοσφαίρου. Απαξίωσε αυτή τη σημαντικότατη συνάντηση και εξετράπη σε χυδαιότητες εναντίον του Ολυμπιακού, αποκαλύπτοντας, εν τη αφελεία του, το σκοτεινό παρασκήνιο, το οποίο ως ευσυνείδητος υπάλληλος υπηρετεί».
 Αποφασισμένοι να πάρουν τον Ολυμπιακό στις πλάτες τους και να αντιστραφεί το κλίμα στο Ρέντη παρουσιάζονται οι ποδοσφαιριστές της πειραϊκής ομάδας. «Είναι στο χέρι μας να αλλάξουμε την κατάσταση και να κάνουμε πάλι δυνατό τον Ολυμπιακό, άσχετα από το τι θα γίνει με τον προπονητή», υποστήριξαν χθες οι «ερυθρόλευκοι» στο Ρέντη, οι οποίοι αρχίζουν και ξεπερνούν ψυχολογικά την ήττα από τη Χέρενφεϊν.
 «Η ζωή συνεχίζεται και έχουμε μπροστά μας τη Βαλένθια, την οποία πρέπει να κερδίσουμε για να αποφύγουμε τα χειρότερα», είπε χθες βασικός παίκτης του Ολυμπιακού, ενώ ένας άλλος πρόσθεσε: «Παίζουμε ουσιαστικά με την πλάτη στον τοίχο στον αγώνα με τους Ισπανούς. Τώρα είναι η ώρα που πρέπει όλοι να γίνουμε σαν μια γροθιά και να αποδείξουμε ότι ο Ολυμπιακός μπορεί να ξεπερνάει τις δύσκολες καταστάσεις και να διατηρείται στην κορυφή. Μέσα σε διάστημα ενός μήνα παίζουμε πολλά σε Ευρώπη και Ελλάδα και δεν πρέπει να διαλύσουμε την ομάδα με τα άσχημα αποτελέσματα. Αν δεν κερδίσουμε τη Βαλένθια θα έχουμε σοβαρό πρόβλημα για την πρόκρισή μας στην επόμενη φάση της διοργάνωσης και τότε σίγουρα η ψυχολογία μας θα πέσει αισθητά».
 Ο Γιάννης Μαντζουράκης ξεκίνησε από χθες να εργάζεται πάνω στη Βαλένθια και θα αρχίσει από αύριο να μιλάει στους παίκτες για τον τρόπο αντιμετώπισης της ισπανικής ομάδας. Ο «Ρουμάνος» τεχνικός σκέφτεται να αλλάξει το σύστημα του Ολυμπιακού, να το κάνει πιο επιθετικό (4-4-2).
 - Η ζήτηση για τα εισιτήρια, τα οποία κυκλοφόρησαν χθες, είναι μεγάλη και στη διοίκηση ελπίζουν ότι στο ΟΑΚΑ θα βρεθούν τουλάχιστον 65.000 κόσμος.
 - Σε ό,τι αφορά τη Βαλένθια, ο προπονητής Εκτορ Κούπερ θα αποφασίσει αύριο ποια θα είναι η αποστολή που θα ταξιδέψει στην Αθήνα και αν συμπεριληφθεί και ο Ζλάτκο Ζάχοβιτς. Σίγουρα απών θα είναι ο αρχηγός της ομάδας Γκάιθκα Μεντιέτα που είναι τιμωρημένος.
