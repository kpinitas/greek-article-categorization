 Η απόφαση μόλις 8 μελών μιας ΚΟΒας του ΚΚΕ, των Κάτω Πατησίων, να ψηφίσουν θετικά στην πρόταση της Κεντρικής Επιτροπής για διαγραφή του Μήτσου Κωστόπουλου ήταν αρκετή για να θέσουν το ιστορικό αυτό στέλεχος εκτός κόμματος.
 Κι ας ένιωθαν κάποιοι απ' αυτούς τέτοια ψυχολογική φόρτιση που, όταν σήκωναν το χέρι τους, τα μάτια τους ήταν βουρκωμένα. Επρεπε να πειθαρχήσουν στην ηγεσία.
 Οκτώ ψήφοι υπέρ της διαγραφής λοιπόν, τέσσερις κατά, δύο λευκά και έξι απουσίες, κάποιων -προφανώς- που δεν ήθελαν να σηκώσουν το βάρος αυτό στις πλάτες τους, έκλεισαν ένα μεγάλο κεφάλαιο στη μεταπολιτευτική ιστορία του ΚΚΕ.
 Ταυτόχρονα όμως άνοιξε ένα άλλο. Ο Μήτσος Κωστόπουλος, επιβεβαιώνοντας τις πληροφορίες που κυκλοφόρησαν από νωρίς χθες το πρωί (η διαγραφή έγινε το βράδυ της Πέμπτης) μίλησε, σε γραπτή του δήλωση, με σκληρά λόγια για την ηγεσία του κόμματος, και τόνιζε ότι θα κάνει ό,τι περνάει από το χέρι του, για να υπερασπιστεί τα θεμελιακά χαρακτηριστικά του ΚΚΕ, την ενότητα δράσης της εργατικής τάξης και την υπόθεση της κοινής δράσης της Αριστεράς.
 Το απόγευμα χθες ήταν προσκαλεσμένος του Εργατικού Κέντρου Μεσολογγίου, όπου έγινε παρουσίαση του βιβλίου του «Μπορούμε». Στη συζήτηση πήραν μέρος ο πρόεδρος της ΓΣΕΕ Χρήστος Πολυζωγόπουλος και ο γραμματέας κοινωνικής πολιτικής της Συνομοσπονδίας Δημήτρης Στρατούλης. Μαζί με τον Μήτσο Κωστόπουλο ήταν και ένας άλλος προσφάτως διαγραφείς από το κόμμα, ο Αντώνης Ντρέκος, μέλος αυτός της επιτροπής θέσεων για το 16ο συνέδριο, το οποίο θα γίνει στα μέσα Δεκεμβρίου.
 Επίσημη ανακοίνωση για τη διαγραφή δεν εκδόθηκε, ούτε δόθηκε από το γραφείο Tύπου καμιά πληροφορία στους δημοσιογράφους. Σύμφωνα με πληροφορίες, την εισήγηση «κατέβασε» από την Κεντρική Επιτροπή κάποιος ονόματι Γεωργόπουλος, αγνώστων λοιπών στοιχείων... Το κατηγορητήριο περιείχε τρία στοιχεία: 
 * Τη δήλωση που έκανε ο Μήτσος Κωστόπουλος τον περασμένο Φεβρουάριο, με την οποία γνωστοποιούσε τους λόγους, για τους οποίους δεν θα έθετε υποψηφιότητα στις εκλογές του Απριλίου και εξέφραζε (με πολύ προσεκτικό τρόπο) τη δυσφορία του για τις συμμαχίες με Ζουράρι και Κανέλλη, αλλά η αναφορά του σε «χρυσοστόλιστους αγύρτες», αν και δεν κατονόμαζε ποιοι ήταν αυτοί, είχε φωτογραφίσει τους αποδέκτες της. Ωστόσο, όπως έλεγε τότε το γραφείο Τύπου, η δήλωση αυτή έγινε σε συνεννόηση με την ηγεσία και «δεν υπήρχε κανένα πρόβλημα».
 * Το βιβλίο του «Μπορούμε», στο οποίο εκθέτει τις απόψεις του για το 35ωρο και την κοινή δράση των αριστερών και άλλων προοδευτικών δυνάμεων για την επίτευξή του. Το βιβλίο αυτό είχε θεωρηθεί ότι κινούνταν «εκτός γραμμής».
 * Τις τελευταίες δηλώσεις του, με τις οποίες επέκρινε την ηγεσία για διαγραφές άλλων στελεχών, όπως του Αντώνη Ντρέκου.
 * Αποδίδει τη διαγραφή του σε «μια πολύχρονη μεθόδευση από τον ηγετικό πυρήνα του κόμματος και δεν σχετίζεται με τυπικά ζητήματα και δήθεν παραβίαση του δημοκρατικού συγκεντρωτισμού».
 * Το καταστατικό, όπως λέει, «τσαλαπατιέται από την ηγετική ομάδα», και ως κραυγαλέο παράδειγμα, αναφέρει την περίπτωση του Γιάννη Θεωνά, για τον οποίο φαίνεται ότι πιστεύει πως θα έχει την ίδια τύχη.
 * Η πράξη της διαγραφής του «είναι απόφαση που αφορά ελάχιστους ανθρώπους, οι οποίοι οχυρωμένοι πίσω από το μηχανισμό, χωρίς κανένα δισταγμό και αφού προηγουμένως προετοιμάζουν το έδαφος με τον ψίθυρο, παραμερίζουν κάθε εμπόδιο στις όποιες επιλογές τους».
 * Αυτοί οι άνθρωποι το μεγαλύτερο κακό που κάνουν είναι ότι δημιουργούν «συνθήκες διάλυσης ή αλλαγής της ταυτότητας» του ΚΚΕ.
 * Ακυρώνουν την 82χρονη δοκιμασμένη ενωτική πολιτική των κομμουνιστών στο εργατικό, συνδικαλιστικό και μαζικό κίνημα.
 * Θα πρέπει να λογοδοτήσουν, γιατί σπρώχνουν το κόμμα σε διάσπαση, διαγράφουν την ευρύτερη Αριστερά και συμμαχούν με ανθρώπους «άνευ ταυτότητας».
 Οι τελευταίες αυτές αναφορές καθιστούν σαφείς τις προθέσεις του να συνεχίσει τις προσπάθειές του για την ενότητα των αριστερών δυνάμεων.
