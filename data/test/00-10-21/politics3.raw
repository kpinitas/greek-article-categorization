 Μέσα σε ψιλόβροχο, που πότε άρχιζε και πότε σταματούσε, βγήκαν στη στεριά κανονικά, πόζαραν πάνοπλοι και σε πλήρη εξάρτηση μπροστά σε φωτογραφικές μηχανές και τηλεοπτικές κάμερες και βαθμιαία προωθήθηκαν στην ενδοχώρα. Tην ίδια στιγμή, σαν να μην είχαν προηγηθεί μέρες ελληνοτουρκικής έντασης μέσα στους κόλπους του ΝΑΤΟ, Ελληνες και Τούρκοι αξιωματικοί αλληλοσυγχαίρονταν βηματίζοντας στην παραλία, ανταλάσσοντας φιλικά χτυπημάτα στην πλάτη.
 Ο λόγος για τους άνδρες του ελληνικού λόχου της 32ης Ταξιαρχίας Πεζοναυτών, που ολοκλήρωσε χθες με επιτυχία τη συμμετοχή του στη χερσαία αποβατική επιχείρηση στον κόλπο του Ξηρού στη Βορειοδυτική Τουρκία, στο πλαίσιο της ΝΑΤΟϊκής άσκησης «Ντέστιν Γκλόρι». 
 ΝΑΤΟϊκοί αξιωματικοί, παρόντες στην παραλία του Ξηρού, εξέφρασαν την ικανοποίησή τους για την εξέλιξη της άσκησης, σχολιάζοντας ότι εκεί που η άσκηση έχανε σε θεαματικότητα κέρδιζε σε επιχειρησιακή αποτελεσματικότητα. Και σε αυτήν την απόβαση το σενάριο προέβλεπε πλήρη αεροπορική εξουδετέρωση του εχθρού. Και το ΝΑΤΟ, φυσικά, διακήρυξε ότι νίκησε. 
 Η ελληνική πλευρά αποφάσισε τελικά να συμμετάσχει σε αυτή τη φάση της άσκησης και να μην αποσύρει το λόχο των πεζοναυτών. Στους Ελληνες-ΝΑΤΟϊκούς καταδρομείς είχε χρεωθεί ο ρόλος της κατάληψης εδάφους του εχθρού συνολικής έκτασης 20 τετραγ. χλμ. Στο ρόλο των «συμμάχων» ήταν Ισπανοί, Ιταλοί και Ελληνες υπό ισπανική διοίκηση. «Εχθροί» ήταν Αμερικανοί και Τούρκοι πεζοναύτες υπό αμερικανική διοίκηση.
 Η επιχείρηση ξεκίνησε από τη 1 μετά τα μεσάνυχτα χθες, με επιθετική διείσδυση πάνω από το «εχθρικό» έδαφος αμερικανικών ελικοπτέρων Κόμπρα. Με το πρώτο φως της ημέρας άρχισε η απόβαση. Οι Ελληνες-ΝΑΤΟϊκοί πεζοναύτες βγήκαν στη στεριά ενταγμένοι στο πρώτο κύμα, ακολουθώντας τους Ισπανούς. Αποβιβάστηκαν στη 1.20 το μεσημέρι 95 από τους 130 άνδρες του ελληνικού λόχου, ο οποίος βρισκόταν στο αρματαγωγό «Λέσβος» που παρέμενε αραγμένο στα ανοιχτά. Οι υπόλοιποι, μέλη διοικητικής μέριμνας και επιμελητειακής υποστήριξης βγήκαν αργότερα το απόγευμα. Το κύμα που σήκωνε μέτρια φουρτούνα στην ευρύτερη θαλάσσια περιοχή ήταν αφορμή οι δικοί μας να «δανειστούν» δύο μεσαίου μεγέθους αποβατικά οχήματα (LCM) από την ισπανική δύναμη, επιλέγοντας την τελευταία στιγμή να μη χρησιμοποιήσουν τις υπάρχουσες στη διάθεσή τους τέσσερις μικρότερες αποβατικές ακάτους. 
 Την ώρα που έβγαιναν στη στεριά, δεν υπήρχε παράλληλη αεροπορική κάλυψη. 
 Τα ελληνικά μαχητικά F-16, που τις μέρες αυτές σταθμεύουν για τις ανάγκες της άσκησης στη βάση της τουρκικής πολεμικής αεροπορίας στο Μπαλίκεσιρ, έλαβαν αποστολή να πετάξουν παρέχοντας κάλυψη πάνω από τη χερσαία περιοχή όπου προέλαυναν οι καταδρομείς στις 2.30 το μεσημέρι. 
