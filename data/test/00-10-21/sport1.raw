 Η δημοσιοποίηση της απόφασης του Χουάν Αντόνιο Σάμαρανκ, να ζητήσει τη συμμετοχή του Μάικλ Νάιτ (υπουργού των Ολυμπιακών Αγώνων του Σίδνεϊ) στη Συντονιστική Επιτροπή της ΔΟΕ, για την παρακολούθηση της πορείας της Αθήνας, ερμηνεύτηκε ποικιλοτρόπως. Ωστόσο δεν προκάλεσε την παραμικρή ανησυχία στην ηγεσία του «2004». Το αντίθετο. Η Γιάννα Αγγελοπούλου χαρακτήρισε την κίνηση της ΔΟΕ «βασικό βήμα προετοιμασίας», καθώς, όταν ολοκληρώνονται οι Ολυμπιακοί Αγώνες σε μια πόλη, ζητείται η μεταφορά της εμπειρίας στην επόμενη.
 «Το ίδιο έγινε σε όλους τους προηγούμενους Ολυμπιακούς Αγώνες», τόνισε κατηγορηματικά η πρόεδρος της Οργανωτικής Επιτροπής, για να διασκεδάσει κάποιες φήμες, σύμφωνα με τις οποίες η ΔΟΕ θέλησε να βάλει «καπέλο» στην Αθήνα το Σίδνεϊ, μέσω της τοποθέτησης του Μάικλ Νάιτ στη Συντονιστική Επιτροπή, του Ζακ Ρογκ. Και συμπλήρωσε: «Είναι βασικό βήμα στην προετοιμασία μιας πόλης να επιλέγεται ένα πρόσωπο από την προηγούμενη διοργάνωση, όταν ολοκληρωθούν οι υποχρεώσεις του, για να μεταφέρει την εμπειρία στην επόμενη πόλη. Το ίδιο συνέβη διαδοχικά, από τη Βαρκελώνη στην Ατλάντα και στο Σίδνεϊ. Και, φυσικά, με την Αθήνα, όπου επιλέχθηκε ο Μάικλ Νάιτ».
 Ο Νάιτ θα είναι παρών στην επόμενη συνάντηση ΔΟΕ - Αθήνα 2004, το Νοέμβριο, ως μέλος της Συντονιστικής Επιτροπής, υπό την προεδρία του Ζακ Ρογκ. Οπως τονίζεται σε τηλεγράφημα του Associated Press, ο Χουάν Αντόνιο Σάμαρανκ προειδοποίησε πριν από μερικούς μήνες την Αθήνα για σειρά από γραφειοκρατικές διαδικασίες, που οδήγησαν σε σημαντικές καθυστερήσεις, αλλά μετά την επέμβαση του Κώστα Σημίτη και την ανάληψη της προεδρίας από την Γιάννα Αγγελοπούλου η προετοιμασία μπήκε ξανά σε σωστό δρόμο.
 Οπως τονίστηκε και από τη ΔΟΕ (αναφέρεται στο τηλεγράφημα), συνηθίζεται ένα μέλος της προηγούμενης διοργανώτριας πόλης να συμμετέχει στη Συντονιστική Επιτροπή της επόμενης, ώστε με την εμπειρία να συνδράμει στην αρτιότερη οργάνωσή τους. Ο ίδιος ο Σάμαρανκ ανακοίνωσε ότι ο Νάιτ αποδέχτηκε την πρόσκληση. Οταν ο πρόεδρος της ΔΟΕ ρωτήθηκε για τη συγκεκριμένη επιλογή, απάντησε: «Απλά, γιατί ήταν ο επικεφαλής της καλύτερης διοργάνωσης... Η βοήθεια και η εμπειρία του θα είναι χρήσιμη για την Αθήνα».
 Η επιλογή του Νάιτ από τον Σάμαρανκ δεν είναι τυχαία. Ο υπουργός των Αυστραλών θεωρείται ότι οργάνωσε τους καλύτερους Ολυμπιακούς Αγώνες στη σύγχρονη ιστορία τους, ενώ ο πρόεδρος της ΔΟΕ εκφράστηκε γι' αυτόν με τα κολακευτικότερα σχόλια. Ο Σάμαρανκ θεωρεί μοντέλο διοργάνωσης τους Ολυμπιακούς του Σίδνεϊ και όχι της Βαρκελώνης... Γεγονός που ανεβάζει ακόμη πιο ψηλά τις υποχρεώσεις της Αθήνας.
 H Ο κυβερνητικός εκπρόσωπος είπε ότι ο κ. Nάιτ θα ενταχθεί στο κλιμάκιο της ΔΟE υπό τον κ. Pογκ, το οποίο παρακολουθεί την πρόοδο των έργων που γίνονται στην Aθήνα. Ο κ. Pέππας υπενθύμισε ότι ο επικεφαλής των Ολυμπιακών Aγώνων της Aτλάντα Aμερικανός Mλίλι Πέιν μετείχε στο κλιμάκιο της ΔΟE για την παρακολούθηση των έργων του Σίδνεϊ. «Πρόκειται -πρόσθεσε- για παραδοσιακό τρόπο μεταφοράς γνώσης και πείρας από Ολυμπιάδα σε Ολυμπιάδα».
