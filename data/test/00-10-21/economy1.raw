 Μπροστά σε μια νέα αγοραστική επίθεση από ισχυρά όσο και ριψοκίνδυνα πορτοφόλια βρίσκεται η Σοφοκλέους, μόνο που αυτή τη φορά οι κλίμακες δείχνουν να είναι πολύ μικρότερες σε σχέση με την προηγούμενη «εφόρμηση» που είχε εκδηλωθεί από ξένους επενδυτές. 
 Αυτή τη φορά, όπως όλα δείχνουν, οι όγκοι των τοποθετήσεων κινούνται σε χαμηλότερα επίπεδα, με την ελληνική συμμετοχή να υπερτερεί εμφανώς μέχρι στιγμής έναντι των ξένων επενδυτών, καθ' όσον οι συνθήκες στις διεθνείς αγορές παραμένουν ακόμη ρευστές και δεν επιτρέπουν την ενεργοποίηση διεθνών χαρτοφυλακίων. Οι αγοραστικές επιλογές, πάντως, επικεντρώνονται πάλι σε έναν αρκετά περιορισμένο αριθμό μετοχών, προερχόμενο κατά βάση από το καλάθι των μετοχών του δείκτη της Morgan Stanle y.
 Οι ποιοτικές διαφορές σε σχέση με την προηγούμενη ανοδική κούρσα του Χρηματιστηρίου αποτυπώθηκαν στα μεγέθη και τα χαρακτηριστικά της χθεσινής, δεύτερης κατά σειρά, ανοδικής συνεδρίασης, που οδήγησε το δείκτη στις 3.787, 44 μονάδες, με κέρδη 1, 95%, αφού προηγουμένως είχε καταγράψει ημερήσια απόδοση κοντά στο 3%. Η αξία των συναλλαγών αυξήθηκε σημαντικά σε σχέση με τις προηγούμενες ημέρες, προσεγγίζοντας τα 100 δισ. δρχ., συμπεριλαμβανομένου ωστόσο και ενός πακέτου αξίας άνω των 20 δισ. δρχ. της τεχνικής εταιρείας Ευκλείδης, η οποία πέρασε τελικά στον έλεγχο του όμιλου ΑΕΓΕΚ. Το deal αυτό είναι ουσιαστικά το πρώτο που ολοκληρώνεται μετά τη δημοσιοποίηση του νομοσχεδίου με τα κίνητρα για την αναμόρφωση του κατασκευαστικού κλάδου, προσδίδοντας σαφώς χρηματιστηριακό ενδιαφέρον για ολόκληρο τον κλάδο, αλλά συνάμα και νευρικότητα και επενδυτική αβεβαιότητα ως προς τις κυοφορούμενες συμμαχίες και τα αποτελέσματα που θα έχουν και στο ταμπλό.
 Από τη βεντάλια των 261 μετοχών που κινήθηκαν ανοδικά το ουσιαστικό αγοραστικό ενδιαφέρον περιορίστηκε σε περίπου 20 μετοχές από το χώρο της υψηλής κεφαλαιοποίησης, οι οποίες ωστόσο συγκέντρωσαν τζίρους άνω του 1 δισ. δραχμών η κάθε μία. Τράπεζες και τηλεπικοινωνίες τέθηκαν ξανά στο στόχαστρο των αγοραστών, με την Εθνική να έρχεται πρώτη σε τζίρο με 4, 53 δισ. δρχ. και άνοδο 3, 36%, τον ΟΤΕ να καταγράφει κέρδη 1, 91% και τζίρο 4, 5 δισ. δρχ., την Alpha Bank να ενισχύεται κατά 1, 91% και συναλλαγές αξίας 3, 37 δισ. δρχ., και την Εμπορική να κλείνει στο 
1, 60% με τζίρο 2, 15 δισ. δραχμών. Καλά ήταν τα νέα και από το μέτωπο της δημόσιας εγγραφής -χθες ήταν η τελευταία ημέρα- για την εισαγωγή της Τράπεζας Κύπρου στη Σοφοκλέους, η οποία υπερκαλύφθηκε κατά 1, 3 φορές.
 Κοινή πεποίθηση μεταξύ χρηματιστών και αναλυτών της αγοράς είναι ότι το ενδιαφέρον που εντοπίζεται σε τραπεζικές και άλλες ισχυρές μετοχικές αξίες μπορεί να αποτελέσει και το εφαλτήριο για τη συνολική ανάκαμψη της ελληνικής αγοράς, υπό την προϋπόθεση, όμως, ότι τα κεφάλαια που εισρέουν σε αυτούς τους τίτλους θα τοποθετούνται με μακροπρόθεσμο ορίζοντα, και όχι με τη λογική της «αρπαχτής».
 Κατά τη χθεσινή συνεδρίαση, πάντως, το φαινόμενο του trading ήταν κάτι παραπάνω από ευδιάκριτο στην αγορά. Μπορεί οι ισχυρές μετοχές να μη χαρακτηρίστηκαν από μεγάλες διακυμάνσεις, πλην όμως η συντριπτική πλειονότητα των τίτλων της μεσαίας και μικρής κεφαλαιοποίησης «ζάλισαν» τους πάντες με τα σκαμπανεβάσματά τους, αφού δέχονταν συνεχείς επιθέσεις από παίκτες της μιας ημέρας.
 Γεγονός είναι ότι συνθήκες για συνολική ανάκαμψη της Σοφοκλέους δεν έχουν ακόμη δημιουργηθεί, ούτε επίσης επιβεβαιώθηκαν ακόμη οι προσδοκίες που είχαν αναπτυχθεί και από πλευράς κυβέρνησης ότι στο δίμηνο Σεπτεμβρίου-Οκτωβρίου θα είχαμε τα πρώτα απτά δείγματα ενδιαφέροντος σοβαρών επενδυτικών οίκων, οι οποίοι δραστηριοποιούνται σε ώριμες αγορές και με μακροχρόνιο ορίζοντα. Αντίθετα, στο διάστημα αυτό παρατηρήθηκε η βραχυπρόθεσμη δραστηριοποίηση ξένων θεσμικών επενδυτών που ουσιαστικά ανέβασαν τον δείκτη 1.000 μονάδες, αποκόμισαν σταδιακά σημαντικά κέρδη και έφυγαν οι περισσότεροι τόσο διακριτικά που σχεδόν δεν έγιναν αντιληπτοί.
 Η διοίκηση του Χρηματιστηρίου πάντως συνεχίζει την προσπάθεια προσέλκυσης ξένων κεφαλαίων παρουσιάζοντας τις προοπτικές της Σοφοκλέους. Χθες ο πρόεδρος του ΧΑΑ Π. Αλεξάκης συναντήθηκε με εκπροσώπους θεσμικών επενδυτών από τη Γερμανία, τους οποίους και ενημέρωσε για τις εξελίξεις στο θεσμικό πλαίσιο της ελληνικής κεφαλαιαγοράς, ενώ στο επόμενο διάστημα έχουν προγραμματιστεί διεθνείς παρουσιάσεις σε Λονδίνο και Νέα Υόρκη.
