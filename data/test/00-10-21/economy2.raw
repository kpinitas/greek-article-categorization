 Θετικές κατά κύριο λόγο αντιδράσεις έχει προκαλέσει στις τάξεις των κατασκευαστών το πακέτο των προτάσεων του υπουργείου ΠΕΧΩΔΕ για την αναμόρφωση
 Το σχέδιο που εκπόνησε και παρουσίασε - έστω και ύστερα από μακρά περίοδο κυοφορίας- το υπουργείο μετατρέπει τις συγχωνεύσεις στον κατασκευαστικό κλάδο σε μοναδική επιλογή επιβίωσης για τις τεχνικές εταιρείες, μιας και χωρίς συνένωση δυνάμεων καμία εργοληπτική επιχείρηση δεν καταφέρνει να πιάσει τα νέα όρια που τίθενται στο πλαίσιο της ταυτόχρονης επανάκρισης των εργοληπτικών πτυχίων.
 Πρόκειται ουσιαστικά για υποχρεωτικές συγχωνεύσεις, οι οποίες όμως χαίρουν θετικής αντιμετώπισης από την πλειονότητα των επιχειρηματιών του κλάδου, αφού συνοδεύονται από σειρά κινήτρων και ευνοϊκών ρυθμίσεων σε καίρια και χρόνια προβλήματα που αντιμετωπίζει ο κατασκευαστικός κόσμος.
 Χαρακτηριστικές της θετικής υποδοχής των προτάσεων του ΥΠΕΧΩΔΕ είναι οι δηλώσεις του προέδρου του Συνδέσμου Τεχνικών Εταιρειών Η' Τάξης (ΣΤΕΗΤ) και επικεφαλής του ομίλου των εταιρειών Αβαξ -J&P Ελλάς- ΕΤΕΘ Κωνσταντίνου Κουβαρά προς την «Ε».
 Ο κ. Κουβαράς χαρακτηρίζει το νομοσχέδιο του υπουργείου ως το «σοβαρότερο νομοθέτημα που έχει προταθεί ποτέ για τη βελτίωση της εικόνας του κατασκευαστικού κλάδου». Ο πρόεδρος του ΣΤΕΗΤ τονίζει ότι οι πρώτες αντιδράσεις των εταιρειών είναι θετικότατες, αφού το νομοσχέδιο έρχεται να αντιμετωπίσει με τρόπο πολύπλευρο, επιμελή και σφαιρικό τα προβλήματα του κλάδου.
 «Είναι η πρώτη φορά που ο κατασκευαστικός κλάδος αντιμετωπίζεται ως ένα πολύ παραγωγικό κομμάτι της οικονομίας της χώρας μας», δηλώνει χαρακτηριστικά. Παράλληλα ο κ. Κουβαράς επισημαίνει ότι «η εφαρμογή του νέου πλαισίου θα οδηγήσει τον κλάδο σε ριζική αναμόρφωση και εκσυγχρονισμό και θα δημιουργήσει νέα ισχυρά και βιώσιμα σχήματα, ικανά να ανταποκριθούν στις υψηλές απαιτήσεις που έχουν διαμορφωθεί στον τομέα των έργων και να αντιμετωπίσουν το διεθνή ανταγωνισμό. Οι προτάσεις του υπουργείου προβλέπουν σημαντικά κίνητρα για συγχωνεύσεις, ενώ ταυτόχρονα δίνουν τέλος σε ορισμένα από τα σημαντικότερα προβλήματα του κλάδου». Για παράδειγμα, όπως αναφέρει ο κ. Kουβαράς «λύνονται τα ζητήματα του μεγάλου αριθμού πτυχίων, της επικαιροποίησης των τιμολογίων των έργων κατά το χρόνο δημοπράτησης κ.ά.».
 Θετικά αντιμετωπίζει τις προτάσεις του ΥΠΕΧΩΔΕ και ο μεγαλύτερος κατασκευαστικός όμιλος της χώρας, αυτός των εταιρειών Ελληνική Τεχνοδομική - Aκτωρ - ΤΕΒ, ενώ και οι υπόλοιποι εργολήπτες θεωρούν ότι το νομοσχέδιο κινείται γενικά προς τη σωστή κατεύθυνση. Δεν λείπουν, ωστόσο, και ορισμένοι που διατηρούν επιφυλάξεις ως προς τον υποχρεωτικό χαρακτήρα που έχουν λάβει ουσιαστικά οι συγχωνεύσεις.
 «Σε πρώτη ανάγνωση, το νομοσχέδιο προκαλεί θετικές εντυπώσεις», τονίζει εκ μέρους του ομίλου των εταιρειών ΓΕΚ - ΤΕΡΝΑ ο κ. Γιώργος Περιστέρης. Ο πρόεδρος της ΤΕΡΝΑ θεωρεί παράλληλα δεδομένη την παρουσία του ομίλου στην νέα ανώτερη εργοληπτική τάξη που θα προκύψει.
 Στο ίδιο μήκος κύματος και οι δηλώσεις του προέδρου της ΑΛΤΕ κ. Απόστολου Αλλαμανή, ο οποίος μάλιστα δήλωσε ότι προχωρεί και αυτός στη σύσταση ομίλου, προωθώντας τη συνεργασία των δύο εταιρειών Η' τάξης που διαθέτει (ΑΛΤΕ και Ιρις) με άλλες εργοληπτικές επιχειρήσεις.
 Από την πλευρά της, η διευθύνουσα σύμβουλος της Μηχανικής κ. Μελίνα Εμφιετζόγλου δηλώνει ότι «η εταιρεία θα μελετήσει σε πρώτη φάση το νομοσχέδιο και αν τελικά ισχύσουν με τη σημερινή τους μορφή οι προϋποθέσεις που θέτει για την κατάταξη στην νέα ανώτερη εργοληπτική τάξη, τότε θα προχωρήσει στις απαραίτητες κινήσεις που θα εξασφαλίσουν την παρουσία και της Μηχανικής στους ισχυρούς του κλάδου». 
 Οι εκτιμήσεις κάνουν λόγο για τη συμμετοχή 10 - 12 εταιρειών στην ανώτερη τάξη εργοληπτικών επιχειρήσεων (έβδομη) που θα προκύψει μετά τις συγχωνεύσεις. Σίγουρη είναι ήδη η συμμετοχή των ομίλων των εταιρειών Ελληνική Τεχνοδομική - Ακτωρ - ΤΕΒ, Αβαξ - J&P Ελλάς - ΕΤΕΘ, ΑΕΓΕΚ - ΕΚΤΕΡ και Αττικάτ, ενώ μάλλον εύκολα φαίνεται ότι θα εξασφαλίσουν τη συμμετοχή τους και οι όμιλοι ΓΕΚ - ΤΕΡΝΑ και Τεχνική Ολυμπιακή - Μοχλός. 
 Συμμετοχή στη νέα ελίτ των κατασκευών μπορούν να εξασφαλίσουν υπό προϋποθέσεις και οι όμιλοι της Θεμελιοδομής (με τη θυγατρική Νέστος), της ΑΛΤΕ (με την Ιρις) και των ΓΕΚΑΤ - Γνώμων, ενώ με ιδιαίτερο ενδιαφέρον αναμένονται οι κινήσεις συνένωσης στις οποίες αναμένεται να προβούν ορισμένες εκ των σημαντικών εταιρειών του κλάδου, οι οποίες όμως είχαν προτιμήσει μέχρι σήμερα αυτό το ρόλο. Σε αυτή την κατηγορία συμμετέχουν εταιρείες όπως η Μηχανική, η Κ. Ι. Σαραντόπουλος, η Αθηνά κ.ά. 
