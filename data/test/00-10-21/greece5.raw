 «Μάχη» επί των χαρτών, για το ποιος θα είναι τελικά ο νικητής στις εσωτερικές θαλάσσιες συγκοινωνίες, δίνουν, μετά την απόφαση του ΥΕΝ να χορηγεί άδειες σκοπιμότητας σε πλοία νεότευκτα αλλά και παλιά, οι διοικήσεις των τεσσάρων μεγάλων ναυτιλιακών εταιρειών «ΜΙΝΩΙΚΕΣ», «ΑΝΕΚ», «ΕΠΑ.ΤΤ» και η M.F.D., η οποία, παρά το ναυάγιο του «Εξπρές Σαμίνα», είναι έτοιμη να προβεί σε παραγγελίες υπερταχύπλοων συμβατικών πλοίων.
 Τη «μάχη» αυτή, την οποία τουλάχιστον μέχρι στιγμής δεν διαψεύδει καμία από τις τέσσερις εταιρείες, αλλά ούτε από τις θυγατρικές τους -ΡΕΘΥΜΝΙΑΚΗ, ΝΕΛ, ΔΑΝΕ, ΛΑΝΕ, ΣΤΡΙΝΤΖΗΣ, ΕΛΛΑΣ ΦΕΡIΣ και ΣΑΡΩΝΙΚΟΣ ΦΕΡIΣ, έρχονται να επιβεβαιώσουν και οι ναυπηγήσεις νέων σύγχρονων επιβατηγών πλοίων, με πολύ υψηλές ταχύτητες, π.χ τα τρία πλοία της ΜΙΝΟΑΝ και της ΑΝΕΚ που θα καλύπτουν την απόσταση Πειραιά - Κρήτη σε 6 μόνο ώρες.
 Ο πρόεδρος των Μινωικών Κ. Κληρονόμος υποστηρίζει ότι κανένας «ξένος» προς την Κρήτη πλοιοκτήτης δεν θα μπορέσει να επιβιώσει στη γραμμή· το ίδιο ισχυρίζεται και για τους μικρούς πλοιοκτήτες του Αιγαίου.
 Eκείνο όμως που επισκιάζει τα πάντα στην ακτοπλοΐα είναι η επικείμενη -πολλοί μέτοχοι τη θεωρούν επιτακτική- συνένωση των δύο κρητικών εταιρειών «ΜΙΝΟΑΝ» και «ΑΝΕΚ», οι οποίες εδώ και χρόνια, έχοντας την υποστήριξη των κατοίκων του νησιού, εξυπηρετούσαν αποκλειστικά τη γραμμή Πειραιάς - Κρήτη, ενώ δεν έπαυαν να επεκτείνονται και στη διεθνή γραμμή της Αδριατικής, όπου μάλιστα μαζί με τις «ΕΠΑ.ΤΤ» και τη «ΣΤΡΙΝΤΖΗΣ LINES», κατάφεραν και «έδιωξαν» όλες σχεδόν τις ιταλικές εταιρείες.
 Το «πράσινο φως» για τη συνένωση, η οποία αν τελικά επιτευχθεί θα αριθμεί μαζί με τις θυγατρικές τους ένα στόλο πάνω από 50 πλοία όλων των τύπων -10 τουλάχιστον νεότευκτα- άναψε, όπως υποστηρίζουν, η απόφαση του ΥΕΝ Χρήστου Παπουτσή να χορηγήσει άδεια σκοπιμότητας σε νεότευκτο πλοίο των ΕΠΑ.ΤΤ για την Κρήτη.
 Mπροστά στον κίνδυνο να χάσουν την αποκλειστική εκμετάλλευση, τα διοικητικά συμβούλια των δύο κρητικών εταιρειών έχουν ριχτεί σε έναν «αγώνα δρόμου», με συνεχείς συσκέψεις. Σύμφωνα με έγκυρες πληροφορίες, τον κεντρικό ρόλο για τη συνένωση έχει αναλάβει ο μητροπολίτης Ειρηναίος, ο οποίος καθημερινά έχει τηλεφωνική επικοινωνία τόσο με τον Κ. Κληρονόμο όσο και με τον Στέλιο Ζαμπετάκη, καθώς και με κάποιους μεγαλομετόχους, ανάμεσά τους και ο Σήφης Βαρδινογιάννης.
 Οπως έλεγαν χθες διευθυντικά στελέχη των δύο εταιρειών, η συνένωση, που θα έπρεπε να είχε πραγματοποιηθεί εδώ και χρόνια, τώρα πλέον θεωρείται αναγκαία και επιβεβλημένη.
