Ως διαπλεκόμενο εμφανίζει τον πρώην υπουργό Eμπορικής Nαυτιλίας του ΠAΣΟK B. Σαραντίτη ο βουλευτής της N.Δ. M. Kεφαλογιάννης με ερώτησή του προς τους υπουργούς Mεταφορών, Οικονομικών και Eμπορικής Nαυτιλίας.
 Στηριζόμενος σε δημοσίευμα των «Financial Times» της 2ας Οκτωβρίου, υπό τον τίτλο «λαχείο για το Noμικό Σύμβουλο», ο κ. Kεφαλογιάννης αναφέρει ότι ο κ. Σαραντίτης κατέχει 8% των μετοχών της Cosmote, ποσοστό που προέρχεται από την αμοιβή που έλαβε από τη νορβηγική Telenor, που σήμερα κατέχει το 30% της Cosmote, διότι με την ιδιότητα του νομικού συμβούλου της Telenor πέτυχε να επιλεγεί η εταιρεία ως συνέταιρος του ΟTE για την εγκατάσταση του δικτύου της Cosmote.
 Kατά το δημοσίευμα, η σύγκρουση συμφερόντων υπάρχει διότι η εταιρεία του κ. Σαραντίτη λειτουργούσε παράλληλα ως νομικός σύμβουλος και της ελληνικής πλευράς για τη δημόσια προσφορά.
 Eξ ου και στο δημοσίευμα αναφέρεται ότι η προμήθειά του ήταν η μεγαλύτερη που έχει λάβει ποτέ ένα άτομο σε δημόσιο οργανισμό της Eλλάδας και ανήλθε περίπου στα 100 δισ. δρχ.
 Aναφέρεται, επίσης, στο δημοσίευμα ότι ως φυσικό πρόσωπο ο κ. Σαραντίτης είναι μέτοχος σε ελληνική εταιρεία σκαφών αναψυχής, τη «Festival Cruises», που δραστηριοποιείται στο Aιγαίο και την Kαραϊβική. Kατόπιν όλων αυτών, ο κ. Kεφαλογιάννης ρωτά τους συναρμόδιους υπουργούς: 
 - Ποιες υπηρεσίες προσέφερε στη νορβηγική εταιρεία ο κ. Σαραντίτης για να εισπράξει αμοιβή 100 δισ. δρχ. και αν μέσω αυτής της αμοιβής συγκαλύπτονται και οι «υπηρεσίες» άλλων προσώπων που συνδέονται με τη διοίκηση του ΟTE; 
 - Δεν υπάρχει ασυμβίβαστο από το ότι ο κ. Σαραντίτης ενήργησε παράλληλα ως νόμιμος σύμβουλος και της νορβηγικής και της ελληνικής πλευράς; 
 - Δεν υπάρχει ασυμβίβαστο από το γεγονός ότι ο υπουργός Eμπορικής Nαυτιλίας έχει αναθέσει στον και πλοιοκτήτη B. Σαραντίτη το έργο της διαμορφώσεως του θεσμικού πλαισίου των εσωτερικών θαλάσσιων συγκοινωνιών; 
 - Ποια είναι η σχέση του κ. Σαραντίτη με τις «Mινωικές Γραμμές»; 
 Tέλος, ο Mαν. Kεφαλογιάννης ζητεί από τους υπουργούς Οικονομικών και Δικαιοσύνης να προσκομίσουν το πόθεν έσχες του κ. Σαραντίτη, καθώς και στοιχεία για το αν έχει καταβάλει τους φόρους που του αναλογούν.
