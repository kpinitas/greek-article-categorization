Ενα μεγάλο στόχο και τρεις επιμέρους προτεραιότητες για την επόμενη -«αποφασιστική για την πορεία της χώρας»- δεκαετία προσδιόρισε χθες ο πρωθυπουργός, υποστηρίζοντας ταυτόχρονα ότι το ΠΑΣΟΚ «είναι η μόνη πολιτική δύναμη που έχει πλήρες πρόγραμμα και σχέδιο».
 Μιλώντας χθες ενώπιον εκατοντάδων κομματικών στελεχών, στην Οργανωτική Συνδιάσκεψη του ΠΑΣΟΚ, ο Κώστας Σημίτης επιχείρησε να δώσει απάντηση στο ερώτημα «μετά την ΟΝΕ τι; » και στις διαπιστώσεις και στελεχών του κυβερνώντος κόμματος ότι σ' αυτή τη νέα φάση «δεν υπάρχει όραμα, δεν υπάρχει στόχος», όπως
ήταν αυτός της ΟΝΕ μέχρι τις εκλογές. Ο πρωθυπουργός είπε με έμφαση ότι σ' αυτήν την τετραετία θα επιδιωχθεί η πραγματική σύγκλιση με την Ευρωπαϊκή Ενωση
σε όλα τα επίπεδα. Αυτός είναι ο πρώτος στόχος.
 Για την επίτευξη αυτού του στόχου έθεσε ώς προτεραιότητα της περιόδου που διανύουμε «την ολοκλήρωση των διαρθρωτικών αλλαγών στην οικονομία και την εξασφάλιση ενός υψηλού ρυθμού ανάπτυξης». Δεύτερη προτεραιότητα, όπως την προσδιόρισε ο πρωθυπουργός, είναι η αξιοποίηση όλων των συγκριτικών της πλεονεκτημάτων και η διατήρηση και ενίσχυση του ρόλου της ως δύναμη σταθερότητας και ειρήνης στην ταραγμένη νοτιοανατολική Ευρώπη.
 Στο σημείο αυτό ο πρωθυπουργός συνέδεσε την προσπάθεια για την ανάπτυξη της χώρας με την ανάγκη να υπερασπίζεται τα εθνικά της συμφέροντα. «Δεν είμαστε -είπε- Ιρλανδία η Πορτογαλία. Εμείς υλοποιούμε το πιο εκτεταμένο εξοπλιστικό πρόγραμμα στην ιστορία της χώρας, για να κατοχυρώσουμε τα εθνικά μας συμφέροντα».
 Τρίτη προτεραιότητα είναι, κατά τον κ. Σημίτη, η επιτυχής διοργάνωση των Ολυμπιακών Αγώνων του 2004, την οποία χαρακτήρισε «καθοριστική πρόκληση» και προέβλεψε ότι «θα αποτελέσουν σταθμό για την ανάπτυξη και τη διεθνή προβολή της χώρας».
 Ο πρωθυπουργός κατηγόρησε τη Ν.Δ. ότι «έχει επλέξει συνειδητά το δρόμο της απαξίωσης της πολιτικής» και υποστήριξε ότι η ηγεσία της αδυνατεί να έχει υπεύθυνες θέσεις για τα μεγάλα ζητήματα του τόπου. «Η ηγεσία της Ν.Δ. έχει επιλέξει τη γραμμή της διαρκούς, πρόχειρης και αντιφατικής ταυτόχρονα καταγγελίας για τα πάντα. Συνήθως για κάθε ζήτημα υπάρχουν δύο και τρεις γραμμές των στελεχών της. Μόνος κοινός παρονομαστής είναι η επιλεκτική χρήση της διαπλοκολογίας, ανάλογα με τη σκοπιμότητα που κάθε φόρα την υπαγορεύει» είπε.
 Ο κ. Σημίτης αντιδιέστειλε τα νεοφιλελεύθερα από τα σοσιαλιστικά κόμματα της Ευρώπης, λέγοντας ότι τα πρώτα επιδιώκουν την απορρύθμιση και την επιβολή των ανεξέλεγκτων κανόνων της αγοράς», ενώ τα δεύτερα «ούτε αγνοούν ούτε περιφρονούν ούτε φοβούνται την αγορά και την παγκοσμιοποίηση», αλλά και «δεν υποτάσσονται στις επιταγές της». Ταυτόχρονα, όμως, είπε ότι καμιά χώρα δεν μπορεί να απομονωθεί και έφερε ως παραδείγματα τη Βόρεια Κορέα και το Βιετνάμ που ζητούν να ενταχθούν τώρα στο διεθνές γίγνεσθαι.
 Προφανώς, γι' αυτό ο πρωθυπουργός μίλησε σε πολλά σημεία με έμφαση και ζήτησε να αλλάξουν νοοτροπίες, δομές και λειτουργίες στο ΠΑΣΟΚ και πρόσθεσε: «Το νεκροταφείο της Ιστορίας είναι γεμάτο κόμματα που θεοποίησαν το παρελθόν για να χάσουν το παρόν και να αφανιστούν στο μέλλον. Το ΠΑΣΟΚ δεν ανήκει σ' αυτήν την κατηγορία».
 Κρυπτόμενο από τα προβλήματα του ελληνικού λαού χαρακτήρισε τον πρωθυπουργό ο Κώστας Καραμανλή σε μια ιδιαίτερα οργισμένη προσωπική επίθεσή του κατά του Κώστα Σημίτη. «Ενώ αρνείται να προσέλθει στη Βουλή και να ενημερώσει τις Ελληνίδες και τους Ελληνες για τα μείζονα ζητήματα που απασχολούν τη χώρα, επέλεξε σήμερα ένα κομματικό ακροατήριο για να εκτοξεύσει τη λάσπη του», είπε ο πρόεδρος της Ν.Δ. Και πρόσθεσε: «Κατανοούμε και το αδιέξοδο και τον πανικό του κ. Σημίτη. Μόλις χθες η μισή σχεδόν Kοινοβουλευτική Ομάδα του τον αμφισβήτησε. Πριν από λίγο καιρό μιλούσε για "πολλές Ελλάδες". Σήμερα βρίσκεται αντιμέτωπος με τα πολλά ΠΑΣΟΚ. Ο κατήφορος του πρωθυπουργού της διαπλοκής δεν έχει τέλος. Αποδεικνύει καθημερινά ότι είναι μικρότερος των περιστάσεων».
 Mε τη μαγική εικόνα που φιλοτεχνεί ο K. Σημίτης παραποιεί βάναυσα την κοινωνική πραγματικότητα και τις επιτακτικές ανάγκες της καθημερινότητας του πολίτη, σχολίασε την ομιλία του πρωθυπουργού ο N. Bούτσης, εκπρόσωπος Tύπου του ΣYN, και πρόσθεσε: «Mόνο ως επικοινωνιακό τρικ εκλαμβάνεται ο εξωραϊσμός και η αποσιώπηση των ευθυνών του ιδίου και της κυβέρνησής του για πολιτικές που διασπούν την κοινωνία, απαξιώνουν την πολιτική, πριμοδοτούν τη διαπλοκή και υπονομεύουν τη δημοκρατική συμμετοχή των πολιτών».
