 Με απεργιακές κινητοποιήσεις και διαδηλώσεις, δεκάδες χιλιάδες δημόσιοι υπάλληλοι στην Τουρκία, ζητούν αυξήσεις και στρέφονται κατά του Διεθνούς Νομισματικού Ταμείου και του αντι-πληθωριστικού κυβερνητικού προγράμματος που στηρίχθηκε στις υποδείξεις του.
 Αψηφώντας τη νομοθεσία που απαγορεύει την απεργία στους δημόσιους υπαλλήλους, δεκάδες χιλιάδες εργαζόμενοι στο δημόσιο τομέα κατέκλυσαν τους δρόμους της Αγκυρας, της Κωνσταντινούπολης και άλλων μεγάλων πόλεων στην Τουρκία, διαδηλώνοντας με αίτημα την αύξηση των μισθών τους. Στην πραγματικότητα η λειτουργία των δημόσιων υπηρεσιών έπαθε κράμπα, καθώς οι περισσότεροι υπάλληλοι εγκατέλειψαν τα πόστα τους, τα τρένα έμειναν ακίνητα και τα νοσοκομεία εξυπηρετούσαν μόνο επείγοντα περιστατικά.
 Η Πλατφόρμα των Εργατών, μια οργάνωση-ομπρέλα που καλύπτει τουλάχιστον 15 εργατικές ομοσπονδίες, εξήγγειλε την 24ωρη απεργία μετά την ανακοίνωση της κυβέρνησης για αύξηση 10% στους δημόσιους υπαλλήλους, κατά το πρώτο εξάμηνο του 2001. Οι απεργοί διατύπωσαν επίσης το αίτημά τους για παραίτηση της κυβέρνησης και συλλογικές διαπραγματεύσεις.
 Ο πληθωρισμός τρέχει με 50% ετησίως και η κυβέρνηση ακολουθεί αυστηρό αντι-πληθωριστικό πρόγραμμα, το οποίο στηρίζει το Διεθνές Νομισματικό Ταμείο που έχει την έδρα του στην Ουάσιγκτον.
 Δεν είναι τυχαίο, λοιπόν, ότι κεντρικό σύνθημα στις διαδηλώσεις που έγιναν ανά την Τουρκία, ήταν το: «ΔΝΤ βγες έξω».
 Πάντως χθες, ο επικεφαλής του Διεθνούς Νομισματικού Ταμείου δήλωσε ότι θα υποστηρίξει τη χορήγηση νέων πιστώσεων στην Τουρκία για να μπορέσει η χώρα να αντιμετωπίσει την έλλειψη ρευστότητας που παρατηρείται εξαιτίας των προβλημάτων στον τραπεζικό τομέα. Μάλιστα, σε ανακοίνωσή του, ο Χερστ Κέλερ ανέφερε ότι θα εισηγηθεί στο συμβούλιο του ΔΝΤ που έχει την ευθύνη της λήψης τέτοιων αποφάσεων να διατεθούν στην Τουρκία «επιπλέον πόροι» στο βαθμό που η κυβέρνησή της Αγκυρας υλοποιεί τις οικονομικές μεταρρυθμίσεις που έχει εξαγγείλει.
 Εν τω μεταξύ, ο πρόεδρος της Παγκόσμιας Τράπεζας, Τζέιμς Γουόλφενσον, με επιστολή του προς τον Τούρκο πρωθυπουργό, Μπουλέντ Ετζεβίτ, προειδοποιεί ότι η Τουρκία αντιμετωπίζει μια μεγάλη απειλή μετά τις πρόσφατες δονήσεις στην οικονομία της, στις οποίες συνετέλεσαν εξωτερικοί παράγοντες, αλλά και η αβεβαιότητα των επενδυτών που αφορά την οικονομική πολιτική της κυβέρνησης για το 2001. Την καλεί μάλιστα να κάνει σαφείς τις κατευθύνσεις του οικονομικού προγράμματός της.
 «Μια ανακοίνωση, εντός του Σαββατοκύριακου, για το οικονομικό πρόγραμμα του 2001 θα δώσει καθαρά το σήμα στις αγορές, ότι η κυβέρνησή σας θα συνεχίσει με την ίδια αποφασιστικότητα», αναφέρει στην επιστολή του ο κύριος Γουόλφενσον. «Κατανοούμε ότι στην πολιτική σας θα περιέχεται ένα ισχυρό οικονομικό πακέτο που θα εισάγει έναν ασφαλή προϋπολογισμό για το 2001, πιο ελκυστικούς όρους, μεταξύ τους ξεκάθαρα διατυπωμένα λειτουργικά δικαιώματα, για την προσφορά κοινής συμμετοχής στην τουρκική Τέλεκομ μαζί με τις αυξήσεις στις τιμές του ηλεκτρικού, ώστε να σταματήσουν οι οικονομικές απώλειες που υφίσταται η Τουρκική Ηλεκτρική Εταιρεία. Η ανάπτυξη της πολιτικής σας θα αυξήσει την εμπιστοσύνη στο πρόγραμμά σας εντός των αγορών, που βρίσκονται σε κρίσιμη περίοδο».
