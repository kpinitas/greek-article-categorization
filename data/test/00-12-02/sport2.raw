 Χάνει (ουσιαστικά) όλη τη σεζόν ο Λάμπρος Χούτος και παράλληλα ο Ολυμπιακός μένει χωρίς επιθετικούς εν όψει της ρεβάνς με τη Λίβερπουλ στο «Ανφιλντ» για το Kύπελλο UEFA. Ο 21χρονος επιθετικός, που τραυματίστηκε προχθές στον αγώνα με τον Εθνικό Αστέρα, υπέστη τελικά ολική ρήξη πρόσθιου χιαστού στο αριστερό γόνατο, χειρουργήθηκε χθες το μεσημέρι στο «Ερρίκος Ντυνάν» από τον Χρήστο Δάρα και θα μείνει εκτός γηπέδων για περίπου τέσσερις μήνες. 
 Ο Χούτος, δηλαδή, αναμένεται να επιστρέψει στα γήπεδα τον Απρίλιο, την ώρα μάλιστα που ο Ολυμπιακός αντιμετωπίζει μεγάλο πρόβλημα με τους επιθετικούς του. Οι Αλβεζ, Οφορίκουε κάνουν ακόμη θεραπεία από την εγχείρηση στην οποία υποβλήθηκαν πριν από δύο εβδομάδες στο δεξί γόνατο. Η πειραϊκή ομάδα έχει μείνει μόνο με δύο επιθετικούς, τους Τζιοβάνι-Αλεξανδρή, οι οποίοι θα είναι και το δίδυμο την προσεχή Πέμπτη κόντρα στη Λίβερπουλ.
 Ο Τάκης Λεμονής λογικά θα προφυλάξει αύριο στη Ρόδο και τον Τζόρτζεβιτς, στο ματς με την Καλαμάτα, ενώ θα απουσιάσει ο Γιαννακόπουλος, ο οποίος ξεκίνησε χθες τρέξιμο, αλλά είναι τιμωρημένος. Και οι δύο «ερυθρόλευκοι» θα δώσουν το «παρών» στον αγώνα με τη Λίβερπουλ.
 Στο μεταξύ, ο Σωκράτης Κόκκαλης περιμένει το αργότερο έως την Τρίτη (ίσως δοθούν και σήμερα) τις απαντήσεις των Λουίς Φερναντές, Μαρσέλο Λίπι, Γιουπ Χάινκες για την τεχνική ηγεσία του Ολυμπιακού, αν και θεωρείται σχεδόν σίγουρο ότι οι «ερυθρόλευκοι» θα πάνε στον «Ανφιλντ» με τον Τάκη Λεμονή στον πάγκο. Ο Κόκκαλης διατηρεί επαφή και με τους Ντάουμ, Ρεχάγκελ, Ζέμαν και Κάτανετς. 
 * Ο Ολυμπιακός ανέβηκε στην 40ή θέση στην παγκόσμια κατάταξη συλλόγων, όπως ανακοίνωσε η Διεθνής Ομοσπονδία Ιστορίας και Στατιστικής του Ποδοσφαίρου.
