Προτάσεις υπέρ της νομιμότητας και της συνταγματικότητας των αποφάσεων που επιβάλλουν τη διαγραφή του θρησκεύματος από τα νέα δελτία αστυνομικών ταυτοτήτων έκαναν οι εισηγητές κατά τη χθεσινή συνεδρίαση της Ολομέλειας του Συμβουλίου της Επικρατείας.
 Οι σύμβουλοι Θ. Χατζηπαύλου και Δ. Πετρούλιας πρότειναν να απορριφθούν όλοι οι ισχυρισμοί των προσφευγόντων, τονίζοντας ότι από καμία συνταγματική διάταξη δεν απορρέει υποχρέωση του κράτους για την αναγραφή του θρησκεύματος στις ταυτότητες. Οπως υποστήριξαν, η αναγραφή, είτε υποχρεωτική είτε προαιρετική, εξαναγκάζει σε αποκάλυψη των θρησκευτικών πεποιθήσεων, γεγονός που παραβιάζει κατάφωρα τη θρησκευτική συνείδηση και ελευθερία των πολιτών. Το δελτίο αποβλέπει στην εξακρίβωση της πολιτικής ταυτότητας του κατόχου του και όχι στη θρησκευτική ή πολιτιστική ταυτότητα.
 Σύμφωνα με τους εισηγητές, ο νόμος 2472/97 για την προστασία των δεδομένων προσωπικού χαρακτήρα, που απαγορεύει την αναγραφή του θρησκεύματος στις ταυτότητες, σε καμία περίπτωση δεν παραβιάζει το Σύνταγμα, αλλά αντίθετα προάγει τη θρησκευτική ελευθερία.
 Ως αβάσιμοι πρότειναν να απορριφθούν και οι ισχυρισμοί των προσφευγόντων για κακή σύνθεση και μη νόμιμη συγκρότηση της Αρχής Προστασίας καθώς και τα επιχειρήματα περί μεροληψίας του προέδρου της Κων. Δαφέρμου και προσυνεννόησής του με τον υπουργό Δικαιοσύνης Μιχ. Σταθόπουλο. Αντίθετα, οι εισηγητές υποστήριξαν ότι η ιθαγένεια είναι στοιχειο που πρέπει υποχρεωτικώς να αναγράφεται στην ταυτότητα.
 Στο Συμβούλιο της Επικρατείας έχουν προσφύγει, μεταξύ άλλων, ο πρωτοπρεσβύτερος και καθηγητής της Θεολογικής Σχολής του Πανεπιστημίου Αθηνών Γ. Μεταλληνός, ο κοσμήτορας Χ. Βούλγαρης, οι καθηγητές Κ. Σκουτερης και Σπ. Κοντογιάννης κατά της Αρχής και των υπουργικών αποφάσεων.
 Κατά την έναρξη της συνεδρίασης δύο μέλη του δικαστηρίου, ο αντιπρόεδρος Γ. Δεληγιάννης και ο σύμβουλος Κ. Μενουδάκος, αυτοεξαιρέθηκαν, επειδή ο μεν πρώτος είναι μέλος της Αρχής Προστασίας Προσωπικών Δεδομένων, ενώ ο δεύτερος είναι πρόεδρος της Εταιρίας Δικαστικών Λειτουργών για τη Δημοκρατία και τις Ελευθερίες, η οποία είχε ταχθεί κατά της αναγραφής του θρησκεύματος. Ακολούθησε από την πλευρά των προσφευγόντων αίτημα εξαίρεσης 9 δικαστών (Σταυρόπουλου, Θεοφιλόπουλου, Καραλη, Σακελλαρόπουλου, Μαντζουράνη, Δαρζέντα, Μπριόλα, Χαραλάμπους και Δανδουλάκη), που επίσης είναι μέλη της Εταιρείας, καθώς και αίτημα αναβολής, που απορρίφθηκαν.
