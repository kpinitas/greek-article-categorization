 Η μείωση του αριθμού των νέων κρουσμάτων AIDS δεν συνεπάγεται μείωση των νέων μολύνσεων.
 Επιδημιολογικά στοιχεία διεθνώς δείχνουν ότι η σεξουαλική μετάδοση του ιού συνεχίζεται με τον ίδιο ρυθμό.
 Αυτό είναι το συμπέρασμα των επιδημιολογικών στοιχείων που παρουσιάστηκαν χθες, Παγκόσμια Ημέρα κατά του AIDS, από τον πρόεδρο του Κέντρου Ελέγχου Ειδικών Λοιμώξεων του υπουργείου Υγείας Γ. Σαρόγλου και τους συνεργάτες του, υπεύθυνους ειδικών επιτροπών του Κέντρου, λοιμωξιολόγο Μ. Λαζανά και καθηγήτρια Τζ. Κρεμαστινού.
 Η μείωση στην επίπτωση του AIDS και στον αριθμό των θανάτων από την ασθένεια, τόνισαν οι γιατροί, οφείλεται κυρίως στη χρήση των νέων ισχυρών και αποτελεσματικών αντιρετροϊκών θεραπειών.
 Τα στοιχεία για τη χώρα μας δείχνουν ότι το πρώτο εξάμηνο του 2000 δηλώθηκαν 84 νέα κρούσματα AΙDS. Και οι περισσότεροι ήταν άνδρες.
 Ο συνολικός τώρα αριθμός των κρουσμάτων AIDS, που δηλώθηκαν μέχρι τις 30/6/2000 στην Ελλάδα, ανέρχονται στις 2.107, εκ των οποίων τα 32 είναι παιδιά κάτω των 12 ετών και τα περισσότερα αγόρια. 
 Από τα 2.107 αυτά άτομα, που ασθένησαν, οι 1.223 πέθαναν.
 Σύμφωνα με τα στοιχεία που ανακοινώθηκαν, συνεχή μείωση στην επίπτωση του AIDS παρατηρείται στην ομάδα των ομοφυλόφιλων-αμφιφυλόφιλων ανδρών. Η ετήσια μείωση από το 1997 ώς και το 2000 φτάνει το 32% κατά μέσο όρο.
 Αντίθετα, αύξηση παρατηρείται στην ομάδα της ετεροφυλοφιλικής διάδοσης, η οποία οφείλεται κυρίως στην αύξηση των γυναικών που μολύνθηκαν ετεροφυλοφιλικά.
 Ο συνολικός αριθμός των ατόμων που έχουν μολυνθεί συμπεριλαμβανομένων και όσων έχουν ασθενήσει, που δηλώθηκαν στην Ελλάδα μέχρι τις 30/6/2000, ανέρχεται σε 5.217, από τους οποίους τα 65 είναι παιδιά κάτω των 12 ετών.
 Το 57% από το σύνολο αυτών των ατόμων είναι ηλικίας 25-39 χρόνων, το 34% είναι πάνω από 40 και το 9% κάτω των 24 χρόνων.
 Ο κυριότερος τρόπος μετάδοσης στους εφήβους και τους ενήλικες είναι η σεξουαλική επαφή. Συγκεκριμένα, το 44% είναι άντρες που δήλωσαν ότι μολύνθηκαν διά μέσου της ομοφυλοφιλικής σεξουαλικής επαφής, ενώ το 15% είναι άνδρες και γυναίκες που δήλωσαν ότι μολύνθηκαν από ετεροφυλοφιλική σεξουαλική επαφή.
 Αξιολογώντας τα στοιχεία της τελευταίας δεκαετίας, από το '90 και μετά, η διαχρονική τάση της επιδημίας είναι αυξητική και στους άνδρες και στις γυναίκες. Η πλειονότητα των ανδρών ως προς τις γυναίκες είναι εμφανής και το πηλίκο άνδρες-γυναίκες είναι πέντε προς ένα.
 Η τάση είναι αυξητική σε όλες τις ηλικιακές ομάδες, με ταχύτερο ρυθμό αύξησης στην ομάδα των 25-35 ετών.
 Ο συνολικός αριθμός όσων έχουν μολυνθεί και όσων έχουν ασθενήσει, που έχουν λάβει δωρεάν αντιρετροϊκή θεραπεία στην Ελλάδα, έως τις 30/6/2000, ανέρχεται σε 3.590 άτομα, από τα οποία το 83% είναι άνδρες και το 16% γυναίκες.
 * Η προσφορά του ΚΕΕΛ στην αντιμετώπιση του AIDS και των άλλων λοιμωδών νοσημάτων είναι σημαντικότατη, τόνισε χθες στη συνέντευξη Tύπου η υφυπουργός Υγείας Χρ. Σπυράκη, σημειώνοντας ότι βρισκόμαστε σε ένα από τα καλύτερα επίπεδα στον κόσμο όσον αφορά την αντιμετώπιση των νόσων αυτών.
