 Ακόμη κι αν η ΑΕΚ πετύχει αυτό που μοιάζει μάλλον ανέφικτο, να μαζέψει δηλαδή καμιά δεκαριά χιλιάδες οπαδούς της στο σαββατιάτικο ντέρμπι της με τον Ολυμπιακό, θα υπάρξουν κάποιοι άνθρωποι του μπάσκετ που θα επιμένουν ότι τα ντέρμπι δεν πρέπει να παίζονται με περιοριστικούς όρους. 
 Ο Κώστας Μίσσας είναι ένας απ' αυτούς. Οταν τον καλέσαμε να μας αναλύσει, από τη σκοπιά του προπονητή, τα πλεονεκτήματα και μειονεκτήματα των δύο μονομάχων, αυτός ξεκίνησε με μια ένσταση προς τον ΕΣΑΚΕ, την ΕΟΚ, και τον υφυπουργό Aθλητισμού: «Οχι επειδή πόνεσε το μπάσκετ από διαδοχικά κρούσματα βίας, να του κόβουμε τώρα το κεφάλι, απαγορεύοντας τη μετακίνηση των φιλάθλων. Για να βρει το άθλημα διέξοδο, χρειάζεται πάνω απ' όλους τους φιλάθλους. Κι όταν εμείς τους απαγορεύουμε διά νόμου τη συμμετοχή στα πιο κρίσιμα παιχνίδια της περιόδου, τότε στερούμε από τον κόσμο τον ενθουσιασμό για το μπάσκετ. Τα δε ντέρμπι χάνουν τη θέρμη τους».
 Πώς προετοιμάζονται οι ομάδες κορυφής για τέτοιες αναμετρήσεις; «Ξεκινάνε από τα δεδομένα τους. Και τα δεδομένα θα τα βρείτε μόνο στις αμυντικές επιδόσεις τους», μας λέει ο 47χρονος τεχνικός. «Τα επιθετικά πλάνα είναι τα λιγότερο επαληθεύσιμα στοιχεία, γιατί το σκοράρισμα μιας ομάδας δεν αποτελεί προβλέψιμο σημείο. Η άμυνα, αντίθετα, αποτελεί βάση για κάθε μεγάλη ομάδα. Κι από αυτήν αρχίζουν οι υπολογισμοί κάθε προπονητή».
 Κατά τον Μίσσα, η ΑΕΚ είναι εκείνη που έχει το μεγαλύτερο δίλημμα στους αμυντικούς προσανατολισμούς της: «Ο Ιβκοβιτς, ξέροντας ότι απέναντί του θα βρει τον πολύπειρο Ντίνο Ράτζα, έχει δύο δρόμους να επιλέξει. Ο ένας είναι να απομονώσει έναν παίκτη του πάνω στον Κροάτη σταρ, αναγνωρίζοντας ότι δεν μπορεί να τον απομακρύνει από τους μέσους όρους του, και να προσπαθήσει με τους υπόλοιπους τέσσερις να μπλοκάρει όλους τους άλλους παίκτες του Ολυμπιακού. Η έτερη επιλογή είναι να χρησιμοποιήσει πολλές βοήθειες στο μαρκάρισμα του Ράτζα, θεωρώντας ότι η δική του εξουδετέρωση θ' αποκάμει ολόκληρο τον Ολυμπιακό. Με τη λογική ότι ο Ράτζα δεν είναι ένας συνηθισμένος σέντερ, αλλά ένας εκτελεστικός και δημιουργικός άξονας της ομάδας του». 
 Κρίνοντας από την τακτική του Ιβκοβιτς στα περσινά παιχνίδια της ΑΕΚ με τη Ζάνταρ (σ' αυτήν έπαιζε πέρυσι ο Ράτζα), ρισκάρει την πρόβλεψη ότι ο κόουτς της ΑΕΚ θα ακολουθήσει το δεύτερο μονοπάτι: «Και θα χρησιμοποιεί μονίμως έναν δεύτερο παίκτη για το μαρκάρισμά του, θέλοντας να τον εμποδίσει όχι μόνο να σκοράρει, αλλά και να πασάρει. Αυτός άλλωστε είναι ο Ντίνο, ένας διαρκής κίνδυνος». 
 Εάν η πρόβλεψη του Μίσσα επαληθευτεί στην πράξη, τότε γεννάται αυτομάτως το ερώτημα: ποιοι παίκτες του Ολυμπιακού θα κληθούν να βγάλουν τα κάστανα από τη φωτιά; 
 «Οι διαγώνιοι παίκτες, όπως τους λέμε», μας απαντάει ο Μίσσας. «Ο Βούκσεβιτς και ο Ριζασέ, εν προκειμένω. Αυτοί που σουτάρουν από τις γωνίες ή από τη διαγώνιο του ρακέτας. Δικός τους θα είναι ο προσωπικός αντίπαλος που θα σπεύδει ως βοήθεια στο μαρκάρισμα του Ράτζα, άρα αυτοί θα έχουν τη δυνατότητα για ένα ελεύθερο ίσως σουτ. Κι αν ο Ολυμπιακός πετύχει να σκοράρει σε αυτές τις περιπτώσεις, η ΑΕΚ θα περιέλθει σε αδιέξοδο».
 Tο αντίστοιχο αμυντικό πρόβλημα του Ολυμπιακού έχει να κάνει με το σχήμα που θα επιλέξει η ΑΕΚ: «Και αναφέρομαι στο περίφημο κοντό σχήμα του Ιβκοβιτς, με τον Μιούρσεπ στη θέση 4 και τον Ντικούδη σε ρόλο σέντερ. Δεν αμφιβάλλω ότι πεντάρι θα ξεκινήσει ο Μπετς, για να παίξει ξύλο με τον Ράτζα και να προσπαθήσει να τον φθείρει. Αργά ή γρήγορα, όμως, η ΑΕΚ θα πάει σε κοντό σχήμα. Και τότε ο Ράτζα θα κουραστεί περισσότερο, προσπαθώντας ν' ακολουθεί τον αντίπαλό του μακριά από το καλάθι. Ο δε Ζούρος θα αναγκαστεί να περάσει τον Παπανικολάου στο "4", και θα χάσει έναν διαγώνιο σουτέρ του».
 Στο θέμα του αγωνιστικού ρυθμού, ο Μίσσας δεν έχει την παραμικρή αμφιβολία: «Η ΑΕΚ θα προσπαθήσει να τρέξει πολύ, ενώ ο Ολυμπιακός θα επιχειρήσει να εκμεταλλευτεί την υπεροχή του στους ψηλούς».
 Για την αγωνιστική ετοιμότητα των δύο αντιπάλων, ο Μίσσας έχει να παρατηρήσει: «Αυτή την περίοδο η ΑΕΚ παίζει προσχεδιασμένα και ο Ολυμπιακός, πιο ελεύθερα. Η ΑΕΚ έχει συγκεκριμένες επιλογές, ενώ ο Ολυμπιακός ακουμπάει στην προσωπικότητα ορισμένων ξεχωριστών παικτών του». 
 Το πρόγραμμα της 6ης αγωνιστικής της Α1 είναι γεμάτο ντέρμπι και μας χάλασε το σχέδιο. Αν ήταν αλλιώς τα πράγματα, θα ξεκινούσαμε με κουίζ: «Με ποιον προπονητή θα εμφανιστεί ο Αρης στον αγώνα με το Μακεδονικό; Πόσους παίκτες θα έχει στο παρκέ; ».
 Αλλά ας τα ξεπεράσουμε όλα αυτά. Το σωστό είναι οι προβολείς να πέσουν στα βόρεια προάστια της Αθήνας. Εκεί όπου στριμώχνονται σήμερα στις 5 μ.μ. (σε δύο
γειτονικά γήπεδα και στις δύο συχνότητες του Supersport) ντέρμπι καυτά και κολασμένα: ΑΕΚ-Ολυμπιακός, μάχη ανάμεσα σε αντιπάλους που ώς τώρα τρέχουν αλώβητοι στην κούρσα της Α1 και, λίγο παραπέρα, Μαρούσι-Παναθηναϊκός, ραντεβού
 Για τη μονομαχία των «κίτρινων» με τους «κόκκινους» στο ΟΑΚΑ, μπορείτε να διαβάσετε την ανάλυση του Κώστα Μίσσα και να κάνετε τα δικά σας προγνωστικά. Εμείς θα περιοριστούμε να θυμίσουμε την ανακατωσούρα που προκάλεσε τις τελευταίες ημέρες στην ΑΕΚ η ανταρσία Γκούροβιτς, αλλά και η αναμονή της απόφασης για τον Κουτλουάι. Στον Ολυμπιακό επιστρέφει ύστερα από ένα μήνα ο Ρίβερς και το απουσιολόγιο είναι λευκό. Αν μείνουν εξίσου «λευκές» και οι κερκίδες (αφού την ίδια περίπου ώρα παίζει και η ποδοσφαιρική ομάδα της ΑΕΚ στη Νέα Σμύρνη), οι Πειραιώτες θα νιώσουν πολύ πιο άνετα.
 Στο Μαρούσι, πάντως, το γήπεδο θα είναι γεμάτο. Ο τραυματισμός του Ρέμπρατσα έδωσε φτερά στην ομάδα του Αλεξανδρή, η οποία πέρσι είχε νικήσει τον Παναθηναϊκό φιλοξενούμενη! Την ώρα του τζάμπολ ο Αμάγια θα συναντήσει τον Πάτρικ Μπερκ, ο οποίος κερδίζει χρίσμα βασικού. 
 Για τον Αρη καταντάει κουραστικό ακόμα και να ασχολείται κανείς. Αδικο έχει ο Μακεδονικός να ονειρεύεται την παρθενική νίκη του στην Α1; 
 Παρόμοιες φιλοδοξίες έχει και η Νήαρ Ηστ (γηπεδούχος κόντρα στο Ηράκλειο και με τον Σον Ρέσπερτ σε θέση μάχης αντί του Μάρσαλ), αλλά και η Δάφνη που αύριο υποδέχεται τον ταλαιπωρημένο από λογής λογής προβλήματα ΠΑΟΚ.
 Το αήττητο του Περιστερίου δοκιμάζεται στο Ιβανώφειο (θα παίξει κανονικά ο λαβωμένος Φορντ, μάλλον θα επιστρατευτούν κακήν κακώς και οι Χατζηβρέττας-Φάρμερ), ενώ η Νέα Σμύρνη θα χορέψει στο ρυθμό του τοπικού ντέρμπι ανάμεσα στο Μίλωνα και τον Πανιώνιο.
