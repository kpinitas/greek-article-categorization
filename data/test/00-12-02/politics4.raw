 Πρόταση στα αριστερά και προοδευτικά κόμματα της χώρας για συνεργασία στις ερχόμενες δημοτικές και νομαρχιακές εκλογές απηύθυνε χθες ο Δημήτρης Τσοβόλας από το βήμα του πρώτου συνεδρίου του ΔΗΚΚΙ που διεξάγεται στο Ολυμπιακό Στάδιο.
 Ο πρόεδρος του ΔΗΚΚΙ, μιλώντας στους περίπου 1.500 συνέδρους και 500 παρατηρητές, είπε ότι το ΔΗΚΚΙ προτείνει στα άλλα αριστερά κόμματα της χώρας να αναπτύξουν πρωτοβουλίες στην κοινωνία από κοινού, ώστε να διαμορφωθεί ένα μεγάλο αντινεοφιλελεύθερο, προοδευτικό και πατριωτικό κοινωνικό κίνημα, που θα οδηγήσει στην πραγματική αλλαγή στην πατρίδα μας. Η συνεργασία στις δημοτικές-νομαρχιακές εκλογές είναι, σύμφωνα με τον κ. Τσοβόλα, η πρώτη πρωτοβουλία που πρέπει να αναπτύξουν τα αριστερά - προοδευτικά κόμματα. Αποδέκτες της πρότασής του είναι το ΚΚΕ, ο ΣΥΝ και τα μικρότερα κόμματα όπως ο ΝΑΡ, ΑΚΟA.
 Η πρόταση του κ. Τσοβόλα όμως δεν σημαίνει ότι τα κόμματα δεν θα έχουν αυτόνομη λειτουργία. Είπε συγκεκριμένα ότι το ΔΗΚΚΙ έχει αυτόνομη πολιτική πρόταση και πορεία, απευθύνεται στην κοινωνία και στους απροστάτευτους πολίτες, τους οποίους κάλεσε σε συσπείρωση και ενεργοποίηση.
 Ο κ. Τσοβόλας, προσδιορίζοντας την ιδεολογία του ΔΗΚΚΙ, είπε ότι έχει ως βάση τον άνθρωπο και τις ανθρώπινες αξίες, είναι το κίνημα των απροστάτευτων πολιτών και αυτοί είναι οι άνθρωποι της εργασίας, της παραγωγής, της δημιουργίας και του πολιτισμού «που υφίστανται τις τεράστιες συνέπειες της νεοφιλελεύθερης πολιτικής και είναι απροστάτευτοι από την πολιτεία και τους θεσμούς».
 Για το ΔΗΚΚΙ -είπε ο πρόεδρός του- η ανεργία είναι η μεγαλύτερη κοινωνική αδικία και γι' αυτό προτείνει ένα οικονομικό πρόγραμμα παραγωγικής ανάπτυξης που θα δημιουργεί στο κέντρο και στην περιφέρεια θέσεις απασχόλησης και όχι ανεργίας. Σ' αυτή την πρόταση, τόνισε, το ΔΗΚΚΙ δίνει έμφαση στην ανάπτυξη της παραγωγικής-προγματικής οικονομίας, που θα δημιουργήσει σταδιακά απασχόληση με κοινωνική προστασία. Δίνει επίσης το ΔΗΚΚΙ έμφαση στην προώθηση μιας άλλης εξωτερικής πολιτικής, που θα δημιουργεί προϋπόθεσεις για συνεργασία της χώρας μας με όλες τις χώρες του πλανήτη στη βάση του αμοιβαίου σεβασμού των κυριαρχικών δικαιωμάτων και δικαίων, όπως καθορίζονται από τις διεθνείς συμβάσεις και το διεθνές δίκαιο.
 Το συνέδριο του ΔΗΚΚΙ γίνεται πέντε χρόνια μετά την ίδρυσή του και λίγους μήνες μετά την αποτυχία του στις εθνικές εκλογές να εισέλθει στη Βουλή. Οπως είπε ο κ. Τσοβόλας, αυτά τα 5 χρόνια τα δύο μεγάλα κόμματα αποδέχθηκαν το νεοφιλελευθερισμό και τον τρόπο κοινωνικής οργάνωσης που επιβάλλει η «αδιέξοδη» συνθήκη του Μάαστριχτ και αυτή η πολιτική οδήγησε στο περιθώριο μεγάλα τμήματα του πληθυσμού της χώρας και κυρίως τους εργαζομένους, τους συνταξιούχους μικρομεσαίους και τους νέους. «Σήμερα, είπε, τα διαπλεκόμενα, παρόντα όσο ποτέ με ευθύνη ΠΑΣΟΚ και Ν.Δ., υποβάλλουν λογαριασμούς για εξόφληση και ύστερα απ' όλα αυτά μπαίνουν τα ερωτήματα: Πώς φθάσαμε ώς εδώ; Τι φταίει; Τι πρέπει να γίνει; Ολα τα κόμματα χρωστούν τις απαντήσεις γιατί μόνο έτσι δικαιώνουν την πολιτική τους παρουσία. Το ΔΗΚΚΙ σ' αυτό το συνέδριο οριστικοποιεί τις δικές του θέσεις και απαντήσεις».
