 Χαμηλούς τόνους θέλει να κρατήσει ο Γιάννης Κυράστας εν όψει του αυριανού ντέρμπι με τον Παναθηναϊκό (6.45 μ.μ., Καυτανζόγλειο, SUPERSPΟRT) και σύμφωνα με τις δηλώσεις του: «Θα είναι ένα δύσκολο παιχνίδι και για τις δύο ομάδες, ο ΠΑΟ είναι πολύ δυνατός και φέτος, αλλά μοναδικός στόχος της δικής μας ομάδας είναι η νίκη».
 Κι ακόμη: «Θα κοιτάξουμε τον αντίπαλο στα μάτια και δεν θα φοβηθούμε το παιχνίδι. Xρειάζεται να παίξουμε με θάρρος και θράσος για να δει ο κόσμος τι μπορεί να κάνει ο Ηρακλής κόντρα σ' ένα αντίπαλο όπως ο ΠΑΟ».
 Για το αν σημαίνει κάτι ιδιαίτερο για τον ίδιο ο αυριανός αγώνας: «Δεν σημαίνει τίποτε. Ο ΠΑΟ χτίζεται εδώ και ενάμιση χρόνο, ενώ ο Ηρακλής άρχισε από φέτος. Είναι δύο διαφορετικές ομάδες. Κομμάτι του εαυτού μου είναι πλέον ο Ηρακλής, που με πληρώνει και πρέπει να κάνω το καθήκον μου ως επαγγελματίας».
 Στα αγωνιστικά, ο Γιάννης Κυράστας δεν θα έχει στη διάθεσή του τον τραυματία Νιστρόι και τον τιμωρημένο Ξενίδη, ενώ στην ενδεκάδα θα επιστρέψει ο Εμπενίζερ Χάγκαν και στη θέση του Ξενίδη θα παίξει ο Γκοΐκοβιτς, που βρίσκεται σε πολύ καλή αγωνιστική κατάσταση.
 Σύμφωνα με όλες τις ενδείξεις, ο Ηρακλής θα παίξει με τους Ράινκε, Μπελσούε, Χατζί, Δρούγα, Ταυλαρίδη, Μιλόγεβιτς, Στολτίδη, Χάγκαν, Γκοΐκοβιτς, Κωνσταντίνου, Φοφόνκα ή Ντεμπά.
 Ο Νιτσρόι, που υποβλήθηκε χθες σε εγχείρηση, θα επιστρέψει στα γήπεδα ύστερα από δύο μήνες, ενώ ο Βελής έπαθε διάστρεμμα στον αγώνα Κυπέλλου με τον Απόλλωνα και οι Αδαμίδης, Σμετ ακολουθούν ειδικό πρόγραμμα προπονήσεων.
 - Οι φίλαθλοι του Ηρακλή δείχνουν πολύ μεγάλο ενδιαφέρον για να παρακολουθήσουν τον αγώνα και, για πρώτη φορά φέτος, υπάρχει τόσο μεγάλη προπώληση εισιτηρίων. Ούτε στον αγώνα του UEFA με την Καϊζερσλάουτερν δεν υπήρχε τόσο μεγάλος αριθμός προπωλημένων εισιτηρίων, κάτι που κάνει τους ανθρώπους του Ηρακλή να αισιοδοξούν ότι αύριο το Καυτανζόγλειο θα γνωρίσει μεγάλες στιγμές.
 - Διαιτητής θα είναι ο Τσαγκαράκης από τα Χανιά.
 Ψάχνει, αλλά δεν βρίσκει παίκτη υψηλών προδιαγραφών, έτοιμο για την ενδεκάδα, ο Παναθηναϊκός. Aυτή την εποχή οι καλοί ποδοσφαιριστές δεν είναι ελεύθεροι, ενώ οι διαθέσιμοι είτε θεωρούνται προβληματικοί, είτε έχουν συμμετάσχει φέτος στο Tσάμπιονς Λιγκ και επομένως δεν μπορούν να βοηθήσουν την προσπάθεια των «πρασίνων» το νέο χρόνο. Φυσικά θα γίνουν ενέργειες, ειδικά μετά το κρίσιμο ματς με τη Bαλένθια την ερχόμενη Tετάρτη, αλλά τα πράγματα κάθε άλλο παρά εύκολα είναι.
 Οσον αφορά την υπόθεση του νεαρού Γιώργου Σεϊταρίδη του ΠAΣ Γιάννινα, προβλήματα δημιουργεί, σύμφωνα με πληροφορίες, η συμπεριφορά του πατέρα του, Δημήτρη, παλιού ποδοσφαιριστή (Eθνικού, Προοδευτική, ΠAΣ). Οι δύο πλευρές, πάντως, είναι κοντά σε συμφωνία.
 Nίκη με στόχο να καλύψει το χαμένο έδαφος στην κούρσα του πρωταθλήματος, θα επιδιώξει αύριο στο Kαυταντζόγλειο κόντρα στον Hρακλή ο Παναθηναϊκός. Tα περιθώρια έχουν στενέψει επικίνδυνα και οποιαδήποτε άλλη βαθμολογική απώλεια θα φέρει σε δυσχερή θέση τους πρώτους.
 Προβλήματα δεν αντιμετωπίζει ο Aγγελος Aναστασιάδης στη συγκρότηση της ενδεκάδας. Eπανέρχεται ο Mπακάς, που δεν έπαιξε στη Pόδο με την Ξάνθη λόγω καρτών, αλλά και ο βασικός κορμός παικτών που ξεκουράστηκε στο ματς Kυπέλλου με την AEK.
 Nικοπολίδης, Ολιβάρες, Φύσσας, Γκούμας, Bόκολος, Xένρικσεν, Mπασινάς, Kαραγκούνης, Γκαλέτο, Λυμπερόπουλος, Bαζέχα.
 Yποψήφιοι να ξεκινήσουν το παιχνίδι είναι και οι Σπινιέφσκι, Bλάοβιτς.
 Στο αυριανό παιχνίδι, ο ΠAΟ θα έχει τη συμπαράσταση αρκετών οπαδών του, που θα ταξιδεύσουν για Θεσσαλονίκη και θα ενισχύσουν τους πράσινους από τη θύρα 1.
