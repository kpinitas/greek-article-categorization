 Ποιοτική κλιμάκωση της σύγκρουσης Ισραηλινών - Παλαιστινίων με επιπτώσεις σε ολόκληρη την περιοχή πυροδότησε η ισραηλινή από αέρος επίθεση εναντίον παλαιστινιακών στόχων στη Λωρίδα της Γάζας ως απάντηση στη βομβιστική επίθεση εναντίον ισραηλινού σχολικού λεωφορείου.
 Ηδη οι Παλαιστίνιοι απειλούν με ανταπάντηση στην ισραηλινή επίθεση, ενώ η Αίγυπτος ανακάλεσε τον πρεσβευτή της στο Ισραήλ και η Ιορδανία ζήτησε από τον Αμερικανό υπουργό Αμύνης, Ουίλιαμ Κοέν, διεθνή προστασία για τους Παλαιστινίους.
 Τη νύχτα της Δευτέρας προς Τρίτη, ισραηλινά ελικόπτερα και πλοία βομβάρδισαν τα αρχηγεία των παλαιστινιακών δυνάμεων ασφαλείας, της αστυνομίας και της οργάνωσης Φατάχ στη Γάζα. Από το βομβαρδισμό σκοτώθηκαν δύο άτομα και τραυματίστηκαν 60, ανάμεσά τους και πολλά παιδιά. Μια ρουκέτα έπεσε σε σπίτι του προσφυγικού καταυλισμού Σάτι, τραυματίζοντας ένα 14χρονο κορίτσι.
 Αλλοι τρεις Παλαιστίνιοι σκοτώθηκαν τη νύχτα στη Λωρίδα της Γάζας από πυρά Iσραηλινών στρατιωτών. Νωρίς το πρωί Iσραηλινοί στρατιώτες πυροβόλησαν και σκότωσαν έναν Παλαιστίνιο που πλησίαζε το φυλάκιό τους.
 Λίγες ώρες αργότερα Παλαιστίνιοι πυροβόλησαν και τραυμάτισαν έναν Ισραηλινό που οδηγούσε το αυτοκίνητό του σε δρόμο της Λωρίδας της Γάζας.
 Αντιδρώντας στους ισραηλινούς βομβαρδισμούς, η Αίγυπτος ανακοίνωσε χθες ότι ανακαλεί τον πρεσβευτή της στο Τελ Αβίβ. Οπως ανακοίνωσε ο Αιγύπτιος υπουργός Εξωτερικών, Αμρ Μουσά, η κίνηση αυτή αποτελεί «ξεκάθαρο μήνυμα» πως η στρατιωτική κλιμάκωση εκ μέρους του Ισραήλ «είναι απαράδεκτη».
 Τόνισε όμως ότι η Αίγυπτος «εξακολουθεί να υποστηρίζει την ειρηνευτική διαδικασία, αλλά όχι οποιαδήποτε διαδικασία».
 Ο Ισραηλινός πρωθυπουργός, Εχούντ Μπάρακ, εξέφρασε τη λύπη του για την ανάκληση του Aιγύπτιου πρεσβευτή, εξέφρασε την ελπίδα ότι «είναι κάτι βραχυπρόθεσμο» και τόνισε ότι δεν σκοπεύει «να μεγαλοποιήσει τις άμεσες επιπτώσεις» αυτής της απόφασης.
 Αντιθέτως, οι Παλαιστίνιοι πανηγύρισαν για την απόφαση της Αιγύπτου.
 Παρά τη συνεχή επιδείνωση της κατάστασης, πάντως, ο Παλαιστίνιος ηγέτης, Γιασέρ Αραφάτ, δήλωσε χθες ότι διατηρεί «περιορισμένες ελπίδες» για επανάληψη των ειρηνευτικών διαπραγματεύσεων με το Ισραήλ και τόνισε ότι «οι Ισραηλινοί δεν πρέπει να σκοτώσουν αυτή την ελπίδα».
