 Το φάρμακο για τον πονοκέφαλο είναι η ασπιρίνη και η ΑΕΚ βρίσκεται από χθες στην πόλη που μοιράζει σ' όλο τον κόσμο... ασπιρίνες. Η Ba yer είναι δεκαετίες τώρα ο ιδιοκτήτης και χρηματοδότης της Λεβερκούζεν. Της ομάδας που καλείται αύριο το βράδυ (8.15, Alpha) να κοντράρει η ΑΕΚ.
 Ποια ΑΕΚ όμως; Αυτή που αναχώρησε χθες το πρωί από το δυτικό αεροδρόμιο με προορισμό το Ντίσελντορφ κουβαλούσε με τις αποσκευές της ένα σωρό προβλήματα. Υπαρξιακά και ψυχολογικά, απόρροια της «ανεξήγητης» (κατά τον προπονητή) καθίζησης το τελευταίο διάστημα. Παίκτες με σκυμμένα κεφάλια, αμίλητοι και φανερά προβληματισμένοι όλοι, να σκοτώνουν την ώρα τους στο αεροπλάνο με την ανάγνωση των εφημερίδων και τα ρεπορτάζ γύρω από την «τραγική εικόνα» της ομάδας. Διασκορπισμένοι οι πιο πολλοί, καθώς είναι πια δεδομένη κατάσταση πως η ΑΕΚ δεν λειτουργεί ως «οικογένεια».
 Αρκετοί είναι αυτοί που δεν δέχονται ότι οι παίκτες έχουν το μεγαλύτερο μερίδιο ευθύνης. Επώνυμα δεν θέλει κάποιος να καταθέσει την άποψή του, όμως δεν είναι λίγοι εκείνοι οι παίκτες που εκτιμούν ότι το πρόβλημα πηγάζει από ψηλά. Στον Σιρχάουζ, πάντως, που φτάνει σήμερα στο Λεβερκούζεν, αποφασισμένος,
απ' ό,τι λένε οι πληροφορίες, να χρησιμοποιήσει και «σκληρή γλώσσα», ουδείς θα
κάνει νύξη για την «ΑΕΚ της διαπλοκής»: Netmed, τηλεοπτικά, Λοϊζίδης, Ολυμπιακός, Μητροπουλαίοι και όλα τα σχετικά. 
 Πιο χαλαρός απ' όλους και σαφώς πιο αισιόδοξος ο Νικολαΐδης. Χρόνια τώρα έχει μάθει να βλέπει, να πιστεύει και να στοχεύει μόνο στα θετικά πράγματα. Αλλη μια χαμένη χρονιά; Ο ίδιος ούτε να το πιστέψει ούτε να τ' ακούσει θέλει. Πάσες
από τον Τσάρτα χρειάζεται (με τον οποίο έχει αρμονική συνεργασία και οι μπαλιές τού έλειψαν στην Καλαμάτα), για να εκμεταλλευτεί τις υπαρκτές αδυναμίες της Λεβερκούζεν στην άμυνα.Την έχει μελετήσει (από βίντεο) τη γερμανική ομάδα και η πρώτη εκτίμηση είναι ότι τις πιο πολλές φάσεις τις βγάζει από αριστερά με Ζε Ρομπέρτο και Πόντε.
 Στο παλατάκι της Λεβερκούζεν, το 22.500 θέσεων «Μπάι Αρένα» (κοντά στην ΑΕΚ θα
βρεθούν περίπου 3.000 ομογενείς) δύο τινά μπορούν να συμβούν: Πρώτον, με συνδυασμό καλής εμφάνισης και αποτελέσματος να αναστραφεί το κλίμα και να πάρει μπροστά η ομάδα. Και δεύτερον, με άνευ όρων παράδοση και ήττα (πόσο μάλλον αν πρόκειται για συντριβή) να τελειώσει οριστικά και αμετάκλητα το παραμύθι. Σ' αυτήν την περίπτωση, οι εξελίξεις θα είναι ραγδαίες και θεαματικές προς πάσα κατεύθυνση.
 Το ζήτημα είναι πώς θα βγει από το τέλμα η ΑΕΚ απέναντι σε μια ομάδα που ο Παθιακάκης τη χαρακτήρισε χθες από «τις πιο φορμαρισμένες στην Ευρώπη». Ο Ντέμης, για παράδειγμα, πιστεύει ότι σε τέτοια ματς το μοναδικό φάρμακο είναι να βγει μέσα στο γήπεδο ο εγωισμός των παικτών. Πέρα από το ότι θα πρέπει να λειτουργήσει η ΑΕΚ σαν ομάδα. Τα τελευταία αποτελέσματα και ιδίως η εικόνα της
ομάδας μπορεί να σκορπούν την ανησυχία, ο Νικολαΐδης, όμως, θεωρεί ότι το έμψυχο υλικό της ΑΕΚ ίσως είναι το καλύτερο στην Ελλάδα.
 Την ίδια γνώμη έχει και ο Παθιακάκης. «Από τους 11 που παίζουν, οι 8-9 είναι οι καλύτεροι που υπάρχουν στην Ελλάδα». Και ψάχνει να βρει τι φταίει που «η ομάδα από εκεί που έδειχνε έως και το ματς με τον Ολυμπιακό ότι βαδίζει στο σωστό δρόμο, ξαφνικά μέσα σε 20 μέρες να παρουσιάζει τέτοια κάμψη».
 Προς το παρόν ψάχνει πάντως το αμυντικό σχήμα. Με κρύα καρδιά θα εμπιστευτεί και πάλι θέση στο κέντρο της άμυνας στον Φερούζεμ και περιμένει ώς την τελευταία στιγμή τον Τραϊανό Δέλλα. Εδώ και καιρό αντιμετωπίζει πρόβλημα στους
προσαγωγούς, σε επίσημο ματς έχει να παίξει από τις 11 Σεπτεμβρίου (Βουδαπέστη), χθες το βράδυ και απόψε θα δοκιμάσει να προπονηθεί με μπάλα.
 Στη Λεβερκούζεν, ο Mπέρτι Φογκτς βρίσκεται στο επίκεντρο. Aπό την ημέρα που ανέλαβε (ύστερα από 767 μέρες στο ταμείο ανεργίας) δεν έχει σταματήσει να δίνει συνεντεύξεις. Θα ακολουθήσει, λέει, τις μεθόδους του φίλου του Aλεξ Φέργκιουσον, με την πρόσληψη 8-10 συνεργατών και θα παρακολουθεί τα εντός έδρας παιγνίδια, στο πρώτο ημίωρο, όχι από τον πάγκο, αλλά από την εξέδρα των επισήμων. «Aπό ψηλά διαμορφώνεις καλύτερη άποψη για την ομάδα και το παιγνίδι της! ». Tο UEFA το έχει κατακτήσει δυο φορές ως παίκτης της Γκλάντμπαχ (1975, '79) και άλλη μια ο συνεργάτης του Bόλφγκανγκ Pολφ, ως αρχηγός της Λεβερκούζεν το 1988. Λάτρης της σιδερένιας πειθαρχίας, δήλωσε στη Sport-Bild ότι «αν ο Nτάουμ έβαζε τους παίκτες να περπατάνε ξυπόλητοι πάνω σε γυαλιά, εγώ αν χρειαστεί θα τους βάλω να περπατάνε χωρίς κάλτσες πάνω σε αναμμένα κάρβουνα! ».
 Eνόψει του αυριανού αγώνα, αμφιβολίες υπάρχουν μονάχα για τη συμμετοχή του διεθνή κεντρικού χαφ Mίχαελ Mπάλακ (7 δισ. δρχ. προσφέρει η Pεάλ). Στην επίθεση έχει να επιλέξει ανάμεσα σε Πόντε, Pινκ, Nοϊβίλ (η επικρατέστερη τριάδα), Mπρντάριτς και Kίρστεν. Ο τελευταίος πάτησε τα 35, πριν από 11 χρόνια έβλεπε την τότε ομάδα του Nτιναμό Δρέσδης να αποκλείεται από την AEK...
