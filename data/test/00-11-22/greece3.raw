 ο θύμα έγινε θύτης και οι θύτες θύματα; Αυτό το γρίφο προσπαθούν να λύσουν από
χθες το μεσημέρι οι αξιωματικοί της ΕΛ.ΑΣ. για να εξηγήσουν τη διπλή «εκτέλεση» δύο νεαρών Αλβανών από 56χρονο καταστηματάρχη, που ισχυρίζεται ότι προηγουμένως τον τραυμάτισαν με μαχαίρι και τον λήστεψαν έξω από αγρόκτημα στη
 Ο Ιωάννης Παντζιαρέλας, ιδιοκτήτης ταβέρνας, νοσηλεύεται φρουρούμενος στο νοσοκομείο Πολυγύρου με αμυχές, εκδορές στο σώμα και η κατάσταση της υγείας του δεν διατρέχει κίνδυνο, σύμφωνα με τους θεράποντες γιατρούς. Οι δύο Αλβανοί, που τελικά αναγνωρίστηκαν, ύστερα από πολλές ματιές που έριξαν στις σορούς κάτοικοι του χωριού -3.500 κάτοικοι- από δύο ομοεθνείς τους εργαζόμενους και παρευρισκομένους νόμιμα στην περιοχή. Μόνο το μικρό όνομα του
ενός και το επίθετο του άλλου έγιναν γνωστά στους αστυνομικούς και δεν ανακοινώθηκαν επίσημα.
 Σύμφωνα με τον ιατροδικαστή, Σαμουήλ Ντούγκου Τζιάου, που έκανε την αυτοψία στο χώρο, οι Αλβανοί έφεραν από ένα τραύμα από πυροβόλο όπλο (καραμπίνα) στο σώμα που δεν επέφερε όμως το θάνατο και από μια «χαριστική βολή» από κοντινή απόσταση στο κεφάλι που ακολούθησε και τους στέρησε τη ζωή. Στο χέρι τού ενός εντοπίστηκε τραύμα από μαχαίρι, ενδεικτικό τού ότι υπήρξε συμπλοκή. 
 Στο σημείο αστυνομικοί βρήκαν και κατέσχεσαν φυσίγγια κυνηγητικής καραμπίνας, ένα ματωμένο σκοινί και δίπλα στις σορούς διασκορπισμένα χαρτονομίσματα των δέκα και πέντε χιλιάδων δραχμών, καθώς επίσης και έγγραφα με τα στοιχεία του 56χρονου. Μαχαίρι δεν βρέθηκε. Το κτήμα με τα ελαιόδεντρα συνορεύει -χωρίς να διαχωρίζεται- με άλλο όμοιό του ιδιοκτησίας κάποιου γιατρού που το έχει παραχωρήσει για φύλαξη ίσως και για εκμετάλλευση στον καταστηματάρχη. Τα κτήματα έχουν κοινή περίφραξη και είσοδο.
 Μπροστά στην κλειδωμένη μοναδική καγκελόπορτα του κτήματος του γιατρού εκτυλίχθηκε το περιστατικό. Σύμφωνα με τους ισχυρισμούς του τραυματία, που μέχρι το απόγευμα μετέδιδε αντί επίσημης ανακοίνωσης η Αστυνομική Διεύθυνση Χαλκιδικής, ο Παντζιαρέλας στις 10.30 χθες το πρωί, την ώρα που ξεφόρτωνε δύο σάκους με ελιές από το αγροτικό αυτοκίνητό του, δέχτηκε επίθεση από δύο άγνωστους κουκουλοφόρους αλλοδαπούς που έφεραν μαχαίρι. Οι φερόμενοι ως δράστες έδεσαν τον φερόμενο ως θύμα σ' ένα δένδρο (στο σημείο δεν υπάρχει ίχνος δένδρου) και τον λήστεψαν. 
 Στην υπόθεση εμπλέκεται και η κόρη του καταστηματάρχη - παντρεμένη με παιδί- που φέρεται ότι τη στιγμή εκείνη έφτασε στο κτήμα και στη θέα της τράπηκαν σε φυγή οι δύο Αλβανοί. Ο πατέρας της τότε κατάφερε να αποδεσμευτεί. Aρπαξε από το αυτοκίνητο την καραμπίνα που κατείχε με την ιδιότητα του κυνηγού και στράφηκε προς τους δράστες. Στο νοσοκομείο τον μετέφερε η ίδια του η κόρη σοκαρισμένη από τα όσα εκτυλίχθηκαν μπροστά της. Aγνωστο παραμένει ποιος ενημέρωσε την Αστυνομία.
 Πάντως, κάτοικοι της Γαλάτιστας ανέφεραν ότι στο παρελθόν έχουν αντιμετωπίσει περιστατικά διαρρήξεων και ληστειών, αλλά επισήμαναν ότι όσοι Αλβανοί διαμένουν και εργάζονται πια στην περιοχή «είναι όλοι κάτοχοι πράσινης κάρτας»
και γνωστοί σ' αυτούς. Επίσης, δικαιολόγησαν την πράξη του συγχωριανού τους και υποστήριξαν ότι και αυτοί θα έκαναν κάτι ανάλογο, αν βρίσκονταν στη θέση του. 
