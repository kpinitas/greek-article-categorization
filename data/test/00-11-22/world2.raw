 Παραβιάσεις των δικαιωμάτων του Οτσαλάν κατά τη σύλληψη, τη δίκη, την καταδίκη
και τη φυλάκισή του, καταγγέλλουν οι συνήγοροι του Κούρδου ηγέτη ενώπιον του Ευρωπαϊκού Δικαστηρίου Ανθρωπίνων Δικαιωμάτων, το οποίο από χθες εξετάζει την υπόθεση. Πλάι τους οι εκπρόσωποι της τουρκικής κυβέρνησης. Εξω από το κτίριο, σε χωριστούς προκαθορισμένους χώρους, χιλιάδες άνθρωποι διαδήλωναν οι μεν υπέρ
του «ήρωα» Απο και οι δε κατά του «τρομοκράτη» Οτσαλάν. 
 Ανδρες αλλά κυρίως γυναίκες και παιδιά σε μια γιορταστική ατμόσφαιρα υπό τους ήχους παραδοσιακής κουρδικής μουσικής, συγκεντρώθηκαν σε δρόμο του Στρασβούργου για να διαδηλώσουν την υποστήριξή τους στον ηγέτη του ΡΚΚ. «Ελευθερία για τον Οτσαλάν και ειρήνη για το Κουρδιστάν» ήταν το σύνθημα που ένωσε περίπου 18.500 ανθρώπους, σύμφωνα με ανακοίνωση της αστυνομίας. Περίπου 2.800 άτομα ήταν οι πολέμιοι του «τρομοκράτη» Οτσαλάν, όπως τον αποκαλούσαν στα συνθήματά τους. Μέσα στο κτίριο όπου διεξάγεται η δίκη, στη μια πλευρά κάθονταν οι 70 συγγενείς θυμάτων του ΡΚΚ και στην άλλη οι 70 φίλοι και υποστηρικτές του Απο. Ο Κούρδος ηγέτης βρίσκεται στο νησί-φυλακή Ιμραλί, καθ' όσο διάστημα το Ευρωπαϊκό Δικαστήριο εξετάζει την υπόθεσή του. Επτά δικαστές με πρόεδρο τη Σουηδέζα Ελίζαμπεθ Παλμ αποτελούν το σώμα δικαστών. 
 Ενώπιόν τους οι συνήγοροι του Οτσαλάν υποστήριξαν -μεταξύ άλλων- ότι ο πελάτης
τους δεν έλαβε δίκαια δίκη διότι η υπεράσπισή του δεν είχε το χρόνο να μελετήσει τη δικογραφία που περιελάμβανε 17.000 έγγραφα, στο πρώτο μέρος της δίκης που έγινε στο δικαστήριο κρατικής ασφάλειας προήδρευε στρατιωτικός δικαστής, ενώ ο Οτσαλάν είχε περιορισμένες επαφές με τους δικηγόρους του, συχνά με την παρουσία «κουκουλοφόρων». Πέραν αυτού, οι συνήγοροι του Κούρδου ηγέτη έθεσαν τους δικαστές προ των ευθυνών τους αναφορικά με την ποινή του θανάτου και το μήνυμα που θα στείλουν προς την Ευρώπη. Το κρίσιμο ζήτημα, είπαν, είναι να δούμε αν η θανατική ποινή έχει ακόμη θέση σε μια δημοκρατική Ευρώπη. Αν το δικαστήριο κρίνει ότι «η θανατική ποινή δεν συνιστά απάνθρωπη και ταπεινωτική μέθοδο, θα πρόκειται για καταστροφή και θα στιγματίσει τη Σύμβαση των Δικαιωμάτων του Ανθρώπου», δήλωσε ο σερ Σίντνεϊ Κέντριντζ ενώ ο συνάδελφός του Μαρκ Μίλερ τόνισε ότι «η ζωή ενός ανθρώπου» εξαρτάται από την απόφαση του δικαστηρίου. 
 Κατά τον εκπρόσωπο της Αγκυρας, η κυβέρνηση «δεν παίρνει μαθήματα από κανέναν,
σε ό,τι αφορά την ποινή του θανάτου: έχει επιβάλει μορατόριουμ στις εκτελέσεις
από το 1984 ενώ οι οπαδοί του ΡΚΚ, μια τρομοκρατική, μαρξιστική-λενινιστική οργάνωση σκότωσαν χιλιάδες άτομα, έπνιξαν μωρά και έκαψαν σχολεία». 
 Η τουρκική κυβέρνηση αιτιολόγησε τις συνθήκες σύλληψης του Οτσαλάν, υποστηρίζοντας ότι επρόκειτο για μια «επιχείρηση μεταξύ κυρίαρχων κρατών». Ενας εκ των συνηγόρων του Απο όμως, που έχει επανειλημμένως προσφύγει στο Στρασβούργο για παραβιάσεις της Συνθήκης από την Τουρκία, υποστήριξε ότι «η επιχείρηση στην Κένυα είναι διεθνής συνωμοσία, στην οποία σημαντικό ρόλο έπαιξαν η Τουρκία και η Ελλάδα». Ο Χασίπ Καπλάν θύμισε επίσης ότι η Τουρκία ποτέ δεν αποκάλυψε τις ακριβείς συνθήκες «σύλληψης» του Οτσαλάν. Ο εκπρόσωπος της τουρκικής κυβέρνησης Φράνσις Σζπίνερ υπεραμύνθηκε των μεθόδων σύλληψης του
Απο, με τη βοήθεια κομάντος, λέγοντας ότι ήταν ανάλογες με εκείνες του Ραμίρες
Σάντσεζ, («Κάρλος το τσακάλι»), που δόθηκε στη Γαλλία από το Σουδάν. Και η Κένυα, ως κυρίαρχο κράτος, είπε ο Σζπίνερ, αποφάσισε να μην φιλοξενήσει τον Οτσαλάν που μπήκε στο έδαφός του «όχι ζητώντας άσυλο αλλά με πλαστά χαρτιά».
 Το δικαστήριο θα αποφανθεί αρχικά επί της αρμοδιότητάς του για την εξέταση της
υπόθεσης Οτσαλάν και μετά θα την εξετάσει επί της ουσίας.
 Το φιλοκουρδικό κόμμα HADEP γνωστοποίησε χθες ότι 58 από τους 97 διαδηλωτές που συνελήφθησαν προχθές στην πόλη Βαν, στη διάρκεια συγκέντρωσης υπέρ του Οτσαλάν, κρατήθηκαν στην Aσφάλεια για παραβίαση του νόμου περί δημόσιων συναθροίσεων. Μεταξύ αυτών και ο περιφερειακός ηγέτης του HADEP.
