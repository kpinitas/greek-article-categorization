 Αισιοδοξία... υπό αναμονή. Η χθεσινή άνοδος κατά 2, 07% που καταγράφτηκε όταν ο
γενικός δείκτης φάνηκε ότι «παρέδιδε το πνεύμα» υποχωρώντας ενδοσυνεδριακά κάτω από τις 3.300 μονάδες έδωσε μεν μια βαθιά ανάσα στην αγορά, αλλά οι ιδιώτες επενδυτές ζητούν περισσότερα πειστήρια για τις αντοχές και τη διάρκεια
αυτού του ανοδικού ξεσπάσματος. Και τούτο γιατί το χθεσινό «ριμπάουντ» στηρίχτηκε ξεκάθαρα στις αγοραστικές εντολές των θεσμικών χαρτοφυλακίων, που δόθηκαν με επίκεντρο συγκεκριμένες μετοχές (Εθνική, ΟΤΕ, Alphabank, Ιντρακόμ, Βιοχάλκο, Πάναφον κ.ά.) αλλά και επιχειρηματιών, οι οποίοι στήριξαν τις δικές τους μετοχές, δίχως ωστόσο να υπάρξει ευρύτερο ενδιαφέρον από ιδιώτες ή ξένα πορτοφόλια.
 Αλλωστε κάτι τέτοιο δείχνει και ο χαμηλός τζίρος που παρέμεινε στα χαμηλά επίπεδα των 45 δισ. δρχ., σε αντίθεση με προγενέστερα ανοδικά ξεσπάσματα τα οποία είχαν συνοδευτεί και από σημαντική αύξηση του όγκου συναλλαγών. Υπάρχει,
βεβαίως, και μια θετική ένδειξη για τη σημερινή τουλάχιστον συνεδρίαση, η οποία εντοπίζεται στο ρυθμό αύξησης των αγοραστικών εντολών στο τελευταίο ημίωρο της χθεσινής ημέρας.
 Παράγοντες της αγοράς αναδείκνυαν περίπου σε ορόσημο τη σημερινή και την αυριανή εξέλιξη στο ΧΑΑ, επισημαίνοντας ότι εάν ο γενικός δείκτης διατηρήσει και αυξήσει τα κέρδη του στο επόμενο 48άωρο, τότε είναι πολύ πιθανόν η αγορά να κινηθεί με ταχύτερους ρυθμούς προς τα επάνω, προσεγγίζοντας σε πρώτη φάση τα επίπεδα των 3.650 μονάδων και σε δεύτερο στάδιο τις 3.900 μονάδες. 
 Αντίθετα, εάν η αρνητική ψυχολογία υπερισχύσει των πραγματικά ελκυστικών επιπέδων που έχουν διαμορφώσει οι μετοχές (κάτι που εκτιμήθηκε δεόντως χθες από τους ισχυρούς παίκτες της αγοράς) τότε κανείς δεν αποκλείει περαιτέρω διολίσθηση των τιμών σε ακόμη χαμηλότερα επίπεδα από το κλείσιμο της Δευτέρας.
 Και ενώ η Σοφοκλέους διανύει μια εξαιρετικά ρευστή κατάσταση, οι αρνητικές χρηματιστηριακές εξελίξεις διαπραγματεύονται ξανά στο πολιτικό «ταμπλό» με τη Νέα Δημοκρατία διά του Γιώργου Αλογοσκούφη χθες, και του Μιλτιάδη Εβερτ προχθές, να ξιφουλκεί εναντίον της κυβέρνησης για σφάλματα, παραλείψεις και «τη μεγαλύτερη αναδιανομή πλούτου ύψους 33 τρισ. δρχ. (τόσο έχει μειωθεί η κεφαλαιοποίηση του ΧΑΑ) σε βάρος των πολλών». Μάλιστα ο κ. Αλογοσκούφης έφτασε
στο σημείο να μιλήσει ακόμη και για «οικονομική κρίση» πριν ζητήσει εμμέσως την παραίτηση του Γιάννου Παπαντωνίου.
