 Καβγάς έχει ξεσπάσει μεταξύ Ευρωπαϊκής Ενωσης και Ηνωμένων Πολιτειών για τον τρόπο προσέγγισης των στόχων που έχουν τεθεί για τη μείωση των εκπομπών αερίων, οι οποίες επιδεινώνουν το φαινόμενο του θερμοκηπίου. Η Ε.Ε. απέρριψε χθες την αμερικανική πρόταση που παρουσιάστηκε ως ένας ευέλικτος τρόπος περιορισμού των εκπομπών αερίων, αντιπαραβάλλοντας ότι στην πραγματικότητα, οι
Αμερικανοί θα μπορούσαν καλυμμένα να αυξήσουν τις εκπομπές τους. Δυσοίωνες είναι ταυτόχρονα οι προβλέψεις της Διεθνούς Υπηρεσίας Ενέργειας για την αύξηση
των εκπομπών διοξειδίου του άνθρακα έως το 2020.
 Ο Καναδάς και η Ιαπωνία υποστήριξαν την αμερικανική πρόταση, ότι δηλαδή οι διάφορες χώρες θα έπρεπε να μπορούν να έχουν κάποιο κέρδος όσον αφορά στις αναλογίες εκπομπών, για το διοξείδιο του άνθρακα που απορροφάται από τις καλλιεργήσιμες εκτάσεις και τα δάση. Την ιδέα καταδίκασαν οι περιβαλλοντιστές κάνοντας λόγο για «απάτη».
 Τα μέλη της αμερικανικής αντιπροσωπείας παρουσίασαν την πρόταση ως συμβιβαστική λύση, τονίζοντας ότι έχουν προετοιμαστεί, να κάνουν υποχωρήσεις για την υλοποίηση της ιδέας τους, σε μια προσπάθεια να καθησυχάσουν τις ανησυχίες, αλλά και να ξεπεράσουν τις αντιρρήσεις που διατύπωσαν κάποιες χώρες
από την πρώτη στιγμή που τέθηκε το όλο ζήτημα.
 «Εχοντας εξετάσει τα στοιχεία με τους ειδικούς μας, έχουμε την αίσθηση ότι η αμερικανική πρόταση δεν μπορεί να θεωρηθεί ως συμβιβαστική τοποθέτηση», δήλωσε
η Γαλλίδα υπουργός Περιβάλλοντος, Ντομινίκ Βουανέ, που εκπροσωπεί ολόκληρη την
Ε.Ε., στη διεθνή διάσκεψη για το κλίμα, στη Χάγη. «Σκοπεύουμε να αναζητήσουμε τρόπους για να υλοποιήσουμε τις δεσμεύσεις μας και όχι τρόπους για να τις αποφύγουμε», πρόσθεσε η κυρία Βουανέ.
 Οι Ηνωμένες Πολιτείες τάσσονται υπέρ της χωρίς όρια χρήσης των αποκαλούμενων «ελαστικών μηχανισμών». Περιβαλλοντολόγοι και πολλές κυβερνήσεις επιθυμούν ο περιορισμός των εκπομπών να έρθει και ως αποτέλεσμα φυσικών περικοπών, που θα είναι δυνατές με μια στροφή σε καθαρότερα και πιο αποδοτικά καύσιμα.
 Η Ευρωπαϊκή Ενωση πρότεινε συμβιβασμό στην αναλογία μείωσης των αερίων στα οποία οφείλεται το φαινόμενο του θερμοκηπίου, ο οποίος μπορεί να επιτευχθεί χάρη σε εθνικά μέτρα. Ουσιαστικά η Ε.Ε. προτείνει να ληφθούν υπόψη οι εκπομπές
αερίων που όντως πραγματοποιήθηκαν από το 1990, το έτος αναφοράς που ορίζεται στο πρωτόκολλο του Κιότο του 1997 και όχι πλέον μόνο οι δεσμεύσεις μείωσης στο
 Η Διεθνής Υπηρεσία Ενέργειας δημοσίευσε χθες στη Χάγη συγκλονιστικές προβλέψεις για την αύξηση των εκπομπών διοξειδίου του άνθρακα έως το 2020. Στην έκθεσή της με τίτλο «Πρόβλεψη για την Παγκόσμια Ενέργεια», η υπηρεσία προβλέπει αύξηση των εκπομπών διοξειδίου του άνθρακα κατά 60% μετά το 1997 και
το 2020, παρά τα μέτρα που έχουν ήδη ανακοινωθεί από τις χώρες-μέλη του Οργανισμού για την Οικονομική Συνεργασία και Ανάπτυξη για την καταπολέμηση του
 Η αύξηση αυτή, της τάξης του 2, 1% ετησίως κατά μέσο όρο, είναι μεγαλύτερη από την αύξηση της ζήτησης για ενέργεια παγκοσμίως και ταχύτερη από ό,τι ήταν στη διάρκεια των 30 παρελθόντων ετών. Επίσης, σύμφωνα με στοιχεία της υπηρεσίας, η
ζήτηση σε ενέργεια θα στηρίζεται ακόμη το 2020 κατά 90% στην περισσότερο ρυπογόνο ενέργεια που παράγεται από ορυκτά καύσιμα (πετρέλαιο, αέριο, κάρβουνο).
 Εν τω μεταξύ χθες, η βρετανική αστυνομία συνέλαβε τέσσερα μέλη της Γκρινπίς που διείσδυσαν παράνομα σε εργοστάσιο γενετικά μεταλλαγμένης σόγιας στο Λίβερπουλ. Εξήντα μέλη της Γκρινπίς, που είχαν μεταμφιεστεί σε... κοτόπουλα, κατόρθωσαν να εισέλθουν στο εργοστάσιο Κάργκιλ, επιβαίνοντας σε τέσσερα φορτηγά, αφού αιφνιδίασαν τους φύλακες. Οι συλλήψεις έγιναν επειδή, σύμφωνα με
την αστυνομία, τα μέλη της διεθνούς οικολογικής οργάνωσης «παραβίασαν ξένη ιδιοκτησία».
 Η διάσκεψη της Χάγης ολοκληρώνεται την Παρασκευή κι αν επιτευχθεί συμφωνία, η οποιαδήποτε συνθήκη θα πρέπει να επικυρωθεί από τις περισσότερες βιομηχανικές χώρες. Χωρίς την αμερικανική συγκατάθεση, θα είναι δύσκολο να τεθεί σε ισχύ μια τέτοια συνθήκη.
