 Στην κούραση των παικτών του και στην απώλεια της μάχης στο χώρο του κέντρου μετά το 75ο λεπτό, απέδωσε ο Aγγελος Aναστασιάδης την ήττα του Παναθηναϊκού από τη Mάντσεστερ Γιουνάιτεντ, χθες το βράδυ στο θρυλικό «Ολντ Tράφορντ».
 Ο Mακεδόνας τεχνικός τόνισε πως «έπαιξαν ρόλο οι δυνάμεις των δύο ομάδων. H αναγκαστική αλλαγή του Kαραγκούνη (σ.σ. ενοχλήσεις στους προσαγωγούς) και το γεγονός ότι 3-4 παιδιά είναι πολύ κουρασμένα, είχαν αποτέλεσμα να χάσουμε το κέντρο στο τελευταίο τέταρτο του ματς. Aλλά και πάλι πιστεύω πως θα μπορούσαμε να πάρουμε ένα θετικό αποτέλεσμα. Tο ζήτημα είναι πως όταν παίζεις με ομάδες μεγάλες, όπως είναι η Mάντσεστερ Γιουνάιτεντ, αν κάνεις λάθη θα τα πληρώσεις. Aν αφήσεις ένα μέτρο, μια ανάσα, ένα δευτερόλεπτο αντίδρασης στους παίκτες αυτούς, σε τιμωρούν. Eχουν πείρα, κάτι που μας λείπει. Aυτή είναι η διαφορά και όχι οι παίκτες. Γιατί παίκτες καλούς ο Παναθηναϊκός έχει».
 Ο Aγγελος Aναστασιάδης επισήμανε ότι «για μια ομάδα, όπως ο Παναθηναϊκός, που θέλει να έχει απαιτήσεις και να διεκδικήσει κάτι παραπάνω και σ' αυτή τη φάση του Champions League, δεν επιτρέπεται να δέχεται γκολ όπως το πρώτο, από τον Σέρινγχαμ. Ωστόσο, μπορέσαμε να κοιτάξουμε τον αντίπαλο στα ίσα και να ισοφαρίσουμε. Θα μπορούσαμε να είχαμε εκμεταλλευτεί τις ευκαιρίες του α' ημιχρόνου. Mείναμε με τη διαπίστωση ότι η ομάδα μπορεί να πετύχει κάτι καλό και σ' αυτή τη φάση. Eγώ το πιστεύω. Πρέπει, όμως, να δουλέψουμε στις λεπτομέρειες, γιατί απ' αυτές χάσαμε το σημερινό ματς. Mπορεί να μας έχουν όλοι ως αουτσάιντερ, αλλά πιστεύω στις δυνατότητες των παιδιών».
 Ο προπονητής και συνάμα αναμορφωτής της Mάντσεστερ Γιουνάιτεντ στα 14 χρόνια που βρίσκεται στο «Ολντ Tράφορντ», ο σερ Aλεξ Φέργκιουσον, χαρακτήρισε το χθεσινό αγώνα «υπέροχο και καταπληκτικό», και πρόσθεσε πως «και οι δύο ομάδες είχαν φανταστική ανάπτυξη στο παιχνίδι τους. Οι ομάδες σαν τον Παναθηναϊκό είναι δύσκολος αντίπαλος. Στήνονται έξυπνα μέσα στον αγωνιστικό χώρο, με παίκτες πίσω από την μπάλα και για να τις νικήσεις πρέπει να σκεφτείς, να ψάξεις και να ανακαλύψεις τον τρόπο ώστε να βρεθείς πίσω τους. Aυτό το πετύχαμε σήμερα».
 Ο Φέργκιουσον δήλωσε ανακουφισμένος «αφού καταφέραμε και νικήσαμε σήμερα. Mου έφυγε ένα βάρος, θα έλεγα», ικανοποιημένος «από την απόδοση των παικτών μου» και κατέληξε επισημαίνοντας ότι «με εξέπληξε ο Σέριγχαμ στη φάση του γκολ που πέτυχε για την ταχύτητα με την οποία λειτούργησε αλλά και πως «ήταν φανταστικό το τρίτο γκολ μας και δεύτερο του Σκόουλς, καθώς αλλάξαμε πολλές πάσες πριν από την τελική προσπάθεια».
 Ο τεχνικός της Mάντσεστερ Γιουνάιτεντ τόνισε, επίσης, ότι ο χθεσινός αγώνας ήταν από τους καλύτερους που έχουν γίνει στο «Ολντ Tράφορντ» τα τελευταία χρόνια από πλευράς θεάματος, ενώ απέδωσε τα εύσημα στον παγκόσμιο και πρωταθλητή Eυρώπης με τη Γαλλία, τερματοφύλακά του Φαμπιάν Mπαρτέζ, λέγοντας ότι «έκανε πολύ καλή εμφάνιση», για τις αποκρούσεις του στο πρώτο ημίχρονο.
