Δεν είναι δημοφιλές πια να αναφέρεσαι στη λογοκρισία, σε διώξεις συγγραφέων, σε
πόλεις-καταφύγια που προστατεύουν διωγμένους συγγραφείς. Η δίωξη του Σάλμαν Ρούσντι, η σύλληψη του Kινέζου ποιητή Μπέι Ντάο, οι δίκες του Γιασάρ Κεμάλ, η απόπειρα δολοφονίας του Ναγκίμπ Μαχφούζ στο Κάιρο, ο φρικαλέος απαγχονισμός του Κεν Σάρο Ουίβα και των συντρόφων του από τη νιγηριανή δικτατορία, είναι οι
«εξωτικές» ειδήσεις που κάποτε η προβολή τους από τα ΜΜΕ απαλύνει για λίγο τις
τύψεις των σύγχρονων κοινωνιών που απωθούν τα προβλήματα που οι ίδιες δημιουργούν στο πεδίο της ελεύθερης έκφρασης.
 Αυτός ήταν ένας από τους λόγους επίσκεψης στην Αθήνα, του Nιγηριανού νομπελίστα Ουόλε Σογίνκα, προέδρου του Διεθνούς Κοινοβουλίου των Συγγραφέων, με την ευκαιρία της έκδοσης στα ελληνικά (ΑΓΡΑ) της επιθεώρησης «Αουτονταφέ» του Διεθνούς Κοινοβουλίου. Μαζί του στην εκδήλωση που έγινε στο Ιδρυμα Γουλανδρή-Χορν και ο γραμματέας του ΔΚΣ Κριστιάν Σαλμόν.
 Το Διεθνές Κοινοβούλιο των Συγγραφέων είναι ένας ασυνήθιστος θεσμός: δεν έχει εξουσία, δεν έχει μέγαρο, δεν έχει γραμματείς και ούτε μεγάλες οικονομικές δυνατότητες. Συγκροτήθηκε βιαστικά το καλοκαίρι του 1993 αμέσως μετά τη δολοφονία του συγγραφέα Ταάρ Ντζαούτ στην Αλγερία. Στις τάξεις του μπορείτε να
αναγνωρίσετε μερικούς από τους σημαντικότερους συγγραφείς της εποχής μας: Γιούγκεν Χάμερμπας, Ζακ Ντεριντά, Αντόνιο Ταμπούκι, Ερνέστο Σαμπάτο, Βιτσένζο Κόνσολο, Κάρλος Φουέντες, Ορχάν Παμούκ κ.ά.
 Μέσα από τη δημιουργία του Δικτύου των Πόλεων Καταφυγίων σε όλο τον κόσμο το ΔΚΣ αναπτύσσει την αλληλεγγύη στους διωκώμενους συγγραφείς προασπίζοντας την ελευθερία της γραφής όποτε απειλείται. Το γεγονός ότι τους πρώτους έξι μήνες του 1993 ο αριθμός των διωκώμενων, φυλακισμένων ή δολοφονημένων συγγραφέων ξεπερνούσε τους χίλιους είναι μάλλον ένας σοβαρός λόγος για να προκαλέσει την ίδρυση του Κοινοβουλίου των Συγγραφέων.
 Στο περιοδικό «Αουτονταφέ»* που εκδίδεται δύο φορές το χρόνο σε πέντε γλώσσες υπάρχουν κείμενα του Ζακ Ντεριντά με θέμα τις «Εκτοπισμένες λογοτεχνίες», του Αντόνιο Ταμπούκι για την πατρίδα της γλώσσας και την εξορία του συγγραφέα, ποιήματα του Μπέι Ντάο, καθώς και ένα κείμενό του με τίτλο «Ημερολόγιο των μετακομίσεών μου» που περιγράφει την «τρέλα» του ανθρώπου που αναγκάζεται μέσα
σ' έξι χρόνια να αλλάξει εφτά χώρες και να μετακομίσει δεκαπέντε φορές, το ουσιαστικά πολιτικό κείμενο της Ουκρανής συγγραφέως Σβετλάνα Αλεξίεβιτς για τον έρωτα στη Ρωσία κ.ά.
 «Το περιοδικό δεν θα είναι μια αυστηρή επιθεώρηση. Δεν θα υποτιμά το χιούμορ που, όπως καταλαβαίνετε, έχει βοηθήσει πολλούς συγγραφείς να επιβιώσουν σε δύσκολες καταστάσεις», ξεκαθάρισε ο Ουόλε Σογίνκα που ευχήθηκε όλες οι πόλεις0καταφύγια που δημιουργούνται στον κόσμο για να προτατεύσουν τους διωκώμενους συγγραφείς να γίνουν από πόλεις-καταφύγια πόλεις-ιερά.
 Πέντε χρόνια μετά τη δημιουργία του το δίκτυο αριθμεί ήδη τριάντα πόλεις (μεταξύ των οποίων η Βαρκελώνη, η Βέρνη, το Μπλουά, η Φρανκφούρτη, η Βενετία κ.ά.), ενώ έχει προσφέρει δεκάδες στέγες σε Αφγανούς, Αλγερινούς, Βιρμανούς, Κινέζους, Κουβανούς, Νιγηριανούς, Ουζμπέκους, Ιρανούς συγγραφείς.
 Ο Σογίνκα αναφερόμενος στα διαφορετικά προσωπεία της λογοκρισίας στην εποχή μας μίλησε για ένα νέο φονταμενταλισμό που σχετίζεται με τη λογοκρισία που υφίστανται συγγραφείς οι οποίοι απλώς δεν υπακούουν στις οδηγίες της πολιτικής
 Για τη διαφορά μεταξύ του πολιτικού λόγου κι εκείνου των συγγραφέων, αρκέστηκε
να πει: «Οι πολιτικοί αναζητούν μέσω του λόγου τους την εξουσία, ενώ οι συγγραφείς την ελευθερία».
 «Σήμερα υπάρχει μια δυσπιστία στις παρεμβάσεις των διανοουμένων και αυτός είναι ο τάφος της στράτευσης», συνέχισε ο Ουόλε Σογίνκα, ενώ ο Κριστιάν Σαλμόν, περισσότερο αναλυτικός, συμπλήρωσε: «Οι παραδοσιακές μορφές νομικής και θεσμικής λογοκρισίας στις ολοκληρωτικές χώρες ετοιμάζονται να παραχωρήσουν
τη θέση τους σε καινούργιες μορφές. Σταδιακά περνάμε από την εποχή της λογοκρισίας στην εποχή της χειραγώγησης. Από την τηλεπαρακολούθηση α λα "Οργουελ" στο "Θαυμαστό καινούργιο κόσμο" του Χάξλεϊ. Από την τοπική λογοκρισία στη γενική απογοήτευση».
