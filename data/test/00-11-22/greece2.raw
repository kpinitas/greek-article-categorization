 Στα τέλη του 2003 -αν βεβαίως τηρηθούν τα χρονοδιαγράμματα- η Αθήνα θα αποκτήσει τις δύο πρώτες γραμμές τραμ. Ενα δίκτυο πάνω από 20 χιλιόμετρα, που θα συμπληρώνει το Mετρό και τον Ηλεκτρικό, αλλάζοντας ουσιαστικά την εικόνα στις συγκοινωνίες της πρωτεύουσας.
 Η πρώτη γραμμή, μήκους 12, 5 χιλιομέτρων, θα ξεκινά από το Ζάππειο, θα περνά από το «Φιξ» στη Συγγρού, όπου θα υπάρχει ανταπόκριση με το μετρό, θα συνεχίζει διά μέσου της Νέας Σμύρνης και θα φτάνει στο Παλαιό Φάληρο, κοντά στο Φλοίσβο, για να καταλήξει μέσω της παλιάς λεωφόρου Ποσειδώνος στο σταθμό του Ηλεκτρικού, στο Νέο Φάληρο.
 Η δεύτερη θα ξεκινά από το Παλαιό Φάληρο και μέσω της παραλιακής θα περνά από τον Αγιο Κοσμά και θα τερματίζει στην πλατεία της Γλυφάδας.
 Οι δύο αυτές γραμμές σχηματίζουν ένα νοητό «Τ» και εξετάζονται όλες οι δυνατές
παραλλαγές: Η γραμμή από το Ζάππειο να καταλήγει στη Γλυφάδα ή να σταματά στο Φλοίσβο και να γίνει ενιαία παραλιακή γραμμή από τη Γλυφάδα ώς το σταθμό του Ηλεκτρικού στο Νέο Φάληρο. Το σύστημα αυτό θα διαθέτει περίπου 42 στάσεις, που
θα απέχουν μεταξύ τους 450 μέτρα. Ηδη, εξετάζονται διάφορα σενάρια ώστε να υπολογιστεί η αναμενόμενη επιβατική κίνηση, σε συνάρτηση με την πυκνότητα των δρομολογίων και να γίνει επιλογή του κατάλληλου τύπου για το τροχαίο υλικό.
 Το κόστος του έργου υπολογίζεται σε 100 δισ. δραχμές. Από αυτά, τα 60 δισ. έχουν διασφαλιστεί από τον κρατικό προϋπολογισμό και το Γ' ΚΠΣ. Το ποσόν αυτό προβλέπεται να διατεθεί για την κατασκευή των γραμμών τροχιάς. Το έργο αυτό προβλέπεται να προκηρυχθεί μέσα στο πρώτο εξάμηνο του 2001 και να ολοκληρωθεί μέσα σε 24 έως και 26 μήνες από την υπογραφή της σύμβασης με τον ανάδοχο. Ο χρόνος αποπεράτωσης θα εξαρτηθεί από τα έργα στο παραλιακό μέτωπο που σχεδιάζει το υπουργείο ΠΕΧΩΔΕ και δεν έχουν ακόμη οριστικοποιηθεί.
 Το υπόλοιπο ποσόν προβλέπεται να εξασφαλιστεί από τον ιδιωτικό τομέα και να διατεθεί για την αγορά του τροχαίου υλικού. Οι επενδυτές θα αναλάβουν την εκμετάλλευση της γραμμής για συγκεκριμένο χρόνο. Υπολογίζεται ότι η παραλαβή των βαγονιών και του υποστηρικτικού υλικού θα γίνει σε 18 μήνες από την υπογραφή της σύμβασης.
 Η λειτουργία του τραμ πρέπει να συνοδευτεί με την αναδιοργάνωση της σηματοδότησης, ώστε να δοθεί προτεραιότητα στο νέο αυτό μεταφορικό μέσο έναντι
και των ΙΧ αλλά και των λεωφορείων. Με αυτό το δεδομένο έγινε και η επιλογή των διαδρομών.
 Με χρονικό ορίζοντα το 2006, σχεδιάζονται άλλες τρεις γραμμές τραμ.
 n Η πρώτη αποτελεί επέκταση της παραλιακής από το Νέο Φάληρο ως τον τερματικό σταθμό του Ηλεκτρικού στον Πειραιά, από όπου μέσω της ακτή Κονδύλη και της λεωφόρου Σαλαμίνας θα καταλήγει ή στο Κερατσίνι (4, 5 χιλιόμετρα) ή στο Πέραμα (9 χιλιόμετρα).
  -Η δεύτερη αφορά μια εντελώς νέα πρόταση με πολύ καλές προοπτικές από την άποψη της επιβατικής κίνησης. Πρόκειται για μια γραμμή μήκους 8, 3 χιλιομέτρων.
Θα ξεκινάει από το Γουδί, στο ύψος του Nοσοκομείου Παίδων, θα διασχίζει τη λεωφόρο Αλεξάνδρας και στο ύψος της πλατείας Αιγύπτου θα μπαίνει στην Πατησίων. Στη συνέχεια, μέσω των οδών Αιόλου, Σοφοκλέους, Αθηνάς και Ερμού, θα
περνάει από το Θησείο, το Γκάζι και θα καταλήγει στο Βοτανικό.
 - Η τρίτη αποτελεί διακλάδωση της προηγούμενης. Από την πλατεία Αιγύπτου θα ξεκινάει μια γραμμή 3, 6 χιλιομέτρων, που θα κινείται παράλληλα με τον Ηλεκτρικό ώς τα Ανω Πατήσια.
 Για τις τρεις αυτές γραμμές δεν έχουν διασφαλιστεί πόροι, αλλά η κυβέρνηση εκτιμά ότι θα υπάρξει ενδιαφέρον από ιδιώτες, που θα αναλάβουν και την εκμετάλλευση του δικτύου.
 Το τραμ αποτέλεσε όνειρο γενεών για την πρωτεύουσα. Ομως φαίνεται πως ήρθε το πλήρωμα του χρόνου. Την περασμένη εβδομάδα ψηφίστηκε τροπολογία με την οποία ιδρύεται θυγατρική εταιρεία της «Αττικό Μετρό», που θα ασχοληθεί αποκλειστικά με το σχεδιασμό και την κατασκευή του έργου. Παράλληλα, έχει ξεκινήσει η διαδικασία πρόσληψης ειδικευμένου προσωπικού για τη νέα ανώνυμη εταιρεία, που θα ανήκει εξ ολοκλήρου στο Δημόσιο και τελεί υπό τη δικαιοδοσία του υπουργείου
 Στα «υπέρ» του τραμ, που θεωρείται ιδιαίτερα φιλικό μέσο προς το περιβάλλον αλλά και τον επιβάτη, εντάσσεται η καλή μεταφορική του ικανότητα. Ενας συρμός με τρία βαγόνια μπορεί να μεταφέρει τουλάχιστον τετραπλάσιο αριθμό επιβατών σε
σχέση με το λεωφορείο. Το κόστος και ο χρόνος κατασκευής είναι μικρότερα σε σχέση με αυτά που απαιτούνται για το Mετρό, όμως το τελευταίο έχει πολλαπλάσια
επιβατική ικανότητα, ενώ κινείται με 40 χιλιόμετρα την ώρα, έναντι 20 που μπορεί να πιάσει το τραμ.
 Τα αρνητικά στοιχεία του τραμ έχουν σχέση μόνο με την πολεοδομική διάρθρωση της πρωτεύουσας. Οι στενοί δρόμοι και οι πολλές διασταυρώσεις είναι στοιχεία που κάνουν δύσκολη την κατασκευή δικτύου τραμ σε περιοχές που υπάρχει ενδιαφέρον από πλευράς κοινού. Ετσι, εγκαταλείφθηκε η πρόταση του αείμνηστου Αντώνη Τρίτση για δημιουργία περιμετρικής γραμμής στα όρια του γνωστού μας δακτυλίου.
