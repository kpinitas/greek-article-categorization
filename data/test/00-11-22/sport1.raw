 Πάλι στα τελευταία... καταραμένα δέκα λεπτά του αγώνα έχασε ο Παναθηναϊκός ένα ακόμη «δικό του» ευρωπαϊκό παιχνίδι. Εκεί στο 80' και κάτι, όταν το όνειρο πήγαινε να βγει πραγματικό, κουράστηκαν τα πόδια να παρακολουθούν τον αντίπαλο, το 1-1 έγινε 3-1, η Μάντσεστερ Γιουνάιτεντ νίκησε τον Παναθηναϊκό κι έτσι πήγε στράφι όλη η μεγάλη προσπάθεια, που την είδαν, όμως, και τη θαύμασαν εκτός από τους 65 χιλιάδες θεατές του αγώνα και φίλαθλοι από 86 χώρες μέσα από τις ζωντανές τηλεοπτικές μεταδόσεις.
 Ο Παναθηναϊκός σ' όλο το πρώτο ημίχρονο έσβησε με την απόδοσή του τους μύθους που τον κυνηγούσαν πριν από το παιχνίδι και τον ήθελαν απλά θύμα μιας προαποφασιμένης μονομαχίας, στην οποία θα έπαιζε έτσι κι αλλιώς το ρόλο του θύματος.
 Οι παίκτες του δεν κάθησαν ούτε μια στιγμή πίσω, δεν έπαιξαν παθητικά, δεν φοβήθηκαν και κυρίως (αυτό που έλεγαν πολλοί από χθες), δεν έμειναν να χαζεύουν στις... μπουτίκ και τα άλλα αξιοθέατα του Ολντ Τράφορντ. 
 Κι έδωσαν σ' όλο τον κόσμο, την εικόνα μιας ομάδας πολύ καλύτερης από τη Γιουνάιτεντ, που είχε τον έλεγχο, κρατούσε την μπάλα (το λένε και τα στατιστικά της UEFA για την κατοχή μπάλας αυτό, 58-42 υπέρ του Παναθηναϊκού) και έκανε τρεις μεγάλες ευκαιρίες που δεν τις άφησε να μπουν γκολ ο Φαμπιάν Μπαρτέζ. Η πρώτη ήταν στο 11' με το... τακουνάκι δισεκατομμυρίων του Ιγκορ Σιπνιέφσκι, που δεν το αξιοποίησε ο Νίκος Λυμπερόπουλος, η άλλη στο 24' όταν ο Κριστόφ Βαζέχα ξέφυγε από τον Μπράουν, αλλά σούταρε πάνω στο Γάλλο τερματοφύλακα της Γιουνάιτεντ, και η τρίτη στο 45', τότε που ο Λυμπερόπουλος είχε την ευφυή σκέψη να σουτάρει, την ώρα που όλοι περίμεναν να κάνει σέντρα, αλλά ο Μπαρτέζ έδιωξε με τα πόδια από ένστικτο.
 Ηταν η καλύτερη εμφάνιση (για εμφάνιση μιλάμε, όχι για αποτέλεσμα) που έκανε τα τελευταία χρόνια ο Παναθηναϊκός σε ευρωπαϊκό παιχνίδι και μάλιστα εκτός έδρας, σ' ένα γήπεδο όπου πολλές ομάδες έχουν χάσει πριν ακόμη μπουν μέσα. 
 Ο κόουτς Αγγελος Αναστασιάδης, διαβάζοντας το ματς, προτίμησε να αφήσει έξω τον γρήγορο Νασιόπουλο και να ποντάρει στην... τρέλα του Σιπνιέφσκι. Η κίνηση αποδείχτηκε χρυσάφι, καθώς ένας τόσο απρόβλεπτος παίκτης μπορεί να απορρυθμίσσει με τον καλύτερο δυνατό τρόπο κολλημένους Αγγλους αμυντικούς, όπως εκείνοι που ο Πολωνός του Παναθηναϊκού είχε απέναντί του. 
 Κι αν ερχόταν το γκολ σε μια από τις τρεις φάσεις πολλοί θα μιλούσαν για ένα μικρό θαύμα.
 Το όνειρο πήγε να γκρεμιστεί με το ξεκίνημα του β' μέρους (48') τότε που ο Τέντι Σέριγκχαμ άφησε όλη την άμυνα του Παναθηναϊκού να βλέπει την πλάτη του και πλάσαρε... 1-0. Ηταν εκεί που κόπηκαν τα φτερά και μίκρυναν τα όνειρα.
 Αλλά ο Παναθηναϊκός δεν είχε πει την τελευταία του λέξη. Οι Ελληνες της εξέδρας έδωσαν πρώτοι το σύνθημα, σκεπάζοντας με τις 5 χλιάδες φωνές το γήπεδο. «Τριφυλλάρα βάλε ένα γκολ»! Ετσι κι έγινε. Ηταν αρκετό ένα φάουλ στο 64', για να βρει τη χρυσή τρύπα ο Γιώργος Καραγκούνης. Το σουτ που έπιασε έξω από την περιοχή δεν πιανόταν ούτε από τον Μπαρτέζ... 1-1. 
 Αλλά ο Παναθηναϊκός δεν κατάφερε να ξαναβγεί μπροστά. Κι όταν άρχισε σιγά σιγά να κουράζεται, μπήκαν στο παιχνίδι οι απόντες των προηγούμενων λεπτών του παιχνιδιών από πλευράς Γιουνάιτεντ.
 Ο Σιλβέστρ, ο Γάλλος, παραδείγματος χάριν, που είχε την έμπνευση να πάει και να περάσει στο 81' ανάμεσα από Γκαλέτο και Γκούμα. Σούταρε, απέκρουσε ο Νικοπολίδης, αλλά στο ριμπάουντ, ο Σκόουλς (άλλος... ανύπαρκτος αυτός μέχρι τότε) με σουτ... 2-1. Και πάλι ο Σκόουλς, στο 90', όταν όλοι είχαν πλέον... κρεμάσει, ζωγράφισε με ψηλοκρεμαστό σουτ από μακριά τον Νικοπολίδη... 3-1.
 Ετσι χάθηκαν όλα, μέσα σε δέκα λεπτά, με αποτέλεσμα στο τέλος να μη μιλιέται κανένας, αφού όλοι περίμεναν πως αυτή τη φορά, δεν θα ξέφευγε ο ένας τουλάχιστον βαθμός. 
 Μάλιστα, μετά την ισοφάριση, κάποιοι είχαν αρχίσει να πιστεύουν ότι και το δεύτερο γκολ, θα μπορούσε να έρθει με κάποια τύχη, συνδυασμένη με ικανότητα, καθώς έβλεπαν και τον σερ Αλεκ Φέργκιουσον στον πάγκο, να κλωτσάει εκνευρισμένος ό,τι έβλεπε μπροστά του, καθώς φοβόταν το απρόοπτο. Ομως η τύχη (που δεν ήταν και ακριβώς τύχη...) του χαμογέλασε στο τέλος, κι ο Παναθηναϊκός περιμένει τώρα τη Βαλένθια, στις 6 Δεκεμβρίου το βράδυ, για να πάρει τους πρώτους τρεις βαθμούς και να μπει στο παιχνίδι της πρόκρισης.
 ΠΑΝΑΘΗΝΑΪΚΟΣ: Νικοπολίδης, Χένρικσεν, Γκαλέτο, Γκούμας, Βόκολος, Φύσας, Μπασινάς, Καραγκούνης (65' Βλάοβιτς), Σιπνιέφσκι (79' Ολιβάρες), Λυμπερόπουλος, Βαζέχα (75' Κιάσος).
 ΜΑΝ. ΓΙΟΥΝΑΪΤΕΝΤ: Μπαρτέζ, Γκ. Νέβιλ, Φιλ. Νέβιλ, Σιλβέστρ, Μπέκαμ, Μπουτ, Κιν, Σκόουλς, Μπράουν, Γιορκ, Σέρινγκχαμ.
