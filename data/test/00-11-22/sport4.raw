 «Προσοχή στις στημένες φάσεις, να μη δεχθούμε γκολ». Το μήνυμα του Γιάννη Μαντζουράκη στους ποδοσφαιριστές του Ολυμπιακού χθες στο Ρέντη ήταν σαφές. Ο 52χρονος τεχνικός το τελευταίο διήμερο δούλεψε στις προπονήσεις στις στημένες φάσεις και στις σέντρες από τα πλάγια, καθώς επιδιώκει να περιορίσει τους ψηλούς της Λίβερπουλ και ζήτησε από τους «ερυθρόλευκους» να κλείσουν όλους τους διαδρόμους που οδηγούν στην εστία του Ελευθερόπουλου.
 Ο Ολυμπιακός παρουσιάζει ιδιαίτερη αδυναμία σε φάσεις που προέρχονται από φάουλ ή κόρνερ ή σέντρες από τα πλάγια και με αυτόν τον τρόπο δέχθηκε τα γκολ στο Champions League, που του στοίχισαν και την πρόκριση. Ο Μαντζουράκης πάντως απέφυγε χθες να δείξει ποιος θα αναλάβει το μαρκάρισμα του Χέσκεϊ (μάλλον ο Ανατολάκης) και πολλά θα εξαρτηθούν για την ενδεκάδα από την αρχική σύνθεση της Λίβερπουλ.
 Ο Μαντζουράκης είχε χθες το απόγευμα ολιγόλεπτη συνομιλία με τον Γιώργο Λούβαρη στο Ρέντη, τη στιγμή που κυκλοφόρησαν οι φήμες ότι ο Εγκε Γκέραρντ αναλαμβάνει εντός των ημερών πόστο στον Ολυμπιακό. Ο Λούβαρης διέψευσε ότι υπάρχει θέμα Γκέραρντ («δεν έχουμε ιδέα τι λέγεται»), αλλά και ο Ολλανδός υποστήριξε: «Δεν με έχει πλησιάσει ο Ολυμπιακός. Θα ασχοληθώ, όμως, πάλι με το ποδόσφαιρο».
 Ο Αλέξης Αλεξανδρής, ο οποίος συμπεριλαμβάνεται στους δέκα κορυφαίους σκόρερ στην ιστορία του ελληνικού ποδοσφαίρου, αναφερόμενος στο παιχνίδι με τη Λίβερπουλ υποστήριξε: «Είναι μια μεγάλη ομάδα, την οποία σεβόμαστε, αλλά δεν τη φοβόμαστε. Θα μπούμε στο γήπεδο για να την κερδίσουμε και ελπίζω να σκοράρω». Στον Ολυμπιακό περιμένουν αύριο στο ΟΑΚΑ περίπου 50.000 φιλάθλους. 
 Ο Ανδρέας Νινιάδης προπονήθηκε με την υπόλοιπη ομάδα, αλλά όπως γράψαμε από χθες, φοβάται ακόμη το πόδι του και ο Μαντζουράκης τον απέκλεισε από την αποστολή, όπως και τους Ζε Ελίας (τιμωρημένος), Αλβεζ, Οφορίκουε, Αντζα (τραυματίες), Τζιωρτζόπουλο, Σηφάκη, Τσενάμο. Οι «ερυθρόλευκοι» θα γυμναστούν σήμερα στις 6 μ.μ. στο ΟΑΚΑ. 
 * Αγωνιστικά, αλλά και εσωτερικά προβλήματα δεν έχει μόνο ο Ολυμπιακός, έχει και η Λίβερπουλ. Εκτός από τους τραυματισμούς που αντιμετωπίζει ο Ζεράρντ Ουγιέ, ο τερματοφύλακας των «κόκκινων» Σάντερ Βέστερφελντ τα έβαλε με τους αμυντικούς της ομάδας του! «Ανησυχώ για την άμυνα. Αν συνεχίσουμε να παίζουμε έτσι, σαν σχολική ομάδα, θα βγούμε σύντομα έξω από την Ευρώπη και θα είμαστε κάτω από την τέταρτη θέση στο πρωτάθλημα. Ο Ολυμπιακός είναι πολύ καλύτερη ομάδα από την Τότεναμ και η ατμόσφαιρα που θα συναντήσουμε πιο δύσκολη απ' ό,τι στο Λονδίνο. Αν κάνουμε τα ίδια λάθη, θα δεχθούμε 5 γκολ».
 Η αποστολή της Λίβερπουλ ήρθε χθες στις 9 το βράδυ στην Αθήνα και κατέλυσε στο ξενοδοχείο «Θεοξένια» στο Κεφαλάρι. Οι «κόκκινοι» θα προπονηθούν σήμερα στις 5 μ.μ., ενώ στη συνέχεια θα δώσει συνέντευξη Τύπου ο Ουγιέ. Ο τεχνικός της Λίβερπουλ δεν υπολογίζει για το παιχνίδι με τον Ολυμπιακό τους τραυματίες Μπέργκερ, Ρέντναπ και Τσίγκε, ο οποίος αποκλείστηκε από την αποστολή, ενώ ο Φόουλερ έχει χτυπήσει στο γόνατο, το ίδιο και ο Μέρφι και είναι αμφίβολη η συμμετοχή του, όπως και του Οουεν. Η Λίβερπουλ είναι πολύ πιθανό να παραταχθεί μόνο με τον Χέσκεϊ στην επίθεση.
 * Η ΕΠΑΕ αρνήθηκε χθες να μεσολαβήσει για να πάρει ο Ολυμπιακός τα 1.000 εισιτήρια από τον ΠΑΟΚ και ζήτησε από τους «ερυθρόλευκους» να απευθυνθούν στο Δικέφαλο του Βορρά. Από τη διοίκηση του ΠΑΟΚ χθες βράδυ δεν έγινε δεκτό το αίτημα του Ολυμπιακού, ο οποίος θα επιμείνει και σήμερα.
