 Ηδιαδρομή ήταν καθορισμένη από τον Κώστα Λαλιώτη. Η Γιάννα Αγγελοπούλου, απλώς θα απολάμβανε την εναέρια επιθεώρηση των έργων που έχουν σχέση και με τους Ολυμπιακούς Αγώνες του 2004. Το μήνυμα ήταν προφανές. Η Αθήνα, θέλει να πάει στη συνάντηση με τη ΔΟΕ, με... αέρα! 
 Το ελικόπτερο σηκώθηκε στο ΟΑΚΑ. Τράβηξε τη διαδρομή, Υμηττός - Σπάτα - Αττική
Οδός - Ολυμπιακό Χωριό - Αττική Οδός - Ελευσίνα -Ψυττάλεια - Φάληρο - Ελληνικό. Υστερα από μιάμιση ώρα περιπλάνησης, ο υπουργός ΠΕΧΩΔΕ και η πρόεδρος, γύρισαν στη βάση τους, για να αναπτύξουν στους δημοσιογράφους τα συμπεράσματά τους. Τα όσα... είδαν από ψηλά! 
 Η Γιάννα δήλωσε εντυπωσιασμένη. Μίλησε για παρεμβάσεις που αναβαθμίζουν το επίπεδο ζωής των πολιτών της Αττικής. «Ολο αυτό το σύνολο των παρεμβάσεων είναι σημάδι ότι η Ελλάδα προχωράει μπροστά». Αμέσως μετά, συνδύασε τα έργα (νέο αεροδρόμιο Σπάτων, οδικές αρτηρίες, επεκτάσεις Μετρό, σιδηρόδρομος, τραμ)
με την υπόθεση των Ολυμπιακών Αγώνων. Και είπε: «Το "2004", ως σταθμός, ως ορόσημο, έχει πολύ μεγάλη σημασία, για την επίσπευση του έργου, ώστε όλα μαζί (τα έργα) να «κλειδώσουν» μεταξύ τους και να παρουσιάσουν την αναβάθμιση της Αθήνας. Θα σας βοηθήσουμε, δεν λέω, θα σας σπρώξουμε, γιατί μόνοι σας έχετε την αίσθηση του επείγοντος, όσο μπορούμε, ώστε όλοι οι φορείς να προχωρήσουν, με τέτοιους ρυθμούς, τα έργα».
 Τα σημεία αναφοράς της εναέριας επιθεώρησης, ήταν για τον Κώστα Λαλιώτη: «Το νέο διεθνές Αεροδρόμιο στα Σπάτα, η Αττική Οδός από την Ελευσίνα στα Σπάτα, η Περιφερειακή του Υμηττού, οι επεκτάσεις των γραμμών στο ΑΤΤΙΚΟ ΜΕΤΡΟ από τα Σεπόλια προς το Περιστέρι, από το Μοναστηράκι προς το Αιγάλεω, από τη Δάφνη στην Ηλιούπολη και από την Εθνική Αμυνα στο Σταυρό. 
 Ηταν η διαδρομή του Προαστικού Σιδηροδρόμου, η διαδρομή του Tραμ στην παραλιακή και βεβαίως ο ολυμπιακός δακτύλιος από το τμήμα του Κηφισού μέχρι την Αττική Οδό και τη διασταύρωση της "Ποσειδώνος" ώς το Νέο Ηράκλειο, που κλείνει ο άλλος κλάδος του Ολυμπιακού Δακτυλίου, από τη "Συγγρού" στην Καλογρέζα».
 Ο Κώστας Λαλιώτης αποκάλυψε ότι τα πέντε «ορφανά» έργα, αρμοδιότητας του υπουργείου του, θα παραδοθούν προς χρήση πολύ πριν από την άνοιξη του 2004, χωρίς ωστόσο να προσδιορίσει ακριβείς ημερομηνίες. «Τα χρονοδιαγράμματα έχουν επιταχυνθεί και πολύ γρήγορα θα υπάρξουν χαμόγελα αισιοδοξίας και εργασίες, στα έργα του Σχινιά και σ' άλλες περιοχές», υποστήριξε ο υπουργός ΠΕΧΩΔΕ. «Οι Ολυμπιακοί Αγώνες, είναι εθνικό στοίχημα», κατέληξε.
 Η αντικατάσταση του Θεόδωρου Πάγκαλου από τον Ευάγγελο Βενιζέλο (και η απουσία
του, από τις συναντήσεις με το κλιμάκιο της ΔΟΕ) δεν θα μπορούσε να περάσει απαρατήρητη.
 Η Γιάννα Αγγελοπούλου, προσπάθησε (και πέτυχε) να κρατήσει αποστάσεις, για ευνόητους λόγους: «Οταν αναλάβαμε τους Ολυμπιακούς Αγώνες, το 1997, δεσμεύτηκε
η κυβέρνηση. Κι όταν δεσμεύεται μια κυβέρνηση, σημαίνει ότι δεσμεύεται, με όποιους επιλέγει να την εκπροσωπούν και να κάνουν το έργο τους. Αυτό, εμείς το
ακολουθούμε και είμαστε υποχρεωμένοι κι έτοιμοι, να συνεργαστούμε και να βοηθήσουμε όσους εκπροσώπους έχουν τεθεί επικεφαλής από την κυβέρνηση για να ολοκληρώσουν το έργο».
 Ο Κώστας Λαλιώτης (παρ' ότι δεν απευθυνόταν σ' αυτόν το ερώτημα), βρήκε την ευκαιρία να προσθέσει με νόημα: «Εμείς, ως υπουργείο Περιβάλλοντος Χωροταξίας και Δημοσίων Εργων, είχαμε μια άριστη και αγαστή συνεργασία με το υπουργείο Πολιτισμού. Κι εγώ, προσωπικά με τον κ. Πάγκαλο. Είμαι αισιόδοξος και σίγουρος
ότι αυτή η αγαστή και γόνιμη συνεργασία θα συνεχιστεί και με τον κ. Βενιζέλο».
 *Ο Ζακ Ρογκ αναμένεται στην Αθήνα, τα μεσάνυχτα, κι αύριο το πρωί (στις 10) θα
συναντηθεί στο Μέγαρο Μαξίμου με τον πρωθυπουργό Κώστα Σημίτη.
