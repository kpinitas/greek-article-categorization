 Η εκδίκηση της Μίλαν σε βάρος της Γαλατασαράι (για τον περσινό αποκλεισμό της, στο 90', από το Champions League και στο 92' από την Ευρώπη) μάλλον αναβάλλεται για τις 7 Μαρτίου, όταν οι δύο ομάδες θ' αναμετρηθούν στο «Αλί Σαμί Γιέν» της Κωνσταντινούπολης. 
 Κι αυτό, γιατί οι Ροσονέρι ούτε και χθες στο «Μεάτσα» μπόρεσαν να νικήσουν τους κατόχους του Kυπέλλου UEFA που μπορεί να ταξίδεψαν στο Μιλάνο χωρίς 4 παίκτες-κλειδιά, αλλά κατάφεραν το ίδιο να κάνουν τη ζημιά στη Μίλαν φεύγοντας από την Ιταλία με το πολύτιμο 2-2. 
 Και να φανταστεί κανείς ότι οι παίκτες του Μιρτσέα Λουτσέσκου, πρόπερσι προπονητή σε μιλανέζικη ομάδα, αλλά στην Ιντερ, βρέθηκαν σε δύο λεπτά, στο 39' με τον Ζαρντέλ και το 41' με τον Χουσαΐν να προηγούνται 0-2, μετατρέποντας αναπόφευκτα το παιχνίδι σε κάτι σαν πόλεμο, όπως εξάλλου απέδειξαν και τα στατιστικά του αγώνα: 40 φάουλ, 7 κίτρινες κάρτες. Οπως και να 'χει πάντως, το θέμα είναι ότι η Μίλαν κατάφερε ν' αντιδράσει, να μειώσει στο 48' με τον Χοσέ Μάρι και να ισοφαρίσει στο 73' με τον Σεβσένκο, έστω κι αν το χέρι, στην περιοχή του Βεντάτ, ξεσήκωσε πολλές διαμαρτυρίες από πλευράς Τούρκων.
 Εάν όμως στο Μιλάνο πήγε να γίνει το μεγάλο μπαμ της βραδιάς, στο «Παρκ ντε Πρενς» του Παρισιού η Λα Κορούνια συνέτριψε 3-1 την Παρί Σεν Ζερμέν που είχε ανοίξει πρώτη το σκορ στο 37' με τον Αλζερινό. Υστερα ισοφαρίστηκε με τον Ναϊμπέτ (64') και κατρακύλησε από τα γκολ των Τούρκου Φλόρες (70'), Μακάι (92'). Μαζί με την Ντεπορτίβο κέρδισε και η δεύτερη στις τρεις (η Ρεάλ Μαδρίτης παίζει απόψε) ισπανικές, εν ολίγοις η Βαλένθια που με δύο γκολ σε δύο λεπτά (του Κάριου στο 45' και του Σάντσεθ στο 47') «αρχειοθέτησε» εύκολα την υπόθεση Στουρμ Γκρατς 2-0.
 Στα υπόλοιπα, αποψινά παιχνίδια στο πλαίσιο του 3ου και του 4ου ομίλου, Λάτσιο και Αρσεναλ, δύο από τα αποκαλούμενα μεγάλα φαβορί, έχουν αναμφισβήτητα τις δυσκολότερες αποστολές, αντίστοιχα σε Βρυξέλλες και Μόσχα.
 Η πρωταθλήτρια Ιταλίας αντιμετωπίζει τη φορμαρισμένη Αντερλεχτ στο Βέλγιο, χωρίς τους τραυματίες Κλάουντιο Λόπεζ, Βερόν, Κόουτο και Ντίνο Μπάτζο, ενώ η Αρσεναλ ταξίδεψε στο παγωμένο (και κατάμεστο από 75.000 χιλιάδες θεατές) «Λουζνίκι» χωρίς τους Σίμαν, Βιεϊρά, Μπέργκαμπ. 
 Το μεγάλο παιχνίδι της βραδιάς, ωστόσο, γίνεται στο «Ελαντ Ρόουντ» του Λιντς, όπου η αγγλική ομάδα φιλοξενεί την πρωταθλήτρια Ευρώπης Ρεάλ Μαδρίτης, που αμέσως μετά τον αγώνα θα πετάξει για το Τόκιο όπου την ερχόμενη Τρίτη θ' αντιμετωπίσει την Μπόκα Τζούνιορς στον τελικό του Διηπειρωτικού Kυπέλλου.
 Τη βραδιά της 1ης αγωνιστικής της 2ης φάσης κλείνει, στο «Ολύμπια Στάντιον» του Μονάχου, το παιχνίδι ανάμεσα στη Μπάγερν και τη Λιόν. Από τους Γερμανούς μπορεί ν' απουσιάζουν οι Σολ, Λιζαραζού, Σαλιχάμιζιντς, Αντερσον, αλλά η παράδοση, με γαλλικές ομάδες βρίσκεται με το μέρος τους αφού σε έξι προηγούμενες συναντήσεις στο Μόναχο η Μπάγερν μετράει πέντε νίκες και μία μόνο ήττα.
