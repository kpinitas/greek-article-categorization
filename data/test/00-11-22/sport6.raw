 Βρήκε χειμώνα στο Αϊντχόβεν ο ΠΑΟΚ. Δεν υπάρχουν χιόνια αλλά η θερμοκρασία το βράδυ αγγίζει το μηδέν. Aντίθετα, δεν είναι...χειμωνιάτικη και η ατμόσφαιρα στην ομάδα. Τον τόνο δίνουν ο Ντούσαν Μπάγιεβιτς και ο κόσμος που είναι κοντά στην ομάδα, και το καλό κλίμα φάνηκε στην προπόνηση, που πραγματοποιήθηκε στις βοηθητικές εγκαταστάσεις της Αϊντχόβεν.
 «Δεν υπάρχει στο δικό μου λεξιλόγιο η λέξη απουσία. Τι πάει να πει απουσία. Κι άλλοι παίκτες που είναι στην ομάδα γιατί υπάρχουν; Εχουμε πολύ ικανούς ποδοσφαιριστές που μπορούν σε κάθε περίπτωση να αναλάβουν το ρόλο που θα τους ανατεθεί στην ομάδα», είπε στο αεροδρόμιο «Μακεδονία» της Θεσσαλονίκης ο Ντούσαν Μπάγεβιτς, απαντώντας σε ερώτηση πόσο κοστίζουν οι απουσίες Τετράτζε, Κατσαμπή, Χασιώτη και Εγκωμίτη, που έμειναν στη Θεσσαλονίκη. Ολοι όμως στην ομάδα αναθεματίζουν την ώρα που τραυματίστηκε με την Ουντινέζε ο Τετράτζε, ο πιο έμπειρος παίκτης της ομάδας. Kι αυτή η απουσία κόστισε ήδη στον αγώνα με τον Παναθηναϊκό και σπαζοκεφαλιάζουν πως δεν θα κοστίσει στο «Φίλιπς» στάδιο της Αϊντχόβεν.
 Ο κόσμος ήταν πολύ εκδηλωτικός μέσα στο αεροπλάνο που μετέφερε την αποστολή, χωρίς να είναι ο κορμός των φανατικών που θα δημιουργήσουν αύριο το κατάλληλο κλίμα στο «Φίλιπς» στάδιο. Θα 'ναι πάνω από 2.500. Κι είναι φίλοι του ΠΑΟΚ απ' όπου γης -ακόμη και από την Αμερική -που έρχονται στην Ολλανδία σε συμπαράσταση της ομάδας τους.
 Το πρώτο πράγμα που έγινε στο Αϊντχόβεν με την άφιξη της αποστολής ήταν σύσκεψη με την Aστυνομία και τους ανθρώπους της ολλανδικής ομάδας. Τα μέτρα τάξης και ο κόσμος του ΠΑΟΚ, πέραν των 2.500, για τους οποίους έχουν εξασφαλιστεί εισιτήρια, ήταν το ζητούμενο. Η επαφή θα είναι συνεχής έως την ώρα που θα γίνει το παιγνίδι.
 «Το 0-0 θα είναι ένα καλό αποτέλεσμα για μας, αν και θα 'χουμε δυσκολίες. Είναι μια γρήγορη ομάδα η Αϊντχόβεν που ανοίγει το παιγνίδι της από τα άκρα», δηλώνει ο Παντελής Κωνσταντινίδης, μεγάλος πρωταγωνιστής του Ούντινε, ενώ ο προπονητής του εκτιμά ότι: 
 «Είναι πολύ δύσκολη ομάδα η Αϊντχόβεν, κι εμείς, για να' χουμε τύχη, πρέπει να παίξουμε όπως στην Ιταλία. Ποτέ δεν μιλώ για αποτελέσματα.Το αποτέλεσμα έρχεται αν παίξεις όπως πρέπει».
 Οι παίκτες του ΠΑΟΚ, που δεν είχαν δει την Αϊντχόβεν κι άκουγαν μόνο γι αυτή, τη βλέπουν, τώρα, σε βίντεο στην Ολλανδία κι ακούν από τον Μπάγεβιτς να σχολιάζει κάθε ποδοσφαιριστή ξεχωριστά και την ομάδα συνολικά. Αυτή η ανάλυση θα συνεχιστεί έως τη μέρα που θα γίνει το παιγνίδι, αύριο δηλαδή, στις 8.30 το βράδυ.
