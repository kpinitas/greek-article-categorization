 Μια συμφωνία που όχι μόνο δεν διασφαλίζει ότι θα συμμετέχουμε ως ισότιμοι εταίροι στην κοινοπραξία των χωρών που κατασκευάζουν το Γιουροφάιτερ, αλλά δεν
διασφαλίζει καν τα απλά αντισταθμιστικά οφέλη που θα πάρει η Ελλάδα, είναι το μόνο που έχει μονογράψει το υπουργείο Aμυνας με την εταιρεία που αντιπροσωπεύει τα νέα μαχητικά. 
 Οπως προκύπτει από το συμβόλαιο, που έχει ήδη συνταχθεί από την ΕΑΒ και την αντιπρόσωπο των Γιουροφάιτερ στην Ελλάδα και θα υπογραφεί μαζί με τη συμφωνία αγοράς, όχι μόνο δεν έχουμε ποσοστά από την εταιρεία κατασκευής του νέου μαχητικού αλλά και τα αντισταθμιστικά οφέλη που θα πάρει η χώρα μας αφορούν αποκλειστικά και μόνο την προμήθεια των 60 αεροσκαφών που θα παραγγείλει η Ελλάδα... 
 Η σύμβαση μπορεί να μην αποκλείει νέες συμβάσεις της ΕΑΒ για υποκατασκευαστικό
έργο από αλλά αεροσκάφη, κ αλλά αυτές θα πρέπει να γίνονται με την έγκριση των άλλων χωρών που κατασκευάζουν το αεροσκάφος. Χαρακτηριστικό είναι επίσης ότι στη σύμβαση δεν γίνεται λόγος για συνεταιρισμό, αλλά για υποκατασκευαστικό έργο και αντισταθμιστικά οφέλη, διαψεύδοντας τα όσα μέχρι σήμερα έχει δηλώσει ο υπουργός Aμυνας για συνεταιρισμό με τις τέσσερις κατασκευάστριες χώρες. 
 Σύμφωνα με έγκυρες πληροφορίες, όμως, το πρόβλημα στα αντισταθμιστικά οφέλη που διεκδικεί η ΕΑΒ είναι τεράστιο, καθώς οι «φωστήρες» της Ελληνικής Αεροπορικής Βιομηχανίας ζήτησαν από τις τέσσερις χώρες να της δώσουν την τεχνογνωσία για τις ίνες που καλύπτουν το αεροσκάφος και το κάνουν «αόρατο» από τα ραντάρ. Οπως ήταν αναμενόμενο, η απάντηση ήταν αρνητική, καθώς την τεχνογνωσία αυτή την έχουν οι Γερμανοί και τη φυλάττουν ως κόρην οφθαλμού. 
 Ενδεικτικά της «αποικιοκρατικής» συμφωνίας, όπως τη χαρακτήρισαν ανώτατοι αξιωματικοί, είναι δύο σημεία της συμφωνία ΕΑΒ - Γιουροφάιτερ, σύμφωνα με τα οποία: 
 - Η σύμβαση-πλαίσιο για τα αντισταθμιστικά θα υπογραφεί 6 μήνες μετά την υπογραφή αγοράς των αεροσκαφών και 
 - Τρία χρόνια μετά την αγορά (σ.σ.: και αφού έχουμε πληρώσει το 50% του κόστους υπό τη λογική της προκαταβολής) θα προσδιοριστεί το έργο που θα αναλάβει η ΕΑΒ, εφόσον εξασφαλίσει ανταγωνιστικές τιμές, ανταγωνιστική ποιότητα και χρόνους παράδοσης. 
 Tα κύρια σημεία στο μνημόνιο για το «Γιουροφάιτερ» είναι τα παρακάτω: 
  Τα συμβαλλόμενα μέρη θα παρέχουν την απαραίτητη χρηματοδότηση για επενδύσεις
συνολικού ύψους που δεν θα ξεπερνά το μέγιστο ύψος της προμήθειας 60 Γιουροφάιτερ, κατά τη σχετική σύμβαση μεταξύ ΕFI και υπουργείου Aμυνας.
  Το πλαίσιο συνεργασίας ΕΑΒ-ΕFI αφορά υποκατασκευαστικές αναθέσεις, για την πραγμάτωση των οποίων συμφωνείται χρηματοδότηση εγκαταστάσεων και υλικών, εκπαίδευση προσωπικού, καθώς και τεχνογνωσία και μεταφορά τεχνολογίας.
  Εξι μήνες μετά την υπογραφή της συμφωνίας, θα υπογραφεί η σύμβαση-πλαίσιο μεταξύ Γιουροφάιτερ και ΕΑΒ, στην οποία θα καθορίζονται λεπτομερέστερα οι γενικοί όροι συνεργασίας των δύο πλευρών.
  Εξι μήνες μετά την ενεργοποίηση της σύμβασης, θα ολοκληρωθούν οι μελέτες επενδύσεων που θα περιληφθούν στα αντισταθμιστικά οφέλη του προγράμματος προμήθειας των Γιουροφάιτερ. 
  Η ΕΑΒ θα συμμετάσχει στην παραγωγή και με βάση τις αρχές της ανταγωνιστικότητας από πλευράς τιμής, έγκαιρης παράδοσης και ποιότητας.
  H ευρωπαϊκή κοινοπραξία του Γιουροφάιτερ είναι υπόχρεη για μεταφορά περιορισμένης έκτασης τεχνολογίας προς την ΕΑΒ. Από τη στιγμή που προκύπτουν τέτοιοι περιορισμοί στη μεταφορά τεχνολογίας, η ΕΑΒ θα ασχοληθεί με την εκπόνηση άλλου προγράμματος στα Γιουροφάιτερ.
  Η αξία των υπό εκτέλεση προγραμμάτων (ΙΕ) αποτελεί ανταγωνιστικό στόχο ως προς την ανώτατη τιμή, η οποία δεν πρέπει να ξεπεραστεί, εκτός εάν συμφωνηθεί αλλιώς.
  Τα συμβαλλόμενα μέρη αναγνωρίζουν ότι για την εκτέλεση των συγκεκριμένων προγραμμάτων (ΙΕ) η ΕΑΒ έχει τη δυνατότητα υπογραφής ξεχωριστών (υπο) συμβάσεων
με άλλες ελληνικές εταιρείες, με δική της ευθύνη και χωρίς να θέσει σε κίνδυνο
την εκτέλεση του συνολικού προγράμματος. Κάθε ξεχωριστή σύμβαση θα πρέπει να ανταποκρίνεται στις προδιαγραφές του συνολικού προγράμματος για τα Γιουροφάιτερ.
 Αξίζει να σημειωθεί ότι είναι η πρώτη φορά που το υπουργείο Aμυνας ακολουθεί την παραπάνω διαδικασία. Μέχρι σήμερα, ακόμη και στις μεγαλύτερες προμήθειες, η διαδικασία όπως προβλέπεται από το νόμο και έχει ακολουθηθεί κατά γράμμα, ήταν να υπογράφονται συγκεκριμένες συμφωνίες με συγκεκριμένες εταιρείες για τα
αντισταθμιστικά οφέλη. Οι συμφωνίες αυτές προβλέπουν το υποκατασκευαστικό έργο
αναλυτικά, με τιμή μονάδας, χρονοδιαγράμματα, ποινικές ρήτρες για οποία προβλήματα και αλλά πολλά, που δεν προβλέπονται φυσικά στη συμφωνία ΕΑΒ - Γιουροφάιτερ. 
