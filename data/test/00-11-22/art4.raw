  Ταινιοθήκη της Ελλάδας έχει βρεθεί κατά καιρούς στη δημοσιότητα λόγω της εμφανέστατης δουλειάς της, της συλλογής δηλαδή και αρχειοθέτησης της ελληνικής
κινηματογραφικής παραγωγής και της διοργάνωσης προβολών και αφιερωμάτων. Η αφανής εργασία της, που έγκειται μεταξύ άλλων στην αποκατάσταση φθαρμένων φιλμ, είναι «μια δουλειά βάσης, η οποία επιτρέπει στην Ελλάδα να διατηρήσει την κινηματογραφική της κληρονομιά, μία δουλειά που όμως συγκεντρώνει σπάνια τα φώτα της δημοσιότητας», όπως είπε η, εκ της Ταινιοθήκης της Ελλάδας, Μαρία Κομνηνού.
 Τα φετινά, 50ά γενέθλια της Ταινιοθήκης τής δίνουν την ευκαιρία να προβάλει κι
ένα τμήμα του αφανούς της μόχθου και πρώτα πρώτα στην αυριανή εκδήλωση (8 μ.μ.) στον κινηματογράφο «Απόλλων-Renault», που πραγματοποιείται σε συνεργασία
με το Ελληνικό Κέντρο Κινηματογράφου-Φιλμσέντερ 2000 και την Ορχήστρα των Χρωμάτων. 
 Στην εκδήλωση, μετά τους χαιρετισμούς εκπροσώπων και φίλων της Ταινιοθήκης, θα
προβληθούν δύο σπάνιες ταινίες που έχει αποκαταστήσει πλήρως το τμήμα Συντήρησης και Αποκατάστασης του Ιδρύματος, δηλαδή «Οι περιπέτειες του Βιλάρ» (1924-Ζοζέφ Χεπ) και η «Κοινωνική σαπίλα» (1931-Στέλιος Τατασσόπουλος). Η προβολή θα συνοδευτεί από τη μουσική που έχουν γράψει ειδικά για τις ταινίες ο
 Από την Παρασκευή μέχρι και τις 30 του μηνός στο «Τριανόν-Filmcenter 2000» θα φιλοξενηθεί το αφιέρωμα «Η γαλλική Nουβέλ Βαγκ κι οι επιρροές της στον Ελληνικό Κινηματογράφο». H Ταινιοθήκη ήταν άλλωστε, όπως υπενθύμισε ο διευθυντής της Θεόδωρος Αδαμόπουλος, η πρώτη που έδειξε στην Ελλάδα Γκοντάρ, Τριφό, Ρομέρ κ.ά. Ετσι, καθημερινά θα προβάλλονται δύο ταινίες Γάλλων, εκ των κορυφαίων εκπροσώπων του κινήματος και μία ελληνική σκηνοθετών που επηρεάστηκαν από το Νουβέλ Βαγκ. Συνολικά θα προβληθούν 14 γαλλικές ταινίες και 7 ελληνικές, γεγονός που κάνει το διευθυντή του «Filmcenter 2000» Μπάμπη Ακτσόγλου ευτυχή, καθώς δίνεται η ευκαιρία προβολής «ελληνικών δημιουργιών που
δεν προβάλλονται πια». Μεταξύ 2ης και 3ης προβολής θα εμφανίζεται το συγκρότημα Tres Lent για ένα μουσικό διάλειμμα συναφές με το ύφος των προβαλλόμενων ταινιών, με τη μουσική επιμέλεια της Ορχήστρας των Χρωμάτων. 
 Στα εορταστικά σχέδια της Ταινιοθήκης είναι ακόμη, α) το Δεκέμβριο ένα αφιέρωμα στο νέο ρωσικό κινηματογράφο, με προσκεκλημένο τον Τοντορόφσκι, β) το
Φεβρουάριο, ένα αφιέρωμα στο βωβό κινηματογράφο με τη μουσική συνοδεία της Ορχήστρας των Χρωμάτων, γ) το Μάρτιο ένα διήμερο προβολής μίας σύνθεσης (από τον κ. Αδαμόπουλο) από παλιά επίκαιρα που όλα μαζί θα διατρέχουν «όλο τον εν δράσει ελληνισμό και τις εκφάνσεις της καθημερινής ζωής στην Ελλάδα, τον αιώνα
που πέρασε», δ) τον Απρίλιο ένα σπουδαίο αφιέρωμα στον αμερικανικό κινηματογράφο (από τον Μουρνάου μέχρι τον Σκορσέζε), αποτελούμενο από ταινίες που έχει αποκαταστήσει η Βιβλιοθήκη του Κογκρέσου.
 Η Ταινιοθήκη συνεχίζει κατά τα άλλα τις συνεργασίες της με το ΥΠΠΟ, με τα Ευρωπαϊκά Αρχεία, με το Πανεπιστήμιο Αθηνών (Τμήμα ΜΜΕ). Εδώ και δύο εβδομάδες
έχει επιπλέον αρχίσει σε συνεργασία με τον ελληνοαμερικανικής καταγωγής Τζον Μαύρο (μοντέρ μεταξύ άλλων στο «Οργισμένο είδωλο») συστηματική έρευνα για την ανακάλυψη παλιών ελληνικών ταινιών στις ΗΠΑ. 
 Καλή φαίνεται να είναι και η έκβαση του κτιριακού της προβλήματος, καθώς ήδη στην κατοχή της βρίσκεται το 50% του παλαιού κινηματογράφου «Λαΐς» που αγοράστηκε με δαπάνη του ΥΠΕΧΩΔΕ. Το άλλο 50%, που ανήκει στην Εκκλησία αναμένεται να πουληθεί σύντομα και η Ταινιοθήκη ευελπιστεί ότι βοηθούντος του ΥΠΠΟ θα μπορέσει να το αγοράσει κι αυτό. Εύχεται, τέλος, να μπορέσει να διατηρήσει τουλάχιστον ένα γραφείο στο (ιστορικά συνδεδεμένο με το Ιδρυμα) διατηρητέο κτίριο της Κανάρη, όπου ήδη πραγματοποιούνται προμελέτες προκειμένου να γίνουν οι αναγκαίες εργασίες αποκατάστασης. 
