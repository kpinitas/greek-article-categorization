 Δικαστήριο του Παρισιού επέβαλε στη γνωστή πύλη «Yahoo» να μπλοκάρει την πρόσβαση των Γάλλων χρηστών στα διάφορα αναμνηστικά των ναζί, που μπορεί να βρει κανείς στις αμερικανικές ιστοσελίδες του. Σύμφωνα με την απόφαση αυτή, που βασίζεται στους αντιρατσιστικούς νόμους της Γαλλίας, το Yahoo έχει στη διάθεσή του τρεις μήνες για να απαγορεύσει στους Γάλλους πολίτες την πρόσβαση σε τμήματα δημοπρασιών του δικτυακού τόπου. Διαφορετικά, θα πληρώνει πρόστιμο 100.000 γαλλικά φράγμα την ημέρα (παραπάνω από 5 εκατομμύρια δραχμές). Σοβαρές
είναι πάντως και οι τεχνικές δυσκολίες, που οι ειδικοί χαρακτηρίζουν αξεπέραστες.
 Το πρόβλημα που κυρίως προκύπτει είναι νομικής φύσης και από την πλευρά του το
«Yahoo» προειδοποιεί ότι το αποτέλεσμα θα είναι αρνητικό για το Διαδίκτυο στο σύνολό του. Τώρα ενδέχεται είτε να απευθυνθεί σε κάποιο ανώτερο γαλλικό δικαστήριο ή να ζητήσει από κάποιο αμερικανικό δικαστήριο να μη δεχτεί να επικυρώσει την απόφαση, στη βάση ότι το γαλλικό δικαστήριο δεν έχει αρμοδιότητα να επιβάλλει κυρώσεις σε μια αμερικανική πύλη μιας αμερικανικής εταιρείας.
 Το «Yahoo» αποδέχθηκε να μπλοκάρει την πώληση αμνηστικών των ναζί, όπως είναι οι σημαίες με τη ναζιστική σβάστικα και κέρματα με ναζιστικά σύμβολα, στη γαλλόφωνη πύλη του, σύμφωνα με προηγούμενη απόφαση δικαστηρίου. Υποστηρίζει όμως, ότι ο περιορισμός αυτός δεν μπορεί να επεκταθεί στις αμερικανικές ιστοσελίδες του, γιατί κάτι τέτοιο θα μπορούσε να οδηγήσει σε παραβίαση του συνταγματικού δικαιώματος της ελευθερίας του λόγου.
 Η εταιρεία του «Yahoo» αναφέρει επίσης ότι και τεχνικά το πρόβλημα είναι αξεπέραστο, αφού δεν υπάρχει κάποιος τρόπος να μπλοκαριστεί επιλεκτικά η πρόσβαση μόνο Γάλλων πολιτών, σε κάποιες ιστοσελίδες.
