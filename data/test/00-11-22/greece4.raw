Yστερα από μία εβδομάδα ξεκούρασης στην Ευρώπη, ο αρχιεπίσκοπος Χριστόδουλος επέστρεψε προχθές στην Αθήνα.
 Κατά τη διάρκεια της παραμονής του στο εξωτερικό ο αρχιεπίσκοπος βρήκε την ευκαιρία να σκεφτεί μια σειρά από θέματα άμεσης προτεραιότητας που ζητούν λύση. Μεταξύ αυτών είναι η επίσκεψη του Πάπα Ιωάννη Παύλου ΙΙ στην Αθήνα και το πρόσωπο που τελικά θα επιλεγεί ως νέος εκπρόσωπος Tύπου, μετά την άρνηση του αρχιμανδρίτη Νικόλαου Χατζηνικολάου να αναλάβει τη θέση.
 Η απάντηση για την επίσκεψη του Πάπα αναμένεται να δοθεί στις αρχές Δεκεμβρίου
και όπως όλα δείχνουν, θα είναι θετική. Εκείνο που ενδιαφέρει τον αρχιεπίσκοπο
Χριστόδουλο και τους στενούς του συνεργάτες είναι να αλλάξει όσο γίνεται πιο γρήγορα η εικόνα που έχει ο αρχιεπίσκοπος στην Ευρώπη. Δηλαδή, του ιεράρχη που
χρησιμοποιεί «εθνικιστικές κορόνες» και με αφορμή το θέμα των ταυτοτήτων και της παγκοσμιοποίησης κάνει κριτική στην Ευρωπαϊκή Ενωση. Η επίσκεψη του Πάπα στην Αθήνα θα είναι για τον προκαθήμενο της ελλαδικής Εκκλησίας μια καλή ευκαιρία να αναστραφεί, όσο γίνεται, η κακή εικόνα. Από την άλλη, όμως, υπάρχει ο φόβος των αντιδράσεων από ομάδες παλαιοημερολογιτών, καθώς και κάποιων φανατικών κληρικών, που δεν θέλουν να έλθει ο πάπας στην Αθήνα, επικαλούμενοι το Σχίσμα, την Ουνία και άλλα εκκλησιαστικά ζητήματα. 
 Ο Χριστόδουλος τις επόμενες ημέρες θα προσπαθήσει να πείσει εκείνους που πιθανότατα θα ξεσπαθώσουν κατά της επίσκεψης του Πάπα, με πρώτον απ' όλους το μητροπολίτη Καλαβρύτων Αμβρόσιο, να κρατήσουν χαμηλούς τόνους. Να σημειωθεί ότι ο μητροπολίτης Καλαβρύτων είναι μέλος της επιτροπής Διορθοδόξων και Διαχριστιανικών Σχέσεων, που θα συνεδριάσει στις 28 Νοεμβρίου με θέμα την επίσκεψη του Πάπα και ήταν ο μοναδικός ιεράρχης που αντέδρασε στη συνεδρίαση της Διαρκούς Ιεράς Συνόδου στις αρχές Νοεμβρίου.
 Σε ό,τι αφορά το πρόσωπο του νέου εκπροσώπου Tύπου, που θα διαδεχτεί το μητροπολίτη Θεσσαλιώτιδος Θεόκλητο, ο αρχιεπίσκοπος φέρεται να έχει επιλέξει τον αρχιμανδρίτη Αγαθάγγελο Χαραμαντίδη. Με την επιλογή του Αγαθάγγελου διαφωνεί όμως ο πρωτοσύγκελος της Αρχιεπισκοπής, πατέρας Θωμάς Συνοδινός, στενός συνεργάτης του Χριστόδουλου. Ο πρωτοσύγκελος, σύμφωνα με πληροφορίες, θεωρεί ότι είναι λάθος να πάρει τη θέση του νέου εκπροσώπου ένας κληρικός που είναι πνευματικό παιδί του μητροπολίτη Θηβών Ιερώνυμου, που είναι αντίπαλος του αρχιεπισκόπου. 
