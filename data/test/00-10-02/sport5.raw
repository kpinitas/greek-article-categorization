 Τον πρώτο του βαθμό στο πρωτάθλημα κέρδισε ο ΟΦΗ που πήρε 0-0 από τoν Πανηλειακό στο εθνικό στάδιο του Πύργου. To αποτέλεσμα αδικεί τον Πανηλειακό, που είχε μεγάλες ευκαιρίες στο τέλος. Οι δύο ομάδες έπαιξαν προσεκτικά στο πρώτο ημίχρονο κάνοντας οικονομία δυνάμεων, ειδικά ο ΟΦΗ. Στο δεύτερο όμως η πλάστιγγα έγειρε σαφώς υπέρ του Πανηλειακού που έχασε στο τέλος τρεις μεγάλες ευκαιρίες για να πάρει τη νίκη, όλες με τον Μάντρα! 
 Στο πρώτο ημίχρονο ο ΟΦΗ, που αγωνιζόταν χωρίς τον αρχηγό του Νίκο Νιόπλια (τραυματία), είχε ελαφρά υπεροχή. Με ένα εξαιρετικό επιθετικό δίδυμο, που αποτελούσαν οι Γκόμεζ και Μάουρο, δημιούργησε προβλήματα στην άμυνα του Πανηλειακού με κορυφαία στιγμή ένα φοβερό σουτ του Κοσταρικανού στο 43' που τράνταξε τα δίχτυα, αλλά από την...έξω πλευρά, έκανε όμως τον κρητικό πάγκο να φωνάξει γκολ.
 Στο 18' ο Ουζουνίδης έστειλε την μπάλα στα δίχτυα με κεφαλιά, όμως το γκολ ακυρώθηκε ως φάουλ, το οποίο ο διαιτητής σφύριξε αμέσως.
 Προσπαθώντας να δώσει περισσότερο επιθετικό τόνο στο παιχνίδι της ομάδας του Πύργου, ο προπονητής του Μάκης Κατσαβάκης, που είχε χαρακτηρίσει οριακό το παιχνίδι, έβαλε πριν λήξει το ημίχρονο τον Σαπάνη αντί του Νούσια και πράγματι ο Πανηλειακός έγινε πιο επιθετικός.
 Ανανεωμένος αγωνιστικά εμφανίστηκε ο Πανηλειακός στο δεύτερο μέρος (άλλαξε ακόμη και φανέλες για γούρι...). Κι αφού στο 47' ο Μπεκιάι έπιασε με δυσκολία σουτ του Πις, στο 60' ο Mπάντοβιτς εξαπέλυσε από πλεονεκτική θέση ισχυρό σουτ, που όμως δεν είχε τύχη και έφυγε άουτ. Ο ίδιος παίκτης έβγαλε πολύ καλή μπαλιά, αλλά δεν αξιοποιήθηκε. Στο 69' ήταν η σειρά του ΟΦΗ να χάσει ευκαιρία όταν έπειτα από φάση διαρκείας ο Γκόντβαλντ σούταρε ελάχιστα άουτ.
 Το κονσέρτο των μεγάλων ευκαιριών άρχισε στο 80', όταν ο Μάντρα σούταρε από απόσταση αναπνοής για να αποκρούσει στη γραμμή ο τερματοφύλακας του ΟΦΗ. Στο 82' ο ίδιος είχε δοκάρι, ενώ στο 87' ο Μπεκιάι έσωσε τον ΟΦΗ αποκρούοντας προσπάθεια του Μάντρα.
