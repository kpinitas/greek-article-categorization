 Παραλύει σήμερα η Γιουγκοσλαβία, σύμφωνα με την αντιπολίτευση, η οποία οργανώνει την πρώτη μεγάλη διαδήλωση ανυπακοής και το καθεστώς προσπαθεί να κρατήσει απ' έξω τους φοιτητές, ενώ ο πρόεδρος της χώρας καταγγέλλεται ότι απειλεί να σώσει με στρατιωτική βία τον εαυτό του και το καθεστώς.
 Η απεργία αρχίζει σήμερα το πρωί στις έξι ώρα Ελλάδας, με στόχο να αναγκαστεί ο Μιλόσεβιτς να παραιτηθεί, αναγνωρίζοντας τη νίκη της αντιπολίτευσης στις προεδρικές εκλογές της χώρας. Οι αρχές απαγόρευσαν τη συμμετοχή μαθητών και φοιτητών στην απεργία, λέγοντας ότι «γεγονότα που εμποδίζουν σχολικές δραστηριότητες» με πολιτικούς στόχους «είναι παράνομα». Η αντιπολίτευση ανακοίνωσε την απεργία το βράδυ του Σαββάτου. Ο απόστρατος στρατηγός, Βουκ Ομπράντοβιτς, δήλωσε ότι χρειάζονται 2.000 άτομα με αναδιπλούμενες καρέκλες, «για να πάμε στην εθνική στατιστική υπηρεσία της Γιουγκοσλαβίας, ο επικεφαλής της οποίας είναι και μέλος της Ομοσπονδιακής Εφορευτικής Επιτροπής, και να περιμένουμε να μας δεχτεί».
 Το μεσημέρι οι φοιτητές του Βελιγραδίου έχουν συγκέντρωση έξω από το κτίριο της Φιλοσοφικής. Οι μαθητές των λυκείων έχουν μία ώρα νωρίτερα συγκέντρωση έξω
από κεντρικό λύκειο του Βελιγραδίου, ώστε το μεσημέρι να ενωθούν με τη φοιτητική συγκέντρωση, σύμφωνα με το πρόγραμμα της αντιπολίτευσης. Ο Ομπράντοβιτς είπε ότι την Τρίτη (αύριο) θα γίνει διαδήλωση μπροστά στην Κεντρική Τράπεζα, όπου οι διαδηλωτές θα ζητήσουν να μάθουν τι έγιναν οι λαϊκές
καταθέσεις. Την επομένη (Τετάρτη) η διαδήλωση θα μεταφερθεί στο Εμπορικό Επιμελητήριο, η πρόεδρος του οποίου είναι και μέλος της Ομοσπονδιακής Εφορευτικής Επιτροπής.
 Οι ετοιμασίες άρχισαν πάντως από την Παρασκευή, κυρίως στην επαρχία, όπου φαίνεται ότι η αντιπολιτευτική διάθεση είναι μεγαλύτερη. Χθες, 60 φορτηγά γεμάτα αφίσες του υποψήφιου της αντιπολίτευσης στις προεδρικές εκλογές, Βόισλαβ Κοστούνιτσα, υπό συνεχείς επευφημίες πολιτών έκλεισαν μεγάλη εθνική οδό. Περνώντας τα αυτοκίνητα από Τσάτσακ προς Βελιγράδι έγιναν δεκτά με ζητωκραυγές, ενώ οι κάτοικοι τα έραιναν με λουλούδια. Μικρότερα φορτηγά συγκεντρώθηκαν και έκλεισαν χθες βράδυ δρόμους στο Βελιγράδι, εν όψει της σημερινής απεργίας.
 Στην επαρχία πολλαπλασιάζονται οι μικρές επιχειρήσεις που έχουν κηρύξει απεργία. Στο Ποζάρεβατς, γενέτειρα του Μιλόσεβιτς, το βράδυ του Σαββάτου, 15.000 άτομα διαδήλωσαν εναντίον του καθεστώτος, παρά την απαγόρευση της αστυνομίας. Ο πρόεδρος της Σερβίας, Μίλαν Μιλουτίνοβιτς, κατηγόρησε την αντιπολίτευση και τις ξένες χώρες ότι προσπαθούν να φέρουν το χάος στη Γιουγκοσλαβία.
 Στην εφημερίδα «Βετσέρνια Νοβόστι», 50 συντάκτες ζήτησαν από τη διεύθυνση να αλλάξει η πολιτική της εφημερίδας και να γράφει η σύνταξη αντικειμενικά τις ειδήσεις για τις εξελίξεις των τελευταίων ημερών. Χθες ο πρόεδρος Μιλόσεβιτς επισκέφθηκε τη Στρατιωτική Ακαδημία του Βελιγραδίου και σύμφωνα με τον Ομπράντοβιτς, δήλωσε στους νέους υπολοχαγούς ότι σκοπεύει να σώσει τον εαυτό του και το καθεστώς χρησιμοποιώντας ένοπλη δύναμη, αν χρειαστεί.
 Η βρετανική εφημερίδα «Σάντεϊ Τέλεγκραφ» γράφει ότι ο πρόεδρος του Ιράκ έστειλε συμβούλους στον Μιλόσεβιτς για να τον συμβουλεύσει πώς θα επιβιώσει της κρίσης και για να βρεθεί λύση στη διαμάχη του Μιλόσεβιτς με τη σύζυγό του,
η οποία του ζητεί να παραιτηθεί και να φύγουν. Η εφημερίδα αναφέρει τη Ρωσία, την Κίνα και το Ιράκ ως πιθανά καταφύγια.
 Απεργία έγινε το Σαββατοκύριακο στο μεγαλύτερο ανθρακωρυχείο της χώρας, δημιουργώντας ανησυχία για ενδεχόμενο μπλακ άουτ. Αργά χθες το βράδυ, το Γαλλικό Πρακτορείο Eιδήσεων μετέδωσε, επικαλούμενο μαρτυρία ενός εκ των απεργών, ότι 500 αστυνομικοί των δυνάμεων ασφαλείας διείσδυσαν στο ανθρακωρυχείο.
 Απεργίες έγιναν, ακόμη, στους σιδηροδρόμους και σε διυλιστήρια. Ο εκ των ηγετών της αντιπολίτευσης, Βλάνταν Μπάτιτς, δήλωσε ότι έκανε μήνυση στον πρόεδρο της Εφορευτικής Επιτροπής για νόθευση του αποτελέσματος. Η Εφορευτική Επιτροπή απέρριψε την ένσταση της αντιπολίτευσης για τα αποτελέσματα. Η Επιτροπή χαρακτήρισε την ένσταση «αβάσιμη», αλλά δεν διευκρίνισε το σκεπτικό της. Η αντιπολίτευση ανακοίνωσε ότι θα προσφύγει και στο Ανώτατο Δικαστήριο, το οποίο θα πρέπει να απαντήσει σε 48 ώρες.
