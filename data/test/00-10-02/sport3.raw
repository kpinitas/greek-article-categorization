 Ενα λεπτό μετά το φάουλ-γκολ του Αφάς στο Ολυμπιακό Στάδιο, ήδη εν μέσω πανηγυρισμών των περίπου 6-7.000 φίλων της για το... ευτυχές γεγονός, η (φλύαρη στο πρώτο δεκαπεντάλεπτο αλλά ορμητική στη συνέχεια) ΑΕΚ άνοιξε με τη σειρά της το σκορ. Και νόμιζε πως έβαλε το νερό στο δικό της αυλάκι, χθες βράδυ στη Νέα Φιλαδέλφεια εναντίον του Εθνικού Αστέρα. Κόρνερ του Πέτκοφ, ψαλίδι του Καψή, ψευδαίσθηση παρεμβολής του ποδιού του Μαλαδένη, η μπάλα στα δίχτυα του Σιρονβάλ, το γκολ (με μάρτυρα και το βίντεο) κατακυρώθηκε στο λογαριασμό του 27χρονου σέντερ-μπακ, 1-0 στο 36'. Η συνέχεια της βραδιάς όμως, τόσο στο «Νίκος Γκούμας» όσο και στο ΟΑΚΑ, ήρθε να διδάξει πως γελάει καλύτερα όποιος γελάει τελευταίος.
 Μόνον επτά λεπτά αργότερα, το ένα-δύο του Φερνάντο Ροντόλφο Νάβας με τον Ντέμη Νικολαΐδη εξάρθρωσε την άμυνα των φιλοξενουμένων. Η ασίστ του Λατινοαμερικανού έβγαλε τον Ελληνα μόνο του απέναντι στον Βέλγο γκολκίπερ, ο σταρ της Ενωσης τον ντρίμπλαρε, 2-0 στο 43'. Επιβράβευση της καθολικής υπεροχής και της δημιουργικότητας του Δικεφάλου, που σ' εκείνο το ημίωρο έφτανε στη μια ευκαιρία πίσω από την άλλη. Η εξέδρα δεν χρειαζόταν άλλο έναυσμα. «Πρωτάθλημα ξανά», «Φωτιά στην ΕΠΑΕ», όλο το ρεπερτόριο! Ποιος να μάντευε, εκείνες τις στιγμές, πόσο επιπόλαια θα συμπεριφέρονταν στο β' μέρος ποδοσφαιριστές και προπονητής.
 Οι «κιτρινόμαυροι», πριν πάνε για ξεκούραση στα αποδυτήρια, είχαν κιόλας βάλει τις βάσεις για να φτάσουν στο «τρία στα τρία», συγκομιδή υπεραπαραίτητη αν κρίνει κανείς από τις υποχρεώσεις τους (στο δεύτερο δεκαπενθήμερο του Οκτωβρίου) μετά τα ματς της Εθνικής. Τρία συνεχόμενα εκτός έδρας παιχνίδια, στο πρωτάθλημα με Ιωνικό, Ολυμπιακό και στο Κύπελλο UEFA με τη Χέρφελγκε.
 Οι του Εθνικού Αστέρα, που πρόπερσι εκεί είχαν ηττηθεί με 3-1 και πέρυσι με 2-1, απ' αυτό τον αγώνα ζητούσαν κατ' αρχήν να μη συντριβούν όπως στην πρεμιέρα με τον πρωταθλητή (0-6 στο Μαρούσι). Αλλά στην πράξη, ενώ ώς τότε είχαν απειλήσει μόνο στο αναξιοποίητο τετ-α-τετ του Μαρινάκη με τον Ατματσίδη στο 16', επέστρεψαν στην πιο ανύποπτη φάση του ενενηντάλεπτου. Ασυνεννοησία στην κεφαλιά-γύρισμα του Καψή προς τον τερματοφύλακα, βούτυρο απλωμένο στο ψωμί του απομονωμένου στην επίθεση Αλέξη Αλεξούδη που δεν είχε παρά να σπρώξει την μπάλα μέσα, 2-1 στο 53', το πρώτο (μετά Παιανία) γκολ του σκόρερ σε ματς πρωταθλήματος. Γκολ, με συναισθηματική αξία για τον ίδιο, αλλά και με... συμφεροντολογική. Στο συμβόλαιό του προβλεπόταν πως, αν συμπληρώνονταν οι πρώτες τέσσερις αγωνιστικές του πρωταθλήματος δίχως αυτός να έχει πάρει μέρος σε παιχνίδι, η ΠΑΕ θα τον αποδέσμευε δίχως να του καταβάλει δραχμή! 
 Ο Σπύρος Λιβαθηνός, που είχε ξεκινήσει με την ομάδα του σε σούπερ συντηρητική 3-6-1 παράταξη (και με κάμποσα μαν-του-μαν πίσω από τη μεσαία γραμμή), πήρε θάρρος από το αναπάντεχο. Κι αμέσως έριξε στη μάχη δεύτερο κυνηγό, τον Κοντόπουλο, στη θέση του Καστανιώτη, που ανά πάσα στιγμή κινδύνευε, έτσι όπως πήγαινε στις φάσεις, με δεύτερη κίτρινη κάρτα. Αλλωστε, με το να ρισκάρουν, οι «κόκκινοι» της Καισαριανής δεν είχαν τίποτα να χάσουν. Κι όσο έμενε ρευστό το σκορ, ρευστό εξαιτίας και του δοκαριού στο σουτ του Λούις Νταρίο Κάλβο (72'), ποτέ δεν ξέρεις.
 Την ίδια ώρα, οι γηπεδούχοι ταλαιπωρούσαν την μπάλα, σοβαρές πρωτοβουλίες ουδείς ανελάμβανε, ο Παθιακάκης απέσυρε Ρούις και Πέτκοφ προς δυσφορία μερίδας του κοινού, στο 84' ο Μαλαδένης και στο 85' ο Νάβας αστόχησαν από θέσεις για γκολ, κι αμέσως μετά ο ξεχασμένος από την άμυνα Θωμαΐδης (αντικαταστάτης του κουρασμένου Αλεξούδη) ευστόχησε στο σουτ-μαχαιριά, 2-2 στο 86'. Πράγματι, ποτέ δεν ξέρεις! Από κει και μετά; Μονάχα κάτι «ηρωικές» προσπάθειες των παικτών της ΑΕΚ να εκμαιεύσουν από τη σφυρίχτρα του διαιτητή Νίκου πέναλτι, και το σφύριγμα της λήξης που δίχασε την κερκίδα. Αλλοί έκραζαν, άλλοι χειροκροτούσαν. 
 Οι ευτυχισμένοι της υπόθεσης ήταν, φυσικά, οι εκ Καισαριανής επισκέπτες. Η υπομονή τους δοκιμάστηκε σκληρά κατά το τέλος του καλοκαιριού με τον αποκλεισμό (από το Αιγάλεω!) στο Κύπελλο, όμως τώρα νιώθουν ότι τα πράγματα αλλάζουν προς το καλύτερο. Τρεις πόντους υπολόγιζαν, στην καλύτερη περίπτωση, από τις πρώτες τρεις αγωνιστικές και μετράνε τέσσερις. Οταν, δε, το πρωτάθλημα ξαναρχίσει, θα έχουν μπροστά τους σερί επτά προσιτών αγώνων. Οπου σε κανένα δεν θα 'ναι «από χέρι» καταδικασμένοι.
