Οι δύο εχθροί συνεργάστηκαν και ο Παναθηναϊκός γλίτωσε το μεγάλο κάζο μέσα στη Λεωφόρο Αλεξάνδρας την τελευταία στιγμή, αρπάζοντας από τα μαλιά ένα αναπάντεχο 2-2 από τον Αρη, πού σίγουρα είναι καλύτερο από την ήττα.
Ο Αγγελος Αναστασιάδης και ο Γκόραν Βλάοβιτς, λοιπόν, δεν λένε ούτε γεία εδώ και πολύ καιρό, όπως πολύ καλά θα ξέρετε. Χθες το βράδι ο Κροάτης ήταν και πάλι στον πάγκο, αλλά μπήκε αναγκαστικά στο δεύτερο μέρος, καθώς στην ανάπαυλα ο Παναθηναϊκός είχε πάει στα αποδυτήρια με 0-1 στην καμπούρα και το φόβο της καταστροφής μέσα του. 
Ο Βλάοβιτς δεν έκανε τίποτα το σπουδαίο. Ομως την κρίσιμη στιγμή ο προπονητής του είχε την έμπνευση. Την ώρα που το ταμπλό έγραφε ΠΑΟ - Αρης 1-2, στο 82', έγινε ένα φάουλ έξω από την περιοχή των Θεσσαλονικιών. 
Πήγε να το χτυπήσει ως συνήθως ο Καραγκούνης, αλλά το σφύριγμα του Αγγελου άλλαξε τα δεδομένα. "Το φάουλ θα το χτυπήσει ο Βλάοβιτς"! Ο Κροάτης πήρε φόρα, σούταρε δοκάρι και μέσα... 2-2.
Ετσι την γλίτωσαν οι πράσινοι την ώρα που είχαν πιστέψει ότι θα έφευγαν με άδειες τσέπες από το καινούργιο τους γήπεδο. 
 Στον Παναθηναϊκό ξεκίνησαν πανηγυρίζοντας... τα γκολ του Ιωνικού στο 3-3 με τον Ολυμπιακό και του Εθνικού Αστέρα στο 2-2 με την ΑΕΚ. Ειδικά την ώρα που τα μεγάφωνα της Λεωφόρου ανακοίνωναν μεγαλοπρεπώς τα στραπάτσα των μεγάλων αντιπάλων, γιά να φτιάξουν την κατάλληλη ατμόσφαιρα, στήθηκε ένα μικρό πανηγύρι, καθώς και ο Παναθηναϊκός έπαιζε καλά, είχε γρήγορες αλλαγές, και έφτανε εύκολα κοντά στο γκολ. Οχι όμως... τόσο κοντά ώστε να το βάλει.
Ετσι, αφού χάθηκαν δυό τρείς καλές ευκαιρίες με τον Γιώργο Νασιόπουλο και το Νίκο Λυμπερόπουλο, ήρθε η ώρα του Αρη να χτυπήσει και να δημιουργήσει τις προϋποθέσεις γιά την... τρίτη κηδεία της 3ης αγωνιστικής. Το κίτρινο γκολ στο 19': Βρήκε χώρο ο Κυζερίδης από αριστερά έφυγε σούταρε, απέκρουσε ο τερματοφύλακας, ο Χαλκιάς, αλλά ο Ισμαίλ Μπα βρήκε το στόχο μέσα στη σύγχιση... 0-1.
Από κεί και πέρα, ο Παναθηναϊκός πέρασε φούλ επίθεση. Ομως δεν μπορούσε να βρεί την... τρύπα, που θα τον οδηγούσε στην ισοφάριση. Πότε ο τερματοφύλακας του Αρη ο Φάνης Κατεργιαννάκης και πότε τα πόδια, τα σώματα, η αστοχία, κρατούσαν τον Αγγελο Αναστασιάδη και την ομάδα του στο μηδέν.
Ωσπου τέλειωσε το ημίχρονο και άρχισαν να μπαίνουν ψίλοι στ αυτιά των Παναθηναϊκών, όχι μόνο γιά το αν και κατά πόσο η ομάδα μπορούσε, έτσι όπως έπαιζε, να φτάσει στο γκολ με κάθετες πάσες στον Λυμπερόπουλο, ο οποίος δεν μπορούσε να ανταποκριθεί, αλλά και αν είναι πράγματι... γούρικη η Λεωφόρος.
Ο Αγγελος τόλμησε στο ημίχρονο δύο αλλαγές από την Κροατία. Ο δυσφημισμένος Γκόραν Βλάοβιτς πήρε τη θέση του Κόλα, γιά να δεί και ο κόσμος, αν μπορούσε να ψάξει το γκολ και ο Ντανιέλ Σάριτς μπήκε γιά να ξεκουράσει τον Ολιβάρες.
Ομως, το γκολ της ισοφάρισης το έβαλε ο Γιώργος Καραγκούνης συνεχίζοντας το σερί των καλών του εμφανίσεων. Γλίστρισε μέσα στην αρειανή περιοχή στο 52' και πλάσαρε... 1-1, δίνοντας στην ομάδα του τον αέρα να κυνηγήσει τη νίκη και στον κόσμο να ξεσηκώσει το γήπεδο, που παρ ότι είχε 10 χιλιάδες κόσμο το πολύ έμοιαζε γεμάτο.
Και επειδή το 1-1 δεν ήταν αρκετό, και το δεύτερο γκολ δεν έμοιαζε εύκολο ο προπονητής του Παναθηναϊκού, τόλμησε να βγάλει τον ήρωα του Αμβούργου, τον Γιώργο Νασιόπουλο, ο οποίος... είχε μείνει εκεί, βάζοντας στη θέση του τον Ιγκορ Σιπνιέφσκι.
Ομως οι κινήσεις του πράσινου πάγκου δεν βγήκαν σε καλό. Ο Μπάμπης Τενές, από την άλλη μεριά, έβγαλε τον βαρύ Κυπαρίση και έβαλε τον εύελικτο γιά τις αντεπιθέσεις που σχεδιάζε, Χαριστέα.
Από αυτόν ξεκίνησε το δεύτερο γκολ του Αρη. Στο 73'. Σούταρε ο Χαριστέας, απέκρουσε ο Χαλκιάς αλλά ο Μάριος Αγαθοκλέους που ερχόταν ντρίπλαρε τον Φύσα και βρήκε γάμα... 1-2.
Κι αν δεν ήταν η έμπνευση του Αναστασιάδη να βάλει τον Βλάοβιτς να χτυπήσει το φάουλ του 2-2, ο Παναθηναϊκός θα έφευγε χωρίς βαθμό.
Ολα αυτά, βέβαια, δεν σημαίνουν, πως κρύφτηκαν οι αδυναμίες του Παναθηναίκού. Επαιξε πάλι χωρίς σέντερ φορ, δοκίμασε επιθετικές συνταγές που δεν του βγήκαν, σκόνταψε πάλι και στη μέρα του Κατεργιαννάκη και όλα αυτά έκαναν τον κόσμο να φύγει αγανακτισμένος, αφού έπεσαν και τα πρώτα καθίσματα στη χωρίς κάγκελα Λεωφόρο. 
