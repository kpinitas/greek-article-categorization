 Ενα τρισ. ακριβότερα από τον αρχικό υπολογισμό θα πληρώσουμε το νέο ευρωμαχητικό. Αν και η υπογραφή της σύμβασης αναμένεται σύντομα, οι αντιδράσεις κορυφώνονται, καθώς το κόστος έχει ξεπεράσει κάθε όριο, οι όροι της προκαταβολής θεωρούνται δυσβάστακτοι και προβλήματα προκύπτουν καθημερινά στις διαπραγματεύσεις. Την ίδια ώρα επίσημο έγγραφο της αρμόδιας επιτροπής, που ουσιαστικά ζητεί επαναδιαπραγμάτευση, χάθηκε «στο δρόμο» και δεν έφτασε ποτέ στην κατασκευάστρια εταιρεία.
 Σύμφωνα με τη σύμβαση που έχει καταρτιστεί, το κόστος των 60 νέων μαχητικών είναι 1, 71 τρισεκατομμύριο δραχμές, ενώ το κόστος που είχε εγκριθεί από το ΚΥΣΕΑ ήταν 700 δισ. δρχ. Η τιμή τού κάθε αεροσκάφους είναι 65 εκατομμύρια ευρώ, δηλαδή 22, 165 δισ. δραχμές, 20% ακριβότερη από την τιμή που έδωσε η κατασκευάστρια εταιρεία και 10% ακριβότερη από την τιμή που άλλα κράτη αγοράζουν το ίδιο μαχητικό. Η προκαταβολή του προγράμματος φτάνει το 75%, ποσοστό αδιανόητο, καθώς μέχρι σήμερα σε κανένα πρόγραμμα προμήθειας από το εξωτερικό η προκαταβολή δεν ξεπερνά το 40% του προγράμματος.
 Σοβαρότατα προβλήματα έχουν εντοπιστεί όμως και από τη Γενική Διεύθυνση Εξοπλισμών (ΓΔΕ), που χειρίζεται το πρόγραμμα, τόσο στον τομέα του υποκατασκευαστικού έργου που θα ανατεθεί σε εταιρείες στην Ελλάδα όσο και στον τομέα των αντισταθμιστικών ωφελημάτων που προκύπτουν από την αγορά. Αξίζει να σημειωθεί ότι μέχρι σήμερα ελάχιστες είναι οι εταιρείες που έχουν υπογράψει συμφωνίες για υποκατασκευαστικό έργο και μεταξύ αυτών που έχουν ήδη συμφωνήσει είναι και εταιρείες του κ. Κόκκαλη.
 Καθώς τα προβλήματα κορυφώθηκαν, στις 12 Σεπτεμβρίου από τη ΓΔΕ συντάχθηκε έγγραφο που υπογράφεται από τον ταξίαρχο της Πολεμικής Αεροπορίας Γ. Πιτσιώλη, με σκοπό την ενημέρωση της εταιρείας «Γιουροφάιτερ Ιντερνάσιοναλ» για τα προβλήματα που έχουν διαπιστωθεί.
 Σύμφωνα με πληροφορίες, κατόπιν πιέσεων, το έγγραφο δεν προχώρησε για να μην καθυστερήσει η υπογραφή του προγράμματος. Οπως αναγράφεται στο έγγραφο της ΓΔΕ, «στο σχέδιο σύμβασης συμπαραγωγής και αντισταθμιστικών ωφελημάτων δεν σημειώθηκε σχεδόν καμία πρόοδος στα βασικά και πλέον σοβαρά αντικείμενα της σύμβασης. Και αυτό οφείλεται κυρίως στην ανελαστική και μη ευέλικτη θέση που τηρεί η αντιπροσωπεία». Από τις τρεις σελίδες του εγγράφου προκύπτει: 
  Το ποσοστό στην ποσότητα βιομηχανικού έργου που θα ανατεθεί στην Ελλάδα είναι 25%, παρ' ότι το πρόγραμμα δικαιολογεί υψηλότερα ποσοστά.
  Στην ποιότητα του έργου συμπαραγωγής το έργο που διατίθεται στην ελληνική βιομηχανία είναι περιορισμένο και ανισομερώς κατανεμημένο.
  Στο ποσοστό συμπαραγωγής η θέση της επιτροπής ήταν το 85% του έργου που θα ανατεθεί στην Ελλάδα να αφορά το αεροσκάφος. Η εταιρεία όμως προσπαθεί να μειώσει το ποσοστό και έμμεσα να το εξουδετερώσει.
 Εντυπωσιακή και αποκαλυπτική των όσων τεκταίνονται στο πρόγραμμα του ευρωμαχητικού είναι η τελευταία παράγραφος του κειμένου, σύμφωνα με την οποία η επιτροπή της προμήθειας θεωρεί ότι όλες οι απαιτήσεις που, σημειωτέον, δεν έχουν γίνει δεκτές από την κατασκευάστρια εταιρεία είναι και απόλυτα λογικές, αλλά συγχρόνως είναι χαμηλές σε σχέση με το μέγεθος του προγράμματος και τις ιδιαιτερότητές του. Οπως είναι φυσικό, προκύπτει σαφώς το ερώτημα γιατί, αφού η επιτροπή θεωρεί τις ελληνικές απαιτήσεις χαμηλές, το υπουργείο Aμυνας και η κυβέρνηση δεν κάνουν νέες διαπραγματεύσεις για να τις αυξήσουν και να κερδίσει παραπάνω χρήματα η χώρα.
