Των ΒΑΣΙΛΗ Κ. ΚΑΛΑΜΑΡΑ, ΒΑΣΙΛΗ ΡΟΥΒΑΛΗ Κλασικό χαρακτήρα έχει το φετινό εκδοτικό φθινόπωρο, αφού παρατηρείται το φαινόμενο έκδοσης συγγραφέων που αντέχουν στο χρόνο. Υστερα από χρόνια βλέπει το φως το ποιητικό έργο της Μέλπως Αξιώτη και προσφέρεται μια ανθολογία - πρόταση από την πολυσέλιδη ποιητική κατάθεση του Γιάννη Ρίτσου. Παρόντες ο Μ. Καραγάτσης, ο Δημήτρης Χατζής και ο Γιώργος Ιωάννου με επανεκδοθέντα ή πρωτοεκδιδόμενα έργα τους. Γεγονός αποτελεί η έκδοση της αλληλογραφίας του Αγγελου Σικελιανού και η αλληλογραφία του Γιώργου Σεφέρη με το φίλο του Γ. Αποστολίδη. Και δεν μπορούμε να μην επισημάνουμε την επανέκδοση της μελέτης του Βάρναλη για τον Σολωμό.  Από τη νέα ελληνική πεζογραφία, περιμένουμε το φρέσκο μυθιστόρημα της Ιωάννας Καρυστιάνη, όπως άλλωστε και του Γιάννη Κιουρτσάκη. Ετοιμοι είναι και ο Γιώργης Γιατρομανωλάκης, ο Κωστής Γκιμοσούλης, ο Βασίλης Μπούτος.  Η ελληνική ποίηση έχει προς τύπωμα το νέο πόνημα του Τάκη Βαρβιτσιώτη, του Τίτου Πατρίκιου, του Μάρκου Μέσκου, της Ζέφης Δαράκη, του Γιάννη Βαρβέρη, του Σάκη Σερέφα, του Θανάση Χατζόπουλου. Ισχυρή παρουσία έχει η ξένη πεζογραφία με ονόματα σαν των Τόμας Μαν, Πεσόα, Φιτζέραλντ, Μοράβια, Κούντερα, Kαλβίνο, Ταμπούκι, Σάμπατο, Χάντκε, Μαχφούζ, Λιόσα. Καλή είδηση η επανέκδοση της «Ψυχής» του Παναγή Λεκατσά, όπως και οι δύο βιογραφίες, η μία για τον Μαγιακόφκσι και η άλλη για το δικό μας Δημήτρη Μητρόπουλο.  Ο Νόαμ Τσόμσκι επανέρχεται στην ελληνική βιβλιογραφική πραγματικότητα με ένα βιβλίο για το Κόσοβο, εκδίδεται Σοπενχάουερ και Νίτσε, βλέπει το φως «Τι είναι
μεταφυσική; » του Χάιντεγκερ, κυκλοφορεί ένα κλασικό έργο «Το νέο επιστημονικό πνεύμα» του Μπασελάρ, ενώ δεν μπορούν να περάσουν απαρατήρητες οι δύο αισθητικές του Χέγκελ και του Αντόρνο. Ειδικότερα:  Η ελληνική πεζογραφία Tο «Κουστούμι στο χώμα» («Καστανιώτης») της Ιωάννας Καρυστιάνη. Από τον ίδιο εκδοτικό οίκο, ο δημοσιογράφος Παύλος Κάγιος με το «Σε είδα να είσαι αόρατος».
 Και πάλι από το δημοσιογραφικό κόσμο: Κατερίνα Δασκαλάκη «Το σπασμένο θρανίο» και ο Στέφανος Δάνδολος «Και φόρεσαν χειροπέδες στα πουλιά», («Πατάκης»).  Από τους παλιούς, το έργο του Δημήτρη Χατζή συνεχίζει να επανεκδίδεται από το «Ροδακιό» («Θητεία» και «Φωτιά») κι ο Μ. Καραγάτσης με τις «Ιστορίες αμαρτίας και αγιοσύνης». Διπλή βιβλιακή παρουσία του Γιώργου Ιωάννου, με «Το κατοχικό ημερολόγιο χωρίς περικοπές» και «Δέκα ανέκδοτα γράμματα στον Χρήστο Σαμουηλίδη, 1949 - 1951», σε επιμέλεια Αντιγόνης Βλαβιανού.  Ο εκ Σουηδίας Θοδωρής Καλλιφατίδης επανέρχεται με «Το αστέρι του βορρά», γραμμένο απευθείας στα ελληνικά («Γαβριηλίδης»). Από τους νεότερους, ο Αλέξανδρος Ασωνίτης και ο Κώστας Κατσουλάρης: «Λάλον ύδωρ» («Πατάκης») και ο «Παραθεριστής» («Εστία»).  Ο Γιάννης Κιουρτσάκης, μετά το «Σαν μυθιστόρημα», εκδίδει το «Εμείς οι άλλοι»,
ο Κωστής Γκιμοσούλης επανέρχεται με το «Μαύρο χρυσό» (σειρά σύντομων πεζών και
ποιημάτων με σχέδια του ιδίου του συγγραφέα), ο Μπάμπης Τσικληρόπουλος («Ωχ τα
νεφρά μου», η μυθιστορηματική εκδοχή του θεατρικού έργου του), ο Θανάσης Χειμωνάς, γιος του πρόωρα χαμένου Γιώργου Χειμωνά, με το μυθιστόρημα «Σπασμένα
ελληνικά» και ο Γιώργης Γιατρομανωλάκης με την «Κοιλάδα των Αθηνών» («Κέδρος»).  Τον Οκτώβριο, περιμένουμε το «Λήθη και άλλοι τέσσερις μονόλογοι» του Δημήτρη Δημητριάδη, ταυτόχρονα με το θεατρικό του «Η ζάλη των ζώων πριν από τη σφαγή» («Αγρα»). Την ίδια εποχή, στη «Νεφέλη», αναμένεται ο Βασίλης Μπούτος με τα «Δάκρυα της βασίλισσας» και ο Πρόδρομος Μάρκογλου με τα διηγήματα «Σταθερή απώλεια».  Ο ποιητικός λόγος Ξεχωρίζουν τα «Ποιήματα» της Μέλπως Αξιώτη («Κέδρος»), η οποία έχει καταχωρισθεί ως πεζογράφος, η «Ανθολογία» από το ογκώδες ποιητικό έργο του Γιάννη Ρίτσου («Κέδρος»), σε επιμέλεια Χρύσας Προκοπάκη, η «Ποιητική ανθολογία
της γενιάς του '70» («Ομβρος») με εισαγωγή του Αλέξη Ζήρα και επιμέλεια του Δημήτρη Αλεξίου (με εργοβιογραφία, κριτικογραφία, ανθολόγηση ποιημάτων, αποσπάσματα κριτικών).  Ανθολόγιο γυναικείας ερωτικής ποίησης, με τον τίτλο «Σαπφούς Σάπφυροι» («Γαβριηλίδης»). Θα σταθούμε στην πρωτότυπη συνθετική εργασία της Αγορής Δήμητρας Γκρέκου «Η καθαρή ποίηση στην Ελλάδα - Από τον Σολωμό ώς τον Σεφέρη: 1833-1933».  Με ποίηση εμφανίζεται εκ νέου ο δημοσιογράφος Δημήτρης Βάρος, με τη συλλογή «Φρύνη» («Καστανιώτης»), ενώ στη σειρά πρωτοεμφανιζόμενων στο «Γαβριηλίδη» πρωτοεμφανίζονται οι Δημήτρης Σαμονάκης, Μαριλένα Συντέτου και Γιώργος Καλοζώης.  Από την παλιά φουρνιά, επανέρχονται οι Μάρκος Μέσκος («Το ψιλόβροχο»), Ζέφη Δαράκη («Το σώμα δίχως αντικλείδι») στη «Νεφέλη». Ο Θανάσης Χατζόπουλος με το «Κελί» («Ροδακιό»). Νέες συλλογές και από τους Σάκη Σερέφα, Γιάννη Βαρβέρη, Τίτο Πατρίκιο, Τάκη Βαρβιτσιώτη.  Και σε μία εκ των υστέρων αποτίμηση ο Ρήγας Γκόλφης («Ποιήματα», επιμέλεια Κ. Στεργιόπουλου, «Εστία») και ο Κρίτων Αθανασούλης (στη σειρά «Εκ νέου» του «Γαβριηλίδη», επιμέλεια Γ. Βαρβέρη).  Η ξένη πεζογραφία Καλοδεχούμενο εκδοτικό γεγονός αποτελούν γνωστά και καταξιωμένα ονόματα, όπως του Μίλαν Κούντερα με το «Αστείο» («Εστία»), του Ιταλού Καλβίνο με τον «Αναρριχώμενο βαρόνο» («Καστανιώτης»), του Αντόνιο Ταμπούκι με το «Ποτάμι» («Αγρα»), του Αργεντινού Ερνέστο Σάμπατο με την αυτοβιογραφία του «Πριν το τέλος» («Γκοβόστης»), του «δικού μας» Λευκάδιου Χερν με «Το αγόρι που ζωγράφιζε γάτες και άλλες ιστορίες» («Εστία»).  Εξίσου σημαίνουσα, η κυκλοφορία βιβλίων του Πέτερ Χάντκε με δύο τίτλους στον «Καστανιώτη» και τον «Εξάντα» αντίστοιχα («Και πάλι για τον Θουκυδίδη», «Ρωτώντας με δάκρυα στα μάτια»). Οι ιδιαίτερα δημοφιλείς Ναγκίμπ Μαφχούζ («Αδίστακτος έρωτας» - «Ψυχογιός»), Λουί ντε Μπερνιέρ με το δεύτερο βιβλίο της τριλογίας του «Ο σενιόρ Βίβο και ο άρχοντας της κόκας» («Ψυχογιός»), Σαλμάν Ρούσντι με το «Ο Χαρούν και η θάλασσα
των παραμυθιών» («Ψυχογιός»), Βίτολντ Γκρόμποβιτς με την «Πορνογραφία» σε μετάφραση Δ. Δημητριάδη («Νεφέλη»). Οι ισπανόφωνοι Μάριο Βάργκας Λιόσα με «Το τετράδιο του Δον Ριγοβέρτο», Χουάν Μανουέλ δε Πράδα με τη «Θύελλα» και Μ.Β. Μονταλμπάν με το «'Η Καίσαρ ή τίποτα»
 («Καστανιώτης») και «Οι θάλασσες του νότου» («Μεταίχμιο»). Κι ακόμη: Αντρέα Καμιλέρι («Ο σκύλος από τερακότα» - «Πατάκης»), Μαριάνε Φρέντικσον («Σιμόν» -«Πατάκης»), Eντουάρντο Γκαλεάνο («Το βιβλίο των εναγκαλισμών» - «Κέδρος»).  Κλασική λογοτεχνία Μέχρι τα Χριστούγεννα θα έχει κυκλοφορήσει το ανέκδοτο στα ελληνικά διήγημα του Τολστόι «Τι» από το «Γαβριηλίδη». Το Νοέμβριο, επίσης για πρώτη φορά, η «Χλομή φωτιά» του Βλαντίμιρ Ναμπόκοφ («Καστανιώτης»). 
Από τον «Εξάντα» θα εκδοθούν η «Ωρα του Διαβόλου» του Φερνάντο Πεσόα και «Η Λότε στη Βαϊμάρη» του Τόμας Μαν, και το «Σαρτόρις» του Φόκνερ («Κέδρος»), σε μετάφραση Νίκου Μπακόλα.  Στη σειρά «Σύγχρονοι κλασικοί» του «Πατάκη» ο «Υπέροχος Γκάσμπι» του Φ.Σ.Φιτζέραλντ, ο «Σοφέρ της λαίδης Φράνκλιν» του Λ.Π. Χάρτλεϊ και ο «Κομφορμιστής» του Αλμπέρτο Μοράβια. Ο Αλμπέρ Καμί επανεκδίδεται τόσο στον «Ομβρο» («Καλιγούλας», μτφρ. Ο. Καράγιωργα) και στον «Καστανιώτη» («Η πανούκλα»). Στην «Αγρα» θα κυκλοφορήσουν τα «Αυτοί που βούλιαξαν και αυτοί που
σώθηκαν» του Πρίμο Λέβι, τον Οκτώβριο, «Η μητέρα μου» του Ζορζ Μπατάιγ το Νοέμβριο, ο «Μονόδρομος» του Βάλτερ Μπένγιαμιν και τα «Διηγήματα» του Θεόφιλου
Γκοτιέ, λίγο πριν από τα Χριστούγεννα.  Αρχαίοι συγγραφείς Οβίδιος («Η ερωτική τέχνη του Οβίδιου και ένα δοκίμιο για Λατίνους εραστές») και, σε μετάφραση Τάσου Ρούσσου, Σενέκας («Οιδίποδας», «Μήδεια», «Ιππόλυτος») στον «Καστανιώτη». 
Ο Γιώργης Γιατρομανωλάκης μεταφράζει Αριστοτέλη, «Περί ρητορικής», ενώ η Αλόη
Σιδέρη το «Αριστοτέλης - Ξενοφών: Αθηναίων Πολιτεία, Λακεδαιμονίων Πολιτεία» στη σειρά «Μέλαινα χολή» της «Αγρας». Στην ίδια σειρά, ο Δ.Ν. Μαρωνίτης και ο Παντελής Μπουκάλας μεταφράζουν κι επιμελούνται Ηρόδοτο («Οκτώ νουβέλες και τέσσερα ανέκδοτα»), Παλλάδα Αλεξανδρέα («Επιγράμματα») και «Συμποτικά Επιγράμματα» (το ενδέκατο βιβλίο της Παλατινής Ανθολογίας) αντίστοιχα. Από την «Ωκεανίδα» αναμένουμε τις «Ιστορίες» του Ηρόδοτου (μτφρ.: Αγγελου Βλάχου), τους «Εταιρικούς και νεκρικούς διαλόγους» του Λουκιανού (μτφρ.: Παναγιώτη Μουλλά, επανέκδοση της μετάφρασης του «Γαλαξία») και τα «Ελληνικά» του Ξενοφώντα (μτφρ.: Ρόδη Ρούφου).  Δοκίμιο - Μελέτη Η μελέτη του Παναγιώτη Λεκατσά, «Η ψυχή - η ιδέα της ψυχής και της αθανασίας της και τα έθιμα του θανάτου», επανακυκλοφορεί στον «Καστανιώτη».  Στον ίδιο οίκο, η συνθετική εργασία του Αλέξανδρου Αργυρίου για τη μεσοπολεμική περίοδο, «Ιστορία της νεοελληνικής λογοτεχνίας και η πρόσληψή της
στα χρόνια του μεσοπολέμου, 1918-1949» και «Η τέχνη της γραφής στον 20ό αιώνα», με επίκαιρες συζητήσεις γύρω από τη λογοτεχνική γραφή με 43 κορυφαίους
συγγραφείς, με επιμέλεια του Αλέξη Ζήρα.  Από τον «Κέδρο», «Ο Σολωμός χωρίς μεταφυσική» του Κώστα Βάρναλη (επιμέλεια Γιώργου Βελουδή), «Μεταμφιέσεις στη νέα ελληνική πεζογραφία (19ος - 20ός άι.) »
της Μαίρης Μικέ, «Παγκόσμιος κινηματογράφος των 100 τελευταίων χρόνων» του Αλέξη Σολομού και ο πέμπτος τόμος του «Περιδιαβάζοντας» του Κώστα Στεργιόπουλου.  Δύο μελέτες που αφορούν Ελληνες ποιητές είναι «Η ποιητική του Ν.Γ. Πεντζίκη» του Ηλία Γιούρι (στη «Νεφέλη») και «Κ.Γ.Καρυωτάκης, η αντοχή μιας αδέσποτης τέχνης» από τη Χριστίνα Ντούνια (στον «Καστανιώτη»). Ο Ευριπίδης Γαραντούδης επιμελείται την καταγραφή 80 βιβλίων νεοελληνικής μετρικής, στη «Βιβλιογραφία νεοελληνικής μετρικής» («Πανεπιστημιακές Εκδόσεις Κρήτης»). Στον ίδιο οίκο «Η ποίηση του κράματος», σε επιμέλεια Μιχάλη Πιερή, που εξετάζει το μοντερνισμό και τη διαπολιτισμικότητα στο καβαφικό έργο.  Από τους επιφανείς μελετητές της Κρητικής Αναγέννησης, ο ελληνιστής Ντέιβιντ Χόλτον έχει ετοιμάσει τις «Μελέτες για τον Ερωτόκριτο και άλλα νεοελληνικά κείμενα». («Καστανιώτης»). Τα πρακτικά διεθνούς επιστημονικού συνεδρίου, που περιλαμβάνουν 45 ανακοινώσεις νεοελληνιστών πανεπιστημιακών αποτελούν τον τόμο «Οδυσσέας Ελύτης: ο ποιητής και οι ελληνικές πολιτισμικές αξίες» («Γκοβόστης»).  Τα «Μέσα Μαζικής Ενημέρωσης και κοινωνία» των Κάραν - Γκούρεβιτς αποτελούν κλασική εισαγωγή στο χώρο της επικοινωνίας και ένα ακόμη κομβικό κείμενο του Χάιντεγκερ, «Τι είναι μεταφυσική; » («Πατάκης»).  Λευκώματα - Αφιερώματα - Βιογραφίες Η μυθιστορηματική βιογραφία «Φλέγομαι» («Scripta») του Τούρμπγιερν Σέβε για τον «ποιητή του έρωτα και της επανάστασης» Βλαντίμιρ Μαγιακόφσκι. Η ζωή του Δημήτρη Μητρόπουλου στη βιογραφία του Ουίλιαμ Τρότερ «Ο ιεροφάντης της μουσικής: Η ζωή του Δημήτρη Μητρόπουλου» («Ποταμός»). Μετά τα «Πεζά» του Νίκου
Καρούζου, ο «Ικαρος» εκδίδει επίσης τις «Συνεντεύξεις» του με επιμέλεια της Ελισάβετ Λαλουδάκη.  Δίτομη θα είναι η αλληλογραφία του Αγγελου Σικελιανού στον «Ικαρο», ενώ ετοιμάζεται επίσης η αλληλογραφία του Σεφέρη με τον παιδικό του φίλο Γ. Αποστολίδη. «Νιζίνσκι» τιτλοφορείται ο αφιερωματικός τόμος της Ολυμπίας Καράγιωργα που επανεκδίδεται («Ομβρος») με ημερολόγιο - μαρτυρίες για τη ζωή και το θάνατό του.  Τα «Σειρήνια Δείπνα» του Αντριου Ντάλμπι («Πανεπιστημιακές Εκδόσεις Κρήτης»), η πρώτη πλήρης ιστορία των τροφών και της γαστρονομίας στην Ελλάδα. Στη νέα σειρά «Κυκεών» της «Ωκεανίδας» το «Ερρίκος Σλήμαν, ανταποκρίσεις από την Τροία» (η πρόοδος των ανασκαφών στην «Εφημερίδα των συζητήσεων»).  Φιλοσοφία - Επιστήμη  - Ιστορία - Μαρτυρία Ο πολύς Αμερικανός γλωσσολόγος και στοχαστής εξετάζει τα περσινά γεγονότα του Κοσσυφοπέδιου στο «Ο νέος στρατιωτικός ανθρωπισμός: Μαθήματα απ' το Κόσοβο». Στα «Τέσσερα δοκίμια περί ελευθερίας» ο Αϊζάια Μπερλίν εξετάζει τις διάφορες πτυχές της ατομικής ελευθερίας («Scripta»). «Σκέψεις και αποσπάσματα» του Γερμανού φιλόσοφου της μελαγχολίας Αρθούρου Σοπενχάουερ και «Ο Σοπενχάουερ ως παιδαγωγός» του Φρειδερίκου Νίτσε. Από το σούπερ σταρ της φυσικής Alan H. Guth περιμένουμε το «Πληθωριστικό σύμπαν. Αναζητώντας μια νέα θεωρία για τη δημιουργία του Σύμπαντος» («Γκοβόστης»).  Στη σειρά - δημιούργημα του Παναγιώτη Κονδύλη εκδίδεται η μονογραφία «Ο θάνατος και η Δύση. Από το 1300 ώς τις μέρες μας» («Νεφέλη»).  Ο Ζαν - Πιερ Βερνάν και η συνεργάτιδά του Φρανσουάζ Φροντιζί - Ντικρού υπογράφουν «Στο μάτι του καθρέφτη», μια μελέτη για τη χρήση και τη σημαντική του κατόπτρου στην αρχαία ελληνική κοινωνία («Ολκός»).  Ενα κλασικό σύγγραμμα, «Το νέο επιστημονικό πνεύμα» του Γκαστόν Μπασελάρ: παρουσιάζει συστηματικά το πέρασμα από την κλασική στη σύγχρονη φυσική («Πανεπιστημιακές Εκδόσεις Κρήτης»).  «Πραγματεία για τη διόρθωση του νου», το πρώιμο έργο του Μπαρούχ Σπινόζα, που προαναγγέλλει το Διαφωτισμό και το δημοκρατικό κράτος. Ο Γιώργος Βελουδής μάς δίνει τη μετάφραση της «Εισαγωγής στην αισθητική» του Γκέοργκ Χέγκελ, ενώ ο Ρίτσαρντ Πόρτι μας παρουσιάζει την «Αριστερή σκέψη στην Αμερική του 20ού αιώνα» («Πόλις»). Tου ίδιου αναμένουμε και το «Τυχαιότητα, ειρωνεία, αλληλεγγύη» («Αλεξάνδρεια»). Ας δούμε όμως κατά σειρά τις νέες εκδόσεις της «Αλεξάνδρειας»: Πολ Κάρτλετζ, «Οι Ελληνες - Εικόνες του Εαυτού και των άλλων», όπου μελετάται η ταυτότητα και η ετερότητα στον αρχαίο ελληνικό κόσμο. Λουσέτ Βαλενσί «Βενετία και Υψηλή Πύλη: Η γένεση του Δεσπότη», η σχέση Ισλάμ και Χριστιανισμού, το 16ο και 17ο αιώνα.  Τζιλ Ντούμπις «Σε έναν τόπο διαφορετικό: Προσκύνημα, κοινωνικό φύλο και πολιτική στον προσκυνηματικό τόπο ενός ελληνικού νησιού», η περίπτωση της Τήνου και της Καρπάθου στο «Η κοινωνική γένεση των αισθημάτων - Πρωτότοκοι και
υστερότοκοι στην Κάρπαθο» του Μπερνάρ Βερνιέ. Και βεβαίως, η «Αισθητική θεωρία» του Αντόρνο, ενός από τους σημαντικότερους στοχαστές του αιώνα μας. Ο Ερβιν Χόφμαν, κοινωνικός ψυχολόγος, αντιμετωπίζει το «Στίγμα: Σημειώσεις πάνω στη διαχείριση της φθαρμένης ταυτότητας».  Ο Διονύσης Χαριτόπουλος εκδίδει το δεύτερο τόμο της βιογραφίας του Αρη Βελουχιώτη, «Αρης, ο αρχηγός των ατάκτων» («Εξάντας»). Ο Δημήτρης Ποταμιάνος εκδίδει στη σειρά «Εξέλιξη και κοινωνικές επιστήμες», το
«Ενικός - πληθυντικός. Δοκιμή εξελικτικής ανθρωπολογίας» («Καστανιώτης»).  Ο πρώην διευθυντής της Εκθεσης Βιβλίου της Φρανκφούρτης αποτυπώνει τη μαρτυρία
του «Κι έγραφα το θυμό μου στα σκονισμένα ράφια» («Εστία»), ενώ στη σειρά της φιλοσοφίας του ίδιου εκδοτικού οίκου, υπάρχουν στα σκαριά των Κρ. Μπουρζουά «Φιλοσοφία των δικαιωμάτων του ανθρώπου» και Ζιλ Ντελέζ «Η κριτική φιλοσοφία του Καντ». 
