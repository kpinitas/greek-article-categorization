 Η μπάλα δεν ήθελε να μπει στα δίχτυα ή μάλλον δεν της το «επέτρεψαν» οι δύο τερματοφύλακες (Κελπέκης- Ράινκε) κι έτσι το 0-0 «σφράγισε» τη μονομαχία της Καλαμάτας με τον Ηρακλή. Ηταν ένα αποτέλεσμα που άφησε και τις δύο ομάδες...παραπονεμένες γιατί ο βαθμός της ισοπαλίας ούτε τα σχέδιά τους εξυπηρετεί αλλά κυρίως γιατί αμφότερες είχαν την ευκαιρία να πάρουν τους τρεις πολύτιμους βαθμούς αλλά δεν τα κατάφεραν. Για την Καλαμάτα ήταν η δεύτερη ισοπαλία και μάλιστα «λευκή» μέσα στο γήπεδό της σε ισάριθμους αγώνες (1η αγωνιστική με τον ΠΑΟΚ). Για τον Ηρακλή - που εμφανίζεται φέτος πιο φιλόδοξος από ποτέ και περίμενε ότι θα «καθάριζε» τέτοιους αγώνες- ήταν η δεύτερη έξοδός του από τη Θεσσαλονίκη χωρίς νίκη.
 Στο πρώτο ημίχρονο το παιχνίδι ήταν μοιρασμένο. Η Καλαμάτα είχε την κατοχή της μπάλας αλλά ο Ηρακλής ήταν αυτός που είχε τη μεγαλύτερη ευκαιρία να ανοίξει το σκορ, με το δοκάρι του Στολτίδη. Στο δεύτερο μέρος η ποιότητα έπεσε κατακόρυφα και παραλίγο η συνάντηση να τιναχτεί στον αέρα από τα λάθη στα οποία παρέσυρε το διαιτητή Παπίλια ο εκ των βοηθών του Στρατούδης. Είναι χαρακτηριστικό ότι οι πιο μεγάλες ευκαιρίες των δύο ομάδων ξεκίνησαν από λανθασμένες μη υποδείξεις του.
 Ο «γηραιός», ίσως λόγω της απουσίας του τραυματία Μιχάλη Κωνσταντίνου από την αρχική ενδεκάδα, ξεκίνησε τον αγώνα πολύ συγκρατημένος. Η Καλαμάτα με τον αέρα του γηπεδούχου και με τη δίψα να πετύχει την πρώτη της νίκη στο φετινό πρωτάθλημα πήρε από την αρχή την πρωτοβουλία των κινήσεων, ελέγχοντας το νευραλγικό χώρο του κέντρου. Ειδικά στο πρώτο τέταρτο ήταν αυτή που προσπαθούσε να δημιουργήσει τις προϋποθέσεις για να απειλήσει την εστία του ΡάIνκε. Ο Γερμανός τερματοφύλακας στο 2' μπλόκαρε την μπάλα έπειτα από αδύναμο σουτ του Φραντζέσκου, που βρέθηκε μόνος απέναντί του ύστερα από έξυπνη πάσα του Σουάρεζ. Επίσης ήταν αυτός που έβγαλε κόρνερ κεφαλιά -ψαράκι του προωθημένου Γεωργέα σε σέντρα του Μπελεγόνη. Στην εξέλιξη ο Τρούπκος έπιασε κεφαλιά που θα μπορούσε να απειλήσει αν δεν έβρισκε πλάτη αμυντικού για να ξαναβγεί κόρνερ. Ωστόσο, οι φιλοξενούμενοι ήταν αυτοί που είχαν την πρώτη μεγάλη ευκαιρία για γκολ. Το σουτ του Ιεροκλή Στολτίδη στο 19' τράνταξε το δοκάρι του Κελπέκη και έστειλε την καρδιά των Καλαματιανών στην...Κούλουρη. Οι σφιγμοί αποκαταστάθηκαν μόνο όταν η κεφαλιά του Φονφόκα, που παρακολούθησε τη φάση, βγήκε σύρριζα άουτ. Η φάση αυτή ανέβασε το φρόνημα του «γηραιού», που πήρε πάνω του και βρήκε την οργάνωση που του έλειπε. Δεν είναι τυχαίο ότι 10 λεπτά αργότερα ήρθε η σειρά του Μπελσούε να απειλήσει με ένα σουτ που απέκρουσε ο Κελπέκης. Ωστόσο μέχρι το ημίχρονο δεν άλλαξε τίποτε και ήταν φανερό πως φοβόταν ο Γιάννης το θεριό και το θεριό τον Γιάννη. 
 Ο Βασίλης Γεωργόπουλος ήταν αυτός που έκανε την πρώτη κίνηση στη σκακιέρα. Απέσυρε τον Χίλτον και τον Φραντζέσκο ρίχνοντας στον αγώνα τον Κοβάζη και τον Μπαχράμη. Ωστόσο δεν είδε τα αποτελέσματα που περίμενε. Αντίθετα, ο ρυθμός του ματς έπεσε σε χαμηλά επίπεδα και χρειάστηκε να βοηθήσει ο βοηθός διαιτητή, ο Στρατούδης, για να ανεβεί η αδρεναλίνη. Στο 69' ο Σουάρεζ πήρε την μπάλα με το χέρι (δεν καταλογίστηκε η παράβαση), όρμησε προς την αντίπαλη εστία αλλά τον πρόλαβε ο Ράινκε. Στο 77' έπειτα από μπαλιά του Χάγκαν ο Σαπουντζής δέχτηκε την μπάλα ενώ βρισκόταν σε καθαρή θέση οφ σάιντ κι ενώ έμπαινε στην εστία των γηπεδούχων ανατράπηκε από τον Κελπέκη. Προφανώς ο διαιτητής εκτίμησε ότι έπρεπε να διορθώσει το λάθος με ένα άλλο και δεν καταλόγισε τίποτε. Υπό αυτές τις πρϋποθέσεις ήταν πλέον ξεκάθαρο πως θα κέρδιζε αυτός που θα κατάφερνε να σκοράρει. Κι από τη στιγμή που κανένας δεν μπόρεσε να βρει στόχο, το 0-0 αποδείχτηκε μια δίκαιη μοιρασιά.
