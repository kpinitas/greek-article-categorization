 Την επ'αόριστον συνέχιση των απεργιακών τους κινητοποιήσεων αποφάσισαν χθες οι
συνεργαζόμενες ομοσπονδίες των ιδιοκτητών φορτηγών και βυτιοφόρων δημόσιας χρήσης.
 Ζητούν έτσι υπογραφές από τους συναρμόδιους υπουργούς για όσα θέματα συζήτησαν
μαζί τους μέσα στο Σαββατοκύριακο. Υπενθυμίζεται ότι οι εκπρόσωποι των φορτηγατζήδων είχαν αλλεπάλληλες συναντήσεις τις τελευταίες ημέρες με τους υπουργούς Εθνικής Οικονομίας, Μεταφορών και Ανάπτυξης. Το Σάββατο, στη συνάντηση με τους Γιάννο Παπαντωνίου και Χρίστο Βερελή, έλαβαν διαβεβαιώσεις ότι δεν πρόκειται να χορηγηθούν νέες άδειες κυκλοφορίας σε φορτηγά και βυτιοφόρα δημόσιας χρήσης. Οι παραπάνω διαβεβαιώσεις σχετίζονται με το αίτημα των αυτοκινητιστών να μην προχωρήσει η απελευθέρωση του επαγγέλματός τους. Η διαβεβαίωση για τη μη χορήγηση νέων αδειών φορτηγών Δ.Χ. αποτυπώθηκε και σε έγγραφο το οποίο υπογράφει ο γενικός γραμματέας του υπουργείου Εθνικής Οικονομίας Σπ.Τραυλός.
 Ομως, μετά τη σύσκεψη που πραγματοποιήθηκε χθες, τα μέλη της συντονιστικής επιτροπής αποφάσισαν ότι δεν αρκεί το έγγραφο του κ. Τραυλού και ότι «δεν έχουμε υπογραφή των δύο συναρμοδίων υπουργών ότι δεν υφίσταται πρόθεση της κυβέρνησης για αλλαγή του ισχύοντος καθεστώτος χορήγησης και μεταβίβασης των αδειών κυκλοφορίας για τα φορτηγά Δ.Χ.»
 Για το άλλο από τα αιτήματα των απεργών που αφορά τη μείωση της τιμής των καυσίμων, η Συντονιστική αποφάσισε ότι «δεν είναι δυνατή η συνέχιση της πολιτικής που ρίχνει στις πλάτες των αυτοκινητιστών και μόνο αυτών την άνοδο της τιμής του πετρελαίου» και ότι «η κυβέρνηση οφείλει να βρει λύσεις τέτοιες που να μην καθιστούν απαγορευτική τη μεταφορά τη στιγμή που όλοι οι εμπλεκόμενοι φορείς (κράτος, εταιρείες πετρελαιοειδών, ΕΛΠΕ, βενζινοπώλες) κερδοσκοπούν από την άνοδο της τιμής». Η απόφαση για τη συνέχιση της απεργίας ήταν ομόφωνη και έχει συνέπεια να εντείνονται τα προβλήματα ιδίως με την τροφοδοσία της αγοράς σε καύσιμα.
  Νέα απεργία την ερχόμενη Τετάρτη 4 Οκτωβρίου στις 5.00 π.μ. ξεκινούν οι αυτοκινητιστές ταξί συμμετέχοντας στις κινητοποιήσεις που εξήγγειλε η Γενική Συνομοσπονδία Επαγγελματιών Αυτοκινητιστών Ελλάδος. Την ίδια μέρα οι εκπρόσωποι του κλάδου συσκέπτονται για να αποφασίσουν το μέλλον των κινητοποιήσεών τους.
  Στεγνώνει σταδιακά η αγορά από καύσιμα.Τα προβλήματα είναι πλέον πολύ έντονα
στην επαρχία και σε νησιωτικές περιοχές όπως η Κρήτη και η Ρόδος, όπου γίνεται
αγώνας για την εξασφάλιση ενός μπιτονιού βενζίνης. Στη Θεσσαλονίκη οι ελλείψεις είναι ορατές, χωρίς όμως να παρατηρούνται τα ίδια προβλήματα.
 Οσο για την Αττική, περιορισμένες ελλείψεις παρατηρούνται στην αμόλυβδη, επειδή το καύσιμο αυτό έχει πολύ μεγαλύτερη κατανάλωση απ' ό,τι η σούπερ. Ο εφοδιασμός της αγοράς συνεχίζει να καλύπτεται με τα ιδιωτικά βυτιοφόρα και εφ'
όσον οι απεργοί δεν σκληρύνουν τη στάση τους με αποκλεισμούς των εγκαταστάσεων
φόρτωσης των διυλιστηρίων και των αποθηκευτικών χώρων, οι ανάγκες της πρωτεύουσας θα συνεχίσουν να καλύπτονται έστω και οριακά.
 Και ενώ στο μέτωπο του εφοδιασμού της αγοράς τα πράγματα αλλού είναι ανεκτά και αλλού μαύρα, στο μέτωπο των τιμών η κατάσταση δείχνει ότι βελτιώνεται. Συγκεκριμένα μεγάλες μειώσεις στις τιμές κυρίως του πετρελαίου αλλά και της βενζίνης αναμένει το οικονομικό επιτελείο της κυβέρνησης. Μεθαύριο Τετάρτη αναμένεται να ανακοινωθεί μείωση της τιμής του πετρέλαιου ντίζελ που με τα μέχρι στιγμής στοιχεία υπολογίζεται σε 10 δραχμές το λίτρο, ενώ μικρότερη θα είναι η μείωση στις βενζίνες.
 Σε ό,τι αφορά το πετρέλαιο που ενδιαφέρει ιδιαίτερα, η εξέλιξη αυτή σχετίζεται
με το γεγονός ότι από τον Αύγουστο μέχρι σήμερα έχουν εξασφαλιστεί με συμβόλαια, το μεγαλύτερο μέρος των ποσοτήτων που απαιτούνται για τους επόμενους μήνες σε Ευρώπη και Αμερική. Ετσι νέες ανοδικές τάσεις θα πρέπει να αναμένονται σε περίπτωση που ο χειμώνας αποδειχτεί ιδιαίτερα βαρύς στο βόρειο ημισφαίριο και απαιτηθούν επιπλέον μεγάλες ποσότητες, που θεωρητικά δεν θα μπορούν να καλυφθούν από τη δυναμικότητα των διυλιστηρίων.
  Πάντως θέμα κοστολόγησης των καυσίμων σε όλες τις φάσεις της διακίνησής του,
δηλαδή από το διυλιστήριο μέχρι τη λιανική θα θέσει εκ νέου η πολιτική ηγεσία του υπουργείου Ανάπτυξης στους παράγοντες της πετρελαιαγοράς. Βασική επιδίωξη του υπουργείου είναι να διαπιστωθεί εάν σε κάποιες φάσεις της διακίνησης υπολογίζονται υπερβολικά κόστη που επιβαρύνουν την τιμή λιανικής. 
 *Πικετοφορία πραγματοποίησαν σήμερα στις 10.00 οι συνταξιούχοι διαμαρτυρόμενοι
για την ακρίβεια, με αφορμή τις υψηλές τιμές των καυσίμων.
