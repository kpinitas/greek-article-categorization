Στο όνομα του Ηλία Σολάκη πρέπει να πίνουν νερό οι σχετικά λίγοι οπαδοί της Παναχαϊκής που βρέθηκαν χθες στο γήπεδο της Πάτρας. Ο 26χρονος επιθετικός μετέτρεψε με ένα εκπληκτικό «χατ τρικ» σε προσωπικό...σόλο το ματς με τον Αθηναϊκό, κόβοντας στον αντίπαλο την όποια διάθεση να πάρει έστω και τον παρθενικό του βαθμό...
 Η ομάδα του Βαγγέλη Βλάχου έφτασε δίκαια στην πρώτη της νίκη, με 3-1, στο εφετινό πρωτάθλημα, αφού συνδύασε αυτή τη φορά θέαμα και ουσία, απέναντι στους «λόρδους του Βύρωνα» που αιφνιδιάστηκαν στο πρώτο μέρος και μόνο όταν έπαιξαν με τρεις επιθετικούς βελτίωσαν κάπως τη μέτρια εικόνα τους... 
 Στο 7ο λεπτό σε κτύπημα φάουλ του Γιοβάνοβιτς, ο τερματοφύλακας του Αθηναϊκού Βάντσικ έδιωξε με ετοιμότητα την μπάλα σε κόρνερ, ενώ έξι λεπτά αργότερα, ο Γιώργος Κωστής έχασε νέα ευκαιρία για την αχαϊκή ομάδα.
 Το 1-0 για την Παναχαϊκή ήρθε στο 21ο λεπτό, με ένα θαυμάσιο ανάποδο ψαλίδι του Ηλία Σολάκη από πλάγια θέση, λίγο έξω από τη μικρή περιοχή. Ο 26χρονος επιθετικός εκμεταλλεύτηκε άψογα το γύρισμα του Σέμπουε και εκτέλεσε με τον πιο θεαματικό τρόπο! 
 Στο 34' ένα λάθος του Φάντζιο Μπούις που δεν σιγούρεψε την πάσα του προς την αμυντική γραμμή του Αθηναϊκού, έδωσε την ευκαιρία στον Σολάκη να... «ξαναχτυπήσει». Εκλεψε την μπάλα, μπήκε με ταχύτητα στην περιοχή και με σκαφτό πλασέ ξανανίκησε τον Βάντσικ (2-0).
 Στο 39' ο Μπούις είχε την ευκαιρία να... ρεφάρει, αλλά ενώ η πάσα του Αλβέρτη ήταν καταπληκτική, ο Αμπαδιωτάκης έδιωξε σε κόρνερ.
 Ο Τάσος Χατζηαγγελής δεν μπορούσε να αλλάξει και πολλά στο ντεμπούτο του στον πάγκο των «λόρδων». Οταν στην επανάληψη έπαιξε πιο επιθετικά με Παπανδρέου και Καρντόζο, ο Αθηναϊκός έφτασε απλά στο «γκολ της τιμής». Ηταν το 74', σε φάουλ του Ζαβαντία που ο Παπανδρέου εκμεταλλεύτηκε τη σύγχυση και με κεφαλιά μείωσε σε 2-1.
 Ομως ο Σολάκης έβαλε αμέσως μετά το «κερασάκι» στη νίκη της Παναχαϊκής. Στο 77ο λεπτό από φάουλ του Νατροσβίλι και αναταραχή στα καρέ των φιλοξενούμενων, πλάσαρε από κοντά, κάνοντας το τελικό 3-1.
