 Με προσκύνημα στην Ακρόπολη, που έκαναν οι 50 γυναίκες πολιτικοί απ' όλες τις βαλκανικές χώρες, και δείπνο εν πλω στο Σαρωνικό, τον οποίο παρέθεσε προς τιμήν τους ο υπουργός Εξωτερικών Γιώργος Παπανδρέου, ολοκληρώθηκαν, το Σαββατοκύριακο, οι εργασίες του συνεδρίου με θέμα «Παγιώνοντας τη Δημοκρατία, τη Σταθερότητα και την Ειρήνη στα Βαλκάνια - Ο Αποφασιστικός Ρόλος των Γυναικών».
 Την ιδέα γι' αυτή τη γυναικεία σύναξη είχε η ευρωβουλευτής του ΠΑΣΟΚ Αννα Καραμάνου και την πρωτοβουλία ανέλαβαν ο Πολιτικός Σύνδεσμος Γυναικών και το Ινστιτούτο Δημοκρατίας του Συμβουλίου της Ευρώπης.
 Με τη διακήρυξη που υπέγραψαν οι κυρίες της πολιτικής από τη Ρουμανία, την Ουγγαρία, τη Βουλγαρία, τη Βοσνία-Ερζεγοβίνη, τη Κροατία, τα Σκόπια, τη Σλοβενία, το Μαυροβούνιο, την Τουρκία και την Ελλάδα, δεσμεύονται: 
 * Να ενώσουν τις δυνάμεις τους για την εδραίωση της ειρήνης και της σταθερότητας στα Βαλκάνια.
 * Να αγωνιστούν για την ενθάρρυνση και προώθηση περισσότερων γυναικών στα κέντρα λήψης αποφάσεων και τη δημιουργία κοινοβουλευτικών επιτροπών ισότητας στα κοινοβούλια των χωρών τους.
 Ο Γ. Παπανδρέου, στο μήνυμα που έστειλε στο συνέδριο, τόνισε ότι στη νέα προσέγγιση της εξωτερικής πολιτικής, την οποία έχει ονομάσει «Διπλωματία των Πολιτών», οι γυναίκες μπορούν να διαδραματίσουν σημαντικό ρόλο.
 Η αναπληρωτής υπουργός Εξωτερικών Ελισάβετ Παπαζώη διηγήθηκε το μύθο της βάπτισης των Aθηνών. «Οι Αθηναίοι αναζητώντας θεό προστάτη για την πόλη τους οδηγήθηκαν στο να επιλέξουν ανάμεσα στον εκδικητικό θεό της θάλασσας Ποσειδώνα, που πρόσφερε ένα περήφανο πολεμικό άτι και στην Αθηνά, τη θεά της σοφίας που πρόσφερε το δένδρο της ελιάς που είναι το σύμβολο της ειρήνης», είπε. «Οι γυναίκες, που και τότε ήταν περισσότερες όπως και σήμερα, ψήφισαν την ειρήνη και κέρδισε η Αθηνά. Η πρόκληση για μας τις γυναίκες των Βαλκανίων είναι να συμβάλουμε αποφασιστικά στην ειρήνη και στη συνεργασία στην περιοχή μας».
 Η ευρωβουλευτής του ΠΑΣΟΚ και γεν. γραμματέας του Πολιτικού Συνδέσμου Γυναικών, Αννα Καραμάνου, χαρακτήρισε τις γυναίκες «κατ' εξοχήν φορείς της ειρήνης». «Είναι χρέος μας να αγωνιστούμε για την προώθηση της ισότητας» τόνισε. «Οχι μόνο για λόγους δικαιοσύνης επειδή αποτελούμε πάνω από το μισό του πληθυσμού. Κυρίως, γιατί εμείς μπορούμε να εμπνεύσουμε και να ενδυναμώσουμε την πολιτική θέτοντας ως προτεραιότητες την ειρήνη, ταανθρώπινα δικαιώματα, την προστασία του περιβάλλοντος».
 Η Τουρκάλα Ζουλάλ Κιλίκ είπε ότι οι γυναίκες στη χώρα της πήγαν με πυρσούς έξω από τα κόμματα για να διεκδικήσουν τη μεγαλύτερη συμμετοχή των γυναικών στα ψηφοδέλτια. «Πρέπει να εκπαιδεύσουμε τις γυναίκες στην τέχνη της πολιτικής, στην Τουρκία αρχίσαμε να το κάνουμε», τόνισε. 
 Το επόμενο συνέδριο των γυναικών πολιτικών της N.A. Eυρώπης θα γίνει στα Σκόπια το 2001.
