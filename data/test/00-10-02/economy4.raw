Ανακωχή στον εμπορικό πόλεμο κήρυξαν ΗΠΑ και ΕΕ, αναζητώντας τρόπους διπλωματικής άρσης των διαφορών, που ταλανίζουν τις μεταξύ τους σχέσεις. 
 Οι εκπρόσωποι των δύο πλευρών κατέληξαν προχθές σε συμφωνία, με την οποία η Ε.Ε., αναστέλλει προς το παρόν, την απειλή για επιβολή κυρώσεων ύψους 4 δισ. δολαρίων σε αμερικανικά προϊόντα. Η κίνηση αυτή γίνεται περίπου 10 μέρες μετά την αμερικανική στήριξη του παραπαίοντος ευρώ.
 Αιτία της νέας διαμάχης ήταν ένα νέο πακέτο μέτρων της αμερικανικής κυβέρνησης
 Σύμφωνα με το νόμο περί Πωλήσεων στο Εξωτερικό των Αμερικανικών Επιχειρήσεων, οι ΗΠΑ χορηγούν δισ. δολάρια σε φοροελαφρύνσεις προς μεγάλες επιχειρήσεις, όπως η Boeing και η Microsoft, μέσω των θυγατρικών τους σε φορολογικούς παραδείσους, όπως οι Παρθένοι Νήσοι, τα Μπαρμπάντος και τα Γκουάμ.
 Το θέμα είχε τεθεί υπόψη του Παγκόσμιου Οργανισμού Εμπορίου (ΠΟΕ), ο οποίος είχε μάλιστα αποφανθεί ότι το πρόγραμμα αυτό της αμερικανικής κυβέρνησης συνιστά παράνομη έμμεση χρηματοδότηση των εξαγωγών και έδινε προθεσμία μέχρι την 1η Οκτωβρίου στην Ουάσιγκτον να συμμορφωθεί στις αποφάσεις του ΠΟΕ.
 Οι Αμερικανοί τροποποίησαν ελαφρά τη νομοθεσία, γεγονός που δεν ικανοποίησε την Ε.Ε. και το ενδεχόμενο μιας μεγάλης κλίμακας εμπορικού πολέμου βρισκόταν προ των πυλών, με δεδομένο και τα ανοικτά μέτωπα στις σχέσεις των δύο πλευρών (μπανάνες, κρέατα με ορμόνες κ.λπ.).
 Ενας εμπορικός πόλμεος ΗΠΑ-Ε.Ε., θα είχε βέβαια σοβαρές επιπτώσεις σε ολόκληρη
την παγκόσμια οικονομία, αφού το διμερές εμπόριο μεταξύ τους ξεπέρασε τα 340 δισ. ευρώ το 1999.
 Οι εμπορικές σχέσεις των δύο πλευρών είναι τεταμένες, μετά την απόφαση, πέρυσι, των ΗΠΑ να επιβάλλουν οικονομικές κυρώσεις με αύξηση έως και 100% των δασμών σε ευρωπαϊκά προϊόντα αξίας άνω των 300 εκατ. δολαρίων, μετά την απόφαση του ΠΟΕ κατά της Ε.Ε., για την υπόθεση των εισαγωγών μπανάνας και την απαγόρευση εισαγωγής μοσχαρίσιου κρέατος με ορμόνες.
 Οι αμερικανικές κυρώσεις είχαν επιβληθεί μάλιστα 6 εβδομάδες πριν από την εξουσιοδότηση του ΠΟΕ -άλλη μία απόδειξη ότι ο επονομαζόμενος και «ΟΗΕ» του διεθνούς εμπορίου γίνεται σεβαστός μόνον όταν αφορά αδύναμες χώρες, ενώ γράφεται στα παλαιά των υποδημάτων, των ισχυρών χωρών, όπως οι ΗΠΑ και η Ε.Ε.,
που πρωτοστατούν δήθεν στην απελευθέρωση του διεθνούς εμπορίου, των αγορών κ.λ.π.
 Ετσι η Ε.Ε., περίμενε την κατάλληλη ευκαιρία για να αντεπιτεθεί, και η αμερικανική πρωτοβουλία πριμοδότησης των εξαγωγών μεγάλων κολοσσών ήταν μία καλή ευκαιρία.
  Ο Αμερικανός πρόεδρος Μπιλ Κλίντον, για να «μαλακώσει» τους Ευρωπαίους, είχε
παγώσει την επιβολή κυρώσεων, που έπρεπε να είχαν τεθεί σε ισχύ από τις 19 Ιουνίου, προκαλώντας την έντονη αντίδραση Αμερικανών βουλευτών, αλλά και αγροτικών ενώσεων.
 Με το συμβιβασμό του Σαββάτου, οι ΗΠΑ θα ζητήσουν από τον ΠΟΕ να παρατείνει έως την 1η Νοεμβρίου το χρονοδιάγραμμα για τη συμμόρφωσή τους με την ετυμηγορία. Η Ε.Ε. θα ζητήσει το νωρίτερο στις 10 Νοεμβρίου, τρεις ημέρες μετά
τις αμερικανικές εκλογές, την άδεια να επιβάλει κυρώσεις δισ. δολαρίων σε αμερικανικά προϊόντα.
 Οι δύο πλευρές συμφώνησαν ωστόσο να ζητήσουν την επιδιαιτησία του ΠΟΕ, για να αποφανθεί αν η Ουάσιγκτον έχει συμμορφωθεί με τους κανόνες του διεθνούς εμπορίου. Διαδικασία που θα πάρει τουλάχιστον 9 μήνες έως ότου ολοκληρωθεί.
