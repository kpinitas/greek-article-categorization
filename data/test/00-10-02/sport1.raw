 Θρίλερ χθες βράδυ στο ΟΑΚΑ. Ο χειρότερος Ολυμπιακός των τελευταίων ετών πλήρωσε την κούραση των παικτών του από τις υποχρεώσεις τους στο Τσάμπιονς Λιγκ και παράλληλα τα λάθη του Γιάννη Ματζουράκη ως προς τη σύνθεση της ομάδας. Ο Ιωνικός πήρε παλικαρίσια και δίκαια το βαθμό της ισοπαλίας, έπειτα από ένα εντυπωσιακό παιχνίδι, που είχε να προσφέρει το εγγλέζικο 3-3 στο ΟΑΚΑ.
 Ο Γιάννης Ματζουράκης έκανε χοντρά λάθη. Παρουσίασε στο γήπεδο την ίδια ομάδα που αντιμετώπισε τη Χέρενφεϊν. Μοναδική διαφορά ήταν η αναγκαστική χρησιμοποίηση του Γιαννακόπουλου αντί του Οφορίκουε. Οι «ερυθρόλευκοι» παρουσιάστηκαν στο γήπεδο αγνώριστοι. Ηταν φανερά κουρασμένοι, δεν είχαν ιδέες και κέφι για να «χτυπήσουν» το ματς. Είναι χαρακτηριστικό ότι για ένα ολόκληρο (το πρώτο) ημίχρονο, έκαναν μόνο μία φάση (στο δεκάλεπτο) με τον Σ. Γιαννακόπουλο. Σαν να μην έφταναν όλα αυτά, ο Ολυμπιακός 
 έχασε (από κούραση) τον Ζε Ελίας στα μισά του πρώτου μέρους και είδε τον Ιωνικό να περνάει μπροστά στο σκορ (34') από έξοχο φάουλ του Μοχάμεντ Αφάς. Οι φιλοξενούμενοι, χωρίς να παρουσιάσουν τίποτα ιδιαίτερο, κλείστηκαν στην άμυνα, έπαιξαν σκληρά και κράτησαν μακριά από την εστία τους τον αντίπαλό τους.
 Ολοι οι παίκτες του Ματζουράκη ήταν αρνητικοί. Ο Τζιοβάνι έδειχνε να κάνει αγγαρεία. Ο Λουτσιάνο βαριόταν που... ζούσε. Ο Γιαννακόπουλος είχε διάθεση να πείσει τον προπονητή του, αλλά ήταν άτυχος ενώ δεν βρήκε στηρίγματα. Τα ίδια χάλια είχε και η μεσαία γραμμή. Ο Τζόρτζεβιτς είχε στερέψει από εμπνεύσεις, ο Ζέτερμπεργκ περιορίστηκε από τους αντιπάλους του ενώ από πλάγια (με Πατσατζόγλου και Γεωργάτο) ο Ολυμπιακός προσπάθησε να γίνει απειλητικός μόνο με σέντρες. Απέτυχε παταγωδώς, καθώς οι αμυντικοί του Ιωνικού είναι έμπειροι, έπαιρναν καλές θέσεις και δεν τους έπιασε τρικυμία.
 Στο δεύτερο μέρος, ο Γιάννης Ματζουράκης, αποφάσισε να ρίξει...νερό στο κρασί του. Πέταξε έξω τον αρνητικό Λουτσιάνο (αρχικά) κι έβαλε στο ματς τον χαρισματικό Λάμπρο Χούτο. Με τη βοήθεια του κόσμου, οι «ερυθρόλευκοι» άρχισαν να ζωντανεύουν στο ματς και να δίνουν μια επιπλέον ταχύτητα στην ανάπτυξή τους. Παρ' όλα αυτά, ξανά ο Τζιοβάνι ήταν αρνητικός, πολύ μακριά από τις φάσεις και δεν δικαιολογούσε τη συμμετοχή του. Ομως ο Ολυμπιακός άρχισε να δημιουργεί ευκαιρίες στην εστία τού πολύ σταθερού Στρακόσια. Σε μία απ' αυτές (61') ο Χούτος ισοφάρισε κι έσπευσε στην εξέδρα των φανατικών για να μοιραστεί την επιτυχία του. Ακριβώς απέναντι από τον Ματζουράκη, που εκείνη την ώρα έβγαζε από το παιχνίδι, έναν ακόμη αρνητικό παίκτη, τον Γρηγόρη Γεωργάτο. Ο τελευταίος αντέδρασε τόσο σφοδρά, στην αντικατάστασή του, σε σημείο να πετάξει έναν επίδεσμο μπροστά στον προπονητή του και να αποδοκιμαστεί από ολόκληρο το γήπεδο. Ηταν προφανές ότι τα νεύρα ξεχείλιζαν στο «ερυθρόλευκο» στρατόπεδο.
 Εφτά λεπτά αργότερα, ο Αλέξης Αλεξανδρής έδινε την καλύτερη απάντηση στον Γεωργάτο και στον Ματζουράκη. Εμενε όρθιος (69') στην περιοχή κι έγραφε το 2-1 μέσα σε αποθέωση. Κι αυτός έσπευσε στην εξέδρα των οργανωμένων και γύρισε με νόημα προς την πλευρά του Ματζουράκη. Ομως το ματς δεν είχε τελειώσει.
 Ο Ιωνικός, παρ' ότι φορτώθηκε από τον Ολεγκ Μπλαχίν με αμυντικογενείς παίκτες, κατάφερε σε ένα κόρνερ του Αφάς (69') να ισοφαρίσει με τον Γιάννη Ξανθόπουλο (2-2) και να δώσει νέα διάσταση στο θρίλερ. Οι γηπεδούχοι μάζεψαν όσες δυνάμεις είχαν για την τελευταία αντεπίθεση. Σε μια απ' αυτές, ο Γιαννακόπουλος βρήκε τον Χούτο. Ο σκόρερ του Ολυμπιακού δεν δίστασε να «πυροβολήσει», η μπάλα ξέφυγε από τα χέρια του Στρακόσια και κατέληξε αργά στα δίχτυα. Το γήπεδο σηκώθηκε στον αέρα. Οι «ερυθρόλευκοι» έπαιρναν για δεύτερη φορά το προβάδισμα και θα έπρεπε να αυτοκτονήσαν για να χάσουν το ματς! Τελικά... αυτοκτόνησαν. Στις καθυστερήσεις, 
 Ο Πατσατζόγλου ξεχάστηκε στο τεχνικό οφσάιντ, ο Μουτσοτρίγκο άνοιξε στον Γ. Ξανθόπουλο, κι αυτός «πάγωσε» όλο το ΟΑΚΑ με το τελικό 3-3.
 Ο Ολυμπιακός ήταν απογοητευτικός. Πλήρωσε όμως τις εμμονές του Γιάννη Ματζουράκη. Ο προπονητής του Ολυμπιακού όφειλε να είχε φρασκάρει την ομάδα μετά την κόπωση στο παιχνίδι με την Χέρενφεϊν. Κι όχι να παρουσιάσει την ίδια ακριβώς ομάδα, με μοναδική αλλαγή (αναγκαστικά) του φρέσκου Στέλιου Γιαννακόπουλου. Με αυτή την τακτική (των εμμονών) ο Ματζουράκης χωρίζει την ομάδα σε παιδιά και αποπαίδια, ενώ δεν μπορεί να έχει φρέσκους και ξεκούραστους παίκτες, όταν τους χρειάζεται.
 Αν έβλεπε κανείς την εικόνα στ' αποδυτήρια του Ολυμπιακού, λίγο πριν από την έναρξη του αγώνα, θα αντιλαμβανόταν το κλίμα. Σε μια γωνία ο Μαυρογενίδης, αλλού ο Αλεξανδρής, αλλού ο Χούτος. Πιο μακριά ο Αλβεζ.
 Ο Ιωνικός με περίσσιο θάρρος, σωστά οργανωμένος, δίχως περιττές ενέργειες και με σεβασμό στον αντίπαλο, πέτυχε το ζητούμενο. Πήρε μια απίστευτη ισοπαλία, με έναν διαιτητή (τον Γ. Δούρο) που έπαιξε στα ίσια το ματς! Ο Κορίνθιος έκοψε στη μέση το καρπούζι, μπορεί κιόλας να αδίκησε τον Ολυμπιακό, με αποτέλεσμα να γίνει ένα ματς-ντέρμπι. Το τέλος βρήκε τον κόσμο να βρίζει, τον προπονητή, τους παίκτες, το διαιτητή και τους παίκτες του Ιωνικού, να μην πιστεύουν ότι έφτασαν σε ένα τέτοιο αποτέλεσμα! 
