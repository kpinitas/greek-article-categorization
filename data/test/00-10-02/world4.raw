 Οι αναφορές σε ενδεχόμενο «ένοπλης σύγκρουσης» ή «πολέμου» πληθαίνουν, καθώς οι
συγκρούσεις Ισραηλινών και Παλαιστινίων των τελευταίων ημερών έχουν ήδη προκαλέσει από την περασμένη Παρασκευή το θάνατο 27 Παλαιστινίων, χωρίς να υπάρχουν ενδείξεις για εκτόνωση της εκρηκτικής κατάστασης.
 Ο Παλαιστίνιος ηγέτης, Γιάσερ Αραφάτ, προειδοποίησε χθες ότι διαθέτει «όλες τις εναλλακτικές λύσεις», συμπεριλαμβανομένου και του πολέμου, προκειμένου να αντιμετωπίσει το Ισραήλ. Σε συνέντευξή του που δημοσιεύτηκε στη σαουδαραβική εφημερίδα «Οκάζ», ρωτήθηκε αν στις εναλλακτικές λύσεις που ανέφερε περιλαμβάνεται ο πόλεμος. «Επιζητούμε πάντα την ειρήνη, αλλά αν αναγκασθούμε να αμυνθούμε, δεν θα διστάσουμε να το κάνουμε. Είμαστε έτοιμοι να αμυνθούμε ανά πάσα στιγμή», απάντησε.
 Ο θεωρούμενος ως μετριοπαθής σεΐχης του Αλ Αζάρ, Μοχάμεντ Σαγέντ Ταντάουι, η υψηλότερη προσωπικότητα των σουνιτών μουσουλμάνων, δήλωσε χθες ότι η «βία» είναι η μοναδική απάντηση στην ισραηλινή επιθετικότητα. «Τα γεγονότα του τεμένους Αλ Ακσά επιβεβαιώνουν την αρχή ότι μόνο η βία αποτρέπει τη βία», είπε.
 Στη Συρία, ο γενικός γραμματέας του Δημοκρατικού Μετώπου για την Απελευθέρωση της Παλαιστίνης, Ναγέφ Χαουατμέχ, κάλεσε χθες τους Παλαιστινίους να συνεχίσουν
 Ο επικεφαλής των παλαιστινιακών αρχών ασφαλείας, Μοχάμεντ Νταχλάν, δήλωσε ότι «η κατάσταση παραμένει εκρηκτική επειδή το Ισραήλ επιδεικνύει τη στρατιωτική αλαζονεία του από τότε που ο Σαρόν βεβήλωσε το Χαράμ αλ Σαρίφ», την πλατεία του τεμένους Αλ Ακσάα στην Ιερουσαλήμ, την περασμένη Πέμπτη.
 Οι συγκρούσεις ανάμεσα στους Παλαιστινίους και τις ισραηλινές αρχές ασφαλείας ξεκίνησαν μετά την επίσκεψη που πραγματοποίησε την περασμένη Πέμπτη ο θεωρούμενος ως «γεράκι» της ισραηλινής Δεξιάς, Αριέλ Σαρόν, στο τέμενος, το οποίο είναι ο δεύτερος ιερότερος χώρος για τους μουσουλμάνους μετά τη Μέκκα.
 Από την Παρασκευή μέχρι χθες, στις συγκρούσεις ανάμεσα στους Παλαιστινίους και
τις ισραηλινές δυνάμεις ασφαλείας, οι οποίες δεν περιορίστηκαν στην Ιερουσαλήμ, αλλά επεκτάθηκαν σε πολλά σημεία της Δυτικής Οχθης, σκοτώθηκαν από
τα πυρά στρατιωτών 27 Παλαιστίνιοι, ανάμεσά τους και ένα παιδί 10 ετών, και άλλοι 700 τραυματίστηκαν. Χαρακτηριστικό της έντασης είναι ότι ο ισραηλινός στρατός περικύκλωσε με άρματα μάχης την υπό παλαιστινιακή διοίκηση πόλη Ναμπλούς. Στη Λωρίδα της Γάζας, Ισραηλινοί έπληξαν με αντιαρματικούς πυραύλους
σταθμό των παλαιστινιακών υπηρεσιών ασφαλείας στην πόλη Ράφα. Οι συγκρούσεις επεκτάθηκαν και σε ορισμένες περιοχές του Ισραήλ, που κατοικούν Αραβες.
 «Εχουμε στοιχεία να πιστεύουμε ότι οι συγκρούσεις ενορχηστρώθηκαν σε μεγάλο βαθμό από ψηλά», δήλωσε ο Ισραηλινός υπουργός Ασφαλείας, Σλόμο Mπεν Αμί. Αντιθέτως, οι Παλαιστίνιοι κατηγορούν το Ισραήλ.
 Ο Αραβικός Σύνδεσμος ανακοίνωσε χθες ότι θα ζητήσει από το Συμβούλιο Ασφαλείας
του ΟΗΕ να συστήσει ερευνητική επιτροπή που θα αποδώσει ευθύνες για τα «εγκλήματα και τη σφαγή» που προκάλεσε ο ισραηλινός στρατός και θα οδηγήσει ενώπιον του νεοσύστατου Διεθνούς Ποινικού Δικαστηρίου τους υπευθύνους.
