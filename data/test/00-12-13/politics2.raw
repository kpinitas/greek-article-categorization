Πλήρη στήριξη στους χειρισμούς της κυβέρνησης Σημίτη κατά τη διάσκεψη κορυφής της Νίκαιας, παρείχε χθες ο Κωνσταντίνος Μητσοτάκης, ενώ παράλληλα πήρε διαφορετική θέση από εκείνη του προέδρου της Ν.Δ. Κ. Καραμανλή.
 Σε χθεσινοβραδινές δηλώσεις του, ο επίτιμος πρόεδρος της Νέας Δημοκρατίας είπε
ότι ο μεγάλος κίνδυνος στην εξωτερική πολιτική είναι να κάνεις τις επιθυμίες σου πολιτική και αφού επισήμανε ότι χρειάζεται ρεαλισμός και αλήθεια, σημείωσε
ότι στη Νίκαια έγινε ό,τι ήταν αναπόφευκτο, προσθέτοντας ότι η Ελλάδα τα κατάφερε καλά! «Εγινε ένα βήμα μπροστά για την Ευρώπη και η Ελλάδα περιφρούρησε τα συμφέροντά της με τον καλύτερο τρόπο που μπορούσε», τόνισε χαρακτηριστικά. Με τη θέση του αυτή, ο κ. Μητσοτάκης διαφοροποιείται για μία ακόμη φορά από τον πρόεδρο της Ν.Δ. Κ. Καραμανλή. Αυτό, όχι τόσο σε ό,τι αφορά
τους χειρισμούς της ελληνικής κυβέρνησης, όπου άλλωστε ο πρόεδρος της Ν.Δ. ήταν συγκρατημένος και απλώς είπε πως «οι όποιες αποφάσεις της Νίκαιας μακροπρόθεσμα δεν εξυπηρετούν τα εθνικά συμφέροντα», αλλά για τη Διάσκεψη αυτή
καθ' αυτή. Ο κ.Καραμανλής είχε κάνει λόγο για ένα «μίζερο αποτέλεσμα της Διάσκεψης», είχε επισημάνει ότι η ευρωπαϊκή ηγεσία δεν ανταποκρίνεται στο ύψος
των προσδοκιών και ότι «η Ευρώπη που οραματιστήκαμε χρειάζεται μεγαλύτερη τόλμη». 
 Στον αντίποδα, ο κυβερνητικός εκπρόσωπος Δ. Pέππας χαρακτήρισε «παντελώς αστήρικτες» τις αιτιάσεις αρχηγών και κομμάτων της αντιπολίτευσης για τα αποτελέσματα της συνόδου κορυφής της Ευρωπαϊκής Ενωσης στη Νίκαια της Γαλλίας.
Ο κ. Ρέππας είπε ότι διασφαλίστηκαν τα εθνικά συμφέροντα της χώρας και αναφέρθηκε στα εξής: 
  Παραμένει το δικαίωμα του βέτο σε θέμα ζωτικής σημασίας, όπως είναι η Ναυτιλία, η χρηματοδότηση υπό ένταξη και συνδεδεμένων χωρών κ.α.
  Εξασφαλίστηκε ικανοποιητικός αριθμός ευρωβουλευτών και η παρουσία της Eλληνίδας επιτρόπου στην Ευρωπαϊκή Επιτροπή.
  Οι αποφάσεις της Ευρωπαϊκής Ενωσης θα λαμβάνονται με διπλή πλειοψηφία (κρατών και πληθυσμών), όπως ήταν και το ελληνικό αίτημα.
 Ο κ. Ρέππας εξήρε τη σημασία της διεύρυνσης της Ευρωπαϊκής Ενωσης, αφού σ' αυτήν περιλαμβάνεται και η Κύπρος, η οποία «θα είναι μέλος της στο ορατό μέλλον», όπως είπε. Και απέδωσε τις επικρίσεις της αντιπολίτευσης είτε σε άγνοια των θεμάτων και των αποφάσεων που ελήφθησαν είτε σε καθαρά αντιπολιτευτικούς λόγους.
 Στη Νίκαια ενισχύθηκε και θεσμικά πλέον η δυνατότητα των ισχυρών να παίρνουν αποφάσεις με κριτήριο τα δικά τους συμφέροντα σε βάρος των χωρών που οικονομικά βρίσκονται στη δεύτερη ή τρίτη κατηγορία και ταχύτητα, εκτιμά η Ανανεωτική Κομμουνιστική Οικολογική Αριστερά. Είναι φανερό, προσθέτει, ότι αυτές οι εξελίξεις ενισχύουν το ρόλο και τις εξουσίες του Διευθυντηρίου και των δυνάμεων του κεφαλαίου, ενώ ταυτόχρονα συντηρούν και ενισχύουν το κοινωνικό και δημοκρατικό έλλειμμα στην Ευρωπαϊκή Ενωση.
  «H διαρκής ασέλγεια κατά της χώρας μας διευρύνθηκε στη Nίκαια», εκτιμά το AΣKE και προσθέτει: «Οι ελάχιστοι ικανοποιημένοι, που ασκούν τη δοτή εξουσία τους και σιτίζονται μέσω της EΟK με δικά μας έξοδα, ας μην ευελπιστούν στην αμηχανία και σύγχυση των πρόσκαιρα αποπροσανατολισμένων Eλλήνων πολιτών. H Ιστορία και η Γεωγραφία τιμωρούν όσους τις αγνοούν».
