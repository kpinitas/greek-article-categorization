 Ακάθεκτη προχωρεί η κυβέρνηση στην κάθαρση του χώρου του ποδοσφαίρου! Ο υπουργός Πολιτισμού Ευάγγελος Βενιζέλος πήρε την... κατάσταση στα χέρια του και χθες έδωσε τις βασικές κατευθύνσεις στους νομικούς της Γ.Γ.Α. για τη σύνταξη του νέου αθλητικού νομοσχεδίου, το οποίο, εφ' όσον ψηφιστεί στη Βουλή,
θα δημιουργήσει νέα δεδομένα και θα εξυγιάνει το «αμαρτωλό» επαγγελματικό πρωτάθλημα.
 Ο κ. Βενιζέλος, μετά τη σύσκεψη που έγινε στο γραφείο του υφυπουργού Αθλητισμού Γιώργου Φλωρίδη, θέλησε να στείλει σαφές μήνυμα προς όλους τους παράγοντες, επισημαίνοντας στις δηλώσεις του ότι «κανένα πρόσωπο δεν μπορεί να
 Με τη δήλωσή του ο υπουργός Πολιτισμού «φωτογράφισε» τον Βίκτωρα Μητρόπουλο, ο
οποίος επιμένει ότι δεν πρόκειται να εκπέσει από την προεδρία της ΕΠΑΕ και την
αντιπροεδρία της ΕΠΟ. Για να μην εξελιχθεί (και) η κατάθεση του νομοσχεδίου σε
προσωπική διαμάχη, ο κ. Βενιζέλος διευκρίνισε: «Η παρέμβασή μας είναι σύγκρουση καταστάσεων και όχι σύγκρουση με πρόσωπα. Επομένως, η προσέγγισή μας
δεν είναι προσέγγιση "αστυνομική ή εισαγγελική", αλλά πολιτική και άρα νομοθετική και κανονιστική».
 Ο Ευάγγελος Βενιζέλος ανακοίνωσε ότι στις αρχές του 2001 θα είναι έτοιμο το νέο νομοσχέδιο, με το οποίο θα επιδιωχθεί να ρυθμιστούν πέντε μεγάλα θέματα. Σε αυτά αναφέρθηκε αναλυτικά στις δηλώσεις του ο υπουργός Πολιτισμού: 
 «Η πρώτη παρέμβαση αφορά τη διαφάνεια στα οικονομικά των ΠΑΕ και των ΚΑΕ και όλων γενικά των φορέων που ενεργοποιούνται στον αθλητικό χώρο. Δηλαδή, το ιδιοκτησιακό καθεστώς, η απαγόρευση της οριζόντιας συγκέντρωσης, η ροή των χρηματοδοτήσεων, ένα είδος "πόθεν έσχες" στον αθλητισμό. Και φυσικά ένα θέμα που σχετίζεται με τη διαφύλαξη κάθε ομάδας, ως παράδοση και ως αντικείμενο αγάπης και υποστήριξης των φιλάθλων της, από διάφορες επιχειρηματικές δραστηριότητες που μπορεί να είναι ατυχείς.
 Tο δεύτερο μεγάλο ζήτημα είναι η αθλητική δικαιοσύνη. Τα πράγματα πρέπει να είναι απολύτως σαφή και ως προς τη νομική φύση και ως προς τις διαδικασίες ελέγχου, καθώς και ως προς το είδος των κυρώσεων που απειλούνται και επιβάλλονται. Αναφέρομαι σε κυρώσεις διαιτητικές, διοικητικές, αστικές και ποινικές.
 Το τρίτο μεγάλο πεδίο είναι αυτό της διαιτησίας, όπου βεβαίως υπάρχει και η αυτονομία των ομοσπονδιών. Αλλά καμία ομοσπονδία δεν θα αρνηθεί να σεβαστεί προδιαγραφές επαγγελματισμού, διαφάνειας και αξιοπιστίας, ιδίως σε μία εποχή ψηφιακή, η οποία μας επιτρέπει να χρησιμοπιούμε όλα τα στοιχεία της νέας τεχνολογίας, προκειμένου να έχουμε αντικειμενικά κριτήρια και πλήρη γνώση τού τι συνέβη και πώς αξιολογήθηκε.
 Το τέταρτο πεδίο αφορά τη βία στα γήπεδα, όπου η παρέμβαση θα είναι αποφασιστική, ενώ το πέμπτο πεδίο σχετίζεται με το ζήτημα του ντόπινγκ, στο οποίο θα εφαρμόσουμε τις διεθνείς προδιαγραφές».
 Ο Γιώργος Φλωρίδης αρκέστηκε να πει ότι «οι παρεμβάσεις μας είναι απαίτηση της
ελληνικής κοινωνίας». Στη σύσκεψη συζητήθηκαν και τα οικονομικά της Γ.Γ.Α. και
του υπουργείου Πολιτισμού, ενώ ο κ. Βενιζέλος θα έχει επαφές για τη ρύθμιση των χρεών των ΚΑΕ.
 Ο Βίκτωρας Μητρόπουλος, συνοδευόμενος από το γ.γ. της ΕΠΟ Βασίλη Γκαγκάτση, είχε επαφές με αξιωματούχους της ΦΙΦΑ στη Ζυρίχη, προκειμένου να τους ενημερώσει για τις τελευταίες εξελίξεις στο προσωπικό του ζήτημα. Ο πρόεδρος της ΕΠΑΕ, ο οποίος θέλησε να κρατήσει μυστική τη συνάντησή του δημοσιοποιώντας
ότι πήγε ταξίδι στο Παρίσι (!), ποντάρει στην παρέμβαση της παγκόσμιας ομοσπονδίας για να μην εφαρμοστεί ο νόμος Φλωρίδη.
 Ο κ. Μητρόπουλος ανακοίνωσε ότι θα προσφύγει στον εισαγγελέα κατά του Αχιλλέα Μπέου, τον οποίο θα καταγγείλει και στον αθλητικό δικαστή. Κι αυτό, «διότι η αθλητική νομοθεσία έχει διατάξεις που στέλνουν τους κάθε είδους Μπέους στο σπίτι τους», όπως αναφέρεται σε σχετική ανακοίνωση που εκδόθηκε. Σε αυτήν ο πρόεδρος της ΕΠΑΕ εξηγεί τους λόγους για τους οποίους τον καταγγέλλει ο κ. Μπέος: 
 «Αντιλαμβάνομαι ότι ο κ. Μπέος βρίσκεται σε δύσκολη θέση λόγω της πίεσης του ΣΔΟΕ για τον έλεγχο των χρημάτων της μεταγραφής Ναλιτζή, καθώς και για τη δραχμοποίηση 700 εκατ. δρχ. από την off Shor εταιρεία SINIL. Ετσι, υποχρεώνεται να πει πράγματα ανυπόστατα, ψευδή και συκοφαντικά».
 Ο πρόεδρος της ΕΠΑΕ διέψευσε στην ανακοίνωσή του ότι είχε επαφή με τον κ. Μπέο, ο οποίος κατήγγειλε στην εκπομπή «Διαξιφισμοί» του Νίκου Χατζηνικολάου ότι του ζητήθηκε να δώσει αγώνα του Πανιωνίου την περσινή περίοδο. Στην εκπομπή, που είχε θέμα συζήτησης τα όσα συμβαίνουν στο παρασκήνιο του ποδοσφαίρου, ο Βασίλης Τσάρτας πρότεινε να κατεβούν σε απεργία οι παίκτες μέχρι να εξυγιανθεί το πρωτάθλημα, ενώ ο βουλευτής της Ν.Δ. Μανώλης Κεφαλογιάννης εξέφρασε την απορία του για το πώς «σβήστηκε» ποινή που επιβλήθηκε για συκοφαντική δυσφήμηση στον κ. Μητρόπουλο και ανακοίνωσε ότι θα ζητηθεί από την Επιτροπή Μορφωτικών Υποθέσεων της Βουλής να ασχοληθεί με τα προβλήματα στο χώρο του ελληνικού ποδοσφαίρου.
 Το δρόμο που χάραξε η ΕΠΣ Αθήνας αναμένεται να ακολουθήσουν και άλλες ποδοσφαιρικές ενώσεις. Το προεδρείο της ΕΠΟ, πάντως, δεν ανησυχεί για τις τελευταίες εξελίξεις, καθώς μπορεί να διοικεί την ομοσπονδία ακόμα κι αν δεν έχει την πλειοψηφία των ενώσεων.
 Ο κ. Φλωρίδης συναντήθηκε χθες με τον πρόεδρο της ΕΠΣ Αθήνας Νίκο Παπαδήμα, ο οποίος στήριζε τη διοίκηση Αλεξανδρίδη, αλλά πλέον τάσσεται με την «παράταξη Λυσσαρίδη». Ο κ. Παπαδήμας στις δηλώσεις του επανέλαβε ότι «η ένωσή μας συντάχθηκε με αυτό που απαιτούν η πολιτεία και η κοινωνία». Παρών στη συνάντηση ήταν και ο πρόεδρος της ΚΕΔΚΕ Πάρις Κουκουλόπουλος, ο οποίος σύμφωνα
με πληροφορίες προσεγγίζει τις ενώσεις για να αλλάξουν στρατόπεδο.
 H Βαρύς αναμένεται να είναι ο πέλεκυς της αθλητικής δικαιοσύνης για τον πρόεδρο του ΠΑΣ Γιάννινα Μάνθο Κολέμπα, ο οποίος θα απολογηθεί αύριο επειδή κατήγγειλε ότι άγνωστος του τηλεφώνησε και του είπε ότι το ματς της ομάδας του
με την Καλαμάτα είναι στημένο. Στον αθλητικό δικαστή θα λογοδοτήσουν, επίσης, η ΠΑΕ Ξάνθη (κινδυνεύει με αποκλεισμό έδρας) και η ΠΑΕ Βέροια, η οποία θα δώσει τα επόμενα πέντε εντός έδρας παιχνίδια της σε ουδέτερο γήπεδο, λόγω της διακοπής του αγώνα της με τον Ατρόμητο.
 H Η προσφυγή του Γιώργου Φλωρίδη κατά της απόφασης του αθλητικού δικαστή που αφορούσε την παραμονή του Βίκτωρα Μητρόπουλου στην προεδρία της ΕΠΑΕ δεν θα συζητηθεί στη σημερινή συνεδρίαση της Επιτροπής Εφέσεως της ΕΠΟ.
