Σε τέσσερις «πυλώνες» -όπως τους ονόμασε- στηρίζεται η κυβερνητική πολιτική που
θα ενισχύσει την προσπάθεια μετάβασης προς τη νέα οικονομία (συνδυασμός καινοτομίας και τεχνολογίας), τόνισε ο υπουργός Εθνικής Οικονομίας Γιάννος Παπαντωνίου στην ομιλία του με θέμα το «Γ' Κοινοτικό Πλαίσιο Στήριξης και τη νέα οικονομία στην Ελλάδα».Ο πρώτος πυλώνας είναι το επιχειρησιακό πρόγραμμα για την κοινωνία της πληροφορίας, ενταγμένο στο Γ' Κ.Π.Σ., ύψους 2, 8 δισ. ευρώ, την επόμενη επταετία.
 Ο δεύτερος είναι το Tαμείο για την Aνάπτυξη της Νέας Οικονομίας (ΤΑΝΕΟ), το οποίο θα στηριχθεί με κρατικά κεφάλαια ύψους 450 εκατ. ευρώ και θα κινητοποιήσει συνολικά κεφάλαια 4, 5 δισ. ευρώ. Ο τρίτος πυλώνας είναι η Νέα Χρηματιστηριακή Αγορά (NΕΧΑ), στην οποία θα εισέλθουν μικρομεσαίες επιχειρήσεις υψηλής τεχνολογίας. Και ο τέταρτος πυλώνας είναι η απελευθέρωση των αγορών και η απλοποίηση των διοικητικών διαδικασιών για την ίδρυση και λειτουργία επιχειρήσεων.
 Ειδικά για τις εξελίξεις στις ελληνικές αγορές τηλεπικοινωνιών, ενέργειας και ταχυδρομικών υπηρεσιών ο κ. Παπαντωνίου διευκρίνισε: 
  Στις τηλεπικοινωνίες βρισκόμαστε σε τροχιά ταχείας απελευθέρωσης. Μετά την ολοκλήρωση του διαγωνισμού για την ασύρματη τηλεφωνία, προετοιμάζεται ο διαγωνισμός για την τρίτη γενιά κινητής τηλεφωνίας, ενώ ο ΟΤΕ αναδιαρθρώνεται διοικητικά εν όψει της απελευθέρωσης από 1.1.2001 και αναζητεί ξένο στρατηγικό
  Η απελευθέρωση της αγοράς ενέργειας θα συντελεστεί στις 17-2-2001. Το 30% της ηλεκτροπαραγωγής μπορεί να παράγεται από ιδιώτες. Ηδη ισχυρές ευρωπαϊκές επιχειρήσεις διερευνούν τη δυνατότητα εισόδου στην ενεργειακή αγορά της χώρας.
Η ΔΕΗ αναδιαρθρώνεται, διαμορφώνει στρατηγική ανάπτυξης τηλεπικοινωνιών και οδεύει προς το Xρηματιστήριο.
  Στις τηλεπικοινωνίες και στις ταχυδρομικές υπηρεσίες ακολουθούμε μια δυναμική στρατηγική σε συνεργασία με τον ΟΤΕ και τα ΕΛΤΑ, εν όψει της απελευθέρωσης των αγορών. Η διαμόρφωση ισχυρών συμμαχιών θα ενδυναμώσει την προσπάθεια προσαρμογής του ΟΤΕ στο περιβάλλον μιας ανταγωνιστικής αγοράς τηλεπικοινωνιών. Η αναζήτηση στρατηγικού εταίρου στα ΕΛΤΑ για την από κοινού ανάπτυξη εταιρείας ταχυμεταφορών είναι μια πρωτοποριακή κίνηση στον ευρωπαϊκό χώρο. Ηδη, μεγάλοι ευρωπαϊκοί οργανισμοί ταχυδρομείων και διεθνείς εταιρείες ταχυμεταφορών ταχυδρομικά εκδήλωσαν ενδιαφέρον για τη συμμετοχή τους στη σχετική διαδικασία.
 Χρειαζόμαστε σύγχρονες ταχυδρομικές υπηρεσίες, γιατί αποτελούν μέρος της υποδομής για την ανάπτυξη του ηλεκτρονικού εμπορίου.
