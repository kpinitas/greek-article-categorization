Το μέλλον των 6.500 στρεμμάτων του αεροδρομίου Ελληνικού θα είναι κύριο θέμα συζήτησης στη σημερινή κυβερνητική σύσκεψη στο μέγαρο Μαξίμου. Σε προηγούμενες
συναντήσεις είχε διαπιστωθεί διάσταση απόψεων μεταξύ των συναρμόδιων υπουργών και ο πρωθυπουργός τούς είχε ζητήσει να «τα βρουν».
 Ο υπουργός ΠΕΧΩΔΕ Κώστας Λαλιώτης έχει δημοσίως ταχθεί υπέρ της δημιουργίας μητροπολιτικού χώρου πράσινου, με ήπια οικιστική ανάπτυξη για την εξασφάλιση πόρων. Εχει δηλώσει επίσης ότι δεν αντιτίθεται στην προσωρινή φιλοξενία της Αερολέσχης, η οποία πρέπει να κλείσει στις 15 Δεκεμβρίου τις εγκαταστάσεις του
Μαραθώνα για να προωθηθούν τα ολυμπιακά έργα. Δύο ημέρες πριν από τη λήξη της προθεσμίας -που είναι βέβαιο ότι δεν θα τηρηθεί- δεν έχει αποφασιστεί ο χώρος μετεγκατάστασης.
 Από την άλλη πλευρά, ο υπουργός Εθνικής Αμυνας Ακης Τσοχατζόπουλος ζητεί να παραμείνει στο Ελληνικό η 159η πτέρυγα μάχης, που είναι το σημαντικότερο εργοστάσιο της Πολεμικής Αεροπορίας, καθώς σε αυτό υλοποιείται το 50% των εξοπλιστικών προγραμμάτων της. Το κόστος μετεγκατάστασης υπολογίζεται σε 5 δισ. δραχμές και η Π.Α. ζητεί να της καταβληθούν από τον κρατικό προϋπολογισμό. 
 Κεντρικό ρόλο στο πρόβλημα έχει και η πολύπαθη Ολυμπιακή Αεροπορία. Τα έργα της Ο.Α. για τη μετεγκατάσταση στο νέο αεροδρόμιο Σπάτων καθυστερούν και επιβαρύνονται από το ταμιακό πρόβλημα της εταιρείας. 
 Ο υπουργός Μεταφορών Χρίστος Βερελής ζητεί να παραμείνουν οι εγκαταστάσεις της
ΥΠΑ που ρυθμίζουν το FIR Αθηνών, καθώς και ένας από τους δύο διαδρόμους προσγείωσης. Είναι επίσης πιθανόν να επιδιώξει αύξηση της αποζημίωσης προς την
Ο.Α., η οποία απομακρύνεται από το Ελληνικό. Η Ο.Α. έχει ήδη λάβει 33 δισ. αλλά διέθεσε το μεγαλύτερο μέρος σε κάλυψη ελλειμμάτων λειτουργίας.
 Κυβερνητικοί κύκλοι σημείωναν ότι σε κανένα μέρος του κόσμου δεν έχει κλείσει αεροδρόμιο και ζητούν να παραμείνει σε λειτουργία το Ελληνικό για μη εμπορικές
χρήσεις, κάτι που δεν έρχεται σε αντίθεση με όσα προβλέπει η σύμβαση για το νέο αεροδρόμιο στα Σπάτα. Προωθούν την πρόταση να παραμείνει το Ελληνικό σε εφεδρεία και να χρησιμοπιείται για πτήσεις VIP, κάτι που έχει ζητηθεί και από τη ΔΟΕ για τις ανάγκες των Ολυμπιακών Αγώνων.
