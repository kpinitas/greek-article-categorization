 Ενα βήμα ακόμη πιο κοντά στα επίπεδα του ευρώ βρέθηκαν τα επιτόκια της δραχμής
μετά τη χθεσινή μείωση των επιτοκίων από την Τράπεζα της Ελλάδος.
 Σήμερα αναμένεται να ακολουθήσουν η Εθνική και η Εμπορική Τράπεζα, συμπιέζοντας τα επιτόκια καταθέσεων Tαμιευτηρίου στο επίπεδο του 3, 75%. Πιο περιορισμένες της τάξεως του 0, 25% θα είναι οι μειώσεις στα επιτόκια χορηγήσεων, γεγονός που περιορίζει το «όφελος» για τους δανειολήπτες.
 Η ΟΤΟΕ επισημαίνει ότι για να είναι «δίκαιο» το σύστημα θα πρέπει σε κάθε μείωση του επιτοκίου καταθέσεων κατά (1) μονάδα, οι τράπεζες θα πρέπει να προχωρούν σε μείωση στα επιτόκια χορηγήσεων από 1, 7 έως 2, 7 μονάδες. Ετσι, αν ληφθεί υπόψιν η μείωση των επιτοκίων καταθέσεων από την αρχή του χρόνου, τα επιτόκια χορηγήσεων θα έπρεπε να μειωθούν τουλάχιστον κατά 6, 3%.
 Σύμφωνα με την ΟΤΟΕ η μείωση αυτή προκύπτει από τη σχέση καταθέσεων-χορηγήσεων
που έχουν οι πέντε μεγαλύτερες τράπεζες. Η σχέση αυτή κυμαίνεται από 1, 7 έως 2, 7, δηλαδή οι καταθέσεις αυτές υπερβαίνουν κατά τα παραπάνω ποσοστά τις συνολικές χορηγήσεις των τραπεζών αυτών. Βέβαια όπως επισημαίνουν οι τραπεζίτες, η σχέση μεταξύ των επιτοκίων καταθέσεων-χορηγήσεων δεν εξαρτάται μόνο από το ύψος των επιτοκίων, αλλά συνυπολογίζονται και άλλοι παράγοντες. Ετσι για παράδειγμα στις κατηγορίες των πιστωτικών καρτών, οι οποίες έχουν και
τα υψηλότερα επιτόκια, λαμβάνονται υπόψιν και οι υψηλές επισφάλειες που συνεπάγονται οι κατηγορίες αυτές.
 Πάντως, σύμφωνα με τα στοιχεία της Τράπεζας της Ελλάδος, διαπιστώνεται ότι τα επιτόκια καταθέσεων στο Tαμιευτήριο έχουν μειωθεί από την αρχή του έτους κατά 3, 75%, καθώς από 7, 5% μετά το νέο κύκλο μείωσης των επιτοκίων θα υποχωρήσουν στο 3, 75%. Από την άλλη πλευρά τα επιτόκια χορηγήσεων που αφορούν στα νοικοκυριά, δηλαδή αυτά των καταναλωτικών και στεγαστικών δανείων έχουν μειωθεί κατά 4, 9% και 3% αντιστοίχως... Σύμφωνα με τα στοιχεία της ΤτΕ, το μέσο επιτόκιο της αγοράς για τα καταναλωτικά δάνεια, από 19, 9% που ήταν στην αρχή του χρόνου, έχει υποχωρήσει στο 15%, ενώ το κυμαινόμενο επιτόκιο των στεγαστικών δανείων έχει διαμορφωθεί στο 9% από 11, 7% που ήταν στις αρχές του έτους.
 Τα ποσοστά αυτά μείωσης είναι σαφώς μικρότερα από αυτά που προκύπτουν από τη «μεθοδολογία» που ακολουθεί η ΟΤΟΕ. Σύμφωνα με αυτή, η μείωση του επιτοκίου καταθέσεων κατά 3, 75%, θα έπρεπε να οδηγήσει σε μείωση των επιτοκίων των κατηγοριών αυτών από 6, 3% έως 10, 1%. Η εικόνα δεν διαφοροποιείται και για τα δάνεια προς τις επιχειρήσεις, καθώς τα επιτόκια της κατηγορίας αυτής έχουν υποχωρήσει στο 12% από 14% που ήταν στην αρχή του χρόνου.
 Πάντως, σε επίπεδο διατραπεζικής αγοράς, το βασικό επιτόκιο (14 ημερών), μετά τη χθεσινή μείωση της Τράπεζας της Ελλάδος διαμορφώνεται στο 5, 75% έναντι 4, 75% που είναι το αντίστοιχο στη ζώνη του ευρώ. Δηλαδή μέσα στις επόμενες δύο
εβδομάδες θα πρέπει να σημειωθεί μια μείωση της τάξεως του 1%. Πάντως η μείωση
αυτή, όπως φάνηκε και από τη χθεσινή αντίδραση της αγοράς, είναι μάλλον προεξοφλημένη από καιρό. Βέβαια το ίδιο δεν ισχύει και για τους απλούς δανειολήπτες, οι οποίοι θα διαπιστώσουν ότι η καθαρή απόδοση των καταθέσεών τους στο Tαμιευτήριο συρρικνώνεται στο 3, 1%, ενώ ο πληθωρισμός τρέχει με 4, 2%.
