«Το καλύτερο δυνατό ξεκίνημα στη ζωή» για τα μικρά παιδιά θέτει ως απόλυτη προτεραιότητα η UNICEF στην έκθεσή της για το 2001, που δόθηκε χθες στη δημοσιότητα. Το ξεκίνημα αυτό μπορεί να εξασφαλιστεί με 80 δισεκατομμύρια δολάρια το χρόνο, με λιγότερο δηλαδή από 0, 2% του ετήσιου παγκόσμιου εισοδήματος.
Η έκθεση επισημαίνει ότι οι βάσεις για την ολοκληρωμένη ανάπτυξη των βασικών ικανοτήτων του ανθρώπου τίθενται κατά τα τρία πρώτα χρόνια της ζωής του, κι όμως στην περίοδο αυτή τα παιδιά έχουν τη λιγότερη προσοχή όσον αφορά τις χρηματοδοτήσεις των ανά τον κόσμο κυβερνήσεων. Ετσι η UNICEF παροτρύνει τις κυβερνήσεις να επενδύσουν περισσότερα στα παιδιά ηλικίας 0-3, αφού με τον τρόπο αυτό θα εξοικονομήσουν περισσότερα χρήματα μακροπρόθεσμα, συμβάλλοντας στη δημιουργία ενός υγιέστερου και παραγωγικότερου πληθυσμού. «Οι άνθρωποι ξοδεύουν καθημερινά ώρες ολόκληρες παρακολουθώντας την κίνηση του Xρηματιστηρίου. Αν θέλετε λοιπόν να κάνετε μια επένδυση και να κερδίσετε πραγματικά, επενδύστε στα παιδιά. Εκεί βρίσκεται το μέλλον», δήλωσε η διευθύντρια της UNICEF, Κάρολ Μπέλαμι. 
 Οι ειδικοί της UNICEF αναφέρουν πολλά παραδείγματα από όλο τον κόσμο, όπου οι επενδύσεις για τα μικρά παιδιά και τις μητέρες τους αυξάνουν την παραγωγικότητα και τα εισοδήματα των γονιών, καθώς και το επίπεδο ζωής του παιδιού όταν πια μεγαλώσει. Την ίδια ώρα «οι φτωχές χώρες διαθέτουν κολοσιαία ποσά για την εξόφληση του τεράστιου εξωτερικού χρέους τους». Η έκθεση αναφέρει
ακόμη μελέτες που δείχνουν ότι για κάθε δολάριο που διατίθεται στη φροντίδα της πρώιμης παιδικής ηλικίας αποφέρει μακροπρόθεσμα 7 δολάρια σε αποταμιεύσεις.
 Πέρα όμως από τις παροτρύνσεις σε κυβερνήσεις και οικογένειες, η έκθεση περιέχει και πολλές θλιβερές διαπιστώσεις για την κατάσταση των παιδιών στο σημερινό κόσμο. Την τελευταία δεκαετία, δύο εκατομμύρια παιδιά σκοτώθηκαν σε ένοπλες συγκρούσεις σε διάφορα μέρη του κόσμου, έξι εκατομμύρια τραυματίστηκαν
σοβαρά κι έμειναν ανάπηρα και 12 εκατομμύρια έμειναν στο δρόμο. Τα παιδιά είναι τα μεγαλύτερα θύματα, όχι μόνο της βίας αλλά και της φτώχειας: 500 εκατομμύρια ζουν σε με λιγότερο από 1 δολάριο την ημέρα, 170 υποσιτίζονται και
τουλάχιστον 100 εκατομμύρια δεν πηγαίνουν ποτέ στο σχολείο. Τέλος, όσον αφορά το AIDS, από τη νόσο ασθενούν σήμερα 1, 3 εκατομμύρια παιδιά κάτω των 15 ετών, ενώ στα τέλη του 2000 13 εκατομμύρια παιδιά είχαν χάσει τον έναν ή και τους δύο γονείς τους από την ασθένεια.
