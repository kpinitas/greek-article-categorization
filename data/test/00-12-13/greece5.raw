 Βαριές «καμπάνες» έριξε χθες το Τριμελές Εφετείο Κακουργημάτων της Πάτρας σε δύο από τα εννέα άτομα που εμπλέκονται, συνολικά, σε ένα από τα δεκάδες κυκλώματα διαφθοράς αστυνομικών και πολιτών που δρούσε τα τελευταία χρόνια στην Ηλεία, βασανίζοντας και προωθώντας με τη βία στην πορνεία δεκάδες αλλοδαπές με την ανοχή και προστασία του Τμήματος Ασφαλείας Πύργου! 
 Eπειτα από δίκη που κράτησε συνολικά τέσσερις ημέρες το Τριμελές Εφετείο Κακουργημάτων επέβαλε κάθειρξη 9 ετών, τριών μηνών και χρηματική ποινή 750.000
δρχ. στον ιδιοκτήτη του νυχτερινού μπαρ-κολαστήριου «Ελα-Eλα» Θεόδωρο Κωστόπουλο για σωματεμπορία, εκβίαση, υπεξαγωγή εγγράφων και παράνομη κατακράτηση.
 Ποινή τριών ετών επιβλήθηκε στον πρώην «ισχυρό άνδρα» του Πύργου και διοικητή του Τμήματος Ασφαλείας Γρηγόριο Δημητρόπουλο για άμεση συνέργεια σε εκβίαση.
 Το δικαστήριο έκρινε ένοχο τον Δημητρόπουλο (ο οποίος εμπλέκεται και σε άλλες υποθέσεις διαφθοράς) παρά την πρόταση του εισαγγελέως κ. Καίσαρη, ο οποίος στην αγόρευσή του είχε προτείνει την αθώωση του αστυνομικού, δεχόμενος ότι λειτούργησε στο πλαίσιο των καθηκόντων του στη συγκεκριμένη υπόθεση. 
 Με απόφασή του το δικαστήριο απάλλαξε από τις κατηγορίες της απλής συναυτουργίας σε εκβίασης και απλής εκβίασης τους αστυνομικούς Γεώργιο Καράμπελα, Λάμπρο Καμπά και Γεώργιο Αρβανίτη, οι οποίοι σύμφωνα με το κατηγορητήριο φέρονταν ότι εκβίαζαν τους συγγενείς και το σύζυγο της 27χρονης Ουκρανής Ειρήνης Ιντσούκ.
 Σε φυλάκιση 27 μηνών με την κατηγορία της συνέργειας σε σωματεμπορία καταδικάστηκαν οι υπάλληλοι του νυχτερινού μπαρ Βασ. Βασιλάρας, Ιωάννης Δαμάσκος και Διονυσία Μιχαλοπούλου, ενώ σε 6 μήνες φυλάκιση για άμεση συνέργεια σε παράνομη κατακράτηση καταδικάστηκε η κόρη του ιδιοκτήτη του «Eλα-Eλα» Σοφία Κωστοπούλου.
 Ολοι οι καταδικασθέντες άσκησαν έφεση και αφέθησαν ελεύθεροι, πλην του ιδιοκτήτη του νυχτερινού μπαρ Θεόδωρου Κωστόπουλου, ο οποίος οδηγήθηκε στις φυλακές Αγίου Στεφάνου της Πάτρας.
 Η πολύκροτη υπόθεση, που είχε πρώτη αποκαλύψει πριν από περίπου δύο χρόνια η «Ε», είχε βγει στο φως της δημοσιότητας μετά τις καταγγελίες που έκαναν προς τις εισαγγελικές αρχές της Ηλείας η 27χρονη Ουκρανή Ειρήνη Ιντσούκ και ο σύζυγός της Κώστας Φύτας. Και οι δύο είχαν καταγγείλει εκτός των άλλων ότι οι αστυνομικοί του Τμήματος Ασφαλείας Πύργου είχαν λειτουργήσει προς όφελος του ιδιοκτήτη του μπαρ προκειμένου η αλλοδαπή να επιστρέψει στο μπαρ, όπου βρισκόταν φυλακισμένη.
