ΘΕΣΣΑΛΟΝΙΚΗ «To Αριστοτέλειο υπολειτουργεί». Το μήνυμα αυτό στέλνει η πρυτανεία του Αριστοτελείου Πανεπιστημίου, που τελεί υπό κατάληψη από φοιτητές
αρκετών σχολών του ιδρύματος. Τα αιτήματά τους είναι να αποσυρθούν τα νομοσχέδια για το εργασιακό, την υγεία, την οικονομική και διοικητική αυτοτέλεια των ΑΕΙ, τις μεταπτυχιακές σπουδές, καθώς και να καταργηθούν οι Ν. 2525 και 2640.
 Με την κατάληψη της πρυτανείας δεν υπογράφονται συμβάσεις διδασκόντων, δεν μπορούν να εγγραφούν πρωτοετείς φοιτητές ειδικών κατηγοριών (άτομα με προβλήματα υγείας) και -το σπουδαιότερο- υπάρχει κίνδυνος να μην πραγματοποιηθούν πανελλήνιες εξετάσεις για τη μετεγγραφή φοιτητών του εξωτερικού. 
 Επιπλέον, καθυστερούν οι μετεγγραφές φοιτητών από το εσωτερικό της χώρας, ενώ δεν μπορούν να γίνουν οι προγραμματισμένες ορκωμοσίες πτυχιούχων και διδακτόρων. 
 Υπό κατάληψη βρίσκονται οι πανεπιστημιακές σχολές στη Χίο. Οι καταλήψεις ξεκίνησαν την Παρασκευή και χαρακτηρίζονται σύμφωνα με ανακοίνωση του Συλλόγου
Φοιτητών του Τμήματος Διοίκησης του Πανεπιστημίου Αιγαίου ως «προειδοποιητικές
 Πρώτο αίτημα είναι η απόσυρση του νομοσχεδίου για τα μεταπτυχιακά και την έρευνα, που βρίσκει αντίθετη όχι μόνο τη φοιτητική κοινότητα αλλά και το σύνολο του πανεπιστημιακού κόσμου.
 «Κρίνουμε», αναφέρεται στην ανακοίνωση των φοιτητών, «πως η ψήφιση του νομοσχεδίου θα υποβαθμίσει τα πτυχία μας και θα μας οδηγήσει σε ένα αβέβαιο εργασιακό μέλλον». 
