 Nέα ένταση δημιουργήθηκε χθες στις ορεινές περιοχές του ιρακινού Κουρδιστάν, όταν τα στρατεύματα της Βαγδάτης ανακατέλαβαν ένα μέρος των περιοχών τις οποίες κατείχε το Δημοκρατικό Κόμμα του Κουρδιστάν (PDK). Στη σχετική ανακοίνωση που έκανε χθες το PDK, αναφέρεται ότι «...το Σάββατο ο ιρακινός στρατός προέλασε προς το χωριό Μπαάρντα, πριν καταλάβει τα υψώματα γύρω από αυτό...».
 Παράλληλα, το Εθνικό Κογκρέσο του Ιράκ (που προβάλλεται ως ο ισχυρότερος συνασπισμός της αντιπολίτευσης), το οποίο εδρεύει στο Λονδίνο, ανακοίνωσε ότι «μετά τις συμπλοκές του στρατού με δυνάμεις του Δημοκρατικού Κόμματος, η κυβέρνηση προώθησε ένα σύνταγμα πεζικού για να υποστηρίξει τις υπόλοιπες στρατιωτικές δυνάμεις που έχουν αναπτυχθεί σε δύο μέτωπα στην περιοχή».
 Δεν είναι τυχαίο, άλλωστε, ότι αξιωματούχοι των Ηνωμένων Εθνών ανέφεραν πρόσφατα ότι χιλιάδες εξεγερμένων Κούρδων και άλλων Ιρακινών που δεν είναι αραβικής καταγωγής υποχρεώνονται από το καθεστώς σε μετακίνηση, καθώς ο Σαντάμ
Χουσεΐν κάνει ακόμη μια προσπάθεια να «αραβοποιήσει» την πετρελαιοπαραγωγό περιοχή γύρω από το Κιρκούκ.
 Την προηγούμενη εβδομάδα, ο διευθυντής στο Ιράκ όλων των προγραμμάτων του ΟΗΕ στα οποία δεν χρησιμοποιούνται όπλα, Μπένον Σεβάν, δήλωσε ότι είναι εξαιρετικά
ανήσυχος για τον αυξανόμενο αριθμό των «μετακινούμενων προσώπων», αποφεύγοντας, ωστόσο, σκληρότερες εκφράσεις. Ο ίδιος, όμως, έσπευσε να χαρακτηρίσει «απαίσιες» τις συνθήκες διαβίωσης στα κέντρα υποδοχής των προσφύγων. Αξιωματούχοι του ΟΗΕ που εργάζονται αρκετό καιρό στο Ιράκ εκτιμούν ότι περισσότερα από 59.000 άτομα έχουν μετακινηθεί τον τελευταίο καιρό προς τα
βόρεια της χώρας, η πλειοψηφία των οποίων είναι Κούρδοι ή Τουρκομάνοι.
 Στην ετήσια αναφορά της για το 2001, η Οργάνωση Ανθρωπίνων Δικαιωμάτων «Human Rights Helsinki Watch» αναφέρει ότι, μόνο την τελευταία εβδομάδα, Κούρδοι και Τουρκομάνοι έχουν υποχρεωθεί να μετακινηθούν προς τουλάχιστον έξι διαφορετικές
κατευθύνσεις, διότι δεν δέχτηκαν να υπογράψουν δηλώσεις με τις οποίες να αρνούνται την εθνική τους ταυτότητα και να δηλώνουν «Αραβες».
