 Σταθερές θα παραμείνουν στις περισσότερες περιοχές της χώρας οι αντικειμενικές αξίες, οι οποίες πιθανότατα θα ανακοινωθούν μετά την εορταστική περίοδο.
 Την ίδια περίοδο θα κατατεθεί στη Βουλή και το νομοσχέδιο για μείωση της φορολογικής επιβάρυνσης στα ακίνητα. Τις προθέσεις του οικονομικού επιτελείου εξέφρασε με χθεσινές δηλώσεις του ο υφυπουργός Οικονομικών Απόστολος Φωτιάδης,
τονίζοντας ότι σε κάθε περίπτωση οι αντικειμενικές αξίες θα κυμανθούν σε ποσοστό περίπου 30% κάτω των αγοραίων (πραγματικών) τιμών των ακινήτων.
 Στο σημείο αυτό, ο κ. Φωτιάδης διευκρίνισε ότι «οι αυξήσεις θα είναι μηδενικές
στην πλειονότητα των περιοχών, ενώ σε ορισμένες θα υπάρξουν αυξήσεις και σε κάποιες μειώσεις».
 Σύμφωνα με πληροφορίες, οι εισηγήσεις των αρμόδιων επιτροπών του υπουργείου Οικονομικών, που έχει ήδη στα χέρια του ο υφυπουργός Οικονομικών, κάνουν λόγο για μειώσεις τιμών στις περιοχές που επλήγησαν από σεισμούς, όπως στη Δυτική Αθήνα που επλήγη πέρυσι τον Σεπτέμβριο. Οι επιτροπές έχουν εισηγηθεί ακόμη την
αύξηση των τιμών σε περιοχές που παρουσιάζουν αυξημένη αγοραστική κίνηση, καθώς και πάγωμα τιμών σε αρκετές περιοχές της χώρας που δεν προσελκύουν τους αγοραστές.
 Οι νέες τιμές ζωνών, καθώς και οι συντελεστές οικοπέδου, εμπορικότητας και αξιοποίησης οικοπέδου θα ανακοινωθούν μέσα στο πρώτο τρίμηνο του 2001, ενώ ο κ. Φωτιάδης άφησε ανοιχτό ακόμη και το ενδεχόμενο αναδρομικής ισχύος (με νόμο)
λέγοντας χαρακτηριστικά: «Δεν έχει παρθεί ακόμα απόφαση για τον χρόνο ισχύος».
 Την ίδια περίοδο θα κατατεθεί στη Βουλή και το νομοσχέδιο για τη φορολογία κεφαλαίου, που βασίζεται στη λογική «των ελαφρύνσεων και απλουστεύσεων», προκειμένου να περιοριστούν οι επιβαρύνσεις από την αναπροσαρμογή των αντικειμενικών αξιών.
 Κατά τις ίδιες πληροφορίες, το νομοσχέδιο προβλέπει τη μείωση του φόρου μεταβίβασης κατά περίπου τέσσερις ποσοστιαίες μονάδες και πιθανότατα στη διάρκεια της επόμενης διετίας 2001-2002. Ενώ αλλαγές θα επέλθουν και στις κλίμακες μεταβίβασης των ακινήτων από κληρονομιά ή δωρεά ή γονική παροχή, με αύξηση των αφορολογήτων ορίων. Σε αυξήσεις του απαλλασσόμενου από φόρο ποσού αναμένεται να προχωρήσει το υπουργείο Οικονομικών και για όσους προσβλέπουν στην αγορά πρώτης κατοικίας ή οικοπέδου με σκοπό την ανέγερση πρώτης κατοικίας.
 Εξάλλου και στις προγραμματικές δηλώσεις της κυβέρνησης είχε συμπεριληφθεί η σταδιακή μείωση των φόρων και των τελών στα ακίνητα. Ενώ με το φορολογικό νομοσχέδιο, που βρίσκεται στη Βουλή, προβλέπονται απαλαγές για την αγορά πρώτης κατοικίας απ' όσους έχουν τρία παιδιά και πάνω, με μέτρα όπως η αύξηση του απαλασσόμενου εμβαδού και του αφορολόγητου ποσού. Φοροελαφρύνσεις προβλέπονται στο φορολογικό και για τους αγρότες κατά τη μεταβίβαση αγροτικών εκτάσεων.
 Σημειώνεται, τέλος, ότι αναπροσαρμογή τιμών θα υπάρξει και στις τιμές των αγροτεμαχίων (ακίνητα εκτός σχεδίου), λόγω των υψηλών τιμών, που είχαν προσδιοριστεί πέρυσι από το υπουργείο Οικονομικών.
