 «Μόνο με την κατάκτηση του πρωταθλήματος θα γλυκάνουμε την πίκρα για την κακή μας πορεία φέτος στην Ευρώπη. Πρέπει να παραδεχτούμε ότι δεν τα πήγαμε καλά στο Champions League και στο UEFA και τώρα έχουμε πεισμώσει για να τα καταφέρουμε στις εγχώριες διοργανώσεις». Πεισμωμένοι και αποφασισμένοι να φτάσουν στον πέμπτο συνεχόμενο τίτλο παρουσιάζονται οι ποδοσφαιριστές του Ολυμπιακού, και πάνω απ' όλους ο Πρέντραγκ Τζόρτζεβιτς, ο οποίος ήταν ο κορυφαίος σε απόδοση ποδοσφαιριστής των «ερυθρολεύκων» προχθές στην Ξάνθη. Ο «Τζόλε», που βρίσκεται στην πόλη της Θράκης με την Εθνική ομάδα της Γιουγκοσλαβίας, μίλησε χθες στην «Ε» και ανέλυσε το σκεπτικό με το οποίο μπαίνει πλέον η πειραϊκή ομάδα στο γήπεδο.
 «Εχουμε μόνο το Πρωτάθλημα και το Kύπελλο να σκεφτόμαστε και δεν επιτρέπουμε πλέον στον εαυτό μας τα λάθη», υποστήριξε ο αριστεροπόδαρος μεσοεπιθετικός του
Ολυμπιακού, ο οποίος πρόσθεσε: «Θέλαμε να κάνουμε μια νέα αρχή από την Ξάνθη και να κρατήσουμε την ομάδα στην κορυφή της βαθμολογίας. Στόχος μας είναι να διατηρήσουμε, και γιατί όχι να μπορέσουμε να αυξήσουμε τη διαφορά μας από το δεύτερο, που είναι αυτή τη στιγμή ο Παναθηναϊκός, για να ηρεμήσουμε λίγο. Δεν κοιτάμε τι κάνει ο Παναθηναϊκός, αλλά η ομάδα μας. Βέβαια, ο κόσμος του Ολυμπιακού πρέπει να ξέρει ότι είναι πολύ νωρίς να μιλάμε για Πρωτάθλημα και Kύπελλο, καθώς ξέρουμε ότι υπάρχουν πολλές παγίδες στο δρόμο μας. Ολα τα παιδιά όμως, είμαστε διατεθειμένοι να φέρουμε έναν ακόμα τίτλο στον Πειραιά και να το πανηγυρίσουμε όλοι μαζί.
 Η αλήθεια είναι πως σε ό,τι αφορά την Ευρώπη ήταν αποτυχημένη η χρονιά, αλλά η
ζωή συνεχίζεται και πρέπει να βλέπουμε μπροστά και να κυνηγάμε τους στόχους που μας έχουν μείνει. Με την ΑΕΚ στο Kύπελλο θα γίνουν δύο πολύ σκληρά παιχνίδια και πιστεύω ότι όποια ομάδα προκριθεί θα φτάσει στον τελικό και θα έχει τον πρώτο λόγο για το τρόπαιο. Με τον Λεμονή στον πάγκο, η ομάδα δείχνει να έχει μια διαφορετική ψυχολογία και ελπίζουμε να την κρατήσουμε έως το τέλος
 Ο Τζόρτζεβιτς δεν θεωρεί τυχαίο το γεγονός πως ο Ολυμπιακός διαθέτει αυτή τη στιγμή την καλύτερη επίθεση στην Ευρώπη, αφού σε δέκα αγώνες έχει πετύχει 34 γκολ. «Ο Ολυμπιακός παίζει πιο επιθετικά στα τελευταία παιχνίδια, δημιουργεί πολλές φάσεις στην αντίπαλη εστία και τα 34 γκολ δείχνουν ποια είναι η ομάδα που προσφέρει και θέαμα».
 Στη διοίκηση πάντως, είναι ικανοποιημένοι από το νέο αγωνιστικό πρόσωπο του Γρηγόρη Γεωργάτου, αλλά και το γεγονός ότι με τον Λεμονή στον πάγκο οι «ερυθρόλευκοι» αναπτύσσονται με επιτυχία από τα πλάγια.
 Στο μεταξύ, στο θέμα του ξένου τεχνικού παρατηρείται κινητικότητα, αλλά ο Σωκράτης Κόκκαλης δεν πρόκειται να φτάσει σε συμφωνία πριν από το τέλος του χρόνου. Οι Γερμανοί Ρεχάγκελ, Ντάουμ παραμένουν τα φαβορί, ενώ η πειραϊκή ΠΑΕ εξετάζει ακόμα τρία ονόματα τεχνικών που δεν έχουν δει το φως της δημοσιότητας.
 Οι «ερυθρόλευκοι» είχαν χθες ρεπό και επιστρέφουν σήμερα στις προπονήσεις στου
Ρέντη. Θα απουσιάσουν οι διεθνείς (Μαυρογενίδης, Πατσατζόγλου, Αμανατίδης, Νινιάδης, Τζόρτζεβιτς) που βρίσκονται στην Ξάνθη. 
 * Ο πρόεδρος του Ολυμπιακού Σωκράτης Κόκκαλης, όλο το Δ.Σ. της πειραϊκής ΠΑΕ, η τεχνική ηγεσία και οι ποδοσφαιριστές θα παραβρεθούν σήμερα στις 3 μ.μ. στο νεκροταφείο στο Σχιστό, στην κηδεία του Ανδρέα Μουράτη, που άφησε την τελευταία του πνοή την περασμένη Κυριακή στο Τζάνειο νοσοκομείο.
