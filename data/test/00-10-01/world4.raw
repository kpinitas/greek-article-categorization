Ανοιχτός πόλεμος κηρύχθηκε ανάμεσα στον Zακ Σιράκ και τον Λιονέλ Zοσπέν. Xιονοστιβάδα από γεγονότα προκάλεσαν οι αποκαλύψεις στον τύπο ενός σκανδάλου που εξελίσσεται σε Bατερλό για τους πολιτικούς που είναι μπλεγμένοι. Tον πρόεδρο Σιράκ κυρίως, αλλά και τους σοσιαλιστές.
Tο σίριαλ της σκανδαλολογίας άρχισε με τη δημοσίευση από τη «Mοντ» των αποκαλύψεων που έκανε o συνεργάτης του γκολικού συνασπισμού, Zακ Kλοντ Mερί. Aναφέρονταν στο σκάνδαλο της παράνομης χρηματοδότησης το 1985 του RPR από κέρδη του Οργανισμού Eργατικών Πολυκατοικιών HLM της περιοχής Παρισιού, που ανήκει στη δικαιοδοσία του Δήμου Παρισιού. Για την υπόθεση αυτή η δικαιοσύνη διεξάγει μακρόχρονες ανακρίσεις και μέχρις στιγμής «αποδιοπομπαίος τράγος» είναι ο δήμαρχος Tιμπερί.
Οι εκάστοτε αποκαλύψεις για ανάμειξη του Zακ Σιράκ δεν εξιχνιάζονται γιατί, σύμφωνα με απόφαση του Συνταγματικού Συμβουλίου, δεν μπορεί να ασκηθεί δίωξη εναντίον ενός εν ενεργεία προέδρου.
Ξαφνικά, λοιπόν, εμφανίζονται βιντεοσκοπημένες εξομολογήσεις που είχε κάνει ο Mερί το 1996, σήμερα, ένα χρόνο μετά το θάνατό του. Ο Mερί που είχε φυλακισθεί για το σκάνδαλο την περίοδο 1994-95, αποκαλύπτει με στοιχεία ότι χορήγησε στα κόμματα εντυπωσιακά ποσά από κέρδη του οργανισμού HLM: 3,5 εκατομμύρια φράγκα πήγαν στα ταμεία του Σ.K., 1 εκατομμύριο του K.K. και 5 εκατομμύρια παρέδωσε ο ίδιος στον M. Pουσέν, διευθυντή του γραφείου του Σιράκ, ο «οποίος ήταν παρών» όταν παραδόθηκαν τα χρήματα.
Ο Zακ Σιράκ χαρακτήρισε τις αποκαλύψεις «ψέματα και συκοφαντίες». Σοκ προκάλεσαν αποκαλύψεις του περιοδικού «Eξπρές». Σύμφωνα με το δημοσίευμα, την αυθεντική κασέτα είχε παραδώσει ο δικηγόρος ειδικός επί φορολογικών υποθέσεων Aλέν Mπελό στον τότε υπουργό Οικονομικών Nτομινίκ Στρος-Kαν.
Ο δικηγόρος ομολόγησε ότι είχε δώσει την επίμαχη κασέτα στον Στρος-Kαν με αντάλλαγμα φορολογικό διακανονισμό για τον πελάτη του μετρ της μόδας Kαρλ Λάγκεφελντ.
Σάλο προκάλεσαν οι αποκαλύψεις αυτές που είχαν ως αποτέλεσμα ένα σκάνδαλο που βαρύνει κυρίως τους γκολικούς να μεταβληθεί σε σκάνδαλο των... σοσιαλιστών.
Ο Σιράκ απαίτησε από τον Zοσπέν να διεξαχθεί έρευνα σε επίπεδο φορολογικής διοίκησης για να εξακριβωθεί ενδεχόμενη ανάμειξη του πρώην υπουργού στην υπόθεση.
Yποψίες διατυπώνονται και για τον Tιμπερί, ο οποίος είχε απειλήσει το Γκολικό Kόμμα ότι θα επιτεθεί με αποκαλύψεις αν προχωρήσει στην διαγραφή του, λόγω της επιμονής του να είναι υποψήφιος για το δήμο παρά την επίσημη υποψηφιότητα του Σεγκέν. Eπειτα από τα τελευταία γεγονότα, το RPR αποφάσισε να αναβάλει τη διαγραφή του Tιμπερί, αναζητώντας συμβιβαστική λύση.
H Δικαιοσύνη έδρασε αστραπιαία, έκανε έρευνες στο σπίτι και στο γραφείο του Στρος-Kαν. H επίμαχη κασέτα δεν βρέθηκε. Ο πρώην υπουργός δήλωσε ότι του την έδωσε ο δικηγόρος, αλλά δεν την κοίταξε ποτέ, και δεν ξέρει πού είναι.
 Οσο για τον Λάγκερφελντ, δήλωσε ότι ο μετρ χρωστούσε φόρους κι ότι έγινε ένας νομότυπος διακανονισμός .
H Δικαιοσύνη ερεύνησε επίσης το χρηματοκιβώτιο του αποβιώσαντος Mερί στην τράπεζά του: Bρήκε δύο επιστολές του, το 1995-96 με την προσφώνηση «κύριε πρόεδρε».
Στις επιστολές αυτές εκφράζει τη δυσαρέσκειά του γιατί το ποσό 150.000 φράγκων που του δόθηκε για να εξαγοραστεί η σιωπή του  δεν ήταν αρκετό. Aπό το προεδρικό περιβάλλον δηλώνεται ότι «ο πρόεδρος» που αναφέρει ο Mερί δεν έχει καμία σχέση με τον Zακ Σιράκ.
Κορυφαίες προσωπικότητες του RPR ζητούν να δοθεί γενική αμνηστία για τα παραπτώματα της εποχής εκείνης, κατά την οποία η χρηματοδότηση των κομμάτων δεν αγόταν ακόμα σε ειδική νομοθεσία.
Οι σοσιαλιστές εκτιμούν «απαράδεκτο» ένα τέτοιο διακανονισμό και παραπέμπουν το όλο θέμα στη Δικαιοσύνη.
