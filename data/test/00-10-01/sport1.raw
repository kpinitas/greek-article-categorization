Δεύτερη στον τελικό του ακοντισμού με ένα καταπληκτικό πανελλήνιο ρεκόρ ήταν χθες η Μ. Μανιάνι - Τζελίλη. 
Στην τρίτη της προσπάθεια η 24χρονη πρωταθλήτρια του Ολυμπιακού έστειλε το ακόντιο στα 67μ. 51 και κατέρριψε έτσι τη δική της επίδοση (67.09 που είχε κάνει όταν πήρε το χρυσό με παγκόσμιο ρεκόρ στο... παγκόσμιο πρωτάθλημα της Σεβίλης το 1999). 
Η Τζελίλη που γυμνάζεται με το Γιώργο Κοκόλη, ξεπέρασε τον εαυτό της... Εδειξε μάλιστα πως μπορούσε και για το χρυσό, αφού ξανάριξε 67.51 και στην τελευταία της βολή. Αν το ακόντιο δεν πήγαινε τόσο ψηλά, ίσως και να μιλούσαμε σήμερα για άλλη μια ελληνική πρώτη θέση. 
Χρυσή ολυμπιονίκης αναδείχθηκε η 34χρονη παγκόσμια ρεκορντγούμαν Νορβηγίδα Τρίνε Χάτεσταντ, που στην πρώτη της κιόλας βολή «σημάδεψε» στα 68 μ. 91 (το παγκόσμιο ρεκόρ είναι 69.48). 
Την τρίτη θέση πήρε μια από τις τρεις κουβανές πρωταθλήτριες που μπήκαν στον τελικό, η Οσλέιντις Μενέντες, που στην έκτη της βολή έφτασε στα 66 μ. 18.
Με το τέλος του αγώνα η Τζελίλη πήγε να συγχαρεί τη Χάτεσταντ και παίρνοντας την ελληνική σημαία έκανε δακρυσμένη το γύρο του Ολυμπιακού Σταδίου του Σίδνεϊ.
«Προσπάθησα στην τελευταία βολή, αλλά... Είναι ένας από τους καλύτερους αγώνες της ζωής μου. Ισως μπορούσα να πάρω και το χρυσό, αφού η Νορβηγίδα δεν έκανε και καμία απίστευτη βολή... Στην προπόνηση έχω ρίξει και στα 70 μέτρα... ΓιΥ αυτό νιώθω και μια μικρή πίκρα. Ομως είμαι και ικανοποιημένη, αφού πήρα ένα μετάλλιο για να το χαρίσω στον σύζυγό μου, το Γιώργο, που ήταν ο μεγάλος άτυχος αυτού του ραντεβού. Η Χάτεσταντ μου είπε πως στην τελευταία βολή τής έκοψα τη χολή... Και εγώ της απάντησα πως την επόμενη φορά δεν θα ...ξανακρατήσω τόσο κοντά το ακόντιο». 
Η Μιρέλα Μανιάνι - Τζελίλη γεννήθηκε στις 21 Δεκεμβρίου του 1976 στο Δυρράχιο. Στο Παγκόσμιο Πρωτάθλημα της Αθήνας (1997) αγωνίστηκε πρώτη φορά με τα χρώματα της εθνικής μας ομάδας και κατέλαβε την 11η θέση με επίδοση 61.02μ.
HΗ ελληνική ομάδα έφτασε χθες τα 13 μετάλλια, την καλύτερη συγκομιδή, αν εξαιρέσει κανείς την πρώτη Ολυμπιάδα το 1896 στην Αθήνα, που η Ελλάδα πήρε 10 χρυσά, 19 αργυρά και 4 χάλκινα (σύνολο 33), όμως ακόμη δεν υπήρχε η σημερινή παγκοσμιοποίηση των Ολυμπιακών.
Ο Αλέξανδρος Νικολαΐδης τραυματίστηκε σοβαρά στο δεύτερο αγώνα του στο τάε κβον ντο κι ενώ ουσιαστικά είχε εξασφαλίσει την πρόκρισή του στους «4».
Ο πρωταθλητής μας στην κατηγορία των +80 κιλών και «μεγάλο φαβορί για το χρυσό μετάλλιο», όπως τον χαρακτήριζαν οι Αυστραλοί, είχε αποκλείσει τον Νοτιοαφρικανό Ρέιβενσκροφτ και αντιμετώπιζε τον Κολομβιανό Μίλτον Κάστρο. Ενα λεπτό πριν από το τέλος του δεύτερου γύρου, ο Νικολαΐδης προηγείτο με 2-0 στα σημεία και εξακολουθούσε να επιτίθεται. 
Δεν υπήρχε περίπτωση να χάσει αυτόν τον αγώνα. Εκτός κι αν συνέβαινε αυτό που συνέβη, όταν η κλοτσιά που επιχείρησε «βρήκε» στη λεκάνη τον Κολομβιανό. 
Ο 21χρονος Ελληνας έπεσε στο ταπί σφαδάζοντας. Μεταφέρθηκε επειγόντως στο υπερσύγχρονο νοσοκομείο του Κόνκορντ, όπου αποδείχθηκε ότι είχε υποστεί συντριπτικό κάταγμα κνήμης. 
Ο νεαρός αθλητής νοσηλεύεται στο νοσοκομείο, ενώ στο πλευρό του βρίσκεται η μητέρα του, η οποία ήταν παρούσα και στον αγώνα.
IΣTIΟΠΛΟΪA: Οι πρωταθλητές μας της ιστιοπλοΐας στα Σταρ, Λεωνίδας Πελεκανάκης, Δημήτρης Mπούκης, πήραν τελικά την 11η θέση στους Ολυμπιακούς αγώνες του Σίδνεϊ με 80 βαθμούς ποινής. 
Με το χάλκινο μετάλλιο θα επιστρέψουν από το Σίδνεϊ τα έξι καταπληκτικά κορίτσια του ελληνικού ανσάμπλ. 
Στο χθεσινό τελικό, το μεγάλο ρίσκο του πολύ δύσκολου προγράμματος που είχαν οι ελληνίδες παγκόσμιες πρωταθλήτριες δεν τους βγήκε σε καλό στο πρώτο μέρος του προγράμματος, τις δέκα κορίνες.
Δύο λάθη δημιούργησαν μια σημαντική βαθμολογική διαφορά από τη Ρωσία και τη Λευκορωσία, που ήταν αδύνατο να καλυφθεί στο πρόγραμμα με τα δύο στεφάνια και τις τρεις κορδέλες, όπου οι πέντε κοπέλες μας που αγωνίστηκαν ήταν πρώτες...
Στις δέκα κορίνες τα δύο λάθη, ένα στην αρχή και ένα στο τέλος του προγράμματος με τη μουσική υπόκρουση από το «Another Brick in the Wall» των Pink Floyd, στοίχισαν ακριβά στις ελληνίδες παγκόσμιες πρωταθλήτριες.
Ειρήνη Αϊνδηλή, Εύα Χριστοδούλου, Μαρία Γεωργάτου, Χαρά Καρυάμη, Κλέλια Πανταζή πήραν 19.550 βαθμούς και έμειναν από το πρώτο μέρος του τελικού μακριά από τις μεγάλες αντιπάλους τους για το χρυσό, τη Ρωσία και τη Λευκορωσία. 
Η ελληνική ομάδα είχε σαφώς πιο δύσκολο πρόγραμμα απΥ όλες τις ομάδες και αυτό τουλάχιστον την έφερε καθαρά στην τρίτη θέση στο πρώτο μέρος του τελικού. 
Ομως τα δύο αυτά λάθη έδωσαν την ευκαιρία στη Ρωσία και τη Λευκορωσία να αποκτήσουν μεγάλο ψυχολογικό και βαθμολογικό προβάδισμα στο δεύτερο μέρος.
Στις  δέκα  κορίνες Ρωσία  και Λευκορωσία συγκέντρωσαν 19.800 βαθμούς. Ακολούθησε η Ελλάδα με 19.550. Τέταρτη ήταν η ομάδα της Γερμανίας με 19.533.
Στα δύο στεφάνια και τις τρεις κορδέλες, Ειρήνη Αϊνδηλή, Εύα Χριστοδούλου, Μαρία Γεωργάτου, Χαρά Καρυάμη, με πέμπτη ως συνήθως στο πρόγραμμα με τα «Παιδιά του Πειραιά» την Αννα Πολλάτου, ήταν καταπληκτικές. 
Με 19.733 πήραν καλύτερη βαθμολογία και από τη Ρωσία και από τη Λευκορωσία (19.700) αλλά ήταν πια πολύ αργά για το χρυσό.
Την πρώτη θέση πήρε η Ρωσία με 39.500 στο σύνολο, δεύτερη ήταν η Λευκορωσία με τους ίδιους ακριβώς βαθμούς, αλλά χειρότερη υψηλότερη και χαμηλότερη επιμέρους βαθμολογία από τους κριτές, και τρίτη (χάλκινο) η ελληνική ομάδα με 39.283.
