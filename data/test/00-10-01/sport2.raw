Το στοίχημα της χώρας μας στους 27ους Ολυμπιακούς Αγώνες ήταν τα μετάλλια: Να 'ναι, λέγαμε, περισσότερα από τα 8 της Ατλάντας. Και να 'ναι πολλά, για να καταλάβει όλος ο κόσμος ότι το 2004 η Ελλάδα δεν θα είναι απλώς η διοργανώτρια χώρα (με όλα τα σχετικά αβαντάζ).
Το στοίχημα είχε και μία δεύτερη παράμετρο: Να Υρθουν οι διακρίσεις από όσο περισσότερα αθλήματα γίνεται. Να μη μας λένε ότι είμαστε μονοδιάστατοι, ότι ειδικευόμαστε μόνο στην άρση βαρών και ότι δεν ξέρουμε πού πάνε τα τέσσερα στα υπόλοιπα αγωνίσματα...
Ε, λοιπόν, ο ελληνικός αθλητισμός το κέρδισε εις διπλούν αυτό το στοίχημα. Και δεν χρειάστηκε καν να περιμένει μέχρι την τελευταία ημέρα για να γιορτάσει στο Σίδνεϊ. Από την περασμένη Τετάρτη κιόλας, είχε ανεβάσει τον πήχυ ψηλότερα από κάθε άλλη φορά. 
Εκείνα τα δύο μετάλλια, σε διάστημα μόλις μισής ώρας, για τον Μουρούτσο (χρυσό) και την Κελεσίδου (αργυρό), έδιωξαν το άγχος. 
Για να 'ρθει την επόμενη μέρα ο Κώστας Κεντέρης να προσθέσει την πινελιά του αριστουργήματος!
Το χρυσάφι που απλώθηκε στα πόδια του μυτιληνιού σπρίντερ σήμανε τον δέκατο -και καλύτερο- άθλο της πολυμελούς αποστολής μας στην Αυστραλία. Ηταν αυτό ακριβώς που χρειαζόταν για να αρχίσουν οι ξένοι τον ντόρο γύρω από το παρατεταμένο ξέσπασμα της χώρας μας στο αθλητικό στερέωμα.
Υπήρξαν βεβαίως και ορισμένα αυτονόητα στο Σίδνεϊ. Οπως η πρώτη θέση στον πίνακα μεταλλίων της άρσης βαρών, με τη βοήθεια των Δήμα, Καχιασβίλι, Σαμπάνη, Μήτρου και Χατζηιωάννου. Πέντε μετάλλια, όπως και στην Ατλάντα.
Οι «βαριτζήδες», λοιπόν, άνοιξαν το δρόμο και η πρώτη που αναγνώρισε το σύνθημα ήταν η Κατερίνα Θάνου. Για να περάσουν μόλις 24 ώρες μέχρι να ανεβάσει ψηλά τη σημαία μας και ο Ταμπάκος, σε ένα τρίτο άθλημα (ενόργανη γυμναστική).
Χρειαζόταν, όμως, κάτι ακόμα για να ξεπεραστεί ο συνδυασμός της Ατλάντας (8 μετάλλια σε 4 αθλήματα). Αυτό το «κάτι» πρόσφεραν ο Μουρούτσος με το τάε κβον ντο και ο Κεντέρης με το 200άρι του στο στίβο. Και μετά η σειρά των κοριτσιών της ρυθμικής γυμναστικής, χωρίς να ξεχνάμε τις διακρίσεις για τους ποδηλάτες μας, για τους παλαιστές μας, για μία αμαζόνα μας. 
