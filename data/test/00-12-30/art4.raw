Aγαπήστε με λατρεία τους δασκάλους που προηγήθηκαν. Δουλεύετε με μανία. Εχετε υπομονή. Μην υπολογίζετε στην έμπνευση. Τα μόνα χαρίσματα του καλλιτέχνη είναι: σωφροσύνη, προσοχή, ειλικρίνεια και θέληση. Να είστε με βαθύτητα, με ορμητικότητα αληθινοί. Ισως να μη σας καταλάβουν στην αρχή. Αλλά η μοναξιά σας θα διαρκέσει λίγο».
Οι παραπάνω φράσεις ανήκουν στο μεγάλο γλύπτη του 19ου αιώνα Ογκίστ Ροντέν και βρίσκονται διάσπαρτες στη διαθήκη του. 
Ενα κείμενο γεμάτο σοφία, εμπειρίες και νουθεσίες προς τους νέους καλλιτέχνες (βλ. «Κείμενα για την τέχνη», μετ. Γιάννης Παππάς, εκδ. «Νεφέλη»), απ' όπου δεν λείπουν κάποιες πρακτικές συμβουλές αποκαλυπτικές για τον τρόπο που δούλευε κι ο ίδιος. 
n«Καθορίστε με σαφήνεια τα κύρια επίπεδα των μορφών που θα σκαλίσετε. Τονίστε με δύναμη την κατεύθυνση που δίνεται σε κάθε μέρος του σώματος, στο κεφάλι, τους ώμους, στη λεκάνη, στους μηρούς. 
Η τέχνη απαιτεί αποφασιστικότητα. Κι αυτό γίνεται με την ένταση που δίνετε στην κατεύθυνση των γραμμών, που βυθίζεστε μέσα στο χώρο και που κάνετε δικό σας το βάθος. Οταν τα επίπεδά σας είναι σωστά τοποθετημένα, έχετε βρει τα πάντα. Το άγαλμά σας είναι ήδη ζωντανό». 
nΣαν από σύμπτωση, φέτος που συμπληρώνονται 160 χρόνια από τη γέννησή του, ο Ογκίστ Ροντέν βρίσκεται και πάλι στην επικαιρότητα. 
Αυτή τη φορά, η αφορμή δεν δίνεται από τη σχέση του με την Καμίγ Κλοντέλ ούτε από την προβολή κάποιας κινηματογραφικής ταινίας, αλλά από το πιο διάσημο ίσως άγαλμά του: τον «Σκεπτόμενο». Για την ακρίβεια, τους... «Σκεπτόμενους», καθώς είκοσι πέντε καινούριες πιστές αναπαραγωγές του έργου είναι ήδη στα σκαριά. 
Ο αυθεντικός «Σκεπτόμενος» -μια χούφτα σκόνη, πια- αποτελούσε μέρος της ευρύτερης σύνθεσης του Ροντέν «Η Πύλη της Κολάσεως» και είχε εκτεθεί το 1888 στην Κοπεγχάγη. Δύο χρόνια αργότερα, ο Ροντέν ξαναέπλασε το άγαλμα ψηλότερο κατά μερικά εκατοστά, αλλά η παρουσίασή του στο Σαλόνι του Παρισιού προκάλεσε την κατακραυγή σύσσωμου του γαλλικού τύπου!
Παρ' όλα αυτά, ο «Σκεπτόμενος» ήταν το πρώτο έργο του Ροντέν που τοποθετήθηκε σε δημόσιο χώρο στο Παρίσι. Τα εγκαίνια πραγματοποιήθηκαν στο Πάνθεον στις 21 Απριλίου 1906, μέσα σ' ένα κλίμα πολιτικής και κοινωνικής κρίσης. 
Το περίφημο άγαλμα αναδείχθηκε σοσιαλιστικό σύμβολο, ικανό να διαταράσσει την ηρεμία των επίσημων τελετών που διενεργούνταν μπροστά του. Κι έτσι, το 1922 μεταφέρθηκε στους κήπους του ξενοδοχείου «Μπιρόν», το μετέπειτα Μουσείο Ροντέν. 
nΗταν ο ίδιος ο δημιουργός του «Σκεπτόμενου» που φρόντισε για την αναπαραγωγή του έργου, παραγγέλλοντας το 1902 στο γλύπτη Ανρί Λεμποσέ είκοσι δύο αντίγραφα του δίμετρου μπρούντζινου αγάλματος. Ενα απ' αυτά στολίζει τον τάφο του. 
Αλλα είκοσι ανήκουν είτε σε εθνικά μουσεία είτε σε δήμους. Και το τελευταίο βρίσκεται καλά φυλαγμένο σε ιδιωτική συλλογή. 
Πριν από λίγα χρόνια, ωστόσο, η γκαλερί «Sayegh» κατάφερε ν' αποκτήσει ένα από τα ελάχιστα γύψινα καλούπια που εξασφαλίζουν την πιστή αναπαραγωγή του αγάλματος, με σκοπό τη δημιουργία 25 ακόμα «Σκεπτόμενων». Τρεις έχουν ήδη φιλοτεχνηθεί. Ο πρώτος παρουσιάστηκε στη λεωφόρο Ματινιόν στο Παρίσι, ο δεύτερος αγοράστηκε από το Μουσείο Ροντέν της Σεούλ κι ο τρίτος βρίσκεται στο ίδρυμα «Valsuani» αναμένοντας το συλλέκτη που θα θελήσει να τον αποκτήσει. 
Πόσα εκατομμύρια γαλλικά φράγκα αξιολογείται το κάθε αντίγραφο; Να μια λεπτομέρεια που η γκαλερί «Sayegh» αρνείται ν' αποκαλύψει!
