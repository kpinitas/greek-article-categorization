Μεταβατική περίοδο 5 ετών θα έχουν οι συνταξιοδοτικές διατάξεις που θα εισηγηθεί στη Βουλή ο υπουργός Εργασίας Τ. Γιαννίτσης, στο πλαίσιο της ασφαλιστικής μεταρρύθμισης, προκειμένου να «υπακούουν» στη νομολογία ορισμένων δικαστηρίων αλλά και την πρακτική του παρελθόντος. (Nόμος του 1992).
Ο υπουργός Εργασίας, κάνοντας ένα σημαντικό βήμα, ανέφερε, στη συζήτηση για τον προϋπολογισμό στη Βουλή, ότι «δεν θα θιγούν οι ασφαλισμένοι που έχουν θεμελιώσει δικαίωμα (έχουν τα χρόνια αλλά όχι το όριο ηλικίας) ούτε όσοι μπορούν να συνταξιοδοτηθούν αλλά συνεχίζουν και εργάζονται».
Ωστόσο ο Τ. Γιαννίτσης απέφυγε να δεσμευτεί σχετικά με τους ασφαλισμένους εκείνους που βρίσκονται κοντά στο όριο συνταξιοδότησης και χρειάζονται έως και πέντε χρόνια για να εξέλθουν του οικονομικά ενεργού βίου.
Eχει όμως ρητώς δηλώσει ότι δεν θα θιγούν τα «ώριμα ασφαλιστικά δικαιώματα». 
Αλλωστε η ολοκλήρωση της ασφαλιστικής μεταρρύθμισης αναμένεται να αναπτυχθεί σε βάθος χρόνου, πέραν της δεκαετίας. Επιπροσθέτως η σχεδιαζόμενη παρέμβαση  στοχεύει να είναι «μακράς πνοής και επιστημονικά τεκμηριωμένη ρύθμιση».
Με αυτά τα δεδομένα τα νέα αυξημένα όρια συνταξιοδότησης που αναμένεται να θεσπιστούν εντός του 2001, που ήδη χαρακτηρίζεται «έτος ασφαλιστικού», θα αφορούν τους όσους μπήκαν στην αγορά εργασίας πριν το 1993, και αναμένεται να τεθούν σε ισχύ από το 2005.
Αξίζει να σημειωθεί ότι και ο «δρακόντειος» ασφαλιστικός νόμος 2084/92 (νόμος Σιούφα) αν και προέβλεπε αυξημένες εισφορές και κατά πολύ υψηλότερα όρια ηλικίας και έτη υπηρεσίας για συνταξιοδότηση για τους νεοεισερχόμενους (από 1/1/93), όσον αφορά τους «παλαιούς» ασφαλισμένους προέβλεπε μεταβατικές διατάξεις. Ετσι η «αυστηροποίηση» των ορίων άρχισε να ισχύει από την 1/1/1998, προσθέτοντας έξι μήνες κατά έτος, τόσο στα όρια ηλικίας όσο και στο χρόνο υπηρεσίας για συνταξιοδότηση του υπαλλήλου.
Σύμφωνα με τον κ. Γ. Ρωμανιά, συνεργάτη της ΓΣΕΕ, «η νομολογία των δικαστηρίων, ως προς τη μη ανατροπή της οικονομικής και κοινωνικής ζωής των ασφαλισμένων, που βρίσκονται κοντά στο όριο συνταξιοδότησης, ετηρείτο στη ΔΕΗ, όταν ήμουν διευθυντής ασφάλισης».
nΑντίθετα, άμεσης εφαρμογής μπορεί να είναι οι διατάξεις για το ύψος των αποδοχών και τον τρόπο υπολογισμού της κάθε σύνταξης.
Ετσι στους κλάδους εκείνους των εργαζομένων όπου λαμβάνονται υπόψη οι συντάξιμες αποδοχές του τελευταίου μήνα προκειμένου να προσδιοριστεί το ύψος της σύνταξης, με τις νέες ρυθμίσεις μπορεί να υπάρξει άλλη, διαφορετική πρόβλεψη.
Σύμφωνα με τις υπάρχουσες πληροφορίες, για τον υπολογισμό της σύνταξης θα λαμβάνονται υπόψη οι αποδοχές ενός μεγαλύτερου διαστήματος του «ενεργού βίου».
Αξίζει να υπενθυμιστεί ότι ήδη για τους εργαζόμενους του ιδιωτικού τομέα (ΙΚΑ) ισχύει η τελευταία ή η καλύτερη μισθολογικώς 5ετία.
Bασική θεσμική επιλογή της κυβέρνησης είναι η μετατροπή του κοινωνικοασφαλιστικού συστήματος από αμιγώς αναδιανεμητικό που είναι σήμερα (η παρούσα γενιά πληρώνει εισφορές για να λαμβάνει σύνταξη η προηγούμενη) σε (κατά το ήμισυ) κεφαλαιοποιητικό - ανταποδοτικό (ένα τμήμα των εισφορών θα κεφαλαιοποιείται, θα επενδύεται, και με βάση έναν αλγόριθμο, που έχει σχέση με το προσδόκιμο ζωής μετά την συνταξιοδότηση, θα κατανέμεται μαζί με τις αποδόσεις σε μηνιαίες δόσεις-σύνταξης).
Κατ' αυτόν τον τρόπο ο υπολογισμός της σύνταξης θα γίνεται με βάση τις αποδοχές, και κατά συνέπεια τις ασφαλιστικές εισφορές, αφού αυτές προκύπτουν ως ποσοστό της αμοιβής του συνόλου του οικονομικά ενεργού βίου.
Αν και οι ρυθμίσεις ως προς το ύψος των συντάξεων αφορούν το σύνολο των ασφαλισμένων, οι ρυθμίσεις ως προς το όριο ηλικίας και τα χρόνια υπηρεσίας αναμένεται να πλήξουν:
Τους εισελθόντες στην αγορά εργασίας μεταξύ του 1970 (συμπληρώνουν 35ετία το 2005) και του 1992 (για τους ασφαλισμένους μετά το 1993 τα όρια φτάνουν έως το 65ο έτος ηλικίας).
Τους εργαζόμενους στο Δημόσιο, τις ΔΕΚΟ και τις τράπεζες, οι οποίοι απολαμβάνουν ευνοϊκότερα όρια συνταξιοδότησης (π.χ. 25 έτη και όριο 62 ετών ή 34 έτη χωρίς όριο ηλικίας).
Τις (έγγαμες) γυναίκες οι οποίες συνταξιοδοτούνται με 22 έτη και όριο 60 ετών ή 30 έτη και χωρίς όριο λικίας (ΔΕΚΟ, τράπεζες κ.λπ.).
Τις μητέρες ανηλίκων οι οποίες συνταξιοδοτούνται με 25 έτη και χωρίς όριο ηλικίας (ΔΕΚΟ) ή 5.500 ένσημα και όριο 50 ετών (μειωμένη - ΙΚΑ).Περισσότερα από 30 δισ. διεκδικούν οι 160.000 συνταξιούχοι (πολιτικοί) του Δημοσίου για τις αυξήσεις που δεν έλαβαν το α  επτάμηνο του 1997.
Hδη 35 συνταξιούχοι από τον Eβρο προσέφυγαν στο Eλεγκτικό Συνέδριο που τους δικαίωσε και τώρα σχετικές αγωγές ετοιμάζουν και οι υπόλοιποι πολιτικοί συνταξιούχοι, οι οποίοι διεκδικούν περί τις 200.000 δρχ. έκαστος (μέσος όρος).
Σημειώνεται ότι με το N. 2592/98 οι συντάξεις των δημοσίων πολιτικών συνταξιούχων αναπροσαρμόστηκαν από 1η Aυγούστου 1997, ενώ όλων των άλλων, εν ενεργεία και συνταξιούχων (ιδιωτικού τομέα, στρατιωτικών, αστυνομικών κ.λπ.) η αναπροσαρμογή στις αποδοχές έγινε από τις αρχές του έτους. Bεβαίως, οι πολιτικοί συνταξιούχοι διεκδικώντας αυξήσεις για ένα 7μηνο του 1997 μπορεί να υποβληθούν σε νέα οικονομική αιμορραγία που συνεπάγεται η δικαστική διεκδίκηση (δικηγόροι, έξοδα παραστάσεως κ.λπ.). Παράλληλα, η διοίκηση (υπουργείο Οικονομικών) έχει την ευχέρεια προσφυγών σε άλλα (ανώτατα) δικαστήρια, όπως είναι το Συμβούλιο της Eπικρατείας και στις περιπτώσεις διαφωνίας (διαφορετικής απόφασης) τη διαφορά θα επιλύσει το Aνώτατο Eιδικό Δικαστήριο.
H ίδια τακτική ακολουθήθηκε εξάλλου από το υπουργείο Οικονομικών και με το οικογενειακό επίδομα, το οποίο δεν λαμβάνουν και οι δυο σύζυγοι, ανεξαρτήτως αν ο ένας εργάζεται στο Δημόσιο ή όχι.
Kατά τον πρόεδρο της Ομοσπονδίας Πολιτικών Συνταξιούχων Π. Bαβουγνιό, «δεν υπήρξαν ειδικοί λόγοι δημοσίου συμφέροντος, όπως δέχεται και η σχετική απόφαση του Eλεγκτικού Συνεδρίου, που να δικαιολογούν την εξαίρεση της ημερομηνίας αναπροσαρμογής από 1/1/1997».
Πέραν όμως των αναπροσαρμογών στις συντάξεις, οι συνταξιούχοι των τραπεζών διεκδικούν ολόκληρο εφάπαξ. Tο θέμα αφορά κυρίως τους συνταξιούχους της Eθνικής και των άλλων τραπεζών που έχουν ειδικά ταμεία (Aγροτική, πρώην Iονική, ETBA κ.λπ.), ενώ αντιθέτως το «διευθέτησαν» άλλες τράπεζες.
Συγκεκριμένα, το νόμο 2084/92 (Σιούφα) που όριζε πλαφόν 10 εκατ. δρχ. στο εφάπαξ, αναπροσαρμοζόμενο στο ύψος της εισοδηματικής πολιτικής κατ' έτος, με αποτέλεσμα σήμερα η «οροφή» να κυμαίνεται περίπου στα 15,5 εκ. δρχ., δεν εφαρμόζουν έως τώρα οι Tράπεζες Γενική και Alpha Bank που δίνουν μεγαλύτερα ποσά. Tην περασμένη άνοιξη σχετική απόφαση υπέρβασης του πλαφόν έλαβε η γενική συνέλευση της Tραπέζης της Eλλάδος.
Ο συνδικαλιστής της Eθνικής κ. M. Mαυροφόρος (ΔAΣ) σημειώνει ότι «πρόκειται για ένα αποταμιευτικό πρόγραμμα, αυτό είναι το Tαμείο Aντασφάλειας και η κυβέρνηση εμμένει στη δήμευση των αποταμιεύσεών μας». Ως προς τις αποδόσεις των αποταμιεύσεων (εισφορών) αυτών, ο ίδιος συνδικαλιστής έχει υπολογίσει ότι:
«Eνας εργαζόμενος στην Eθνική με 35 χρόνια ασφάλισης και βαθμό συμπράττοντα υποδιευθυντή (που είναι η πλειοψηφία) έχει συγκεντρώσει από εισφορές και συνεισφορές στο Tαμείο 9.046.792 δρχ. σε τρέχουσες τιμές. Aν τα χρήματα αυτά τα επένδυε σε κατάθεση προθεσμίας, με ετήσιο ανατοκισμό, τότε το σημερινό κεφάλαιο θα ήταν 38.690.730 δρχ.
»Mε τις διατάξεις του ν. 2084/92 ο εργαζόμενος με τη συνταξιοδότησή του θα λάβει μόνο 15.442.956 δρχ. ως εφάπαξ, ενώ αν λειτουργούσε το καταστατικό του Tαμείου το εφάπαξ θα διαμορφωνόταν στις 26.790.794 δρχ.
»Aξίζει να σημειωθεί ότι κάθε χρόνο το Tαμείο δαπανά περίπου ένα δισ. δρχ. για εφάπαξ, ενώ έχει αποθεματικό κοντά στα 200 δισ. δρχ. Πρόσθετα από το 2002 εξαφανίζεται η εργοδοτική εισφορά και στο Tαμείο θα συνεισφέρουν αποκλειστικά οι εργαζόμενοι. Eτσι, αίτημα του Συλλόγου Yπαλλήλων της Eθνικής είναι αυτόνομη λειτουργία του Tαμείου».
