Αν πιστεύετε ότι ο Αϊ-Βασίλης είναι ένας παχουλός γεράκος με άσπρη γενειάδα και κόκκινη φορεσιά που την παραμονή της Πρωτοχρονιάς φέρνει τα δώρα του μέσα από τις καμινάδες... τότε έχετε περάσει προ πολλού την παιδική ηλικία.
Ο σύγχρονος Αϊ-Βασίλης, τουλάχιστον όπως παρουσιάζεται στα παιδικά βιβλία των τελευταίων χρόνων, διαφέρει από την κλασική φιγούρα των παραμυθιών του Αντερσεν κι από τις διηγήσεις της γιαγιάς.
nΟταν στις αρχές του 21ου αιώνα ο Αϊ-Βασίλης έχει σάιτ στο Ιντερνετ και αντί για γράμματα δέχεται e-mail δεν θα μπορούσε να παραμείνει απλώς μια απόκοσμη, μαγική οπτασία, που περνά σαν αστραπή πάνω από τη Γη σκορπίζοντας την ευτυχία. Αλλάζει όψεις κι εκσυγχρονίζεται κι αυτός, σύμφωνα με τα πρότυπα της εποχής.
Γίνεται πιο γήινος, πιο οικείος και χειροπιαστός. Εμπλουτίζει τις ασχολίες και τα ενδιαφέροντά του. Μπλέκεται σε φανταστικές περιπέτειες. Μοιάζει όλο και περισσότερο στους σταρ που φωτογραφίζονται με μαύρα γυαλιά και σκουλαρίκι πάνω στη μοτοσικλέτα τους...
Σημαντικό ρόλο παίζει ασφαλώς και η εικονογράφηση αυτών των παραμυθιών που ακολουθεί την τρέχουσα αισθητική, πάντοτε με έντονα χρώματα, άλλοτε παραστατική και λεπτομερή, άλλοτε πιο αφαιρετική και απλοποιημένη ή σαν καρικατούρα.
Ο Αϊ-Βασίλης καμιά φορά δυσφορεί με την παραδοσιακή του εικόνα. Ετσι αποφασίζει να κυκλοφορήσει ινκόγκνιτο με μαύρα γυαλιά και μπλε στολή, μαθαίνουμε στο «Αλφαβητάριο του Αϊ-Βασίλη» («Αμμος»), που συνέταξε ο Γρηγόριος Σολοτάρεφ, ο γιατρός που άφησε το επάγγελμά του για να ασχοληθεί με τη συγγραφή και εικονογράφηση βιβλίων για παιδιά. Ενδιαφέρεται επίσης για την εξωτερική του εμφάνιση: Πιάνει κοτσίδα τα μαλλιά του, βάζει λαστιχάκια στα γένια του. Μέχρι που ξυρίζεται, αλλά «τον βλέπουν και τρομάζουν». 
Δεν κυκλοφορεί αποκλειστικά με έλκηθρο και ταράνδους. Διάφορα μέσα: ποδήλατο, μηχανή, κόκκινο αυτοκίνητο, μαούνα «κι ας τον πιάνει ναυτία», αεροπλάνο, ακόμα κι αερόστατο, χρησιμοποιεί στο «Σκουριασμένο έλκηθρο της Πρωτοχρονιάς» των Ζωής Σκαλίδη-Φωτεινής Τσάμπρα («Ελληνικά Γράμματα»).
Στην ιστορία «Τα Χριστούγεννα δεν περιμένουν», που υπογράφει η Ιβ Τάρλετ, δοκιμάζει την ιπτάμενη μηχανή, με ρόδες και έλικα που του χαρίζει ενάς εφευρέτης όταν χαλάει το έλκηθρό του («Παπαδόπουλος»).
Με μια γρήγορη γυαλιστερή μοτοσυκλέτα εμφανίζεται ο αγαπητός άγιος στο βιβλίο «Μια απίθανη χριστουγεννιάτικη φάρσα» της Λίας Γαλάνη («Μίνωας») για να πάει σε ένα μάλλον ψυχεδελικό πρωτοχρονιάτικο πάρτι, όπου ο λύκος είναι ντυμένος Kοκκινοσκουφίτσα και η μάγισσα φοράει τη βραδινή τουαλέτα της Πεντάμορφης.
Τι κάνει όμως όταν οι τάρανδοί του αρρωστήσουν; Τους αντικαθιστά με ελέφαντες. Κι αν αναρωτιέστε πώς μπορούν να πετούν οι ελέφαντες, είναι γιατί έμαθαν τη «Μαγική λέξη της Πρωτοχρονιάς», απαντάει ο Μιχάλης Κουντούρης («Αμμος»). 
Ο Αϊ-Βασίλης δεν είναι μόνος του στον κόσμο. Εκτός από τους καλικάντζαρους για βοηθούς έχει κι έναν πατέρα που καπνίζει... πούρο διαβάζουμε στο «Αλφαβητάριο». Μάλιστα, όταν αρρωσταίνει, τον αντικαθιστά το ανιψάκι του που διαθέτει και κινητό τηλέφωνο για να επικοινωνεί με το θείο του («Το ανιψάκι του Αϊ-Βασίλη» της Μαρίας Βελετά-Βασιλειάδου, εκδόσεις «Ελληνικά Γράμματα»).
wΜερικές φορές τριπλασιάζεται: Στο βιβλίο «Οι τρεις Βασίληδες» του Πέτερ Γκρόστζ («Παπαδόπουλος») ο λογοτέχνης Βασίλης που «έπλεκε τις λέξεις», ο Βάσιας ο μαραγκός και ο Βασιλάκης ο γλύπτης ένωσαν τις δυνάμεις τους κι έφτιαξαν δώρα, σύμφωνα με τις ικανότητές τους, για τα παιδιά του μικρού χωριού τους.
Αλλες φορές παίρνει τη μορφή ζώων που αγαπούν τα παιδιά. Aρκουδάκι γίνεται στο «Χριστουγεννιάτικο ταξίδι με την οικογένεια Αρκούδου» του Πάουλ Μάαρ («Παπαδόπουλος») και στη «Νύχτα των Χριστουγέννων» της Κλέμεντ Κλαρκ Μουρ («Πατάκης»). Ποντικάκι στο βιβλίο «Αν ήμουν Αϊ-Βασίλης» («Αμμος»), που εμπλουτίζει με ευφάνταστα στιχάκια η Μαριανίνα Κριεζή.
Οι περιπέτειες του Αϊ-Βασίλη δεν διαδραματίζονται μόνο στο Βόρειο Πόλο αλλά και σε τροπικά δάση με φοίνικες, ποτάμια και κροκοδείλους, όπως διαβάζουμε στο βιβλίο των Ιζαμπέλ Μακουά-Νταβίντ Μερβέιγ «Ο κροκόδειλος που έτρωγε το χιόνι» («Πατάκης»). Ακόμα στο «Αλφαβητάριο» τον βλέπουμε να φοράει μπότες-σαγιονάρες για τις θερμές χώρες όπου κάνει ηλιοθεραπεία και ταξιδεύει με γάιδαρο. Ελα όμως που το συμπαθές ζώο προχωράει τόσο αργά που ο Αϊ-Bασίλης παθαίνει... ηλίαση...
Κι αν τελικά κουράζεται; Τότε ο «Αϊ Βασίλης παίρνει σύνταξη» γράφει η Ρένα Ρώσση-Ζαΐρη («Ελληνικά Γράμματα»). Αλλάζει όμως γνώμη όταν βλέπει τον αντικαταστάτη του να έχει γεμίσει το αυτοκίνητό του με διαφημίσεις καταστημάτων παιχνιδιών κι από πίσω του να τρέχουν τα τηλεοπτικά συνεργεία...
Ασφαλώς υπάρχουν και πολλά άλλα βιβλία με κινούμενες εικόνες, αφής, με αυτοκόλλητα, κατασκευές... Ας είναι καλά ο Αϊ-Βασίλης και ο μύθος του στον οποίο πιστεύουν, σαν μικρά παιδιά, οι εκδότες.
