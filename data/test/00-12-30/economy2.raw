«Διπλός ο αποχαιρετισμός για τους Eλληνες». Το συναλλασσόμενο κοινό στη χώρα μας αποχαιρετά από αύριο μαζί με τη δραχμή και το ταμιευτήριο. Οπως δείχνουν τα πράγματα, το ευρώ «έρχεται» αρκετά βιαστικά στις καταθέσεις, των οποίων τα επιτόκια εξοιμοιώνονται ταχύτατα με τα χαμηλότερα που ισχύουν στην ευρωζώνη.
Αντίθετα, τα επιτόκια χορηγήσεων, παρ' όλο που στις περισσότερες περιπτώσεις μειώθηκαν, παραμένουν από τα υψηλότερα στη ζώνη του ενιαίου νομίσματος. 
Το χάσμα που υπάρχει μεταξύ επιτοκίων καταθέσεων - χορηγήσεων στην ελληνική αγορά είναι από τα υψηλότερα που υπάρχουν στη ζώνη του ευρώ. Το γεγονός αυτό επισημαίνεται σε ειδική μελέτη της Ευρωπαϊκής Κεντρικής Τράπεζας, η οποία ωστόσο αναγνωρίζει ότι από το 1997 το περιθώριο στην ελληνική τραπεζική αγορά έχει περιοριστεί. Το γεγονός αυτό πρακτικά σημαίνει ότι οι ελληνικές τράπεζες είχαν τη δυαντότητα είτε να μειώσουν ακόμη περισσότερο τα επιτόκια χορηγήσεων είτε να διατηρούσαν τα επιτόκια καταθέσεων σε ελαφρώς υψηλότερο επίπεδο από αυτό στο οποίο έσπευσαν να τα μειώσουν. 
Αλλωστε, κάτι τέτοιο θα μπορούσε να δικαιολογηθεί και από τον υψηλότερο ρυθμό με τον οποίο τρέχει ο πληθωρισμός στην ελληνική οικονομία, ο οποίος αναμένεται να κλείσει στο 4% το Δεκέμβριο. Ετσι, με το επιτόκιο στο ταμιευτήριο να έχει υποχωρήσει στο 2,75% κατά μέσο όρο, η καθαρή απόδοση για τον καταθέτη μετά την αφαίρεση της φορολογίας (15% επί του ποσού) περιορίζεται στο 2,3%, αν μάλιστα «αφαιρεθεί» η επίπτωση του πληθωρισμού που τρέχει σήμερα με 4%, τότε η απόδοση γίνεται αρνητική.
Tο ταμιευτήριο πλέον μπορεί να προφυλάσσει τους καταθέτες από τον κίνδυνο κλοπής, δεν αναιρεί όμως την «απαξίωση» του κεφαλαίου από τον πληθωρισμό. Η κατάσταση γίνεται ακόμη επαχθέστερη για τους μικρότερους καταθέτες. Για παράδειγμα, η Εθνική έχει καθορίσει επιτόκιο 2% για καταθέσεις μέχρι 1 εκατ. δρχ. το οποίο μετά την αφαίρεση του φόρου περιορίζεται στο 1,7%. Δηλαδή οι τόκοι που θα λάβει για ένα χρόνο ο καταθέτης θα είναι μόλις 17.000 δρχ. 
Οσον αφορά την εξέλιξη αυτή, που συμπιέζει σημαντικά το κόστος άντλησης κεφαλαίων από τις τράπεζες, τα πιστωτικά ιδρύματα της χώρας μας δεν έχουν αποδειχθεί τόσο «γενναιόδωρα» στις μειώσεις των επιτοκίων χορηγήσεων τόσο κατά το πρόσφατο παρελθόν όσο και στην ύστατη ώρα πριν από την υιοθέτηση του ευρώ. 
Το γεγονός αυτό αντανακλάται στο αρκετά υψηλό περιθώριο (διαφορά επιτοκίων καταθέσεων - χορηγήσεων) με το οποίο χορηγούν οι ελληνικές τράπεζες όλες τις κατηγορίες των δανείων. Οπως διαπιστώνει και η ΕΚΤ, οι κατηγορίες εκείνες των δανείων που χορηγούνται με το υψηλότερο περιθώριο είναι αυτές που απευθύνονται στην κάλυψη των καταναλωτικών αναγκών των νοικοκυριών. Αντίθετα, τα δάνεια προς τις επιχειρήσεις χορηγούνται με συγκριτικά χαμηλότερο περιθώριο. 
Ετσι, στα καταναλωτικά δάνεια η ψαλίδα των επιτοκίων στη χώρα μας υπερβαίνει το 8%, ενώ στις πιστωτικές κάρτες ξεπερνάει το 13%. Το γεγονός αυτό την κατατάσσει στην κορυφή μεταξύ των υπολοίπων χωρών της ευρωζώνης. Για παράδειγμα, οι ιταλικές τράπεζες χορηγούν τα καταναλωτικά τους δάνεια με καθαρό περιθώριο 4,6% και στην Ισπανία με 5%. Ελφρώς καλύτερη για τους δανειολήπτες είναι η εικόνα που εμφανίζεται στα στεγαστικά δάνεια.
Ο έντονος ανταγωνισμός που έχει αναπτυχθεί τα τελευταία χρόνια στην ελληνική αγορά γύρω από τον τομέα αυτό, έχει οδηγήσει σε έναν «ακήρυχτο πόλεμο επιτοκίων» με αποτέλεσμα να έχει συμπιεστεί σημαντικά και το περιθώριο που χαρακτηρίζει την κατηγορία αυτή των χορηγήσεων. Ετσι στην Ελλάδα η ψαλίδα στα στεγαστικά δάνεια κατά μέσο όρο κυμαίνεται στο 3,20%. Το «άνοιγμα της ψαλίδας» στην κατηγορία αυτή είναι παρεμφερές με αυτό που υπάρχει σε άλλες χώρες της Ε.Ε όπως στη Γαλλία 3,8%, στην Ιταλία 4,6% και στην Ισπανία 2,7%. 
