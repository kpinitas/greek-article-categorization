Mόλις δέκα λεπτά κράτησε, την Πέμπτη το απόγευμα, η συνάντηση του πρωθυπουργού με το Θ. Τσουκάτο στο μέγαρο Μαξίμου. Μέσα σε 600 δευτερόλεπτα κατέρρευσε μια σχέση δεκαετίας. Στις αρχές του '90 ξεκίνησε η επαφή των δύο ανδρών, σφυρηλατήθηκε την περίοδο 1994-2000 και άρχισε να παρουσιάζει ρωγμές αμέσως μετά τις τελευταίες εκλογές.
Ο Κ. Σημίτης ήταν ψυχρός, όταν του ανακοίνωνε την απόφασή του να τον απομακρύνει από τη Χ. Τρικούπη. Ηταν όμως και απολύτως ειλικρινής-κυνικός είναι η λέξη που προτιμά ο αποπεμφθείς- όταν του είπε το λόγο: «Σε διώχνω γιατί πηρες την πρωτοβουλία να καταθέσεις το σχέδιο νόμου στη Βουλή για το ελάχιστο εγγυημένο εισόδημα».
Ο Θ.Τσουκάτος την περίμενε αυτή την κίνηση. Αυτό που δεν περίμενε ήταν ότι θα εκδηλωνόταν τώρα δίκην πρωτοχρονιάτικου «μποναμά».
Kατά τη γνώμη του, την αποπομπή του «επέβαλαν» οι Κ. Σκανδαλίδης και Μ. Νεονάκης. Αυτούς τους δύο είχε ενοχλήσει σφόδρα η πολυπραγμοσύνη του «στρατηγού» που λειτουργούσε ως οιονεί γραμματέας του κόμματος.
Πρόσθετα επιβαρυντικά στοιχεία για το Θ. Τσουκάτο ήταν ακόμη οι εξωκομματικές ασχολίες του (επαφές με οικονομικούς παράγοντες), καθώς και η εμπλοκή του ονόματος της συζύγου του σε επιχειρηματικές δραστηριότητες. Δεν απεδείχθη κάτι το επιλήψιμο, όμως η συζήτηση περί αυτά στη δημόσια σκηνή ενόχλησε τον πρωθυπουργό.
Κύκλοι της Χ. Τρικούπη υποστηρίζουν ότι την κεφαλή Τσουκάτου είχαν από καιρό ζητήσει κι άλλα πρωτοκλασάτα στελέχη του κόμματος. Ο ίδιος όμως ο «στρατηγός» το διαψεύδει. Ισχυρίζεται ότι και με τη Β. Παπανδρέου και με τον Κ. Λαλιώτη οι σχέσεις του είναι πολύ καλές. Ο υπουργός ΠΕΧΩΔΕ μάλιστα από τα Δολιανά όπου βρίσκεται επικοινώνησε με το Θ. Τσουκάτο και του εξέφρασε τη συμπάθειά του.
Πάντως, πρόβλημα «στέγης» δεν αναμένεται να αντιμετωπίσει ο «στρατηγός» αφού το πολιτικό του γραφείο στη συμβολή των οδών Πανεπιστημίου και Mπενάκη είναι έτοιμο.
Ομως όσοι τον ξέρουν καλά δεν μπορούν να συμφιλιωθούν με την ιδέα ότι θα «κάτσει φρόνιμα». «Να αναμένετε κι άλλες πρωτοβουλίες», τονίζουν. Αυτοί που δεν έχουν λόγο να λυπούνται είναι οι εσωκομματικοί αντίπαλοί του. Πιστεύουν ότι βγήκε από τη μέση ένας επικίνδυνος εκσυγχρονιστής . Το πρώτο «κρας τεστ» της νέας οργανωτικής φρουράς θα γίνει το Φεβρουάριο στις εκλογές των νομαρχιακών επιτροπών. Εκεί θα φανεί αν ο «στρατηγός» είναι αναντικατάστατος, όπως πιστεύουν οι φίλοι του, ή απλώς ένα κακό παρελθόν όπως υποστηρίζουν οι εχθροί του.
ΑΠΛΗ πρωτοβουλία επικοινωνίας ενός βουλευτή με τους πολίτες ή «μαγιά» για ευρύτερες πολιτικές κινήσεις ενός παρ' ολίγον πρωθυπουργού, τέως δελφίνου και πρώην πρωτοκλασάτου υπουργού;
Η απάντηση θα έλθει με το χρόνο, καθώς η μίνι εφημερίδα «Πολιτική» του Γερ. Αρσένη θα έχει πολλαπλασιάσει τις διμηνιαίες εκδόσεις της. Ο τίτλος του Νο 1 φύλλου της, πάντως, είναι χαρακτηριστικός: «Χρειαζόμαστε αποτελεσματική ηγεσία, πολιτικό στίγμα-ζωντανή οργάνωση».
Πρόκειται για τετρασέλιδη ταμπλόιντ έκδοση που κυκλοφορεί ήδη σε 15.000 αντίτυπα και με το πράσινο χρώμα να κυριαρχεί.
Aν και βουλευτής Aθηνών ο κ. Aρσένης διαθέτει πλέον εφημερίδα η οποία αποστέλλεται σε όλη την Ελλάδα. Και τι περιλαμβάνει; Την ομιλία του στην 6η σύνοδο της Κεντρικής Επιτροπής, συνεντεύξεις του στον «Επενδυτή» και στο «Εθνος», ένα άρθρο του από την «Καθημερινή» και πολιτικά σχόλια που τον αφορούν από το «Εθνος», τα «Νέα», τον «Ελεύθερο Τύπο» και την «Ελευθεροτυπία».
Στην πρώτη σελίδα, ο ίδιος ο Γ. Αρσένης εξηγεί ότι: «Η έκδοση αυτή έχει σκοπό να σας πληροφορεί για τις πολιτικές μου απόψεις και ενέργειες, αλλά παράλληλα φιλοδοξεί να γίνει ένα βήμα ανταλλαγής απόψεων με όσους από εσάς επιθυμείτε να μοιραστείτε τους προβληματισμούς σας».
