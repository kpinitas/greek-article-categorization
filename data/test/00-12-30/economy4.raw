PAΓΔAIEΣ αλλαγές στις μέχρι σήμερα «σχέσεις» μεταξύ των συνταξιοδοτικών και ασφαλιστικών ταμείων και των ευρωπαϊκών χρηματιστηρίων φέρνει μαζί του το ευρώ μέσα στο 2001 ή το αργότερο μέχρι τις αρχές του 2002.
Η Κομισιόν έχει ετοιμάσει μια οδηγία, η οποία έχει καταρχήν εγκριθεί και από το Ευρωκοινοβούλιο (έχει εκδοθεί ψήφισμα υπέρ της οδηγίας) και προβλέπει την αύξηση ­υπό όρους­ των επενδύσεων των ασφαλιστικών και συνταξιοδοτικών ταμείων στην Ε.Ε. σε μετοχές και εταιρικά ομόλογα το λιγότερο κατά 70% των διαθεσίμων προς επένδυση κεφαλαίων τους.
Αυτό σημαίνει ότι, όταν εφαρμοστεί η οδηγία, τουλάχιστον 2,3 τρισ. ευρώ (784 τρισ. δρχ. ) θα επενδυθούν στα ευρωπαϊκά κυρίως χρηματιστήρια από τα μέσα του 2001 και μετά...
Το ποσό αυτό αντιστοιχεί στο 25% του ΑΕΠ της Ε.Ε. και αποτελεί την μεγαλύτερη «μετάγγιση» κεφαλαίων προς τα ευρω-χρηματιστήρια σ' ολόκληρη την ιστορία τους. Για την Ελλάδα το αντίστοιχο ποσό ξεπερνάει τα 2,8 τρισ. δρχ. 
Η διαδικασία αυτή εξηγεί από μια άποψη και τις πρόσφατες δηλώσεις του υπουργού Eθνικής Οικονομίας, Γ. Παπαντωνίου, για την πρόθεση της κυβέρνησης να επανέλθει στο θέμα της διαχείρισης των διαθεσίμων των συνταξιοδοτικών και ασφαλιστικών ταμείων, όπως επίσης και την πρόθεση της κυβέρνησης να «ανοίξει» και να «κλείσει» το θέμα της αναθεώρησης του ασφαλιστικού και συνταξιοδοτικού συστήματος μέσα στο 2001...
Η οδηγία της Κομισιόν προβλέπει, πέραν της αύξησης των ποσοστών επένδυσης σε μετοχές και εταιρικά ομόλογα, μια σειρά διατάξεις που στοχεύουν καταρχήν στη διασφάλιση των επενδύσεων και την εποπτεία των διαχειριστικών φορέων. Κατά δεύτερο με την οδηγία αυτή καταργούνται ουσιαστικά όλα τα εμπόδια που υπάρχουν τόσο για τη μετακίνηση και επένδυση των κεφαλαίων των ταμείων μέσα στα όρια της ενιαίας ευρωπαϊκής αγοράς, όπως επίσης και στη διατήρηση και «μεταφορά» των ασφαλιστικών και συνταξιοδοτικών δικαιωμάτων κατά τη μετακίνηση εργαζόμενων από την μια χώρα της Ε.Ε. στην άλλη.
Οι επενδύσεις πάντως θα έχουν μεσομακροπρόθεσμο χαρακτήρα και σύμφωνα με την Κομισιόν τα ταμεία μπορούν να διπλασιάσουν τις αποδόσεις των κεφαλαίων τους από 6% που είναι μέχρι σήμερα, με τους περιοριστικούς όρους που υπάρχουν σε κάθε χώρα, σε 10% - 11%.
Οι αλλαγές αυτές βέβαια, πέραν των αυξημένων αποδόσεων που όπως υποστηρίζει η Κομισιόν θα διπλασιαστούν, οδηγούν σε δραστικές αλλαγές στο ευρωπαϊκό οικονομικό περιβάλλον σε πολλά μέτωπα.
Καταρχήν μέσα σε δύο χρόνια το μεγαλύτερο μέρος των διαθέσιμων κεφαλαίων των συνταξιοδοτικών ταμείων θα «μεταγγισθεί» πρώτη φορά στις ευρωπαϊκές επιχειρήσεις μέσω των χρηματιστηρίων...
Ταυτόχρονα οι επιχειρήσεις και ιδιαίτερα οι ευρωπαϊκές πολυεθνικές αποκτούν τη δυνατότητα να έχουν ενιαία συστήματα ασφάλισης και συνταξιοδότησης με εξαιρετικά χαμηλότερο κόστος, ενώ παράλληλα θα μπορούν να μετακινούν τα στελέχη και τους εργαζόμενους σε κάθε χώρα της Ε.Ε. χωρίς να υπολογίζουν πλέον το κόστος διαφορετικών ασφαλιστικών συστημάτων και λειτουργίας των ταμείων.
Ταυτόχρονα αναμένεται να υπάρξει ταχύτατη αναδιοργάνωση των ασφαλιστικών εταιρειών σε πανευρωπαϊκό πλέον επίπεδο, καθώς η ασφάλιση και η διαχείριση των εισφορών των ασφαλισμένων θα γίνεται σε πανευρωπαϊκό επίπεδο με δίκτυα που θα καλύπτουν σχεδόν και τις δεκαπέντε χώρες.
