«Αγαπητή Μαριάνθη, εύχομαι ο καινούριος χρόνος να σας εύρη με υγεία και ευτυχία. Είθε οι ελπίδες σου για το ξεκίνημα μιας νέας ζωής να πραγματωθούν μέσα στο 1960. Με αγάπη, η εξαδέλφη σου Γεωργία».
H «Αγαπημένε μου, τις άγιες τούτες μέρες στέλνω τη σκέψη μου στις μακρινές θάλασσες που ταξιδεύεις και εύχομαι ο Μεγαλοδύναμος να σε έχει πάντα καλά. Ελπίζω να σε σφίξω ξανά στην αγκαλιά μου το δυνατόν συντομότερο. Να μου προσέχεις! Η Μαρία που σ' αγαπά και νοσταλγεί το γυρισμό σου».
H «Γιωργάκη μου, εύχομαι ο Αγιος Βασίλης να σας φέρει το παιδάκι που τόσο επιθυμείτε για να ομορφύνει τη ζωή σας. Πολλά φιλιά και στους δύο, ο εξάδελφός σου Λουκάς».
Αν υπάρχει κάτι που δεν άλλαξε στο πέρασμα των χρόνων αυτό είναι τα καλλιγραφικά ευχολόγια «επί τω νέω έτει». Μπορεί το 1950, το 1960, ή το 1970 να αποτελούν προ πολλού παρελθόν και οι ευχές να ήταν διατυπωμένες σε «παλιομοδίτικη» γλώσσα, το νόημα και η ουσία των πρωτοχρονιάτικων μηνυμάτων, όμως, παραμένουν κατά βάση αναλλοίωτα. Υγεία, χαρά, πλούσια κέρδη, ένα παιδί, η απόκτηση στέγης ήταν και παραμένουν τα βασικά μοτίβα σε αυτή την ταχυδρομική... μελωδία της ευτυχίας! Οσο για τις κάρτες, υπογράμμιζαν τα στερεότυπα των ημερών με ανάλογες εικονογραφήσεις: Αϊ-Βασίληδες, χιόνια, γκι, η 1η Ιανουαρίου σε ημερολόγια τοίχου...
Οι ευχετήριες κάρτες της Πρωτοχρονιάς ξεκίνησαν από πολύ παλιά και συνδέονται στενά με το Δυτικό πολιτισμό. Ενα πολιτισμό που γιορτάζει την 1η Ιανουαρίου εκδηλώνοντας γραπτά τις επιθυμίες, τις ελπίδες και τις προσδοκίες εκατομμυρίων ανθρώπων στην αφετηρία μιας νέας χρονιάς. Αψευδής μάρτυρας αυτών των αισθημάτων είναι οι καρτ-ποστάλ που κατακλύζουν κάθε χρόνο, τέτοια εποχή, τις βιτρίνες των χαρτοπωλείων και τους πάγκους των μικροπωλητών. 
Από τις αρχές του 20ού αιώνα, οπότε συστηματοποιήθηκε η διανομή των «ευχετηρίων ταχυδρομικών δελταρίων», ο νέος χρόνος απέκτησε εικόνες και σύμβολα που -σε αντίθεση με τον ίδιο- δεν είχαν ημερομηνία λήξης. Τα γνωστά πέταλα των αλόγων σηματοδοτούσαν την καλή τύχη στις καρτ-ποστάλ των αρχών του αιώνα και συνέχισαν να επαναλαμβάνονται ως μοτίβο στα χρόνια που ακολούθησαν. Τα ίδια χιονισμένα, κουκλίστικα σπιτάκια στέγαζαν τις ευχές για οικογενειακή ευτυχία, από Πρωτοχρονιά σε Πρωτοχρονιά, έναν ολόκληρο αιώνα. Τα ίδια ζάρια και τραπουλόχαρτα συνόψιζαν την προσδοκία του κέρδους στις πράσινες τσόχες, τότε όπως και πολύ αργότερα.
n Η ελληνική παραγωγή του ιδιαίτερου αυτού είδους γνώρισε την άνθιση στα χρόνια του '50-'60. Ηταν μια εποχή που οι προσδοκίες για ένα καλύτερο μέλλον αποκτούσαν ειδικό βάρος σε μια Ελλάδα που έβγαινε από τις στάχτες του πολέμου και πάλευε να σηκώσει κεφάλι. 
Το... γκριζόμαυρο πλαίσιο της εποχής είχε ένα ισχυρό αντίδοτο χρωμάτων και ευχών κάθε Πρωτοχρονιά. Γελαστοί Αϊ Βασίληδες και ευτυχισμένες οικογένειες δημιουργούσαν χαρμόσυνες συνθέσεις με χριστουγεννιάτικα στολίδια, πολύχρωμα λουλούδια, γκι και νιφάδες του χιονιού. Ο καινούριος χρόνος κατασκήνωνε σε χειμωνιάτικα τοπία, όπου το φως έκανε τρελά παιχνίδια και ιριδισμούς στον πάγο. 
Μια από τις ιδιαιτερότητες που κάνουν αυτές τις κάρτες να ξεχωρίζουν, είναι η χειροποίητη κατασκευή τους. Μαζί με τις έντυπες εικόνες και τις τυπογραφικές ευχές, οι συνθέσεις διακοσμούνται με επικολλημένη χρυσόσκονη και ασημόσκονη -δουλειά που γίνεται μόνο με το χέρι. 
Η συνήθεια να προσθέτουν απαστράπτοντα «τρίμματα» μπογιάς πάνω στην επιφάνεια του χαρτιού ξεκινά από πολύ παλιά και έχει το δικό της ξεχωριστό ενδιαφέρον. Και αυτό γιατί οι χειροποίητες διακοσμήσεις έπαιξαν σημαντικό ρόλο στην... επαγγελματική απασχόληση των γυναικών! Σε εποχές που η μοδιστρική και το πλύσιμο των ρούχων αποτελούσε τη μοναδική τους λύση, αυτή η (πολύ λιγότερο κοπιαστική) δουλειά πρόσφερε στις γυναίκες χιλιάδες νέες θέσεις εργασίας, έστω και σε εποχική βάση.
n Οι κάρτες αυτές, που σήμερα αποτελούν συλλεκτικά είδη, έχουν εικονογραφηθεί από πραγματικούς τεχνίτες του είδους. Στην Ελλάδα δύο ήταν οι σκιτσογράφοι που ασχολήθηκαν κατά κύριο λόγο μ' αυτές: ο Ευάγγελος Σπυρίδωνος και ο Μιχάλης Γάλλιας. Ο πρώτος υπήρξε καλλιτεχνικός διευθυντής της διαφημιστικής εταιρείας «ΑΛΜΑ» και μεταπολεμικά αφοσιώθηκε στην εικονογράφηση παιδικών εκδόσεων και στο σκιτσάρισμα χιουμοριστικών και ευχετήριων καρτών. Ο δεύτερος διέπρεψε ως γελοιογράφος («Η Χοντρή και ο Ζαχαρίας») και εικονογράφος εξωφύλλων του περιοδικού «Θησαυρός», εκτός από τις εκατοντάδες χριστουγεννιάτικες και πρωτοχρονιάτικες κάρτες που φιλοτέχνησε.
Στις καρτ-ποστάλ του Ευάγγελου Σπυρίδωνος κυριαρχεί μια αλέγρα ατμόσφαιρα. Ο Αϊ-Βασίλης μοιάζει να έχει ξεπηδήσει από παιδικό παραμύθι, τα όσα κουβαλάει όμως... δεν έχουν μεγάλη σχέση με τα παιδιά! Στην πρόσοψη μιας δίφυλλης κάρτας διαβάζουμε: «Το χέρι του ΑΗ-ΒΑΣΙΛΗ...». 
Τα αποσιωπητικά στο τέλος παραπέμπουν στο εσωτερικό δισέλιδο. Ανοίγοντάς το, προβάλλει ανάγλυφο το ανοιχτό χέρι του αγίου, στην παλάμη του οποίου αναπαύονται ένα πέταλο, ένα τριφύλλι και ένα ζάρι, συνοδευόμενα από το υπόλοιπο της ευχής: «... να ανοίξη για σας την ΤΥΧΗ, την ΕΥΤΥΧΙΑ, την ΕΠΙΤΥΧΙΑ». Με τον ίδιο τρόπο ο Μιχάλης Γάλλιας συνέθετε τις δικές του εικόνες... διπλής φάσης: με την αρχή μιας ευχής στο «εξώφυλλο» και την ολοκλήρωση της φράσης στο εσωτερικό δισέλιδο. Δουλεμένα με πρωτότυπα κοπτικά, τα φύλλα των ευχετήριων καρτών καλλιεργούσαν την ψευδαίσθηση τρισδιάστατης σύνθεσης στις εικόνες που έκρυβαν μέσα τους. Σπίτια, καπνοδόχοι, λουλούδια, επιγραφές με καλλιγραφικές ευχές «ξεπετάγονταν» από το χαρτί, μόλις ο παραλήπτης άνοιγε το δίφυλλο.
Παρά το εικονογραφικό ενδιαφέρον και τη συλλεκτική αξία που έχουν αποκτήσει στις μέρες μας οι παλιές ελληνικές κάρτες, δεν αποφεύγουν κάποια εξόφθαλμα λάθη που βγάζουν χοντρό γέλιο! Οπως σε εκείνη την τυπωμένη ευχή ενός... αγράμματου Αϊ Βασίλη που έλεγε: «Να η Ευχές μου!». 
Χάρη στην απροσεξία (ή μήπως την ανορθογραφία;) του σχεδιαστή προκύπτει ότι εκτός από τον πληθυντικό της μεγαλοπρέπειας κυοφορείται και κάποιος απρόβλεπτος... ενικός, που στέλνει -κυριολεκτικά... «αδιάβαστη»- τη γραμματική της ελληνικής γλώσσας! 
σες τη νύχτα. «Κόβοντας τα μαλλιά όταν έχει πανσέληνο ξαναμακραίνουν κατά 1,8 εκατοστά το μήνα, αντί για ένα εκατοστό», λέει ο Μαασί. Ο αρθρογράφος που μεταφέρει την είδηση προσθέτει ότι το φεγγάρι στη χάση του εξασφαλίζει ιδεώδεις συνθήκες για να κάνετε αποτρίχωση. Μεταφυσική και χαλάουα συναντώνται στο κατώφλι του Μηδέν Νοήματος και συμμαχούν. Αστρική συσκευασία για τις λακ; Ο γαλαξίας ρίχνει πάνω μας την πιτυρίδα του.
Τα παραδείγματα που έρχονται καθημερινά στα ΜΜΕ επισκιάζουν κάθε προηγούμενη υπερβολή, μη συμπεριλαμβανομένης βέβαια της υπερβολής του να περνούν σχεδόν απαρατήρητα, σαν μία αποδεκτή, ολότελα φυσική τάση. Στο μεταξύ, ένας γιαπωνέζος βιομήχανος ανακάλυψε τη δυναμική σχέση ανάμεσα στις δονήσεις της μουσικής και στον τρόπο με τον οποίο ψήνεται η ζύμη των φαγώσιμων που παράγει, βεβαιώνοντας τους πελάτες ότι οι πίτες του φουσκώνουν τόσο όμορφα χάρη στα συμφωνικά έργα του Βιβάλντι και του Μπετόβεν με τους ήχους των οποίων πλημμυρίζει τα εργαστήρια. Κάποιοι επιστήμονες υποπτεύθηκαν, εδώ, ορισμένη επιρροή των ηχητικών κυμάτων στη διαδικασία συγχώνευσης των μορίων της ζύμης.
Αυτό δεν απέχει από τη διαβεβαίωση του αλχημιστή Μίκαελ Μάγιερ, γιατρού του Ροδόλφου Β', ότι οι μουσικές αρμονίες μπορούν να επιταχύνουν τη σύνθεση των συστατικών της Φιλοσοφικής Λίθου. Οπως μου αρέσει να επαναλαμβάνω, η ανθρωπότητα έχει περάσει σε μια φάση συλλογικού παλιμπαιδισμού, παιδαριώδους πίστης σε μια καινούρια εκδοχή της παλιάς Συμπαθητικής Μαγείας: αφού το αντικείμενο, το προϊόν είναι θελκτικό και, ταυτόχρονα, άχρηστο, δεν μπορεί παρά να είναι μαγεμένο. Σαν τέτοιο κυβερνάει πάνω απ' όλες τις διαφορές, πέρα απ' όλες τις ετερότητες.
Eξαεριστήρες που λειτουργούν σαν τηλεοράσεις, εσώρουχα που τρώγονται, μπουφάν που χρησιμεύουν σαν γραμματείς θυμίζοντας τα ραντεβού σου (ή ότι πλησιάζει το τέλος του κόσμου), όλα αυτά μιλούν για έναν κόσμο όπου το αντικείμενο δραπετεύει μέσα σε μια τρελή αναπαράσταση της χαμένης ολότητας. Ποδήλατα διδάσκουν τα μυστικά του φενγκ σούι. Κινητά τηλέφωνα υπαγορεύουν ασκήσεις χρωματοθεραπείας. Βιβλία γράφονται μόνο και μόνο για να προσφέρουν στον αναγνώστη πληροφορίες. Αρθρα όπως αυτό που μόλις διαβάσατε περιμένουν από τον αναγνώστη ν' αποφασίσει αν τα θεωρεί πολιτικά ή ψυχαγωγικά. Ο αναγνώστης αναβάλλει την απόφαση και με τούτη την αναβολή τού διαφεύγει πως η απόφαση είναι πλέον αδύνατη.
