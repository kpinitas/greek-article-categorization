Από την πρώτη κιόλας ημέρα της παρουσίας του στον Ηρακλή, ο Ευάγγελος Μυτιληναίος έδωσε το στίγμα των σκέψεών του και παράλληλα το μήνυμα για τη δημιουργία μιας μεγάλης ομάδας, με υψηλούς στόχους, έχοντας ως όραμα την κατάκτηση ενός τίτλου.
Ο Φλεβάρης του 2000 μπορεί να είναι σημαδιακός για τον Ηρακλή, αφού τότε «έπεσε» έπειτα από 18 χρόνια από τη διοίκηση ο Πέτρος Θεοδωρίδης και ανέλαβε τα ηνία της ΠΑΕ ο Ευάγγελος Μυτιληναίος. Δεν είναι, όμως, τίποτε περισσότερο από την αρχή της διοικητικής θητείας του πετυχημένου επιχειρηματία, που έκανε ένα μεγάλο «άνοιγμα» στο ποδόσφαιρο, θέλοντας να πετύχει και σ' αυτό το χώρο-φωτιά.
 Από τους πρώτους στόχους, αν όχι ο πρώτος, του Μυτιληναίου, ήταν η επιστροφή του κόσμου. 
Εκανε την «έρευνα αγοράς», έδωσε εντολή στο διαφημιστή Περικλή Πηλείδη να οργανώσει τη διαφημιστική καμπάνια της ΠΑΕ, που στοίχισε 150 εκατομμύρια συνολικά, δημιούργησε την οικογενειακή κερκίδα και, με τις μετεγγραφές που έκανε, οδήγησε τους φιλάθλους του Ηρακλή στην αγορά εισιτηρίων διαρκείας που ξεπέρασαν ­πρώτη φορά στα χρονικά­ τα 2.500 συνολικά.
Είναι το ρεκόρ των... ρεκόρ, με βάση αυτά τα διαρκείας που πωλούνταν στον Ηρακλή τα προηγούμενα χρόνια... Μπορεί ο αριθμός των εισιτηρίων που κόβονται στους αγώνες να μην είναι τόσο μεγάλος (υπάρχει στόχος για να φτάσει ο μέσος όρος εισιτηρίων στις 6.500 τη δεύτερη χρονιά του Μυτιληναίου), υπάρχει όμως η γενική κινητοποίηση των φιλάθλων για συμπαράσταση προς την ομάδα και οι σύνδεσμοι δεν ήταν ποτέ περισσότερο «δεμένοι» απ' ό,τι αυτή την περίοδο. Αρα, ο πρώτος στόχος επιτεύχθηκε!
Μέσα στους πρώτους στόχους του Μυτιληναίου ήταν χωρίς αμφισβήτηση, η δημιουργία ενός ισχυρότατου συνόλου, γι' αυτό και επέλεξε από πολύ νωρίς τη συνεργασία με το Γιάννη Κυράστα (καλύτερος προπονητής για την προηγούμενη περίοδο), ενώ έγιναν επίσης νωρίς, οι σχεδιασμοί για τις μετεγγραφικές κινήσεις και την ενίσχυση της ομάδας.
Ο Κυράστας άλλαξε πολλά στον Ηρακλή, επέβαλλε το δικό του στιλ στην ανάπτυξη της ομάδας, αφού πρώτα διάλεξε κάποιους καλούς παίκτες και για τον «κορμό» κράτησε τους Κων/νου, Στολτίδη, Ξενίδη, Ντεμπά, Χάγκαν, Ταυλαρίδη.
Ελειπαν ένας καλός γκολκίπερ (Ράινκε), ένας λίμπερο (Μιλόγεβιτς), ο «παρτενέρ» του Κων/νου (Φοφόνκα) και ο πασαδόρος (Σαπουντζής, Γκοΐκοβιτς).
Οσο για την άμυνα, είχε πρόβλημα, γι' αυτό και αποκτήθηκαν οι Χατζί, Δρούγας (αριστερά), Μπελσούε, Σμετ (δεξιά), σχήμα που «βγήκε», αν εξαιρέσει κανείς τους τραυματισμούς.
Ο Κυράστας βέβαια, όταν τον ρωτούσαν γιατί δεν πήρε το πολύ μεγάλο όνομα, έλεγε: «Δεν είναι έτοιμος ακόμη ο Ηρακλής για το μεγάλο όνομα» και, τελικά, μάλλον είχε δίκιο...
Η ομάδα στήθηκε έτσι όπως έπρεπε να στηθεί, οι βάσεις έχουν μπει και όλοι περιμένουν τις επόμενες κινήσεις. Ποιες θα είναι αυτές;
Η ενίσχυση της ομάδας στην περίοδο του Ιανουαρίου, με έναν ή δύο «σούπερ» παίκτες, που θα δώσουν το «κάτι άλλο» στην ομάδα, μια προσωπικότητα κυρίως στο χώρο του κέντρου, αλλά και της άμυνας, δύο τομείς στους οποίους «πονάει» ο Ηρακλής.
Ο Κυράστας το ξέρει πολύ καλά, το έχει συζητήσει με τη διοίκηση και ο Μυτιληναίος έδωσε το στίγμα: «Οχι κινήσεις εντυπωσιασμού, αλλά ουσίας»!
Η μετεγγραφική ενίσχυση του Ηρακλή θα γίνει με αυστηρά κριτήρια, θα προσπαθήσουν να βρουν παίκτες που θα μπουν αμέσως στην ομάδα και θα βοηθήσουν σημαντικά, αλλά θα είναι και ξεχωριστές προσωπικότητες, αφού βέβαια ξεκαθαριστεί το «τοπίο» όσον αφορά τους ξένους. Ο Ηρακλής έχει 6 και δεν μπορεί να πάρει άλλον, αν δεν διώξει κάποιους...
 Το αθλητικό κέντρο στην περιοχή της Μίκρας και η κατασκευή του μπαίνουν στην τελική ευθεία, αφού ήδη έχει δοθεί η εντολή από τον πρόεδρο του Ηρακλή στις διάφορες τεχνικές υπηρεσίες να προχωρήσουν στην κατασκευή μακετών, αλλά και να κάνουν εισηγήσεις για το πώς μπορεί να οργανωθεί καλύτερα ένας αθλητικός πυρήνας, μια «αθλητική κυψέλη» όπως τη χαρακτήρισε ο ηγέτης του Ηρακλή, στην περιοχή της Μίκρας, που αναμένεται να παραχωρηθεί από τον ερασιτέχνη.
Εκεί, θα φιλοξενούνται μικρά παιδιά από όλες τις περιοχές της Ελλάδας, που έχουν ξεχωρίσει ως ποδοσφαιρικά ταλέντα στην περιοχή τους και φυσικά θα προπονούνται στις ακαδημίες ή στα ερασιτεχνικά τμήματα της ΠΑΕ υπό την επίβλεψη του Μάκη Σεντελίδη, ο οποίος προσλήφθηκε αποκλειστικά και μόνο γι' αυτή τη δουλειά.
Με βάση ένα πενταετές πρόγραμμα, υπολογίζεται ότι θα βγουν τα νέα αστέρια του Ηρακλή και δεν θα χρειάζονται μετεγγραφές δισεκατομμυρίων για την ενίσχυση της ομάδας.
 Η τρίτη κίνηση Μυτιληναίου είναι η εξόρμηση στα σχολεία της Θεσσαλονίκης. Ο πρόεδρος του Ηρακλή έχει δώσει εντολή στους συνεργάτες του να εκπονήσουν μια μελέτη προσέγγισης των μικρών παιδιών από το δημοτικό ακόμη, για να τους κάνουν να αγαπήσουν τον Ηρακλή και να επισκεφθούν (δωρεάν) το Καυταντζόγλειο, για να γνωρίσουν πολύ καλά την ομάδα.
Ο μεγάλος στόχος είναι βέβαια αυτά τα παιδιά, που μπορεί να μην υποστηρίζουν σήμερα τον Ηρακλή, να αλλάξουν τις αθλητικές ιδέες τους, να μπούν στην οικογένεια του Ηρακλή μέσα από την «οικογενειακή κερκίδα» και να γίνουν οι αυριανοί φίλαθλοι της ομάδας, με άλλες ιδέες και ιδανικά, αυτά που θέλει να εμφυσήσει στους νέους η διοίκηση της ΠΑΕ Ηρακλής, με τη δημιουργία αυτής της κερκίδας.
Αυτές είναι οι τρεις κινήσεις «ματ» ή καλύτερα «Μυτ» του ...Μυτιληναίου στην ΠΑΕ Ηρακλής, κινήσεις που αναμένεται να φέρουν σύντομα τα μεγάλα αποτελέσματα που περιμένει ο επενδυτής.
