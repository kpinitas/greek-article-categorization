Ηκυβέρνηση προχώρησε το χρόνο που πέρασε σε βαθιά αναθεώρηση της εξωτερικής πολιτικής, και με σαφή στόχο να εξουδετερώσει «τις ιδιαιτερότητες» της χώρας έναντι των υπολοίπων χωρών-μελών της Ε. Ενωσης.
Η επίσημη ένταξη της Ελλάδας στην ΟΝΕ, και η υλοποίηση των αποφάσεων του Ελσίνκι ήταν το πλαίσιο και η δικαιολογία για τις ριζικές αλλαγές στους χειρισμούς της εξωτερικής πολιτικής, πάντα με τη στενή συνεργασία ή εποπτεία ή καθοδήγηση της Μ. Ολμπράιτ.
Ο σχεδιασμός και η άσκηση στην εξωτερική πολιτική κινήθηκε τον περασμένο χρόνο κυρίως στο παρασκήνιο, με συχνές διαβουλεύσεις με την Ουάσιγκτον και την Αγκυρα, με αποτέλεσμα τα «ορατά σημεία» της πολιτικής αυτής να είναι μόνον η κορυφή του παγόβουνου.
n Μέγα πρόβλημα για την κυβέρνηση, από τις αρχές του 2000, ήταν ο τρόπος για την εξακολούθηση της ελληνοτουρκικής ύφεσης και το περιεχόμενο που θα αποκτούσε για να μείνει ανοιχτή η διαδικασία.
Η ορθή εκτίμηση ότι η Αγκυρα δεν επρόκειτο να κινήσει το δαχτυλάκι της και οι τούρκοι «ευρωπαϊστές» πολιτικοί εξαντλούν τη δύναμή τους μόνον μπροστά στον τηλεοπτικό φακό, έκανε την Αθήνα να προχωρήσει μονομερώς σε μια σειρά σημαντικών και δεσμευτικών χειρονομιών, γνωρίζοντας εκ των προτέρων ότι δεν θα υπάρξει ανταπόκριση.
n Η επίσκεψη του έλληνα υπουργού Εξωτερικών στην τουρκική πρωτεύουσα ύστερα από πολλές δεκαετίες θα μπορούσε να είναι γεγονός πρώτης τάξεως, αλλά δεν ήταν. Αντιθέτως, ο Γ. Παπανδρέου επέστρεψε με μια άγρια δήλωση Τζεμ ότι το Κυπριακό είναι λυμένο, με δύο κράτη στο νησί. Παρά ταύτα, οι εννέα διμερείς συμφωνίες υπογράφονται με σαματά και σούρτα φέρτα.
Τον κίνδυνο του τέλματος στις διμερείς σχέσεις απομακρύνει τον Μάιο στη Φλωρεντία, η Μ. Ολμπράιτ, όταν μετά τις συναντήσεις μαζί της, οι Γ. Παπανδρέου, Ι. Τζεμ ανακοινώνουν την έναρξη διαλόγου για τα Μέτρα Καλής Γειτονίας.
Η εξέλιξη αυτή προς στιγμήν προκάλεσε αντιδράσεις, οι οποίες όμως δεν ανέκοψαν την ήδη ειλημμένη απόφαση της κυβέρνησης να προχωρήσει σε διάλογο με την Τουρκία.
Ούτε η αρνητική έως ψυχροπολεμική στάση της Τουρκίας απέναντι στην Ελλάδα κατά τη διάρκεια της ΝΑΤΟϊκής άσκησης στην Τουρκία ανέκοψε τη φόρα της κυβέρνησης να κατοχυρώσει τον πολιτικό και στρατιωτικό διάλογο με την Τουρκία, λίγες μόνο ημέρες αργότερα, μέσα σε κλίμα και διάθεση άκρως αρνητικές.
n Η κυβέρνηση, μέσα στο 2000 έδειξε μια ιδιαίτερη σπουδή να εκπληρώσει όλες τις υποχρεώσεις της από το Ελσίνκι, απέναντι στην Τουρκία - δηλαδή να ξεκινήσει διάλογο άνευ όρων, εκτιμώντας ότι από εδώ και πέρα η Τουρκία «θα έχει να κάνει» με την Ε. Ενωση.
Η σφραγίδα αυτής της πολιτικής, που βασίζεται σε υπόθεση εργασίας, μπήκε στην εταιρική σχέση της Τουρκίας. Παρά τα βαρύγδουπα περί βέτο κ.λπ. η Αθήνα υπαναχώρησε και στους τελευταίους όρους της και έτσι Ελληνοτουρκικά και Κυπριακό δεν περιλαμβάνονται στις πολιτικές υποχρεώσεις της Αγκυρας.
n Στο Κυπριακό, η ελληνική κυβέρνηση «σφράγισε» τις υποχρεώσεις της στο Ελσίνκι, με την εν πολλοίς αόριστη δέσμευση περί ένταξης της Κύπρου ανεξαρτήτως λύσης, αλλά αφού εξεταστούν οι συνθήκες.
Η Αθήνα άφησε κατ' ουσίαν μόνη της τη Λευκωσία να μπει στο χορό των εκ του σύνεγγυς συνομιλιών υπό την αιγίδα του ΟΗΕ αλλά με βάση μεταβλητή, εντός και εκτός αποφάσεων και ψηφισμάτων του ΟΗΕ.
Μόνο πέρυσι το Σεπτέμβριο, στη Νέα Υόρκη, όταν η αμερικανική πλευρά αναγνωρίζει την πολιτική ισότητα των δύο πλευρών, ο Γ. Παπανδρέου χρειάστηκε εκ των υστέρων αρκετό κόπο να διαβεβαιώσει τους Κυπρίους ότι δεν έχει απομακρυνθεί από τη βάση της ομοσπονδίας και των αποφάσεων του ΟΗΕ για τη λύση του Κυπριακού.
n Η εντυπωσιακότερη όμως αλλαγή στην εξωτερική πολιτική της Ελλάδας στο 2000 σημειώθηκε στην υπόθεση της Γιουγκοσλαβίας.
Η κυβέρνηση δεν πήρε μέρος στους βομβαρδισμούς και δεν ήθελε να μείνει με το «στίγμα» της «αντιδραστικής» χώρας, όταν πλησιάζε το τέλος της εποχής Μιλόσεβιτς.
Η σύμπλευση με τις δυνάμεις της σερβικής αντιπολίτευσης έγινε τις παραμονές των εκλογών, κατά τρόπο άκομψο από διπλωματικής πλευράς και ασφαλώς βάρβαρο σε ό,τι αφορά στην έννοια του κράτους, όποιο και αν είναι αυτό. Τέτοια ευθεία και προκλητική ανάμειξη στα εσωτερικά «εχθρικού» κράτους δεν επιχείρησαν ούτε οι ΗΠΑ.
Η εικόνα της παρασκηνιακής ανάμειξης της Ελλάδας προς όφελος των ΗΠΑ ολοκληρώθηκε διά στόματος Αλεξ Ρόντος, ο οποίος επαίρετο ότι «σταμάτησε» τη ρωσική πρωτοβουλία προς το Βελιγράδι.
Το 2000 απέδειξε ότι ο «ρόλος της Ελλάδας στα Βαλκάνια» δεν είναι και τόσο εύκολος, καθώς τα ελληνικά επιχειρηματικά συμφέροντα, όπως του ΟΤΕ, περιορίζονται σε ρόλο κομπάρσου...
