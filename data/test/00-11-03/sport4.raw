 Το...μπαλάκι στους ποδοσφαιριστές έριξε χθες ο Γιάννης Μαντζουράκης για το παιχνίδι με την ΑΕΚ. «Είστε παίκτες μεγάλης κλάσης, έχετε δείξει την αξία σας σε πολλά ντέρμπι και ήρθε η ώρα να κερδίσετε την ΑΕΚ» είπε χθες στην ομιλία του στους «ερυθρόλευκους» ο 52χρονος τεχνικός, ο οποίος δοκίμασε χθες επιθετικό δίδυμο τους Τζιοβάνι-Οφορίκουε.
 «Εχετε εμπειρίες από μεγάλα παιχνίδια και είναι στο χέρι σας να πάρετε το ματς με την ΑΕΚ» συνέχισε ο Μαντζουράκης και κατέληξε: «Θέλουμε τη νίκη για βαθμολογικούς, αλλά κυρίως για ψυχολογικούς λόγους, ώστε να πάμε με άλλον αέρα στη Γαλλία. Είναι στο χέρι σας και πρέπει να τα καταφέρετε».
 Ο «Ρουμάνος» τεχνικός δοκίμασε χθες στο εκπαιδευτικό διπλό επιθετικό δίδυμο τους Τζιοβάνι-Οφορίκουε, ενώ από εκεί και πέρα έκανε πολλές αλλαγές στις υπόλοιπες θέσεις. Ο Γκαμπιέλ Αλβεζ υπέστη διάστρεμμα λίγο προτού τελειώσει το διπλό, αποχώρησε, αλλά ο γιατρός του Ολυμπιακού Χρήστος Δάρας, που τον εξέτασε αργότερα, υποστήριξε ότι ο Ουρουγουανός είναι σε θέση να αγωνιστεί αύριο βράδυ στο ΟΑΚΑ.
 Ο Μαντζουράκης, πάντως, προορίζει απέναντι στην ΑΕΚ ως βασικούς τους Ελευθερόπουλο, Μαυρογενίδη, Πατσατζόγλου, Αμανατίδη, Γεωργάτο, Ζε Ελίας, Νινιάδη, Τζόρτζεβιτς, Γιαννακόπουλο, Τζιοβάνι, Οφορίκουε. 
 Τετ α τετ με τους Γιαννακόπουλο, Κόντη θα έχει σήμερα το βράδυ ο Γιάννης Μαντζουράκης από το οποίο θα εξαρτηθεί αν οι δύο «ερυθρόλευκοι» θα βρεθούν στην ενδεκάδα ή θα παραμείνουν στον πάγκο. Ο «Ρουμάνος» τεχνικός, πάντως, τους συμπεριέλαβε χθες στην αποστολή (πήρε 23 παίκτες), από την οποία απέκλεισε τους Χούτο (τιμωρημένος), Τζιωρτζιόπουλο, Καστίγιο, Σηφάκη. 
 Ο προπονητής της Λιόν Ζακ Σαντινί μπορεί να προετοιμάζει τη γαλλική ομάδα για το ντέρμπι με τη Μονακό, αλλά ο Σόνι Αντερσον ασχολείται με το παιχνίδι με τον Ολυμπιακό. «Θα είμαι έτοιμος και θα παίξω κόντρα στον Ολυμπιακό», δήλωσε χθες ο Βραζιλιάνος σέντερ φορ στην προσωπική του σελίδα στο Ιντερνετ. Στο ΟΑΚΑ θα βρεθεί αύριο βράδυ, για να παρακολουθήσει τον Ολυμπιακό ο βοηθός του Ζακ Σαντινί, Αλέν Ολιό. 
 Ανοιχτή επιστολή προς τον υπουργό Δημόσιας Tάξης Μιχάλη Χρυσοχοΐδη και τον υφυπουργό Αθλητισμού Γιώργο Φλωρίδη, η οποία κοινοποιήθηκε στην ΕΠΑΕ και στη ΔΕΑΒ, έστειλαν χθες οι επικεφαλής των οργανωμένων φιλάθλων του Ολυμπιακού της «Θύρας 7» και αφορά την απαγόρευση ταυτόχρονης παρουσίας αντίπαλων φιλάθλων στα ντέρμπι του λεκανοπεδίου Αττικής. Στην επιστολή, μεταξύ άλλων, αναφέρουν: «Είμαστε αντίθετοι στην απαγόρευση των μετακινήσεων των οπαδών και πιστεύουμε ότι σε μία συζήτηση όλων των φορέων θα καταφέρουμε να πείσουμε και εσάς».
 Και η επιστολή καταλήγει: «Μήπως, όμως, όλα γίνονται, ώστε να μη βρεθούν φίλαθλοι του Ολυμπιακού στο "περίφημο απόρθητο κάστρο" της Λεωφόρου του ΠΑΟ και του Φιλιππίδη; Δεν τους φθάνει που θα αγωνιστούμε με...10; Θέλουν να κατέβει ο Ολυμπιακός σαν πρόβατο στη σφαγή; Και φοβούνται μη τυχόν είμαστε στο γήπεδο και αντιδράσουμε»; 
 * Περίπου 25.000 εισιτήρια (μαζί με τα Διαρκείας και αυτά των Συνδέσμων) είχε διαθέσει ώς χθες το απόγευμα ο Ολυμπιακός και οι εκτιμήσεις στην πειραϊκή ΠΑΕ αναφέρουν ότι αύριο βράδυ θα βρεθούν στο ΟΑΚΑ 30.000 «ερυθρόλευκοι» οπαδοί.
