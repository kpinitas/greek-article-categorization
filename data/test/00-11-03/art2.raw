Ηρθε η σειρά για τον ευπρεπισμό και των Μυκηνών. Κι αρχίζει με το απλούστερο και το πιο απαραίτητο έργο: τη διαμόρφωση ασφαλούς πορείας επισκεπτών στην Ακρόπολη των Μυκηνών, καθώς «όλοι σήμερα οι επισκέπτες κινούνται ανεξέλεγκτα προς όλες τις κατευθύνσεις». 
 Ανεβαίνουν στην αρχαία τοιχοποιία, κινδυνεύουν σε αφύλακτα σημεία που οδηγούν σε μεγάλες κατωφέρειες και γκρεμούς», όπως πολύ σωστά επισήμανε ο αρχιτέκτονας
Ηλίας Μουτόπουλος, παρουσιάζοντας στο Κεντρικό Αρχαιολογικό Συμβούλιο την προμελέτη του. «Είναι πολλά τα περιστατικά με πτώσεις τουριστών μέσα στον αρχαιολογικό χώρο», είπε και πρόσθεσε πως «πρέπει να αποκοπεί η κίνηση μέσα στο ανάκτορο, γιατί τα υπάρχοντα κονιάματα έχουν διαλυθεί και καταστρέφονται τα ελάχιστα που έχουν απομείνει». 
 Σύμφωνα με τις προτάσεις της προμελέτης Μουτόπουλου που εγκρίθηκαν ομόφωνα από
το ΚΑΣ, μονοδρομείται η άνοδος από την Πύλη των Λεόντων προς το ανάκτορο ακολουθώντας τον αρχαίο ή παραπλήσιο δρόμο. Δημιουργούνται δύο στάσεις προσωρινής ανάπαυσης με πληροφοριακό υλικό (χάρτες). Η πρώτη στο τέλος της Μεγάλης Αναβάθρας (αρχαία ράμπα απ' όπου περνούσε ο κεντρικός φαρδύς δρόμος προς το ανάκτορο. Οι υπόλοιποι δρόμοι ήταν στενά σοκάκια). Από εκεί οι επισκέπτες συνηθίζουν να φωτογραφίζουν τον ταφικό Κύκλο Α, όπου βρέθηκαν οι χρυσές νεκρικές προσωπίδες που εκτίθενται στο Εθνικό Αρχαιολογικό Μουσείο. 
 Η δεύτερη στάση γίνεται βόρεια του ανακτόρου σε άνδηρο ψηλότερο από εκείνο του
Μεγάρου και της Μεγάλης Αυλής απ' όπου είναι πανοραμική και συγκλονιστική η θέα της Ακρόπολης και όλης της αργολικής πεδιάδας. Από εκεί καταλαβαίνει κανείς γιατί οι Μυκηναίοι διάλεξαν το φυσικό αυτό οχυρό που ελέγχει τους δρόμους επικοινωνίας προς και από την Πελοπόνησο, αλλά και προς την ηπειρωτική
Ελλάδα, για να στεγάσουν το βασιλικό γένος των Ατρειδών και το λαό τους.
 Η πορεία των επισκεπτών έπειτα θα κατηφορίζει περνώντας από τα συγκροτήματα της ανατολικής συνοικίας, το Εργαστήρι των Καλλιτεχνών και την «Οικία των Κιόνων» που ελάχιστοι βλέπουν σήμερα. Ο δρόμος θα καταλήγει στο Μουσείο των Μυκηνών που ετοιμάζεται να ανοίξει τις πύλες του στο κοινό. Μαζί με την εξομάλυνση της πορείας, δημιουργούνται ράμπες σε όλη τη διαδρομή συνολικού μήκους 2.700 μ. για άτομα με ειδικές ανάγκες. «Στόχος είναι μια άνετη και ευχάριστη πορεία με κλίμακες και γέφυρες, όπου χρειάζεται». 
 Η Επιτροπή Μυκηνών υπό τον γεν. διευθυντή Αρχαιοτήτων Λάζαρο Κολώνα, και με το
διευθυντή αναστήλωσης Δημοσθένη Ζιρώ, έχει προγραμματίσει σειρά επεμβάσεων στον αρχαιολογικό χώρο συνολικού κόστους 3 δισ. δρχ. Πρέπει να γίνουν στερεώσεις στον ταφικό Περίβολο Α και Β, στο υπέρθυρο του τάφου της Κλυταιμνήστρας που παρουσιάζει προβλήματα καθώς και σε τοιχία που είναι έτοιμα
να καταρρεύσουν. Προγραμματίζονται έργα συντήρησης και ανάδειξης της Ακρόπολης
και του περιβάλλοντος χώρου των Μυκηνών που θα δώσουν νέα όψη στα μνημεία. Οι επιμέρους μελέτες θα συνταχθούν στη συνέχεια και θα τεθούν υπό την κρίση του ΚΑΣ. Ηδη, έχει αναστηλωθεί ένας τοίχος του ανακτόρου που είχε καταρρεύσει και έμενε επί χρόνια στο έδαφος και η Οικία του Λαδεμπόρου. Με τη νέα χρηματοδότηση από το Γ' ΚΠΣ θα ξαναζωντανέψει ο μυθολογικός χώρος που έθρεψε τα πάθη και τα δεινά της οικογένειας του Αγαμέμνονα.
