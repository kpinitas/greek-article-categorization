Η Εκθεση Διαδραστικής Τέχνης (Interactive Art) θα παρουσιαστεί στην ΑΣΚΤ, στο «Εργοστάσιο» (Πειραιώς 256) από τις 10.00 π.μ. μέχρι τις 9.00 μ.μ. καθημερινά. Εκεί θα φιλοξενηθούν καλλιτέχνες από 17 διαφορετικά κράτη, για να προτείνει ο καθένας το δικό του αμφίδρομο περιβάλλον. Χαρακτηριστικό είναι το έργο του Francesc Adad, από την Ισπανία, όπου ο θεατής έρχεται σε επαφή με φωνές και εικόνες από σημαντικές στιγμές της παγκόσμιας κουλτούρας.  Στο «Icare» του Ivan Ghabanaud, από τη Γαλλία, ο επισκέπτης θα μπορεί να πετά πάνω από εικονικές πόλεις, ενώ στο «Bang Bang» του αμερικανικού Bureau of Inverse Technolog yθα μπορούμε να συμμετέχουμε ενεργά σε αναταραχές που έχουν μαγνητοσκοπηθεί από διάφορες περιοχές πολιτικής έντασης (Κόσοβο, Νότια Αφρική κ.ά.).  Επίσης στο χώρο της ΑΣΚΤ, αλλά στο Αμφιθέατρο της Σχολής, θα πραγματοποιηθεί και το Διεθνές Συμπόσιο. Σε αυτό θα συμμετέχουν καθηγητές, διευθυντές κέντρων τέχνης και τεχνολογίας, όπως ο Steve Dietz από την Αμερική, ο Peter Weibel από τη Γερμανία, ο Nestor Οlhagara yαπό τη Χιλή και πολλοί άλλοι, ενώ τα θέματα των διαλέξεων αφορούν κυρίως τον επαναπροσδιορισμό της τέχνης και της εκπαίδευσης μέσα από τις νέες τεχνολογίες. Το συμπόσιο θα γίνει στις 3, 4 και 5 Νοεμβρίου από τις 9.00 το πρωί μέχρι τη 1.30 το μεσημέρι. Για τους επίδοξους χάκερ θα υπάρχει ένα lounge ελεύθερης πρόσβασης στο χώρο Auditorium της Ελληνοαμερικανικής Ενωσης (Μασσαλίας 22). Εκεί οι ενδιαφερόμενοι θα μπορούν να επεμβαίνουν σε sites και σε ηλεκτρονικά παιχνίδια αλλάζοντας ουσιαστικά τη μορφή των έργων. Το Οpen Source Lounge θα λειτουργεί από τις 4/11 και μεταξύ των ωρών 2.00 μ.μ. και 12.00 τα μεσάνυχτα. Εννοείται βεβαια ότι από έναν τέτοιο χορό δεν θα μπορούσε να λείπει η αίθουσα του «Φούρνου» (Μαυρομιχάλη 168). Εκεί θα γίνουν πολλές συζητήσεις, performances, πάρτι και συναυλίες που θα μας κρατούν συντροφιά μέχρι το πρωί.  Με αυτή του την πρωτοβουλία το Medi@terra έχει καταφέρει να συγκεντρώσει στην Αθήνα κάποιες από τις μεγαλύτερες προσωπικότητες της σύγχρονης τέχνης και της ψηφιακής έρευνας από όλο τον κόσμο. Από κει και πέρα η επιλογή του φόβου, της αδιαφορίας ή της προσέγγισης μπορεί να χαρακτηρίσει μόνο εμάς.
