Την αποκατάσταση των μητροπολιτών Κοζάνης Ιωακείμ και Ηλείας Αντώνιου, που είχαν κηρυχθεί έκπτωτοι γιατί είχαν λάβει μέρος στην Aντίσταση, ως μέλη του ΕΑΜ, πρόκειται να ζητήσει από τα μέλη της Συνόδου ο αρχιεπίσκοπος Χριστόδουλος.
 Το θέμα, σύμφωνα με πληροφορίες, θα το θέσει ο ίδιος την ερχόμενη εβδομάδα σε μία από τις συνεδριάσεις της Συνόδου και η υλοποίηση της πρότασης αναμένεται να συνδυαστεί με την παρουσίαση ενός τόμου-αφιερώματος που θα παρουσιαστεί στις 26 Νοεμβρίου και θα έχει τον τίτλο «Εκκλησία και Αντίσταση». Ο τόμος, αποτέλεσμα πολύμηνης δουλειάς του κλάδου εκδόσεων της Συνόδου, αναφέρεται στην
περίοδο 1940-1944 και τα δέκα κεφάλαιά του περιλαμβάνουν διαφορετικές πτυχές της δράσης ανθρώπων της Εκκλησίας κατά τη διάρκεια της Kατοχής. 
 Στο μεταξύ σήμερα συνεδριάζει η τριμελής επιτροπή των αρχιερέων που ασχολείται
με το θέμα των ταυτοτήτων, για να κάνει έναν απολογισμό στο θέμα του «δημοψηφίσματος».
 Βασικό ερώτημα για τα μέλη της επιτροπής είναι πόσες υπογραφές έχουν συγκεντρωθεί. Χθες πολλές μητροπόλεις έστειλαν τον αριθμό των υπογραφών που έχουν συγκεντρώσει. Σύμφωνα με πληροφορίες, ο αριθμός ξεπέρασε το 1, 5 εκατομμύριο. Ωστόσο το ακριβές νούμερο των υπογραφών αναμένεται να ανακοινωθεί
 Χθες συνεδρίασε ο Ιερός Σύνδεσμος Κληρικών Ελλάδος. Ενα από τα θέματα που συζητήθηκαν ήταν ο νόμος για την εκκλησιαστική δικαιοσύνη, τον οποίο ο πρόεδρος του ΙΣΚΕ πατέρας Ευστάθιος Κολλάς χαρακτήρισε «απαρχαιωμένο».
 Σύμφωνα με τον πατέρα Ευστάθιο, για την εξυγίανση της εκκλησιαστικής δικαιοσύνης πρέπει να καταργηθούν τα επισκοπικά δικαστήρια, που ο ίδιος θεωρεί
παράνομα. Ο ίδιος ζήτησε ακόμη να εκπροσωπούνται οι ιερείς στην Ιεραρχία και σε επιτροπές, με δικαίωμα ψήφου. Σε δηλώσεις που έκανε επιτέθηκε στο Πατριαρχείο και είπε ότι υπό τις σημερινές συνθήκες είναι προτιμότερο η Εκκλησία της Ελλάδος να γίνει Πατριαρχείο και να συνενωθούν Κρήτη, Δωδεκάνησα, Αγιον Ορος.
