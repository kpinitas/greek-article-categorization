Ηχηρό μήνυμα με αποδέκτες όλους εκείνους τους επιχειρηματίες που αγνοούν τους χρηματιστηριακούς κανονισμούς και απαξιώνουν το δικαίωμα της ενημέρωσης των μετόχων τους, έστειλε χθες η διοίκηση του Xρηματιστηρίου.
 Μόνο που στην προσπάθειά της να χτυπήσει το μικρόβιο της ελλιπούς πληροφόρησης,
φαίνεται ότι υπέπεσε και εκείνη στο ίδιο σφάλμα.
 Με μια αιφνιδιαστική απόφαση, που κοινοποιήθηκε κατά τον προσυνεδριακό χρόνο της χθεσινής χρηματιστηριακή ημέρας, ο πρόεδρος του ΧΑΑ, Παναγιώτης Αλεξάκης, έθεσε εκτός συναλλαγών τη μετοχή της εταιρείας «Μύλοι Αγίου Γεωργίου», επειδή κανείς εκ των ιθυνόντων της δεν μπήκε, φαίνεται, στον κόπο να ενημερώσει τις αρχές και το επενδυτικό κοινό για τις εξελίξεις στην εταιρεία. 
 Χιλιάδες μέτοχοι ένιωσαν να εγκλωβίζονται για τα καλά σε μια εταιρεία, η οποία
είχε αλλάξει ιδιοκτησιακό καθεστώς μόλις τρεις ημέρες νωωρίτερα.
 Η είδηση για την αναστολή διαπραγμάτευσης των «Μύλων Αγ. Γεωργίου» έπεσε σαν κεραυνός στην ήδη ανησυχούσα αγορά που τις τελευταίες ημέρες γινόταν καθημερινά αποδέκτης σωρείας φημολογιών για την απόσυρση από το ταμπλό πλειάδας μετοχών οι οποίες έχουν χαρακτηριστεί «προβληματικές». 
 Το γεγονός δε, ότι η διοίκηση του Xρηματιστηρίου, επρόκειτο να συνεδριάσει χθες το μεσημέρι είχε ως αποτέλεσμα να ενταθούν τα καταστροφολογικά σενάρια και πολλές από τις υποτιθέμενες «υπό αναστολή» μετοχές να δέχονται καταιγισμό ρευστοποιήσεων από πανικόβλητους μετόχους.
 Φυσικά, η αρνητική φημολογία επιβάρυνε ακόμη περισσότερο το ήδη κακό κλίμα που
επικρατούσε στην αγορά και οπωσδήποτε έπαιξε σημαντικό ρόλο στη νέα χθεσινή πτώση του γενικού δείκτη κατά -1, 78%, που κατέβασε τον πήχυ στις 3.816, 14 μονάδες.
 Προκειμένου να προλάβει τα χειρότερα, η διοίκηση του ΧΑΑ απάντησε στις φήμες λίγο πριν από την ολοκλήρωση της συνεδρίασης με ανακοίνωση-διάψευση. H ανακοίνωση, όμως, εμφανίστηκε μόνο στους υπολογιστές των χρηματιστών που βρίσκονται στην αίθουσα συναλλαγών του ΧΑΑ και σε κανένα άλλο μέσο ενημέρωσης,
με αποτέλεσμα η πληροφόρηση αυτή να μη διαχυθεί στο ευρύ επενδυτικό κοινό.
 Ενα άλλο στοιχείο, το οποίο προκάλεσε ποικίλα ερωτήματα ήταν ότι το ΧΑΑ δεν έθεσε σε καθεστώς επιτήρησης τη μετοχής των «Μύλων Αγ. Γεωργίου» (όπως έπραξε στην περίπτωση της «Μοσχολιός», η οποία επίσης βρίσκεται σε περίοδο αλλαγής δραστηριότητας), αλλά αποφάσισε την απόσυρσή της από τον πίνακα. 
 Χρηματιστηριακοί παράγοντες, πάντως, χαρακτήριζαν την απόφαση Αλεξάκη μήνυμα αποφασιστικότητας προς όλους εκείνους τους επιχειρηματίες που δεν ακολουθούν το γράμμα της χρηματιστηριακής νομοθεσίας και προχωρούν «στο σκοτάδι», αφήνοντας εκτός ενημέρωσης τη χρηματιστηριακή αγορά.
 Και τούτο καθώς επί του συγκεκριμένου μπορεί τα άμεσα «θύματα» της ιστορίας να
είναι οι μέτοχοι των «Μύλων Α. Γεωργίου», αλλά οι περισσότεροι παραδέχονται ότι οι ευθύνες ανήκουν στον επιχειρηματία που καθυστέρησε να ενημερώσει τις αρχές. 
 Στη σχετική ανακοίνωση που εξέδωσε το ΧΑΑ, τονίζει άλλωστε ότι οδηγήθηκε σε αυτή την απόφαση «λαμβάνοντας υπόψη τις τελευταίες επιχειρηματικές εξελίξεις στην εταιρεία Μύλοι Αγίου Γεωργίου», η οποία αποκτά νέο αντικείμενο δραστηριότητας, καθώς μετατρέπεται σε holding του κατασκευαστικού κλάδου.
 Μετά τη μεταβίβαση του ελέγχου της εταιρείας από την «Κυλινδρόμυλοι Λούλη» στον Κ. Μπαλάφα, η Μύλοι «Αγιου Γεωργίου» έπαψε να έχει αντικείμενο δραστηριότητας, αφού το βιομηχανικό σκέλος παρέμεινε στον πωλητή «περνώντας» προσωρινά σε μια θυγατρική εταιρεία της με την επωνυμία «Γραφή». 
 Το «κέλυφος» του «Αϊ Γιώργη», που μεταβιβάστηκε στον Κ. Μπαλάφα, έμεινε να περιμένει την ολοκλήρωση της προετοιμασίας του, ώστε να μετεξελιχθεί σε εταιρεία holding του κατασκευαστικού κλάδου και να αντιπροσωπεύει τις δραστηριότητες των εταιρειών «Γενική Μηχανική» και «Αθηναϊκή Τεχνική».
 Κι αν τα παραπάνω ήταν γνωστά λίγο-πολύ στην αγορά, ο επιχειρηματίας Κ. Μπαλάφας φαίνεται ότι καθυστέρησε να ενημερώσει έγκαιρα τις χρηματιστηριακές αρχές, για το αν έχει εκπληρώσει όλες εκείνες της απαραίτητες προϋποθέσεις του
νόμου (απόφαση 21 του Δ.Σ.), που αφορούν την εισαγωγή κατασκευαστικών εταιρειών στη Σοφοκλέους.
 Ο ίδιος δε, σε ανακοίνωσή του, επισημαίνει ότι η αναστολή έγινε για «τυπικούς λόγους», παραδέχεται εμμέσως, όμως, ότι καθυστέρησε να αποστείλει επιπλέον στοιχεία για δύο θυγατικές εταιρείες, οι οποίες αποκτήθηκαν πρόσφατα. 
 Διευκρινίζει, ωστόσο, ότι θα συνεργαστεί με τις αρμόδιες υπηρεσίες του ΧΑΑ για
την τάχιστη άρση της αναστολής, προσκομίζοντας περαιτέρω στοιχεία.
