«Ικανοποιητική» χαρακτήρισε την άνοδο του ευρώ τις τελευταίες ημέρες ο πρόεδρος της ΕΚΤ Βιμ Ντούιζενμπεργκ, κατά τη χθεσινή καθιερωμένη συνέντευξη Tύπου στη Φρανκφούρτη.
 ρόσθεσε όμως ότι το ευρώ παραμένει σοβαρά υποτιμημένο, αρνούμενος ωστόσο να κάνει οποιοδήποτε σχόλιο για πιθανή παρέμβαση.
 «Την εξέλιξη όσον αφορά τη συναλλαγματική ισοτιμία του ευρώ τις δύο τελευταίες
εβδομάδες θα την έλεγα ικανοποιητική και εν μέρει διορθωτική -όχι εξ ολοκλήρου
βέβαια- της μεγάλης υποτίμησης του ευρώ, καθώς εκτιμούμε ότι θα υπάρξουν ομαλότεροι ρυθμοί ανάπτυξης στις ΗΠΑ», τόνισε ο Ευρωπαίος αρχιτραπεζίτης.
 Ερωτηθείς για το αν το ευρώ γύρισε σελίδα με την ενίσχυση των τελευταίων ημερών, απάντησε ότι «είναι πολύ νωρίς να κρίνουμε».
 Υποστήριξε ακόμη, ότι όλες οι χώρες του Ομίλου των Εφτά (G7) συμφωνούν ότι το ευρώ είναι πολύ ασθενές, αρνήθηκε όμως να πει αν το νέο νόμισμα έπιασε πάτο ή να δώσει εκτίμηση για το πόσο είναι υποτιμημένο.
 «Δεν θα δώσω ακριβή στοιχεία για την υποτίμηση του ευρώ... Προτιμώ να μην πάρω
θέση στη συζήτηση αυτή. Απλώς συμμερίζομαι την αίσθηση ότι το ευρώ είναι σοβαρά υποτιμημένο».
 Το ευρωπαϊκό νόμισμα ανέβηκε χθες ένα ακόμη σκαλοπάτι και έφθασε έως τα 86, 67 σεντς, στο υψηλότερο επίπεδο εδώ και τρεις εβδομάδες. Υποχώρησε όμως αργότερα,
κάτω από τα 86 σεντς, όχι εξαιτίας των δηλώσεων Ντούιζενμπεργκ, αλλά των στοιχείων για την παραγωγικότητα στις ΗΠΑ.
 Η παραγωγικότητα στις ΗΠΑ το τρίτο τρίμηνο αυξήθηκε κατά 3, 8%, πολύ λιγότερο από το 6, 1% του προηγούμενου τριμήνου, αλλά πάνω από το 3, 1% των προβλέψεων της αγοράς.
 Εξέλιξη που καθησύχασε τους φόβους της αγοράς για επικείμενη σημαντική κάμψη των ρυθμών ανάπτυξης της αμερικανικής οικονομίας.
 Ο κ. Ντούιζενμπεργκ στη συνέντευξη Tύπου εξέφρασε αισιοδοξία για τις προοπτικές τόσο της ευρωπαϊκής όσο και της παγκόσμιας οικονομίας, αν και όπως είπε, θα χρειαστούν περισσότερο από 2 με 4 μήνες, για να επανέλθει ο πληθωρισμός στα επιθυμητά επίπεδα, δηλαδή στο όριο του 2%.
 «Με βάση όλες τις πληροφορίες που έχουμε, συνεχίζουμε να προσβλέπουμε σε σημαντική αύξηση των ρυθμών ανάπτυξης στην Ευρώπη το 2000 και το 2001 και ίσως
και πάρα πέρα, έννοώντας ικανοποιητική ανάπτυξη το ή περισσότερο από το 3% το χρόνο», τόνισε ο πρόεδρος της ΕΚΤ.
 Για την παγκόσμια οικονομία ο Ντούιζενμπεργκ είπε ότι «οι προοπτικές ανάπτυξης
παραμένουν ευνοϊκές», ενώ ειδικότερα για το μεγάλο ανταγωνιστή, την αμερικανική οικονομία, εξέφρασε την άποψη ότι η κάμψη του αμερικανικού ΑΕΠ το τρίτο τρίμηνο ενδεχομένως να αποτελεί την πρώτη ένδειξη μιας σταδιακής κάμψης προς πιο ανεκτά επίπεδα.
 Ο πρόεδρος της ΕΚΤ δεν παρέλειψε να προβεί και σε παραινέσεις προς τα συνδικάτα και τις κυβερνήσεις να μη χρησιμοποιήσουν την «προσωρινή» αύξηση του
πληθωρισμού, λόγω πετρελαίου και πτώσης του ευρώ, ως δικαιολογία για υπερβολικές αυξήσεις. Ετσι για να μην ξεχνιόμαστε, του ποιος θα κληθεί να πληρώσει το... μάρμαρο, αν συνεχιστεί η πτώση του ευρώ, κάτι βέβαια που ο κ. Ντούιζενμπεργκ δεν μπορεί να αποκλείσει.
 Στη χθεσινή καθιερωμένη σύνοδό της η ΕΚΤ διατήρησε αμετάβλητα τα επιτόκια της στο 4, 75%.
