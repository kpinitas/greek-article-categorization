Ενα αστείο που δεν αξίζει τέτοιας προσοχής, χαρακτήρισε χθες ο αντιπρόεδρος της
τουρκικής κυβέρνησης Μεσούτ Γιλμάζ την προκλητική δήλωση του περί του κινδύνου
απώλειας των δαχτύλων κάθε φορά που χαιρετά Eλληνες.
 Με όλα τα δάχτυλα στα χέρια του παρά τις χειραψίες που αντάλλαξε χθες φτάνοντας στην Αθήνα, ο κ. Γιλμάζ επιχείρησε να αναστρέψει πλήρως τις εντυπώσεις διαβεβαιώνοντας ότι είναι από τους πρωτοπόρους της επαναπροσέγγισης
Ελλάδας-Τουρκίας, με το Μνημόνιο Παπούλια-Γιλμάζ. Εξέφρασε το σεβασμό του για την Ελλάδα και τους Ελληνες και τόνισε ότι ο διάλογος πρέπει να είναι το πλαίσιο των κοινών προσπαθειών προκειμένου να επιτευχθεί ένα κοινά αποδεκτό αποτέλεσμα.
 «Οσο υπάρχει διάλογος με αμοιβαία εμπιστοσύνη τα διμερή προβλήματα θα ξεπεραστούν εγκαίρως. Η Τουρκία είναι αποφασισμένη να συνεχίσει το διάλογο με την Ελλάδα και ελπίζουμε, εφόσον και η Ελλάδα συγκατατίθεται σ' αυτό συν τω χρόνω να υπερπηδήσουμε θέματα που άπτονται της πολιτικής ουσίας», ανέφερε ο αντιπρόεδρος της τουρκικής κυβέρνησης και αρμόδιος για τις τουρκοευρωπαϊκές σχέσεις.
 Ο κ. Γιλμάζ αρνήθηκε να αναφερθεί στο Κυπριακό, αλλά πρόσθεσε ότι οι σχέσεις της Τουρκίας με την Ε. Ενωση εξελίσσονται ικανοποιητικά, εκφράζοντας την αισιοδοξία του μετά τις συναντήσεις που είχε στις Βρυξέλλες με επιτρόπους της Ε. Ενωσης.
 Ο κ. Γιλμάζ μετά την άφιξή του στην Αθήνα συναντήθηκε με τον επίτιμο πρόεδρο της Ν.Δ. K. Μητσοτάκη, ο οποίος επέμεινε ότι «η Ελλάς είναι υπέρ της προσέγγισης και στη συνέχεια της συμμετοχής της Τουρκίας στην Ε. Ενωση. Αλλά φυσικά υπό την προϋπόθεση ότι η Τουρκία θα αποδεχθεί τις αρχές πάνω στις οποίες οικοδομήθηκε η Eυρώπη. Δηλαδή η Τουρκία να προσαρμοστεί προς την Ευρώπη
 Ο κ. Μητσοτάκης προέτρεψε δημοσίως τον κ. Γιλμάζ να επανορθώσει τις κακές εντυπώσεις που δημιουργήθηκαν από τις δηλώσεις του, πράγμα που έγινε κατά τη συνάντηση με το δήμαρχο Αθηναίων.
 Ο κ. Αβραμόπουλος υπενθύμισε ότι «το κλειδί για το μέλλον των ελληνοτουρκικών σχέσεων βρίσκεται στην Κύπρο. Είναι εκεί που πρέπει να αναληφθούν πρωτοβουλίες
και νομίζω ότι το κλειδί το κρατάει η χώρα σας στα χέρια της».
 Προς το μεσημέρι ο κ. Γιλμάζ με τη σύζυγό του επισκέφθηκαν την Aκρόπολη και ξεναγήθηκαν. Σε ερωτήσεις δημοσιογράφων ο Tούρκος αντιπρόεδρος είπε ότι μοιάζουν πολύ οι Eλληνες και οι Tούρκοι στη γαστρονομία και τη μουσική -και στη φιλοξενία, συμπλήρωσε η σύζυγός του-, ότι του αρέσει πολύ ο Mίκης Θεοδωράκης, ενώ η κ. Γιλμάζ προτιμά την Aντζελα Δημητρίου.
 Ο κ. Γιλμάζ θα μιλήσει σήμερα στο ελληνοτουρκικό επιχειρηματικό συνέδριο και θα συναντηθεί με τον πρωθυπουργό, τον υπουργό Εξωτερικών και τον πρόεδρο της Ν.Δ. Ο αντιπρόεδρος της τουρκικής κυβέρνησης θα επισκεφθεί εθιμοτυπικώς τον Πρόεδρο της Δημοκρατίας.
