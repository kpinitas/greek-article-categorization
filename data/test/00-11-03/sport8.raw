Εάν βλέποντας χθες τον Ολυμπιακό σάς ήρθε στο μυαλό το παιχνίδι που έκανε πριν από λίγο καιρό στη Μαδρίτη, δεν κάνατε λάθος. Ανεξαρτήτως της νίκης του επί της Ολύμπια (73-69), αυτός δε γίνεται να είναι ο Ολυμπιακός που έχουν βάλει σκοπό τους οι «αρχιτέκτονές» του να μας παρουσιάσουν φέτος. 
 Η ουσία βέβαια είναι ότι κέρδισε στη Λιουμπλιάνα, και σκαρφάλωσε στην κορυφή του ομίλου του με αυτή τη δεύτερη νίκη στην Ευρωλίγκα της ULEB. Οτι χρωστάει αυτή την επιτυχία του σε προσωπικές εμπνεύσεις του Νίκου Οικονόμου και του Ντούσαν Βούκσεβιτς, και όχι στην διαφορά κλάσης που έπρεπε να εμφανίσει έναντι των Σλοβένων, είναι μια άλλη ιστορία. 
 Για 26 λεπτά, μέχρι δηλαδή ν' ανοίξει το ρυθμό ο Βούκσεβιτς, να πέσουν κάτι τρίποντα από Οικονόμου και Ριζασέ, και να αποκτήσει επαφή με το καλάθι ο Ράτζα, ο Ολυμπιακός ήταν...κωμικός! Στο μισό γήπεδο, τουλάχιστον, γιατί στην άμυνα όλο και κρατούσε αντίσταση στον Μπετσίροβιτς, τον Ζουκάουσκας, τον Κόβατσιτς, και τους άλλους πρωτοκλασάτους της Ολύμπια. Δεν είναι και πολλοί, εδώ που τα λέμε...
 Η αντεπίθεση των «ερυθρολεύκων» ξεκίνησε από τη στιγμή που αποβλήθηκε με 5 φάουλ ο Γκόλεματς, κι έπαψε η Ολύμπια να διαθέτει μακρινό σουτ. Ενώ λοιπόν η διαφορά είχε φτάσει ακόμη και στο 
7 για την Ολύμπια (43-36), ο Ολυμπιακός τη στρίμωξε στη γωνία: 50-51 με τη λήξη του τρίτου δεκαλέπτου, 52-63 στο ξεκίνημα του τέταρτου. 
 Ολα έμοιαζαν ιδανικά, μέχρι που ήρθε η σειρά του Αρσιτς να κάνει το κομμάτι του: 67-66, μόλις 1.24' πριν από τη λήξη. Και τότε ήρθε η απάντηση της ελληνικής ομάδας με τις εύστοχες βολές των πολύ άστοχων, μέχρι τότε, Ράτζα και Τόμιτς. Αλλά κι ένα μέγα σφάλμα του Μπετσίροβιτς, εκεί που όλα έμοιαζαν να κρέμονται από μια κλωστή.
 Χάθηκε να κάνει και πέρυσι ο Ολυμπιακός, στα πλέι οφ της Ευρωλίγκα, μια τέτοια νίκη στη Λιουμπλιάνα; 
 * Την Κυριακή (5 μ.μ.) ορίστηκε από τον ΕΣΑΚΕ να γίνει το ματς ΑΕΚ-Ηρακλή για την 3η αγωνιστική της Α1 κατηγορίας. Θα λείψει από την ΑΕΚ ο Παντελιάδης, που υπέστη κάταγμα στο δεξί χέρι του. 
