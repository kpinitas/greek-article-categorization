 «Προχωράμε», λέει ο Μπατατούδης στον Μπάγεβιτς. «Οι οικονομικές εκκρεμότητες δεν έχουν να κάνουν με την εμφάνιση του β' ημιχρόνου», λέει ο Μπάγεβιτς. «Πλήρωσε», καλούν τον Μπατατούδη οι οργανωμένοι σύνδεσμοι· κι ορισμένοι καταθέτουν ένα πιο προχωρημένο αίτημα: «Σήκω και φύγε». Και η ομάδα πραγματοποίησε τη χθεσινή της προπόνηση με τη διακριτική παρουσία αστυνομικής δύναμης.
 Μπατατούδης και Μπάγεβιτς τα είπαν χθες τηλεφωνικά, επί μισή ώρα. «Εχω πολλά να πω, αλλά περιμένω να περάσω και το παιχνίδι με την Ουντινέζε. Για τον ενοποιημένο ΠΑΟΚ υπάρχουν τέσσερα κρίσιμα παιγνίδια, στα οποία πρέπει να 'χουμε στραμμένη την προσοχή μας. Θα πω πολλά, με τ' όνομά τους. Εκτιμώ την προσπάθεια που γίνεται στην ομάδα. Εχετε την αμμέριστη συμπαράστασή μου », είπε ο Μπατατούδης και ο Μπάγεβιτς αντέτεινε: 
 «Οι όποιες οικονομικές εκκρεμότητες υπάρχουν δεν φταίνε για την εικόνα που παρουσιάσαμε στο β' ημίχρονο. Οταν τα παιδιά μπαίνουν στο γήπεδο, το μυαλό τους δεν είναι πουθενά αλλού, παρά στο πώς θα δώσουν τον καλύτερό τους εαυτό».
 Ο Μπατατούδης, όμως, δεν μένει μόνο σ' αυτή την τηλεφωνική επικοινωνία με τον Μπάγεβιτς. Κάνει κινήσεις για την κάλυψη μέρους των οικονομικών εκκρεμοτήτων, με το...μπάσκετ πρώτο, που έχει να δώσει το ντέρμπι με τον Αρη. Κι αυτές οι κινήσεις δεν πρόκειται να γίνουν με τυμπανοκρουσίες. Εκείνο που έχει να πει ο Μπατατούδης είναι τι έκανε σ' όλα αυτά τα χρόνια. Από πού παρέλαβε τον ΠΑΟΚ και πού τον έφτασε. Πώς τα 100 εκατομμύρια έγιναν 10 δισ.
 Οι οργανωμένοι στους συνδέσμους βάζουν ένα θέμα: Nα πληρώσει τις υποχρεώσεις του ο Μπατατούδης ώστε να μην καλύπτεται πίσω απ' αυτές τις εκκρεμότητες κανείς. Κι ορισμένοι, με τη θύρα 4 προεξάρχουσα, όπως καταγράφηκε και στην εβδομαδιαία της εφημερίδα που κυκλοφόρησε χθες, ζητούν την άμεση αποχώρηση Μπατατούδη και προαναγγέλλουν αγωνιστικές κινητοποιήσεις για να το πετύχουν. Χθες ο πρόεδρος του συνδέσμου αυτού μίλησε για ένα νούμερο 14 δισ. που χρειάζονται για τη μεταβίβαση του ΠΑΟΚ, χωρίς όμως να ερωτηθεί ο Μπατατούδης.
 Μέσα σ' αυτό το κλίμα, που κανείς δεν ξέρει πού θα οδηγήσει, ο διευθυντής της ΠΑΕ Σίμος Λάζαρης άρχισε έναν κύκλο επαφών με τους συνδέσμους. Χθες είδε το πρόεδρο της θύρας 4 και λίγο αργότερα τη διοίκηση των Μακεδόνων.
 Tεννές: Eμαθα τι σημαίνει να νικάμε τον ΠAΟK...
 «Νίκη-βάλσαμο» χαρακτήρισε όλος ο κόσμος του Αρη, το προχθεσινό 4-0 επί του ΠΑΟΚ, αλλά μόλις χθες ο Μπάμπης Τεννές μίλησε για μια «απλή νίκη» και τίποτε περισσότερο, θέλοντας να δώσει ιδιαίτερη βαρύτητα στη μετέπειτα πορεία της ομάδας: 
 «Με μια απλή νίκη, πέρα από την ψυχολογική ώθηση, δεν αλλάζουν πολλά στην ομάδα, γιατί έχουμε ακόμη πολύ δρόμο μπροστά μας», είπε ο προπονητής του Αρη, που έχει βέβαια κάθε λόγο να είναι χαρούμενος: 
 «Η νίκη μας ήταν πολύ μεγάλη, έμαθα τι σημαίνει να κερδίζει ο Αρειανός τον ΠΑΟΚτσή και πιστεύω ότι θα χαρίσουμε κι άλλες χαρές στους φιλάθλους μας στο μέλλον. Δεν έχουμε πετύχει τίποτε ακόμη με τη νίκη επί του ΠΑΟΚ, πρέπει να έχουμε και συνέχεια...».
 Ο Τεννές ζήτησε από τους παίκτες του να ξεχάσουν το ντέρμπι και να βάλουν στο μυαλό τους τον προσεχή αντίπαλο της ομάδας, που είναι η SKΟDA Ξάνθη, αφού όπως
τόνισε: «Θα είναι μια πολύ δύσκολη αποστολή για τον Αρη...».
 Αγωνιστικά, εξακολουθούν να υπάρχουν τα προβλήματα τραυματισμού του Χριστοδούλου, επανέρχεται όμως ο Κατσιαρός, που εξέτισε την ποινή του κι έτσι ο Μπάμπης Τεννές έχει ακόμη μια εναλλακτική λύση για την άμυνα της ομάδας του.
 Σήμερα θα ανακοινώσει τους παίκτες που θα απαρτίζουν την αποστολή ο προπονητής
των «κιτρίνων», ενώ έγινε γνωστό ότι τον Αρη θα ακολουθήσουν στην Ξάνθη πολλοί
