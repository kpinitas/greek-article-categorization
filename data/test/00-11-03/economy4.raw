 Ανευ όρων επέστρεψε στον ΟΗΕ η Γιουγκοσλαβία, η νέα ηγεσία της οποίας απέφυγε οποιαδήποτε δέσμευση για το Διεθνές Δικαστήριο της Χάγης, ωστόσο ταλανίζεται στο εσωτερικό, αφού προκαλεί τριβές στην κυβέρνηση της Σερβίας η επιμονή των Σοσιαλιστών να μη συναινούν στην αντικατάσταση του αρχηγού των μυστικών υπηρεσιών.
 Τα περισσότερα πολιτικά κόμματα χαιρέτισαν την επιστροφή της Γιουγκοσλαβίας στα Ηνωμένα Εθνη, με την οποία τερματίστηκε η 8ετής απομόνωση της χώρας. Η επιστροφή επετεύχθη σε χρόνο ρεκόρ, καθώς η διεθνής κοινότητα έχει ιδιαιτέρως ικανοποιηθεί από την ανατροπή του Σλόμπονταν Μιλόσεβιτς. Είναι τόση η ικανοποίηση, που η επιστροφή έγινε χωρίς να χρειαστεί ο νέος πρόεδρος Βόισλαβ Κοστούνιτσα να αναλάβει δεσμεύσεις σχετικά με την παράδοση των καταζητούμενων για εγκλήματα πολέμου Σέρβων ηγετών. Το πρακτορείο Τανγιούγκ μετέδωσε ότι το επόμενο βήμα θα είναι η αποκατάσταση των διπλωματικών σχέσεων της Γιουγκοσλαβίας με τις δυτικές χώρες που την βομβάρδισαν (ΗΠΑ, Γερμανία, Βρετανία και Γαλλία). Ο ραδιοφωνικός σταθμός «Β92», επικαλούμενος Αμερικανό διπλωμάτη, ανέφερε ότι η Ουάσιγκτον θα ήταν έτοιμη ακόμη και την ερχόμενη εβδομάδα, αλλά ο πρόεδρος Κοστούνιτσα θα είχε αντιρρήσεις. Το Τανγιούγκ μετέδωσε ότι χρειάζονται τεχνικές προετοιμασίες, κυρίως στις κλειστές κτιριακές εγκασταστάσεις των πρεσβειών.
 Στην τελετή επιστροφής, τη Γιουγκοσλαβία εκπροσώπησε ο μελλοντικός υπουργός Eξωτερικών, Γκόραν Σβιλάνοβιτς, 37 ετών, δικηγόρος. Η ομοσπονδιακή κυβέρνηση δεν έχει ακόμη ορκιστεί, αλλά ο Σβιλάνοβιτς, ο οποίος είναι ηγέτης του κόμματος Αστική Συμμαχία, ουσιαστικά ανέλαβε καθήκοντα πριν ορκιστεί. Με τον Κοστούνιτσα, είναι από τους ελάχιστους πολιτικούς που δεν έχουν καμία σχέση με
τις κυβερνήσεις Μιλόσεβιτς, το καθεστώς του οποίου τον είχε διώξει από το Πανεπιστήμιο του Βελιγραδίου, το 1998, όταν ο Σβιλάνοβιτς αντιστάθηκε σε νόμο για τα πανεπιστήμια. Χθες, στον ΟΗΕ, υπεστάλη η σημαία της Γιουγκοσλαβίας με το τιτοϊκό αστέρι και αντικαταστάθηκε με τη νέα, επίσης τρίχρωμη, αλλά χωρίς το αστέρι. Η επιστροφή ήταν τόσο γρήγορη, που ο Βογίν Ντιμιτρίγεβιτς, στέλεχος
της Αστικής Συμμαχίας, εξέφρασε την προσωπική του έκπληξη, για το γρήγορο της διαδικασίας.
 Ο Γερμανός υπουργός Eξωτερικών Γιόσκα Φίσερ χαιρέτισε την επιστροφή της Γιουγκοσλαβίας. Ο γενικός γραμματέας του ΝΑΤΟ, λόρδος Ρόμπερτσον, δήλωσε ότι είναι πρόωρη η επιστροφή των γιουγκοσλαβικών δυνάμεων στο Κοσσυφοπέδιο, γιατί θα προκαλούσε μεγάλους κινδύνους και αστάθεια. Πάντως, ο εκδημοκρατισμός στη Γιουγκοσλαβλία προχωρεί και χθες στρατιωτικός επίτροπος της χώρας απήγγειλε κατηγορίες εναντίον οκτώ στρατονόμων και ενός πρώην αξιωματικού του στρατού, για εκβιασμό Αλβανών κρατουμένων, τους οποίους προμήθευαν με κινητά τηλέφωνα έναντι αστρονομικών ποσών.
 Στο Βελιγράδι, πάντως, η κυβέρνηση εξακολουθεί να έχει προβλήματα, καθώς οι εκπρόσωποι της Ενωμένης Αντιπολίτευσης και του Σερβικού Κινήματος Ανανέωσης (κόμματα που υποστηρίζουν τον πρόεδρο Κοστούνιτσα) επιμένουν στην αποχώρηση του διοικητή των μυστικών πληροφοριών Ράντε Μάρκοβιτς. Ο εκπρόσωπος της Ενωμένης Αντιπολίτευσης, Ζόραν Τζίντζιτς, δήλωσε ότι το κόμμα του παύει από σήμερα να συμμετέχει στο έργο της κυβέρνησης, μέχρις ότου αποχωρήσει με οποιονδήποτε τρόπο ο Μάρκοβιτς από την ηγεσία των μυστικών υπηρεσιών.
