Σοβαρά ερωτήματα γύρω από την εμπλοκή της ΕΡΤ με την εταιρεία (ISB) του Μανόλο Ρομέρο, στο διαγωνισμό, για την παραγωγή του ραδιοτηλεοπτικού σήματος των Ολυμπιακών Αγώνων του 2004, έθεσε με ερώτησή του στη Βουλή ο Μανώλης Κεφαλογιάννης (φωτ.).
 Ο βουλευτής της Νέας Δημοκρατίας κάνει εκτενή αναφορά στο εμπιστευτικό μνημόνιο συναντίληψης που υπεγράφη (στις 29 Μαΐου 2000) ανάμεσα στον πρόεδρο της ΕΡΤ, Παναγιώτη Παναγιώτου, και στον Μανόλο Ρομέρο. 
 Σύμφωνα με αυτήν τη σύμβαση (κατά τον Μανώλη Κεφαλογιάννη), η ΕΡΤ Α.Ε. -που ανήκει 100% στο ελληνικό Δημόσιο- λόγω της δεσπόζουσας τηλεοπτικής θέσης και εμπειρίας της στην Ελλάδα α) αναλαμβάνει την υποχρέωση να θέσει στη διάθεση του κ. Ρομέρο όλο το στελεχιακό δυναμικό της, καθώς και την υλικοτεχνική της υποδομή, για το 2004 β) δέχεται ότι το μνημόνιο μπορεί να χρησιμοποιηθεί από τον Ρομέρο, ως ουσιαστικό προσόν της εταιρείας του στη διεκδίκηση του έργου και γ) δεν εξασφαλίζει καμία αμοιβή ή αντάλλαγμα για τη συνεργασία.
 «Επειδή -όπως αναφέρεται στην ερώτηση- πρόκειται περί αποικιακής σύμβασης εκχώρησης δικαιωμάτων οργανισμού που ανήκει στο ελληνικό δημόσιο σε αλλοδαπό επιχειρηματικό φορέα, εν κρυπτώ, χωρίς διεθνή διαγωνισμό και κυρίως χωρίς ανταλλάγματα, οι συναρμόδιοι (Ανάπτυξης, Πολιτισμού, Τύπου και ΜΜΕ) υπουργοί ερωτώνται: α) Αν αντιλαμβάνονται, ότι με την τυχόν αποδοχή της προσφοράς Ρομέρο από το «2004», παραβιάζεται η Συνθήκη της Ρώμης, δεδομένου ότι συντελείται κατάχρηση της δεσπόζουσας θέσης της ΕΡΤ Α.Ε. στο ραδιοτηλεοπτικό τοπίο προς όφελος του συγκεκριμένου επιχειρηματικού φορέα; β) Βάσει ποιας απόφασης του διοικητικού συμβουλίου εκχωρείται μυστικά το σύνολο του στελεχιακού και υλικοτεχνικού εξοπλισμού της ΕΡΤ στον εν λόγω επιχειρηματικό φορέα, χωρίς ρητά προκαθορισμένο αντάλλαγμα και δημόσιο διαγωνισμό; και γ) Tι πρόκειται να πράξουν, για την προστασία του δημοσίου συμφέροντος, όπως επίσης και για τον ενδεχόμενο διασυρμό της χώρας στα Ευρωπαϊκά Δικαστήρια.
  Εξι αναμνηστικά γραμματόσημα (σε περισσότερα από 20 εκατομμύρια τεμάχια) εμπνευσμένα από το έμβλημα των Ολυμπιακών Αγώνων, θα αρχίσουν να κυκλοφορούν από τις 7 Νοεμβρίου τα Ελληνικά Ταχυδρομεία, σε συνεργασία με την Οργανωτική Επιτροπή. 
 * Σε ανακοίνωσή του, το γραφείο Τύπου της Οργανωτικής επισημαίνει ότι στο πρόγραμμα της «Ολυμπιακής Ξενοδοχειακής Συμφωνίας» του «Αθήνα 2004», έχουν ενταχθεί περισσότερα από 10.000 δωμάτια ξενοδοχείων, ενώ ιδιαίτερη σημασία αποδίδεται στην προσχώρηση του 98% της δυναμικότητας των ξενοδοχείων πολυτελείας, δηλαδή σε αριθμούς 4.144 δωμάτια. Στην ίδια ανακοίνωση, παρατίθεται αναλυτικός πίνακας, των ξενοδοχείων που έχουν ήδη συμβληθεί.
 * Τριάντα έξι στελέχη μεγάλων αμερικανικών εταιρειών επισκέφθηκαν χθες τα γραφεία του «Αθήνα 2004» κι ενημερώθηκαν από τα στελέχη της Οργανωτικής για τα ζητήματα που αφορούν την ενέργεια, το περιβάλλον, την εμπορία προϊόντων, τη φιλοξενία, την τεχνολογία, την πληροφορική και τις τηλεπικοινωνίες.
