 Είδε το θηρίο (Γιουβέντους) πληγωμένο στο κλουβί του (Ντέλε Αλπι) να ψάχνει μάταια λύσεις και το... φοβήθηκε, ο Στράτος Αποστολάκης. «Οποιος ξεγελαστεί και υποτιμήσει τη Γιουβέντους, μπορεί να το μετανιώσει πικρά. Το θηρίο είναι πιο επικίνδυνο όταν έχει προβλήματα», ήταν λοιπόν οι πρώτες κουβέντες του προς τον Αγγελο Αναστασιάδη, χθες το μεσημέρι στην Παιανία, στη λεπτομερή ενημέρωση για όσα είδε και άκουσε στο Τορίνο, στο ματς με την Ουντινέζε.
 Στο ίδιο πνεύμα ήταν και οι δηλώσεις που έκανε αργά το απόγευμα ο βοηθός προπονητή του ΠΑΟ: 
 «Η Γιουβέντους είναι πάντα Γιουβέντους, δεν πρέπει να ξεγελιόμαστε. Στο συγκεκριμένο παιχνίδι αντιμετώπισε πολλά προβλήματα, κυρίως στην άμυνα, αυτό όμως δεν σημαίνει τίποτα».
 Η εικόνα που μετέφερε ο Αποστολάκης δεν διαφέρει, φυσικά, απ' αυτήν που περιγράφει ο ιταλικός Τύπος. Σκληρή κριτική γίνεται στον Ολλανδό τερματοφύλακα Εντγκαρ Φαν Ντε Σάαρ («φάντασμα του εαυτού του», τον αποκαλεί η «Γκατζέτα ντελο Σπορτ») και στη «μαύρη τρύπα» της άμυνας, που οφείλεται εν μέρει στην απουσία του ντεφορμέ Ουρουγουανού Μοντέρο, αλλά και στις μετεγγραφές του καλοκαιριού, κατά τον προπονητή Κάρλο Αντσελότι («πληρώνουμε ότι το καλοκαίρι ενδιαφερθήκαμε να ενισχύσουμε την επίθεση και καθόλου την άμυνά μας»). Σε 11 επίσημα ματς, η «μεγάλη κυρία» του ιταλικού ποδοσφαίρου έχει δεχθεί 16 γκολ, στοιχείο ενδεικτικό της άσχημης κατάστασης στην οποία έχει περιέλθει.
 Ως είναι επόμενο, δεν λείπουν και τα σενάρια αντικατάστασης του Αντσελότι από τον Τζιανλούκα Βιάλι, αν και εφόσον την ερχόμενη Τετάρτη στο Ολυμπιακό Στάδιο της Αθήνας έρθει ο αποκλεισμός από το Τσάμπιονς Λιγκ. Σας θυμίζει κάτι το όλο σκηνικό; 
 Ενώ λοιπόν ο Παναθηναϊκός ετοιμάζεται για το παιχνίδι της χρονιάς, ο Πάολο Σόουζα... ξαναμίλησε χθες, αυτήν τη φορά στην πορτογαλική εφημερίδα «Ο' jogo».
 «Δεν ξέρω εάν έχει κάτι μαζί μου ο προπονητής. Δεν του άρεσε που ταξίδεψα στην Πορτογαλία για να γίνω καλά, παρ' ότι όταν γύρισα έκανα το πρόγραμμα της ομάδας, αλλά και του Μπαρέτο. Με τη διοίκηση ποτέ δεν είχα πρόβλημα. Δικό του πρόβλημα είναι αν θα με βάλει να παίξω», είναι μερικά απ' όσα είπε ο άσος του ΠΑΟ. Στην ερώτηση «έχεις δεχθεί πρόταση από Ιταλία; », ο Σόουζα ξεγλίστρησε με ντρίμπλα: 
 «Δεν μπορώ να μιλήσω γι' αυτό το θέμα. Είμαι παίκτης του ΠΑΟ και δεν παραβιάζω τη συμφωνία μου».
 Η μετεγγραφική περίοδος στην Ιταλία, πάντως, τελείωσε πριν από μερικές ημέρες και η νέα είναι μακριά, τον Ιανουάριο.
 * Τον Καραγκούνη, που έχει δύο κίτρινες (απαραίτητος στο ντέρμπι με τον Ολυμπιακό τη μεθεπόμενη Κυριακή) και τους Φύσσα, Γκούμα, ενδεχομένως (με την Ενόπλων στην Κύπρο), θα ξεκουράσει ο Αναστασιάδης μεθαύριο (5 μ.μ., Λεωφόρος Αλεξάνδρας) στο ματς με τον Πανηλειακό. Στην Παιανία χθες έγινε αγιασμός για να φύγουν τα δαιμόνια και η γκρίνια. Οσον αφορά τα εισιτήρια, έχουν πουληθεί περί τα 45.000 μέχρι τώρα. Το ντέρμπι Kυπέλλου ΑΕΚ-ΠΑΟ, άνευ βαθμολογικής ή άλλης σημασίας, ορίστηκε στις 29/11.
