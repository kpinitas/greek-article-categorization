 Για το θαρραλέο Περιστέρι, που ξεκίνησε τη σεζόν με αλλεπάλληλες νίκες σε Ελλάδα και Ευρώπη, το πικρό χθεσινό 74-92 από τη Ζαλγκίρις ήταν το άδοξο φινάλε ενός ξέφρενου 20ημέρου. Κατάκοπη η ομάδα του Πεδουλάκη, κατέρρευσε στο τελευταίο 10λεπτο. Το κοινό, που ξέρει να αναγνωρίζει, τη χειροκρότησε θερμά και άφησε την γκρίνια για κάποια άλλη φορά...
 Και χθες ακόμη, το Περιστέρι έβαλε τα θεμέλια για μια νίκη μεγάλη. Αλλά προδόθηκε από την έλλειψη ενέργειας απέναντι σ' έναν αντίπαλο που έτρεχε σαν δαιμονισμένος και πηδούσε στα ριμπάουντ μέχρι τελικής πτώσεως. Η χθεσινή Ζαλγκίρις θύμισε...Ζαλγκίρις! Ισως όχι στις πρώτες τρεις περιόδους, οπωσδήποτε όμως στο φινάλε, όταν ξεχώρισαν οι αμνοί από τα ερίφια.
 Οι Λιθουανοί ξεγύμνωσαν το Περιστέρι μετά το 60-58 του 30ού λεπτού, έβγαλαν στη φόρα όλες τις αδυναμίες του: ότι η ομάδα στηρίζεται σε υπερβολικό βαθμό στον Φορντ (και γενικά στην περιφέρεια, όπου ο Ντίνκινς φαντάζει ξένο σώμα), ότι οι ψηλοί υστερούν σε προσωπικότητα, ότι η ζώνη του αντιπάλου μπορεί να προκαλέσει βραχυκύκλωμα. Η 4η περίοδος ξεκίνησε με σερί 14-0 μέσα σε 5 λεπτά για την άλλοτε βασίλισσα της Ευρώπης και η κατηφόρα δεν είχε πια τελειωμό. Οι δύο προπονητές φώναζαν στο τέλος για τη διαφορά, αλλά μόνο οι παίκτες του Μπράζις είχαν κουράγιο να την κυνηγήσουν.
