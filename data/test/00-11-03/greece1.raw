 Για τις 15 Νοεμβρίου ορίστηκαν τελικά τα εγκαίνια της γραμμής Σύνταγμα-Δάφνη του Mετρό, που θα εξυπηρετεί περισσότερους από 120.000 επιβάτες την ημέρα, οι οποίοι θα προέρχονται από τις γύρω πυκνοκατοικημένες περιοχές. Η ανακοίνωση έγινε χθες διά στόματος Κώστα Λαλιώτη, ο οποίος 13 ημέρες πριν από τη «μεγάλη ημέρα» ταξίδεψε με ένα συρμό και διένυσε μέσα σε έξι λεπτά της ώρας -χωρίς στάσεις- την απόσταση από το σταθμό Ακρόπολη ώς τη Δάφνη.
 Γι' αυτά τα εγκαίνια δεν προβλέπεται δωρέαν μεταφορά για δύο ημέρες, όπως είχε
γίνει με τις γραμμές Σύνταγμα-Εθνική Αμυνα και Σύνταγμα-Σεπόλια, τον περασμένο
Ιανουάριο. Οι αρμόδιοι σκέφτηκαν να μοιράσουν 120.000 εισιτήρια σε κατοίκους στις περιοχές γύρω από τους πέντε σταθμούς.
 Ο υπουργός ΠΕΧΩΔΕ δεν έκρυβε την ικανοποίησή του για την πορεία των έργων, τονίζοντας ότι η κατασκευή των σταθμών συνδέθηκε με έργα ανάπλασης, κυρίως στο
χώρο μπροστά από την εκκλησία του Αγίου Ιωάννη και την πλατεία Kαλογήρων στη Δάφνη.
 Δεν έκρυψε όμως και την αγωνία του για την πορεία των έργων στο τμήμα Σύνταγμα-Μοναστηράκι, μέσω της οδού Ερμού. Το πιο «δύσκολο χιλιόμετρο» του Mετρό δουλεύεται ταυτοχρόνως από δύο μέτωπα. Το ένα από την οδό Ασωμάτων στο Θησείο, που έχει κατεύθυνση προς το Σύνταγμα, το οποίο προχωράει με αργούς αλλά σταθερούς ρυθμούς. Κατασκευάζεται δίδυμη σήραγγα και ήδη τα μηχανήματα βρίσκονται κοντά στο Μοναστηράκι. Το δεύτερο μέτωπο ξεκίνησε από την οδό Φωκίωνος και έχει κατεύθυνση προς το Μοναστηράκι. Τα μηχανήματα δουλεύουν τώρα
κάτω από το βυζαντινό εκκλησάκι της Καπνικαρέας. Οπως τόνισε ο Κώστας Λαλιώτης, ώς τώρα το έδαφος ήταν ικανοποιητικό, όμως μετά την εκκλησία αναμένεται πως θα υπάρξουν σοβαρά γεωλογικά προβλήματα. Γι' αυτό το λόγο θα γίνουν έργα ενίσχυσης, που θα ανεβάσουν το κόστος του έργου, το οποίο υπολογίζεται ήδη στα 48 δισ. δραχμές.
 Στη χθεσινή επίσκεψη στο Mετρό ήταν παρόντες ο υφυπουργός ΠΕΧΩΔΕ Νάσος Αλευράς, οι γενικοί γραμματείς Γ. Γανωτής και Γ. Χρυσικόπουλος, ο πρόεδρος της
«Αττικό Μετρό» Λ. Κίκηρας και η διοίκηση της κρατικής εταιρείας, ο πρόεδρος της Eταιρείας Eνοποίησης Aρχαιολογικών Xώρων Γ. Καλαντίδης, εκπρόσωποι των αρχαιολόγων, κ.ά. Ξεχωριστές παρουσίες ο Ζυλ Ντασσέν, πρόεδρος του ιδρύματος «Μελίνα Μερκούρη», και ο Δημήτρης Μυταράς, που κόσμησε με το έργο του το σταθμό της Δάφνης.
 Μελίνα είναι «παρούσα» στο σταθμό της Ακρόπολης. Και δεν είναι μόνον η φωτογραφία της, με το πλατύ χαμόγελο μπροστά από τον Παρθενώνα, που κοσμεί την
είσοδο και τις δύο αποβάθρες. Είναι κυρίως τα μοναδικής τέχνης αντίγραφα των γλυπτών του Παρθενώνα που δεσπόζουν στο πρώτο επίπεδο του τριώροφου σταθμού.
 Χθες, κατά την επίσκεψη του υπουργού ΠΕΧΩΔΕ στη νέα γραμμή, ήταν παρών και ο Ζυλ Ντασσέν, πρόεδρος του ιδρύματος «Μελίνα Μερκούρη», που πήρε τη σκυτάλη στο
 Χωρίς υπερβολή, ο σταθμός «Ακρόπολη» θα είναι το κόσμημα του Mετρό. Δεν είναι λίγοι αυτοί που υποστηρίζουν ότι είναι καλύτερος και από αυτόν του Συντάγματος, όπως μας εξομολογήθηκε ο Γιώργος Ιερομνήμων, αρχιτέκτων της κρατικής εταιρείας «Αττικό Μετρό». Είναι λιγότερο επιβλητικός από το «Σύνταγμα», αποπνέει όμως μια άλλη φινέτσα. Τα χρώματα επιλέχθηκαν με πολλή προσοχή, οι προθήκες απέκτησαν καμπύλες που δίνουν άλλον αέρα και, πάνω από όλα, τα μοναδικά εκθέματά του, που αποτελούν πραγματικά ανάταση ψυχής.
 Σε πρώτο επίπεδο κυριαρχούν τα πιστά αντίγραφα του γλυπτού διάκοσμου του Παρθενώνα, που αποτελούν έργα του Φειδία και των μαθητών του και έγιναν από πεντελικό μάρμαρο. Για τα εκθέματα που φιλοξενούνται στο Mετρό χρησιμοποιήθηκαν για πρώτη φορά σύγχρονα υλικά, όπως είναι το τεχνητό μάρμαρο,
που θεωρείται καλύτερο από το γύψο και το τσιμέντο που συνήθως χρησιμοποιούνται σε ανάλογες εργασίες. Οι μήτρες κατασκευάστηκαν με βάση την πλήρη σειρά εκμαγείων που διαθέτει το κέντρο μελετών Ακρόπολης, η οποία στεγάζεται στο νεοκλασικό κτίριο Βάιλερ, δίπλα στο σταθμό.
 Στο αριστερό άκρο υπάρχει μια σύνθεση από το ανατολικό αέτωμα του Παρθενώνα με
θέμα τη γέννηση της Αθηνάς από το κεφάλι του Δία και στην άλλη άκρη τοποθετήθηκαν καθιστές και ανακεκλιμένες θεϊκές μορφές που παρακολουθούν το θαύμα της πάνοπλης θεάς. Η σύνθεση κλείνει με τα κεφάλια τεθρίππων με ηνίοχο. Τα ηνία κρατούν ο Ηλιος και η Σελήνη, δύο μορφές που δήλωναν το χρόνο της γέννησης.
 Στο ίδιο επίπεδο, σε ειδικές προθήκες εκτίθενται περίπου 90 αρχαία αντικείμενα, σε πρωτότυπα και αντίγραφα, που βρέθηκαν κατά τις ανασκαφές οι οποίες έγιναν από την Α  Eφορεία Aρχαιοτήτων. 
 Σε δεύτερο επίπεδο κυριαρχεί μια στρωματογραφία, μικρότερη από αυτή που υπάρχει στο «Σύνταγμα». Στην «Ακρόπολη» φιλοξενείται μια κάθετη τομή της Οδού Ι, που είναι ένας από τους έξι δρόμους οι οποίοι ήρθαν στο φως με τις ανασκαφές για το Mετρό. Ξεκινούσε από το θέατρο Διονύσου και είχε κατεύθυνση προς τα νοτιοανατολικά. Σε γειτονικό τοίχο έχει τοποθετηθεί μια φωτογραφία από
το αρχαίο πηγάδι με τα αγγεία, που ήρθε στο φως κατά τις εργασίες κατασκευής.
 Σε τρίτο επίπεδο, στις δύο αποβάθρες, εκτός από τις φωτογραφίες της Μελίνας, έχουν τοποθετηθεί τμήματα της Ζωφόρου του Παρθενώνα. Απεικονίζουν την πομπή των Παναθηναίων, που γίνονταν προς τιμή της Αθηνάς. Ενα σημαντικό στοιχείο της
 Το δεύτερο ευχάριστο ξάφνιασμα της γραμμής βρίσκεται στη Δάφνη. Ο ζωγράφος Δημήτρης Μυταράς κάλυψε έναν ολόκληρο τοίχο του σταθμού με ένα μνημείο για τον
Δεξίλεω, τον 20χρονο που σκοτώθηκε κατά τον Κορινθιακό πόλεμο. Η επιτύμβια στήλη του εντοπίστηκε κατά τις ανασκαφές στον Κεραμεικό το 1862. Τρεις δεκαετίες αργότερα ο Κωστής Παλαμάς εξέφρασε τις εντυπώσεις που του προκάλεσε στη συλλογή «Τα μάτια της ψυχής μου». Οπως εξήγησε ο ίδιος ο καλλιτέχνης, επέλεξε να φιλοτεχνήσει αυτό το μνημείο γιατί «αν και επιτύμβιο αποτελεί ύμνο στη ζωή». Η σύνθεση, με τα χρώματα και τα εικαστικά μέρη, συνδυάζεται με τη γενικότερη κατασκευή του σταθμού.
 Στη «Δάφνη» βρίσκεται επίσης μια μακέτα και στρωματογραφία που αποκαλύφθηκε κατά την ανασκαφή στο χώρο του σταθμού.
 Για το μέλλον στο σταθμό του «Φιξ» αποφασίστηκε να τοποθετηθεί έργο του γλύπτη
Τάκι, ενώ για το «Νέο Κόσμο» και τον «Αγιο Ιωάννη» προβλέπονται να γίνουν διαγωνισμοί παράλληλα με έργα καταξιωμένων δημιουργών. 
 Γρίφος με τις θέσεις στάθμευσης γύρω από τους σταθμούς της νέας γραμμής του Mετρό. Είναι άλλωστε γνωστό ότι τα πάρκινγκ αποτελούν την αχίλλειο πτέρνα και της ήδη λειτουργούσας γραμμής.
 Στο γραπτό κείμενο που διένειμε το υπουργείο ΠΕΧΩΔΕ αναφέρεται ότι στους πέντε
νέους σταθμούς έχουν διασφαλιστεί συνολικά 3.130 θέσεις, από τις οποίες οι 2.150 θα διατίθενται δωρεάν στο κοινό και οι υπόλοιπες 980 αφορούν ιδιωτικούς χώρους. Στον ίδιο φάκελο που δόθηκε χθες στους δημοσιογράφους περιλαμβάνεται ειδικό έντυπο για τις υπάρχουσες και τις νέες λεωφορειακές γραμμές, καθώς και τα πάρκινγκ, σημειώνεται ότι οι διατιθέμενες θέσεις είναι μόνον 1.536. 
 Οι αρμόδιοι, κυρίως στο υπουργείο ΠΕΧΩΔΕ, φαίνεται πως δεν έβγαλαν τα συμπεράσματά τους από τη λειτουργία των δύο πρώτων γραμμών, οπότε «εφευρέθηκαν» θέσεις πάρκινγκ στο Ολυμπιακό Στάδιο, ακόμα και στο Λυκαβηττό, οι οποίες στην πράξη αποδείχθηκαν άχρηστες.
 Στη νέα γραμμή αναφέρεται ότι εξασφαλίστηκαν 1.400 θέσεις σε γειτονικές περιοχές και δρομολογούνται λεωφορεία-εξπρές από και προς το σταθμό της Δάφνης. Απ' αυτές οι 300 βρίσκονται δίπλα στο αμαξοστάσιο της ΕΘΕΛ στον Αγιο Δημήτριο, άλλες τόσες στο αεροδρόμιο του Ελληνικού μπροστά στο χώρο για πτήσεις τσάρτερ και οι υπόλοιπες στους παράδρομους εκατέρωθεν της Βουλιαγμένης.
 Το πρώτο εννεάμηνο της λειτουργίας του Mετρό τα αποτελέσματα στο κυκλοφοριακό είναι θετικά. Σε αυτό το διάστημα μετακινήθηκαν 58 εκατ. επιβάτες, ενώ οι μέσες μετακινήσεις μια τυπική εργάσιμη ημέρα είναι 255 χιλιάδες. Το Σάββατο η κίνηση μειώνεται στο 60% και τις Κυριακές στο 35%. Στους 14 σταθμούς των δύο γραμμών επικυρώθηκαν 28 εκατ. εισιτήρια, ενώ 30 εκατ. μετακινήσεις έγιναν με κάρτες. Η λειτουργία του Mετρό αύξησε κατά 120% τις πωλήσεις καρτών. Η τάση μάλιστα είναι συνεχώς αυξητική, καθώς από 14.600 το Φεβρουάριο έφθασαν τις 20.000 τον περασμένο μήνα.
 Στο ίδιο διάστημα αυξήθηκε η κίνηση στον Ηλεκτρικό και τα αστικά λεωφορεία, ενώ μικρή μείωση υπάρχει στα τρόλεϊ. Περιορίστηκε, επίσης, ο αριθμός των εισόδων Ι.Χ. και ταξί στο δακτύλιο.
