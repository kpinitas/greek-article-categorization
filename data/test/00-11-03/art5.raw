 Aπό τη Γαλλία (και το Φεστιβάλ Βενετίας) μας έρχεται η καλύτερη ταινία της νέας
αυτής βδομάδας: «Μια πορνογραφική σχέση» του Φρεντερίκ Φοντέν. Ακολουθεί το αμερικανικό θρίλερ τρόμου «Ενοχο μυστικό» του Ρόμπερτ Ζεμέκις, με δυο μεγάλα αστέρια, τη Μισέλ Φάιφερ και τον Χάρισον Φορντ και η ισπανική σατιρική κωμωδία
«Το κορίτσι των ονείρων σου» του Φερνάντο Τρουέμπα. Το πρόγραμμα συμπληρώνεται
με την ελληνική κωμωδία «Ριζότο» της Ολγας Μαλέα.
Σενάριο: Φιλίπ Μπλασμπάν. Ηθοποιοί: Ναταλί Μπάιγ, Σερζί Λοπέζ. Διάρκεια: 80 λεπτά.
 **** Η σεξουαλική σχέση ανάμεσα σε μια γυναίκα κι έναν άντρα θα οδηγήσει στον έρωτα και τη ρήξη, σε μια ταινία δοσμένη με πρωτοτυπία, ειλικρίνεια και ευαισθησία - έξοχες οι ερμηνείες της Μπάιγ και του Λοπέζ.
 Με τις σχέσεις, ιδιαίτερα τις σεξουαλικές-ερωτικές, των δύο φύλων καταπιάνεται
στην ταινία του αυτή ο νέος Bέλγος σκηνοθέτης Φρεντερίκ Φοντέν. Εκείνη, θέλοντας να υλοποιήσει τις σεξουαλικές της φαντασιώσεις, βάζει αγγελία σε μια εφημερίδα. Εκείνος απαντά κι έτσι αρχίζει η «σχέση» τους. Από το καφέ όπου, αρχικά αμήχανοι, συναντιούνται, μέχρι το δωμάτιο του φτωχού ξενοδοχείου όπου, πάντα εντελώς άγνωστοι, συνεχίζουν να βλέπονται κάθε Πέμπτη και να έχουν τη σεξουαλική τους σχέση. Ωσπου, μια μέρα, εκείνη του ζητεί να κάνουν...έρωτα, κανονικά και απλά. Μια επαφή που θ' αλλάξει ριζικά την «πορνογραφική» μέχρι τότε σχέση τους.
 Ο Φοντέν ενδιαφέρεται για την ανάπτυξη αυτής της σχέσης που από απλή σωματική απόλαυση, «πορνογραφική», όπως λέει ο τίτλος της, μετατρέπεται σταδιακά σε σχέση συναισθηματική, σε αληθινό έρωτα. Σχέση που κάποια στιγμή τρομάζει τους δύο εραστές προκαλώντας τη ρήξη. Ρήξη που γνωρίζουμε από την αρχή, με τα δύο πρόσωπα να μιλούν απευθείας στο φακό. Ο καθένας στο διαμέρισμά του, ήρεμος, έχοντας ξεπεράσει αυτή τη μοναδική εμπειρία, που σίγουρα έχει αλλάξει τη ζωή του, δίνοντας τη δική του πλευρά για τη σύντομη αυτή συνάντηση. Η κάθε σκηνή ακολουθεί τη «μνήμη», την ανάμνηση, του αφηγητή: είτε αυτή είναι ανάμνηση της γυναίκας είτε ανάμνηση του άντρα. Γι' αυτό και κάθε φορά η σκηνή είναι διαφορετική. Γιατί ο καθένας τη θυμάται διαφορετικά. Ακόμη και το χρονικό διάστημα της σχέσης τους τους φαίνεται διαφορετικό. 
 Η ταινία έχει την κλασικότητα που συναντάμε στις καλύτερες ταινίες του γαλλικού κινηματογράφου: από τους «Εραστές» του Λουί Μαλ μέχρι το «Μια καρδιά το χειμώνα» του Κλοντ Σοτέ. Πλάνα ωραία του Παρισιού, με την κάμερα να χαϊδεύει απαλά τους χώρους και τα πρόσωπα, πάντα με άνεση στο ρυθμό, με τράβελινγκ έτοιμα να μας αποκαλύψουν άγνωστες πτυχές της ανθρώπινης συμπεριφοράς, με διαλόγους σωστούς, λογοτεχνικούς χωρίς να κουράζουν, ερμηνείες με ευαισθησία, ιδιαίτερα εκείνη της Ναταλί Μπάιγ - που κέρδισε το βραβείο Volpi, στο περσινό Φεστιβάλ Βενετίας. Βέβαια, με την ταινία του αυτή ο
Φοντέν μάς έδωσε μια σχέση κάθε άλλο παρά πορνογραφική: αντιθέτως, μας έδωσε μια σχέση ανθρώπινη, αληθινή, ερωτική, αλλά και στοχασμό πάνω στη διάρκεια αυτής της σχέσης. Μια σχέση ανάμεσα σ' έναν άντρα και μια γυναίκα που αφήνονται με ειλικρίνεια, χωρίς προκατάληψη ή ενοχές, στην απόλυτη ερωτική απόλαυση. Ωσπου...
 What lies beneath. ΗΠΑ, 2000. Σκηνοθεσία: Ρόμπερτ Ζεμέκις. Σενάριο: Κλαρκ Γκρεγκ. Ηθοποιοί: Μισέλ Φάιφερ, Χάρισον Φορντ, Κάθριν Τάουν, Μιράντα Οτο. Διάρκεια: 130 λεπτά.
 ** Αρκετά ατμοσφαιρικό θρίλερ τρόμου, με τη Μισέλ Φάιφερ πολύ καλή στο ρόλο της παντρεμένης γυναίκας που το φάντασμα μιας νεκρής ανατρέπει τη ζωή της. 
 Ο σκηνοθέτης των «Επιστροφή στο μέλλον» και «Φόρεστ Γκαμπ», Ρόμπερτ Ζεμέκις, στρέφεται τη φορά αυτή σ' ένα υπερφυσικό θρίλερ, εμπνευσμένο από τον Χίτσκοκ, το οποίο διανθίζει με αρκετό σασπένς και μυστήριο. Η Μισέλ Φάιφερ είναι η Κλερ
Σπένσερ, μια πρώην μουσικός που έχει εγκαταλείψει το τσέλο της για να αφοσιωθεί στο γιατρό άντρα της (Φορντ) και την κόρη της. Yστερα από ένα αυτοκινητικό δυστύχημα, η Κλερ γίνεται δέκτης παράξενων φαινομένων: ακούει περίεργες φωνές, βλέπει διάφορα αντικείμενα να πέφτουν ανεξήγητα στο πάτωμα, καθώς και το φάντασμα μιας (νεκρής, όπως θα μάθει αργότερα) γυναίκας, που την κάνει να αρχίσει να υποψιάζεται πως ο γείτονάς της έχει δολοφονήσει τη γυναίκα
του. Ομως δεν θα αποκαλύψουμε το φινάλε, αν και το τρέιλερ της ταινίας (για όσους το δουν) βιάζεται δυστυχώς να το αποκαλύψει.
 Ο Ζεμέκις αντλεί από τον Χίτσκοκ (ιδιαίτερα το «Μάρτυρα κατηγορίας» και το Ψυχώ»), τον Κλουζό («Οι διαβολογυναίκες»), αλλά και άλλους σκηνοθέτες ταινιών τρόμου, για να φτιάξει το θρίλερ του. Στην πλοκή του υπάρχουν οι λάθος ενδείξεις για να ξεγελάσουν το θεατή (όπως εκείνες με το γείτονα) καθώς και τα
διάφορα «ΜακΓκάφιν» αλά Χίτσκοκ (στοιχεία που ο Χίτσκοκ χρησιμοποιεί ως δικαιολογία για να δημιουργήσει το σασπένς και να κρατήσει το ενδιαφέρον του θεατή). Ορισμένα όμως δεν δένουν πάντα με την πλοκή σ' ένα σενάριο που, ιδιαίτερα στο τελευταίο μέρος (όπου υπάρχουν τρία στην πραγματικότητα φινάλε!), το παρακάνει σε εκπλήξεις και ανατροπές, εκεί που χρειαζόταν περισσότερο η επιμονή στη δημιουργία της ατμόσφαιρας. 
 Ευτυχώς, πάντως, που στο μεγαλύτερο μέρος της η ταινία αποφεύγει τα πολλά ειδικά εφέ και περιορίζεται στη δημιουργία του μυστηρίου, αν και η κάπως υπερβολική μουσική (του Αλαν Σιλβέστρι) συχνά καταστρέφει την ατμόσφαιρα. Στα συν της ταινίας, η πολύ καλή ερμηνεία της Μισέλ Φάιφερ, που εκτός από την ομορφιά της είναι πέρα για πέρα πειστική - μια ηρωίδα που σίγουρα θα τη χρησιμοποιούσε, αν ζούσε, ο Χίτσκοκ.
 Ελλάδα, 2000. Σκηνοθεσία: Ολγα Μαλέα. Σενάριο: Ολγα Μαλέα, Μανίνα Ζουμπουλάκη.
Ηθοποιοί: Δήμητρα Ματσούκα, Aννα Μάσχα, Κλέων Γρηγοριάδης, Κωνσταντίνος Μαρκουλάκης, Παντελής Καναράκης. 
 Ο (μηδέν) - Ενα κακοψημένο «ριζότο» που θέλει να είναι φεμινιστικό, φτιαγμένο χωρίς καμιά φαντασία - αντιθέτως ακολουθώντας τα γνωστά, συχνά χοντροκομμένα, κλισέ.
 Δύο παντρεμένες γυναίκες που προσπαθούν να συνδυάσουν καριέρα, παιδιά, μαγειρική και σύζυγο είναι οι πρωταγωνίστριες της τρίτης αυτής ταινίας της Ολγας Μαλέα. Οι άντρες τους, αντιθέτως, πολυάσχολοι, δεν βρίσκουν αρκετό καιρό
για ν' ασχοληθούν μαζί τους ή με τα παιδιά τους. Ετσι, οι γυναίκες αποφασίζουν
να τους εγκαταλείψουν και να ζήσουν οι δυο τους μαζί, δουλεύοντας και προσέχοντας τα παιδιά, καταφεύγοντας σποραδικά και στο λεσβιακό έρωτα... Ωσπου
βρίσκουν την ιδανική, κατά Μαλέα και Ζουμπουλάκη, λύση: να πηδιούνται με τους συζύγους σε ξενοδοχεία ή σε άλλα διαμερίσματα, ενώ οι ίδιες συνεχίζουν να ζουν
 Τα συζυγικά προβλήματα, ιδιαίτερα με γυναίκες καριέρας, είναι πολύ ενδιαφέροντα, φτάνει να έχεις ένα καλό σενάριο, με έξυπνες (και αν είναι δυνατό, πρωτότυπες) καταστάσεις, σωστούς, πειστικούς διαλόγους και αληθινά πρόσωπα. Από την ταινία της Μαλέα λείπουν δυστυχώς τα βασικά αυτά στοιχεία. Το
σενάριο είναι μέτριο, οι καταστάσεις παρατραβηγμένες, με όλα τα γνωστά κλισέ, οι διάλογοι ψεύτικοι, ενώ τα πρόσωπα μοιάζουν μ' εκείνα των διάφορων ελληνικών
 Οσο για το φεμινιστικό της ιστορίας; Υπάρχει μια σκηνή στην ταινία καθοριστική
τής κάθε άλλο παρά φεμινιστικής ματιάς της σκηνοθέτριας: οι δύο γυναίκες βγαίνουν και περπατούν στο δρόμο, ενώ πλάι τους περνά μια νεαρή κοπέλα με μίνι
φούστα και τους προσφέρει ένα φρούτο. Η σκηνή αρχίζει με την κάμερα χαμηλά κάτω από το μίνι της νεαρής κοπέλας, να χαϊδεύει τα μπούτια της (ερωτικά;) ανεβαίνοντας προς τα πάνω, σαν να την κοιτάζει κάποιος ηδονοβλεψίας άντρας κι ύστερα να παρουσιάζει τις δύο πρωταγωνίστριες που προχωρούν στο δρόμο... Στη σκηνή όμως δεν υπάρχει κανένας άντρας, ώστε να δικαιολογείται η θέση αυτή της κάμερας. Που σημαίνει ότι η σκηνοθέτρια παίρνει τη θέση ενός άντρα θεατή για να ικανοποιήσει (και όχι για να σατιρίσει) την ηδονοβλεπτική τάση του και να κάνει την ταινία της πιο εμπορική. Δυστυχώς, όμως, πέρα από την υποκριτική αυτή θέση της, η ταινία, εκτός από κάποια ημίγυμνα μοντέλα (η μια πρωταγωνίστρια είναι φωτογράφος) δεν προσφέρει ούτε καν τις γαργαλιστικές και χυδαίες σκηνές των προηγούμενων ταινιών της Μαλέα. Με άλλα λόγια, πρόκειται για αγελάδες χωρίς...οργασμό! 
 ** Στο Βερολίνο του 1938, μια ομάδα Iσπανών κινηματογραφιστών τα βάζει με τον πανίσχυρο Γκέμπελς σε μια καλογυρισμένη σατιρική κωμωδία.
 Στα 1938, περίοδο του ισπανικού εμφύλιου πολέμου, εκτυλίσσεται η νέα ταινία του Ισπανού Φερνάντο Τρουέμπα («Μπελ Επόκ»). Μόνο που η πλοκή της ταινίας εκτυλίσσεται στο Βερολίνο του Χίτλερ, όταν, στο πλαίσιο της συνεργασίας Χίτλερ- Φράνκο, οι Γερμανοί καλούν μια ομάδα Iσπανών κινηματογραφιστών να γυρίσουν ένα μιούζικαλ στα στούντιο της UFA του Βερολίνου. Ομως, ενώ αρχίζουν τα γυρίσματα, οι Ισπανοί θ' ανακαλύψουν ότι ο υπουργός Προπαγάνδας, Γκέμπελς, ενδιαφέρεται περισσότερο να τα φτιάξει με την πρωταγωνίστριά τους, Μακαρένα Γρανάδα (η πάντα όμορφη Πενέλοπι Κρουζ), παρά για το γύρισμα της ταινίας. Με αποτέλεσμα, κάποια στιγμή, να βρεθούν όλοι σε ιδιαίτερα δύσκολη θέση, όταν μάλιστα η Μακαρένα βοηθά έναν Εβραίο κρατούμενο, κομπάρσο στην ταινία, να δραπετεύσει...
 Ανάμεσα στο δράμα και την κωμωδία (πάντα με σατιρική αιχμή) κινείται η ταινία αυτή του Τρουέμπα. Μια καλογυρισμένη, με καλό ρυθμό και ενδιαφέρουσες καταστάσεις ταινία, που δίνει την ευκαιρία στην Κρουζ να δείξει για μία ακόμη φορά το ταλέντο της. Γιατί όμως η προχειρότητα στη μετάφραση των υποτίτλων που
μετέτρεψε το όνομα του Εμιλ Γιάνινγκς (όταν ένα από τα πρόσωπα ζητεί να γνωρίσει το μεγάλο ηθοποιό) σε...εμίρη; 
