«Σχολείο χωρίς σύνορα» είναι ο τίτλος του δίτομου διδακτικού υλικού κατά του ρατσισμού και της ξενοφοβίας, που εκπόνησε το Κέντρο Μελετών και Τεκμηρίωσης (ΚΕΜΕΤΕ) της ΟΛΜΕ, το περιεχόμενο του οποίου η ομοσπονδία προτείνει στο υπουργείο Παιδείας να διδαχτεί στα σχολεία.
 Το υλικό, που παρουσίασαν χθες ο πρόεδρος της ΟΛΜΕ Νίκος Τσούλιας και ο πρόεδρος του ΚΕΜΕΤΕ Βασίλης Λουζιώτης, εντάσσεται στο πλαίσιο του προγράμματος
«ΦΙΛΟΞΕΝΙΑ. Συνεργαζόμενα σχολεία κατά του ρατσισμού και υπέρ των ανθρώπινων δικαιωμάτων». 
 Οπως εξήγησαν οι υπεύθυνοι του προγράμματος, το «Σχολείο χωρίς σύνορα» είναι ένα πρωτότυπο διδακτικό υλικό, που επιδιώκει να ακονίσει τη σκέψη, να εμπλουτίσει τη γνώση, να διευρύνει τη φαντασία, να αναπτύξει την ευαισθησία και να ενισχύσει την αποφασιστικότητα μαθητών και εκπαιδευτικών στον αγώνα κατά της ξενοφοβίας και των διακρίσεων, τόσο στους χώρους του σχολείου, όσο και έξω από αυτούς. 
 Το έργο απευθύνεται σε μαθητές και εκπαιδευτικούς και αποτελείται από δύο τόμους: 1. Μαθητικά γυμνάσματα στα ανθρώπινα δικαιώματα και 2. Βιβλίο της καθηγήτριας, του καθηγητή.
 Περιλαμβάνει ένα σύνολο γνώσεων, πληροφοριών και δραστηριοτήτων οργανωμένων κατά βάση σε τέσσερις ενότητες: α) Μετανάστες και ανθρώπινα δικαιώματα β) Πρόσφυγες και ανθρώπινα δικαιώματα γ) Ρατσισμός και ανθρώπινα δικαιώματα και δ) Ανθρώπινα δικαιώματα για όλους. 
 Στο υλικό περιλαμβάνονται και δείγματα ερευνών που εκπόνησαν σχολεία της Αθήνας, με ερωτήσεις στις οποίες απάντησαν μαθητές, αλλά και πολίτες. Ενδεικτικά αναφέρουμε την έρευνα του 4ου Γυμνασίου Αθηνών όπου στην ερώτηση: «Πιστεύετε ότι οι αλλοδαποί ή μερικοί από αυτούς δημιουργούν πρόβλημα στους Ελληνες»; το 83% των μαθητών απάντησε «ναι» και μόλις το 16, 3% όχι. Στην ερώτηση «σας ενοχλεί το γεγονός ότι έχουν έρθει πολλοί αλλοδαποί στην Ελλάδα τα τελευταία χρόνια»; το 51, 7% απάντησε «ναι» το 23, 8% «όχι» και το 24, 5% «μου είναι αδιάφορο». Τέλος, στην ερώτηση εάν «το σχολείο σας βοηθά να διαμορφώσετε σωστή άποψη για τον πολιτισμό των άλλων λαών»; το 67% απάντησε «όχι» και το 33% «ναι». 
