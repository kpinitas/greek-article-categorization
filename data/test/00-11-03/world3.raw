 νας σκηνοθέτης παγκόσμιας κλάσης χρειάζεται, μήπως και καταφέρει να σκηνοθετήσει το θέατρο του παραλόγου που εξελίσσεται για μια ακόμα φορά στη Μέση Ανατολή. Μόνο κατά το τελευταίο 48ωρο ο πόλεμος εναλλάχτηκε με την ειρήνη
πάνω από πέντε φορές, καθώς εξτρεμιστές και διαλλακτικοί συγκρούονται στο εσωτερικό τόσο της ισραηλινής όσο και της παλαιστινιακής πλευράς.
 Η απλή παράθεση των γεγονότων με χρονική σειρά είναι αρκετή για να καταδειχτεί
η μέχρις εσχάτων σύγκρουση στο εσωτερικό των δυο αντιμαχόμενων πλευρών, οι εμμονές πολλών σε ακραίες θέσεις, αλλά και η ανυποχώρητη επιδίωξη άλλων στην επίτευξη μιας βιώσιμης ειρήνης. 
 Χθες το πρωί οι νομπελίστες των δυο πλευρών Σιμόν Πέρες και Γιάσερ Αραφάτ συμφώνησαν σε συνάντηση που είχαν να εφαρμοστεί η εκεχειρία που είχε συμφωνηθεί στο Σαρμ ελ Σέιχ, παρά το ότι η προχθεσινή κλιμάκωση της βίας δεν επέτρεπε αισιοδοξία. Ο εκπρόσωπος του Λευκού Οίκου Π. Κρόουλι, μάλιστα, έσπευσε να χαρακτηρίσει «ευπρόσδεκτη εξέλιξη» τη συμφωνία, προσθέτοντας ότι οι
ΗΠΑ αναμένουν «την πλήρη συμμόρφωση και των δυο». Ο Σιμόν Πέρες δήλωσε ότι «αν
σε δυο μέρες δεν σημειωθεί πυροβολισμός ή άλλη εκδήλωση βίας, θα έχει δημιουργηθεί μια νέα κατάσταση». Το μεσημέρι της χθεσινής μέρας αποδείχτηκε ότι 48 ώρες που ζήτησε ο Πέρες ήταν πάρα πολλές...
 Ακολούθως, ο στρατός του Ισραήλ άρχισε να αποσύρει άρματα μάχης γύρω από τις παλαιστινιακές πόλες της Δυτικής Οχθης, όπως δήλωσε ο Ρον Κίτρεϊ, εκπρόσωπος του ισραηλινού στρατού. Παράλληλα, οι αρχές της Παλαιστίνης επιβεβαίωναν ότι η
άτυπη συμφωνία Πέρες-Αραφάτ ήταν γεγονός. Ο Πέρες, μάλιστα, έσπευσε να δηλώσει
ότι οι Μπάρακ και Αραφάτ επρόκειτο να κάνουν δηλώσεις εντός της χθεσινής μέρας. Η αισιοδοξία φαινόταν να επιστρέφει στη Μέση Ανατολή μέχρις ότου, λίγο αργότερα, η ισλαμική Τζιχάντ έκανε έκκληση για «τη συνέχιση της Ιντιφάντα και των στρατιωτικών επιχειρήσεων κατά του Ισραήλ», προσθέτοντας ότι για αυτό πρέπει «να χρησιμοποιήσουμε όλα τα μέσα που διαθέτουμε». 
 Αμέσως μετά η αυτόνομη παλαιστινιακή αρχή έκανε άλλη έκκληση με ακριβώς το αντίθετο περιεχόμενο: Ζήτησε από τους Παλαιστίνιους διαδηλωτές να χρησιμοποιούν εφεξής ειρηνικά μέσα στον αγώνα κατά του Ισραήλ για ένα ανεξάρτητο κράτος. «Η παλαιστινιακή ηγεσία καλεί τα παιδιά του λαού μας και όλες τις εθνικές δυνάμεις να δείξουν αυτοσυγκράτηση και να μείνουν ενωμένες...
να διαδηλώνουν στο πλαίσιο των λαϊκών εκδηλώσεων διαμαρτυρίας και να μείνουν στα ειρηνικά μέσα». 
 Σε συνέχεια της συνάντησης Πέρες-Αραφάτ, πραγματοποιήθηκε σειρά άλλων συναντήσεων μεταξύ αξιωματούχων του Ισραήλ και της Παλαιστίνης για να ρυθμιστούν οι λεπτομέρειες της κατάπαυσης του πυρός. Την ίδια ώρα η παλαιστινιακή αστυνομία μπλόκαρε στους δρόμους της Γάζας τους διαδηλωτές, σε μια προσπάθεια να κρατηθεί η εκεχειρία που συμφωνήθηκε πριν από λίγες ώρες. Προς το μεσημέρι τηλεφωνήθηκαν οι Μπάρακ-Αραφάτ, για να συνεννοηθούν σχετικά με τις δηλώσεις που θα έκαναν ενόψει της εκεχειρίας. 
 Κι ενώ όλα πήγαιναν κατ' ευχήν, μια ισχυρή έκρηξη συγκλόνισε τη δυτική Ιερουσαλήμ. Μαύρος καπνός κάλυψε την περιοχή Μαχάνε Γεχούντα κι ένα παγιδευμένο αυτοκίνητο που εξερράγη ήταν η αιτία να σκοτωθούν δυο και να τραυματιστούν περισσότερα από εννέα άτομα. Ο αρχηγός της Iσραηλινής αστυνομίας
δήλωσε ότι οι νεκροί είναι ισραηλινοί, ένας άνδρας και μια γυναίκα. Η τελευταία, μάλιστα, που ονομαζόταν Αγελέτ Λεβί, αργότερα ανακαλύφθηκε ότι ήταν
η κόρη του αρχηγού του Εθνικού θρησκευτικού κόμματος του Ισραήλ, Ιχτζάκ Λεβί, που μέχρι πρότινος ήταν κυβερνητικός εταίρος στην κυβέρνηση Μπάρακ. Τα πνεύματα προς στιγμή οξύνθηκαν επικίνδυνα, η εύθραυστη συμφωνία Πέρες-Αραφάτ τέθηκε σε άμεσο κίνδυνο, το φάσμα της βίας απείλησε με επιστροφή, αλλά ο Μπάρακ έσπευσε να δηλώσει ότι, παρά τη βομβιστική ενέργεια, θα προχωρήσει κανονικά στις προγραμματισμένες δηλώσεις του για σεβασμό της συμφωνίας. Ο Παλαιστίνιος υπουργός Διεθνούς Συνεργασίας, Ναμπίλ Σάαθ, εξέφρασε τηλεφωνικά στον Ε. Μπάρακ τη «βαθύτατη λύπη» του για τη βομβιστική επίθεση στην καρδιά της Ιερουσαλήμ, ενώ ο Ισραηλινός πρόεδρος Μοσέ Κατσάφ, απέδωσε στον Γ. Αραφάτ «μέρος της ευθύνης», κατηγορώντας τον ότι ενθαρρύνει τη βία και την τρομοκρατία. Ο Γ. Αραφάτ καταδίκασε πάντως χθες το βράδυ την επίθεση, δηλώνοντας «εντελώς αντίθετος» με μια τέτοια ενέργεια.
 Μέσα στη ρευστότητα της κατάστασης, την προοπτική ειρήνευσης έσπευσε να ενισχύσει με δηλώσεις του και ο πρόεδρος Κλίντον, που ζήτησε συνέχιση των προσπαθειών εναντίον της βίας. Ωστόσο, ισραηλινά πυρά έπεσαν χθες το απόγευμα κοντά στο χωριό Μπεΐτ Ζαλά, κοντά στη Βηθλεέμ, την ώρα που ο Ρώσος υπουργός Εξωτερικών Ιγκόρ Ιβανόφ προθυμοποιήθηκε να μεταβεί και πάλι στην περιοχή εντός
του Νοεμβρίου, ενώ η Τζιχάντ ανελάμβανε την ευθύνη για την έκρηξη του παγιδευμένου αυτοκινήτου. Η ειρήνη συνεχίζει να βαδίζει σε τεντωμένο σκοινί πάνω από την αιματοβαμμένη Μέση Ανατολή. 
