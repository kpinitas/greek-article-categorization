Επικίνδυνη ραδιενέργεια -σε υψηλότερα επίπεδα από αυτή που θα παρήγαν 10.000 πυρηνικοί αντιδραστήρες- έχει εντοπιστεί σε ποτάμια που περνούν από ένα ρωσικό
πυρηνικό συγκρότημα στη Σιβηρία. Την καταγγελία αυτή κάνουν ρωσικές και αμερικανικές οργανώσεις επαγρύπνησης, επικαλούμενες αναλύσεις του νερού των ποταμών Τομ και Ρομάσκα.
 Κατά τις ομάδες αυτές, υπάρχουν ενδείξεις ότι τα απόβλητα που προέρχονται από το Σιβηρικό Χημικό Συγκρότημα έχουν προκαλέσει τη μεγαλύτερη πυρηνική μόλυνση ποταμού στον κόσμο. Ζήτησαν την άμεση διακοπή της ρίψης αποβλήτων από το συγκρότημα, που επί σοβιετικής εποχής λειτουργούσε ως μυστικό εργοστάσιο ανάπτυξης πυρηνικών όπλων και όπου σημειώθηκε πυρηνική έκρηξη το 1993. Το Σιβηρικό Χημικό Συγκρότημα βρίσκεται σε μια «απαγορευμένη» πόλη με την ονομασία Τομσκ-7, γνωστή και ως Σέβερσκ στη δυτική Σιβηρία, 2.900 χιλιόμετρα ανατολικά της Μόσχας.
 Οι εκπρόσωποι των δύο οργανώσεων δήλωσαν ότι τα εξαιρετικά υψηλά επίπεδα ραδιενέργειας που εντοπίστηκαν δεν δικαιολογούνται από τη συνηθισμένη λειτουργία ενός συνηθισμένου πυρηνικού εργοστασίου και ότι παραπέμπουν στην πιθανή ύπαρξη στο εν λόγω συγκρότημα ενός γιγάντιου πυρηνικού επιταχυντή ή ενός γιγάντιου πυρηνικού αντιδραστήρα, που δεν έχει αποκαλυφθεί. Απηύθυναν ακόμη έκκληση στη Διεθνή Υπηρεσία Ατομικής Ενέργειας, η οποία εδρεύει στη Βιέννη να στείλει επειγόντως ειδικές ομάδες στις περιοχές που έχουν πληγεί περισσότερο για να προσδιορίσουν το βαθμό του κινδύνου μόλυνσης των ανθρώπων από τις τροφές. Τα δείγματα από περιοχές βοσκής και αλιείας που ανέλυσαν επιστήμονες των συγκεκριμένων οργανώσεων, δείχνουν επίπεδα ραδιενέργειας 20 φορές υψηλότερα από το κανονικό.
 Οι καταγγελίες προέρχονται από μια νόμιμη μη κυβερνητική αμερικανική οργάνωση που παρακολουθεί την πυρηνική βιομηχανία και προστατεύει όσους αποκαλύπτουν στοιχεία για τη λειτουργία της (Government Accountabilit yProject) και μια ρωσική μη κυβερνητική οργάνωση, που ελέγχει την πυρηνική μόλυνση (Siberian Scientists for Global Responsibilit y). Οι ειδικοί κρούουν τον κώδωνα του κινδύνου για ένα «άνευ προηγουμένου» πρόβλημα πυρηνικής μόλυνσης.
