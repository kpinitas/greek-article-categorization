 Σύγκρουση συνδικάτων-κυβέρνησης και στο εσωτερικό του ΠΑΣΟΚ, ως προάγγελος της σημερινής Συνδιάσκεψης για τα εργασιακά, εκδηλώθηκε χθες το βράδυ στο 26ο συνέδριο του Eργατοϋπαλληλικού Kέντρου Θεσσαλονίκης, ενώ το κλίμα φορτίστηκε με τις έντονες αποδοκιμασίες και τα συνθήματα εναντίον των Ακη Τσοχατζόπουλου και Χρήστου Πρωτόπαπα, από συνδικαλιστές του ΚΚΕ.
 Οι πρόεδροι της ΓΣΕΕ και του ΕΚΘ, Χρήστος Πολυζωγόπουλος και Παναγιώτης Αβραμόπουλος, στελέχη του ΠΑΣΟΚ, άσκησαν σκληρή κριτική στις επιλογές της κυβέρνησης για τα εργασιακά και το ασφαλιστικό. «Δεν πάει άλλο», είπε ο Π. Αβραμόπουλος και προειδοποίησε πως οι εργαζόμενοι δεν θα ανεχθούν απορρύθμιση των εργασιακών σχέσεων. Αναδιανομή του εισοδήματος, πραγματικές αυξήσεις και διόρθωση εισοδήματος, αν ο πληθωρισμός ξεπεράσει την πρόβλεψη της Τραπέζης της
Ελλάδος, ζήτησε ο Χρ. Πολυζωγόπουλος. Πρότεινε την καθιέρωση του 35ωρου και απευθυνόμενος στον υφυπουργό Εργασίας σχολίασε: «Θα ανέβει σε λίγο ο φίλος, ο Χρήστος Πρωτόπαπας, να μας πει για το 38ωρο. Αυτή η πρόταση είναι και πονηρή, διότι στην ουσία καταργεί την υπερωριακή αμοιβή». Κάλεσε την κυβέρνηση να αφήσει τα τερτίπια, να αναθεωρήσει τη στάση της και προειδοποίησε: «Δεν θα περάσουν, κύριοι της κυβέρνησης, αυτές οι επιλογές. Ακούστε και να το θυμάστε». Σε άλλο σημείο παρατήρησε πως η εργασία δεν μπορεί να αντιμετωπίζεται σαν αγοραία ύλη. «Δεν είναι μπανάνες, είναι ιερό δικαίωμα».
 Στο ίδιο πνεύμα ο Ακης Τσοχατζόπουλος είπε «ναι» στο 35ωρο, με ρύθμιση και συνεννόηση. Τα μακροοικονομικά μεγέθη είναι για πρώτη φορά τόσο ευνοϊκά και είναι καιρός για μια δίκαιη ανακατανομή του εισοδήματος και του πλούτου υπέρ των εργαζομένων, ενώ ζήτησε την εφαρμογή μιας νέας προοδευτικής αναπτυξιακής πολιτικής. Είχε φραστική αντιπαράθεση με τους συνδικαλιστές του ΚΚΕ και σημείωσε πως η κοινωνική πολιτική δεν γίνεται με λόγια και συνθήματα.
 «Πάταξον μεν άκουσον δε», ήταν τα πρώτα λόγια του κ. Πρωτόπαπα, που άφησε ανοιχτό να γίνουν διορθώσεις στις προτάσεις της κυβέρνησης ή να υπάρξει γενικευμένη εφαρμογή του 38ωρου. Είπε ότι συμφωνεί με την πρόταση Τσοχατζόπουλου για το 35ωρο και υπογράμμισε: «Εμείς κάναμε μια πρόταση για 38ωρο. Ας έρθουν να συζητήσουμε».
