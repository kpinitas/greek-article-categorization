Tην ώρα που στο NBA πάνω από 330 παίκτες (!) έχουν βάλει πάνω από 50 πόντους, σ' έναν αγώνα, την Πέμπτη στο ματς Xόρνετς-Xιτ σημειώθηκε ένα από τα αρνητικά ρεκόρ: το... ανεκδιήγητο 65-56!
«Προς το τέλος της τρίτης περιόδου, ένας φίλαθλος δεν άντεξε άλλο, και φώναξε με αγανάκτηση προς τους παίκτες των δύο ομάδων: Τι θα γίνει, βρε παλικάρια; Θα βάλετε επιτέλους κάνα καλάθι»;
Με αυτό το στιγμιότυπο επέλεξε το επίσημο site του ΝΒΑ (NBA.com) να προλογίσει το ματς-ντροπή της περασμένης Πέμπτης στο αμερικάνικο πρωτάθλημα. Τον αγώνα στον οποίο Σάρλοτ και Μαϊάμι πέτυχαν, σε 48 κουραστικά λεπτά για 13.000 φιλάθλους στο «Σάρλοτ Κολιζέουμ», μόλις... 121 πόντους (65-56 το τελικό σκορ υπέρ της Σάρλοτ), με ανεκδιήγητα ποσοστά αστοχίας, τόσο στα σουτ εντός παιδιάς (90 άστοχα, σε 135 προσπάθειες), όσο και στις ελεύθερες βολές (25 στις 48)!
Αποκλείεται, όπως καταλαβαίνετε, να ήταν μόνο ένας ο φίλαθλος που έβγαλε το λαρύγγι του από τα ξεφωνητά... 
Σαράντα πέντε χρόνια πίσω αναγκάστηκαν να γυρίσουν οι αμερικανοί δημοσιογράφοι για να βρουν έναν αγώνα του ΝΒΑ με λιγότερους πόντους από τον τωρινό: Βοστόνη-Μιλγουόκι 62-57. Συνέβη το 1955, την πρώτη χρονιά που λειτούργησε ρολόι των 24 δευτερολέπτων στο ΝΒΑ.
Εκείνες οι ομάδες, τουλάχιστον, βρήκαν τότε τη δικαιολογία ότι δεν είχαν προλάβει να μπουν εγκαίρως στο πνεύμα των καινούριων κανονισμών. 
«Για εμάς, όμως, μάλλον δεν υπάρχει δικαιολογία», απολογήθηκε ο Πατ Ράιλι μετά την παρωδία της Πέμπτης. Ο κόουτς του Μαϊάμι προσπάθησε αρχικά να αποδώσει την ευθύνη στις άμυνες των δύο ομάδων («ήταν υποδειγματικές»), κατέληξε όμως ότι δεν ήταν αυτό το μπάσκετ που ήθελαν να δουν οι φίλαθλοι:
Και πώς να είναι ωραίο το θέαμα με τους 56 πόντους του Μαϊάμι, τη στιγμή που στα αρχεία του ΝΒΑ έχουν καταγραφεί ακριβώς 90 παίκτες (!) που κατάφεραν κάποια στιγμή στην καριέρα τους να πετύχουν παραπάνω από 56 πόντους σε έναν αγώνα; Παραπάνω από τους πόντους που πέτυχε μιά ολόκληρη ομάδα σε 48 λεπτά... 
Κι άμα θέλετε να ξέρετε, ο εκτυπωτής μας «ξέρασε» την Πέμπτη 9 ολόκληρες σελίδες με παίκτες (πρώτος και καλύτερος ο Ουίλτ Τσάμπερλεν, φυσικά) που έχουν πετύχει τουλάχιστον 50 πόντους σε κάποιον αγώνα της καριέρας τους! Πάνω από 330 περιπτώσεις στις οποίες ένας παίκτης ήταν μια ομάδα μόνος του...
Ενώ στο ματς-παρωδία της εβδομάδας που έκλεισε, χρειάστηκαν οι 7 πρώτοι σκόρερ της Μαϊάμι (ξεκινώντας από τους Μέισον και Γκραντ, που πέτυχαν από 11 πόντους έκαστος) για να πιάσουν το οριακό «50άρι»! Και οι 5 πρώτοι σκόρερ της Σάρλοτ (με καλύτερο τον Μάσμπερν, που έφτασε τους 19) από την άλλη πλευρά...
Το μόνο που απέφυγαν οι δυο αυτές ομάδες ήταν να περάσουν το όνομά τους στις λίστες με τα επί μέρους ρεκόρ του ΝΒΑ. Οπως, για παράδειγμα, τους λιγότερους πόντους σε μια περίοδο: οι 10 πόντοι του Μαϊάμι στο δεύτερο 12λεπτο είναι εμφανώς περισσότεροι από τους... 4 πόντους του Σακραμέντο, στην πρώτη περίοδο του αγώνα με τους Λέικερς, το Φεβρουάριο του 1987!
Οσο για το δεύτερο ­ήταν το χειρότερο από τα δυο­ ημίχρονο στη Σάρλοτ, σ'αυτό επιτεύχθηκαν ακριβώς 60 πόντοι, ενώ στην ιστορία έχει καταγραφεί δεύτερο ημίχρονο με 51 πόντους.
Σ' εκείνο το ματς του '55 που σας λέγαμε νωρίτερα, μεταξύ Βοστόνης και Μιλγουόκι. Τότε που οι Αμερικανοί ήξεραν καλά ότι δεν είναι τέλειοι, ακόμα και στο μπάσκετ...
