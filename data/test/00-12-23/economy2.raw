Για το 2001 έχουν μεταφερθεί τα μεγάλα deals στον τραπεζικό χώρο, όπου θα φέρουν νέες ανακατατάξεις
Σε θέσεις μάχης πρόκειται να βρει ο καινούριος χρόνος τις τράπεζες, καθώς το 2000 οι «μεγάλες συμφωνίες» οι οποίες καλλιεργούνται στο προσκήνιο, δεν προχώρησαν. Ο χρόνος που εκπνέει σε λίγες ημέρες ήταν «φτωχός» από deals στον τραπεζικό χώρο, γεγονός που εν μέρει οφείλεται στην κακή κατάσταση του Χρηματιστηρίου.
Bέβαια το «φθηνό χρηματιστήριο» θα μπορούσε να ευνοήσει κινήσεις και συγχωνεύσεις, όμως όπως παρατηρεί ανώτατο στέλεχος της Εθνικής Τράπεζας, «από την ελληνική αγορά εξέλιπεν η λογική και συνεπώς μέσα στο κλίμα αυτό είναι δύσκολο να εκδηλωθούν παρόμοιες πρωτοβουλίες».
Η παρατήρηση αυτή καταδεικνύει ότι ο κλάδος διαθέτει δυναμική, η οποία είναι πολύ πιθανό να εκδηλωθεί μέσα στον επόμενο χρόνο. Αλλωστε είναι προφανές ότι οι περισσότεροι τραπεζίτες δεν «επαναπαύονται στις δάφνες του παρελθόντος» και διακατέχονται από έντονο «δημιουργικό άγχος» για το μέλλον των επιχειρήσεων που διοικούν.
Η αγωνία αυτή είναι πολύ πιθανό να οδηγήσει φέτος σε σημαντικές συμφωνίες, οι οποίες μάλιστα μπορεί να «ανατρέψουν» το κλίμα που επικρατεί. Ετσι με εξαίρεση την Εμπορική Τράπεζα, η οποία προχώρησε στη σύναψη στρατηγικής συμφωνίας με την Crdit Agricole, που όμως δεν σηματοδότησε ευρύτερες ανακατάξεις στην αγορά, οι υπόλοιπες τράπεζες «παρέμειναν σε φάση αναζήτησης».
 Η διοίκηση της Εθνικής Τράπεζας διαπιστώνοντας ότι τελικά δεν μπορεί να προχωρήσει η μετοχική συνεργασία με την Alpha Bank, στρέφεται πλέον στο εξωτερικό. Η επέκταση αυτή κινείται σε δύο άξονες. Δηλαδή στις βαλκανικές χώρες, προκειμένου να εδραιώσει την περιφερειακή της διάσταση, αλλά και στις χώρες της Δυτικής Ευρώπης, απ' όπου η Εθνική μπορεί να επιφυλάσσει ευχάριστες εκπλήξεις.
Παράλληλα η Εθνική είτε μέσω της αγοράς των μετοχών της είτε με τις νομοθετικές πρωτοβουλίες της κυβέρνησης, οι οποίες αφορούν το νέο τρόπο εκλογής της διοίκησης, να δώσει το στίγμα ότι κινείται εκτός του δημόσιου τομέα. 
 Στον ιδιωτικό τομέα ενδιαφέρον παρουσιάζει η «επαναπροσέγγιση» του Ομίλου Alpha με τον Ομιλο της Eurobank. Βέβαια προς το παρόν η «προσέγγιση» αυτή κινείται στο πλαίσιο της αμοιβαίας εκτίμησης και συνεργασίας σε επιμέρους επιχειρηματικές συμφωνίες. Ομως κανείς δεν μπορεί να αποκλείσει το πώς θα εξελιχθούν οι σχέσεις αυτές. Αλλωστε, όπως επισημαίνουν στελέχη της Eurobank, η συνένωση των δυνάμεων των δύο αυτών τραπεζών αποτελεί το μοναδικό συνδυασμό ο οποίος μπορεί να δημιουργήσει έναν όμιλο που θα διαθέτει στην εγχώρια αγορά μερίδια ανάλογα με αυτά της Εθνικής.
 Στο στρατόπεδο της Πειραιώς μετά την αποτυχία στην οποία κατέληξαν οι συζητήσεις με την ING, δημιουργούνται νέες προκλήσεις στις οποίες η τράπεζα  πρέπει να δώσει πειστική απάντηση. Σύμφωνα με πληροφορίες, η τράπεζα ετοιμάζεται να διαθέσει πακέτο μετοχών το οποίο αντιστοιχεί περίπου στο 4% με 5% του μετοχικού της κεφαλαίου. 
H κίνηση αυτή, όπως επισημαίνουν κύκλοι της διοίκησης της Πειραιώς, έχει επενδυτικό χαρακτήρα και δεν συνδέεται με κίνηση στρατηγικής συμμαχίας.
