Δίψα, αρρώστιες και τρομοκρατία προβλέπει η έκθεση της CIA «Παγκόσμιες Τάσεις», που δόθηκε στη δημοσιότητα. 
Θα αυξηθεί ο πληθυσμός της υφηλίου κατά ένα δισεκατομμύριο ψυχές, θα προχωρήσει η παγκοσμιοποίηση και θα μειωθούν οι εξουσίες των κατά τόπους κυβερνήσεων προς όφελος των εταιρειών. Οι τελευταίες θα γνωρίσουν μεγάλες δόξες, καθώς οι παγκόσμιοι ρυθμοί ανάπτυξης θα ταξιδέψουν στο παρελθόν, προσεγγίζοντας τις «άγιες» ημέρες του '60.
Την έκθεση επεξεργάστηκε το Eθνικό Συμβούλιο Πληροφοριών (National Intelligence Council), σε συνεργασία με πλήθος κυβερνητικών και ακαδημαϊκών φορέων. 
Σκοπός ήταν, όπως γράφει στο εισαγωγικό του σημείωμα ο επικεφαλής της CIA, Τζορτζ Τένετ, «να συμβάλει στον διαρκώς διευρυνόμενο στρατηγικό διάλογο μέσα στην κυβέρνηση των ΗΠΑ και να βοηθήσει τη χώρα να ανταποκριθεί στις προκλήσεις και τις ευκαιρίες του μέλλοντος».
Να δούμε από πιο κοντά μερικές προβλέψεις των «Παγκοσμίων Τάσεων», ξεκινώντας από το πληθυσμιακό: 
Θα φθάσουμε όλοι μαζί στον πλανήτη τα 7.200.000.000 και στις περισσότερες χώρες θα αυξηθεί ο μέσος όρος ζωής. Στις περιπτώσεις εκείνες όπου τα πολιτικά συστήματα είναι ευάλωτα, η αύξηση του πληθυσμού σε συνδυασμό με την αστυφιλία θα προκαλέσουν σοβαρούς κλυδωνισμούς.
Η παραγωγή τροφίμων θα είναι αρκετή για να τραφεί ο πλανήτης, αλλά τα προβλήματα στη διανομή, η φτώχεια και η πολιτική αστάθεια θα οδηγήσουν σε υποσιτισμό ορισμένες περιοχές κυρίως της κεντρικής Αφρικής.
Η φυματίωση, η ελονοσία, η ηπατίτιδα και -ιδίως- το AIDS θα εξακολουθήσουν να εξαπλώνονται γοργά. Το AIDS και η φυματίωση θα είναι υπεύθυνα για την πλειοψηφία των θανάτων στις περισσότερες αναπτυσσόμενες χώρες. 
Σχεδόν ο μισός πληθυσμός του πλανήτη (πάνω από 3.000.000.000 άνθρωποι), θα διαμένει το 2015 σε περιοχές με προβλήματα υδροδότησης ­κυρίως στην Αφρική, στη Μέση Ανατολή, στη Νότια Ασία και στη Βόρεια Κίνα. 
Τα σημερινά περιβαλλοντικά προβλήματα δεν πρόκειται να λυθούν και σε αρκετές περιπτώσεις θα επιδεινωθούν.
Οι εμφύλιοι πόλεμοι θα αποτελούν ώς το 2015 τη σημαντικότερη απειλή στην ασφάλεια της υφηλίου. 
Οι συγκρούσεις μεταξύ κρατών θα μειωθούν, αλλά θα αυξηθούν οι απώλειες σε ανθρώπινο δυναμικό, εξαιτίας της διάδοσης νέων, καταστρεπτικών τεχνολογιών. Πρέπει η διεθνής κοινότητα να αντιμετωπίσει τη στρατιωτική, πολιτική και οικονομική ισχύ της Κίνας και της Ινδίας, καθώς και τη συνεχιζόμενη παρακμή της Ρωσίας. Οι Ηνωμένες Πολιτείες θα παραμείνουν η κυρίαρχη στρατιωτική δύναμη κατά τη διάρκεια των επόμενων 15 ετών. 
Στο ίδιο χρονικό διάστημα, η «κρατική» τρομοκρατία θα συνεχίσει να περιορίζεται, ενώ η σύγχρονη τεχνολογία θα βοηθάει τη διεύρυνση των υπερεθνικών και ανεξέλεγκτων τρομοκρατικών δικτύων. Μερικά από τα κράτη που υποστηρίζουν ενεργά την τρομοκρατία θα αλλάξουν πολιτική. 
Ενδέχεται, ωστόσο, να αντικατασταθούν από άλλα «αδύναμα» κράτη. Τα χτυπήματα των τρομοκρατών θα γίνονται ολοένα και πιο θανάσιμα την προσεχή δεκαπενταετία.
Η παγκόσμια οικονομία, τέλος, οδεύει κατά πάσα πιθανότητα προς μια περίοδο ευημερίας ώς το 2015. Οι δείκτες της ανάπτυξης θα αγγίξουν τα επίπεδα της δεκαετίας του '60 και των αρχών της δεκαετίας του '70. Οι «αναδυόμενες» αγορές θα επιδείξουν το μεγαλύτερο δυναμισμό ­ιδίως οι δύο ασιατικοί γίγαντες, η Κίνα και η Ινδία­  αλλά και τα αναπτυγμένα κράτη δεν θα μείνουν πίσω.
Εν ολίγοις, όπως σημειώνει η έρευνα της CIA, πολύς κόσμος θα βγάλει λεφτά, όχι οι πάντες όμως. Το χάσμα μεταξύ πλουσίων και φτωχών δεν πρόκειται να γεφυρωθεί τόσο σύντομα ή τόσο εύκολα...
