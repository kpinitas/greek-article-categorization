Ο Iλια Iβιτς φοράει, πλέον, τα κιτρινόμαυρα του Aρη. Zητάει γκολ, θέλει η νέα του ομάδα να βγει στην Eυρώπη αλλά και την τύχη με την πλευρά του
Οταν πριν από ένα μήνα περίπου έγινε γνωστό ότι ο Αρης εξέφρασε το ενδιαφέρον απόκτησης του Ιλια Ιβιτς, πολλοί ήταν αυτοί που υποστήριξαν ότι αυτή η μετεγγραφή θα γίνει πολύ δύσκολα, με δεδομένο ότι τον σέρβο επιθετικό «πολιορκούσαν» ομάδες της Ευρώπης.
Μια κοινωνική εκδήλωση όμως, στην Αθήνα, όπου και συναντήθηκαν ο Ιλια με τον μεγαλομέτοχο της ΠΑΕ Αρης, Δημήτρη Κοντομηνά, άλλαξε τα σχέδια του ποδοσφαιριστή, όπως και ένα άλλο, πολύ προσωπικό (όσο και ευχάριστο), θέμα, κάτι που σήμαινε αυτόματα και την οριστική απόφαση παραμονής στην Ελλάδα από φέτος.
Ο δρόμος για τη συμφωνία με τον Αρη είχε ανοίξει, αφού από την πρώτη στιγμή ο κ. Κοντομηνάς είπε στον Ιβιτς ότι τον θέλει στην ομάδα. «Είσαι μεγάλος παίκτης, νομίζω ότι μπορείς να μας βοηθήσεις...», του είπε χαρακτηριστικά, και ο σέρβος επιθετικός, το όνομα του οποίου είναι γραμμένο ακόμη και σήμερα στους τοίχους του Ρέντη από οπαδούς του Ολυμπιακού, ανηφόρισε προς την Θεσσαλονίκη, με αποζημίωση 130 εκατομμύρια δραχμές για 6 μόνο μήνες!
Ο κόσμος του Αρη «υποδέχθηκε» με μεγάλη ικανοποίηση την κίνηση του Δημήτρη Κοντομηνά, ειδικά μετά το «στείρο» 0-0 με την Παναχαϊκή, όπου η επιθετική γραμμή του Αρη δεν τα πήγε καθόλου καλά και η απόκτηση του Ιβιτς ήρθε σαν «χριστουγεννιάτικος μποναμάς»...
Ο Ιλια, με την προσωπικότητα που έχει εντός και εκτός γηπέδων, κέρδισε το σεβασμό όλων από την πρώτη κιόλας στιγμή που πάτησε το πόδι του στη Θεσσαλονίκη.
«Ερχομαι σε μια μεγάλη ομάδα, με πολύ κόσμο και με στόχους να διακριθώ» είπε. Kαι αυτόματα μπήκε στις καρδιές όλων των οπαδών του Αρη, συμπληρώνοντας: 
«Ξέρω ότι γίνεται μια μεγάλη προσπάθεια, τόσο από τον κ. Κοντομηνά όσο και από τους παίκτες και τον προπονητή, για να διατηρηθεί η ομάδα στα υψηλά κλιμάκια του πρωταθλήματος, κάτι στο οποίο μπορώ να βοηθήσω σημαντικά, αφού έχω μεγάλη όρεξη για ποδόσφαιρο».
Κι ακόμη: «Θα φροντίσω ώστε ο κόσμος του Αρη να μ' αγαπήσει, αφού θα δώσω τον καλύτερό μου εαυτό μέσα στο γήπεδο. Θα το δείτε αυτό».
Ο Ιλια Ιβιτς υπέγραψε στον Αρη εξάμηνο συμβόλαιο, αλλά, όπως λέει ο ίδιος τώρα: 
«Υπάρχει η δυνατότητα από την πλευρά τόσο του κ. Κοντομηνά όσο και τη δική μου να ξανασυζητήσουμε το καλοκαίρι για το ενδεχόμενο της παραμονής μου στην ομάδα και για άλλο χρονικό διάστημα, αλλά αυτό δεν είναι της παρούσης στιγμής. Είμαι παίκτης του Αρη για τους επόμενους έξι μήνες και αισθάνομαι πολύ όμορφα που θα ξαναμπώ στα γήπεδα και θα παίξω ποδόσφαιρο».
Στα μέσα του μήνα, ο Ιβιτς θα φοράει την κίτρινη φανέλα στο ματς Κυπέλλου με τον ΠΑΟΚ, «κόντρα» στον Ντούσαν Μπάγεβιτς, με τον οποίο κάθε άλλο παρά άριστες ήταν οι σχέσεις τους στον Ολυμπιακό. Είναι αυτό κάτι που τον απασχολεί ξεχωριστά;
«Σε καμία περίπτωση. Δεν υπάρχει τίποτε για σχολιασμό πάνω σ' αυτό το θέμα, γιατί ο καθένας κάνει τη δουλειά του στο γήπεδο».
«Η ομάδα πρέπει να βγει στην Ευρώπη. Αυτός είναι ο στόχος και είμαι βέβαιος ότι με σκληρή δουλειά μπορούμε να τον πραγματοποιήσουμε. Η ομάδα θέλει μια ανύψωση ηθικού και μια μικρή ενίσχυση έμψυχου υλικού, σύμφωνα με αυτά που μου έχει πει ο κ. Κοντομηνάς».
Η εντύπωσή του από τις πρώτες προπονήσεις, μετά τις ιατρικές εξετάσεις (αποδείχθηκε «ταύρος») είναι:
«Υπάρχουν πολλοί νεαροί, αλλά και έμπειροι παίκτες με τους οποίους έχω αγωνισθεί ως αντίπαλος. Το κλίμα είναι άριστο στην ομάδα και πιστεύω ότι θα γίνει άριστο και στις τάξεις των φιλάθλων, με τα καλά αποτελέσματα που θα έρθουν για την ομάδα στο μέλλον. Eίμαι αισιόδοξος».
Οσο για το πότε θα είναι έτοιμος να μπει στο γήπεδο:
«Θα το κρίνει ο προπονητής μου, με τον οποίο μίλησα και μου εξήγησε τι θέλει από μένα. Προσωπικά πιστεύω ότι θα είμαι έτοιμος σε 15-20 ημέρες και θα μπορέσω να πετύχω γκολ, κάτι για το οποίο ήρθα στον Αρη. Δουλειά μου είναι να σκοράρω, κι αυτό θα προσπαθήσω να κάνω και με τον Αρη, αρκεί να έχω και λίγη τύχη, που η ομάδα δεν έχει μέχρι τώρα. Ο Αρης παίζει καλά, δεν μπορεί όμως να σκοράρει, κάτι που είναι ανεξήγητο. Ισως να φέρω και γούρι...» 
Η απόκτηση του Ιλια Ιβιτς από τον Αρη χαιρετίστηκε με ενθουσιασμό και από τους βετεράνους της ομάδας. Χαρακτηριστική είναι η δήλωση του Ντίνου Κούη:
