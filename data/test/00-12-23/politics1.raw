Ως αναγνώστης του «Θούριου» και μέλος της παράταξης «Δημοκρατικός Aγώνας» στα φοιτητικά του χρόνια, ο Δημήτρης Αβραμόπουλος θυμάται τώρα ένα παλιό σύνθημα της Nεολαίας του KKE Eσωτερικού «Ρήγας Φεραίος»: «Τα οράματα και οι ιδέες, για να ζήσουν, θέλουν οργάνωση».
Η δημιουργία δικτύου σε όλη τη χώρα αποτελεί, λοιπόν, αυτή τη στιγμή το βασικό καθήκον των επιτελών του δημάρχου Αθηναίων. Το ιδρυτικό συνέδριο του κόμματος θα πραγματοποιηθεί περί τον Ιούνιο, οπότε κρίνεται ότι ολοκληρώνεται (με βάση το χρονοδιάγραμμα που έχει τεθεί) η δουλειά του Δ. Αβραμόπουλου στο δήμο και θα μπορεί να παραιτηθεί από το αξίωμά του στην πρωτεύουσα.
Μέχρι τότε όμως πρέπει να έχει δημιουργηθεί όλη η υποδομή που είναι αναγκαία σ' έναν νέο πολιτικό αρχηγό. 
Βάση της οργάνωσης αποτελούν οι «ομάδες πρωτοβουλίας», οι οποίες έχουν αρχίσει να συγκροτούνται σε πολλές πόλεις. Οι πληροφορίες αναφέρουν ότι πυρήνες έχουν συγκροτηθεί, εκτός από την Αθήνα, στη Θεσσαλονίκη, την Πάτρα, την Τρίπολη, τη Σπάρτη, την Καλαμάτα, τη Λάρισα, τη Φλώρινα, την Αλεξανδρούπολη, την Κομοτηνή, την Καβάλα, τα Δωδεκάνησα, το Ηράκλειο και τα Χανιά. 
Ο Κ. Τριανταφύλλου, που έχει την οργανωτική ευθύνη, επικοινωνεί σε καθημερινή βάση με «συνδέσμους» οι οποίοι έχουν αναλάβει να διευρύνουν τον «κύκλο».
Στη Ρηγίλλης, ωστόσο, πολλά στελέχη της Ν.Δ. υποστηρίζουν ότι σημαντικό ρόλο στην οργάνωση του κομματικού μηχανισμού του δημάρχου παίζει ο Νίκος Μπάλιος, ο οργανωτικός υπεύθυνος του Μ. Εβερτ, ο οποίος ξέρει «πρόσωπα και πράγματα σ' όλη τη χώρα».
Οι οργανωτικές προετοιμασίες πάντως δεν προχωρούν δίχως εμπόδια. Μια από τις δυσκολίες έγκειται στο γεγονός ότι ανάμεσα στα πρόσωπα που εμφανίζονται πρόθυμα να ενταχθούν στο νέο κόμμα είναι και κάποιοι που έχουν πικραθεί από άλλους χώρους κι έχουν αλλάξει πολλές φορές κομματική στέγη, ενώ δεν διαθέτουν ειδικό «βάρος» στις τοπικές κοινωνίες.
Η εντολή είναι όσοι διαθέτουν τέτοια χαρακτηριστικά να μένουν μακριά, επειδή με την παρουσία τους απομακρύνουν εκείνους που αποτελούν τον πραγματικό στόχο: νέα πρόσωπα, επαγγελματικά πετυχημένα και πολιτικά άφθαρτα στο παρελθόν.
Δεν είναι τυχαίο το γεγονός πως όταν δημοσιεύτηκε η πληροφορία περί πιθανής προσχώρησης του Μ. Μανωλάκου, γνωστού για τις ακροδεξιές απόψεις του, από την Πλ. Κοτζιά υπήρξε αμέσως οργισμένη διάψευση.
Την ίδια στιγμή όμως κάθε άλλο παρά αρνητικά έγιναν δεκτές οι δηλώσεις των Θρ. Λαζαρίδη, Κ. Λιάσκα και Κ. Ζουράρι, οι οποίοι αφήνουν ανοιχτό το ενδεχόμενο συνεργασίας τους με το νέο κόμμα.
Παρ' ότι οι παραπάνω διαθέτουν πλούσιο πολιτικό παρελθόν, δεν απορρίπτεται η προσέγγιση, αλλά πολλοί στο δημαρχείο εκτιμούν ότι έτσι δίνεται η αίσθηση της πολυσυλλεκτικότητας, αφού το νέο κόμμα δεν θα εμφανίζεται να αντλεί στελέχη αποκλειστικά από το χώρο της Ν.Δ. 
Στο επιτελείο του Δ. Αβραμόπουλου πιστεύουν ότι μέχρι τον Ιούνιο, που θα πραγματοποιηθεί το ιδρυτικό συνέδριο, πρέπει να καταρτιστεί μια πολύ προσεκτική επικοινωνιακή στρατηγική με «οικονομία δυνάμεων», πάντως.
Ο προγραμματισμός προβλέπει να προχωρούν σταδιακά οι κινήσεις έτσι ώστε να συντηρείται το ενδιαφέρον, αρχής γενομένης από τη λειτουργία του πολιτικού γραφείου στις αρχές του χρόνου στην Aθήνα.
Στην προβολή βοηθούν επίσης, όπως επισημαίνουν, με τον τρόπο τους και τα άλλα κόμματα με τη στάση τους.
Σ' αυτό το πλαίσιο θεωρούν επιβλαβή για την ίδια κι επωφελή γι' αυτούς την τακτική των επιθέσεων από την πλευρά της Ν.Δ. Οταν μάλιστα βλέπουν τον «εμφύλιο» που έχει ξεσπάσει στη Ρηγίλλης και τις διαφορές τακτικής που άρχισαν ήδη να εκδηλώνονται στο ΠΑΣΟΚ, πιστεύουν ότι επιβεβαιώνεται η εκτίμησή τους για τα σημαντικά προβλήματα του δικομματισμού «τα οποία έρχονται στην επιφάνεια πριν καν ιδρυθεί επισήμως ο νέος πολιτικός φορέας».
«Το σημερινό κομματικό σύστημα είναι τόσο σοβαρό ώστε έδειξε πλήρη αιφνιδιασμό και ταραχή από κάτι που περίμενε εδώ και δύο χρόνια όλη η Ελλάδα», έλεγε χαρακτηριστικά συνεργάτης του δημάρχου.
