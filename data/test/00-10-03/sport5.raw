 Σύννεφα στου Ρέντη από την πρώτη γκέλα του Ολυμπιακού στο ΟΑΚΑ, με τους ποδοσφαιριστές του Ολυμπιακού, όμως, αποφασισμένους να τα διαλύσουν εν τη γενέσει τους, καθώς υπεραμύνθηκαν χθες των αποφάσεων και των επιλογών του Γιάννη Μαντζουράκη στον αγώνα με τον Ιωνικό. «Ο προπονητής έκανε αυτό που έπρεπε, έβαλε δύο παίκτες και γύρισε το ματς, φταίμε εμείς που δεν κρατήσαμε το 3-2 και κάναμε λάθη στις καθυστερήσεις», έλεγαν χθες το απόγευμα βασικοί ποδοσφαιριστές του Ολυμπιακού, οι οποίοι θέλησαν να αναλάβουν την ευθύνη για το πρώτο στραβοπάτημα στο πρωτάθλημα.
 «Αυτό το αποτέλεσμα θα μας πεισμώσει περισσότερο, δεν θα επηρεαστούμε, στη συνέχεια θα είμαστε πολύ πιο σοβαροί και θα υπερασπιστούμε τον τίτλο του πρωταθλητή», υποστήριξαν χθες ορισμένοι «ερυθρόλευκοι», όμως υπήρξαν και αυτοί που μουρμουρίζουν και που δεν είναι λίγοι. «Η ομάδα έπρεπε να παίξει πιο επιθετικά από την αρχή, με σέντερ φορ και να αγωνιστούν παίκτες που ήταν ξεκούραστοι, έγιναν αρκετά λάθη», έλεγαν χθες ποδοσφαιριστές του Ολυμπιακού, από τους λεγόμενους αναπληρωματικούς, αλλά ο Γιάννης Μαντζουράκης έχει ελαφρυντικά. Πριν από τον αγώνα ρώτησε τους παίκτες ποιοι νιώθουν κουρασμένοι και απάντηση δεν πήρε. Ποιος, όμως, βασικός ποδοσφαιριστής θέλει να χάσει τη θέση του; 
 Ο Μαντζουράκης, ο οποίος αναχώρησε χθες το πρωί για την Ολλανδία και παρακολούθησε το βράδυ το ντέρμπι Χέρενφεϊν-Αγιαξ, προσανατολίζεται να κάνει αρκετές αλλαγές στον αγώνα κυπέλλου αύριο βράδυ με το Αιγάλεω στο ΟΑΚΑ. Το μόνο που είπε προχθές στους ποδοσφαιριστές στα αποδυτήρια, ήταν ότι «μια μεγάλη ομάδα δεν επιτρέπεται να κάνει λάθη στα τελευταία λεπτά».
 Αρκετοί είναι εκείνοι πάντως, ακόμα και εντός ομάδας, που υποστηρίζουν ότι «ο Μαντζουράκης παίζει το κεφάλι του στον Ολυμπιακό σε κάθε αγώνα και τον περιμένει ένας δύσκολος Οκτώβριος», αλλά από τη διοίκηση υποστηρίζουν πως «έχουμε προπονητή και με αυτόν θα συνεχίσουμε». 
 Αγώνα δρόμου ξεκίνησε από χθες το πρωί η ιατρική ομάδα του Ολυμπιακού, προκειμένου να προλάβουν το παιχνίδι με τη Χέρενφεϊν οι τέσσερις τραυματίες της πειραϊκής ομάδας (Ζε Ελίας, Ελευθερόπουλος, Οφορίκουε, Ανατολάκης). Χθες το πρωί επιβεβαιώθηκε από τις νέες εξετάσεις που πέρασε, ότι ο Ζε Ελίας έχει πάθει θλάση στο δικέφαλο στο δεξί πόδι, αλλά ο Χρήστος Δάρας και ο Βραζιλιάνος μέσος ελπίζουν ότι θα προλάβει ο παίκτης τον κρίσιμο αγώνα στην Ολλανδία. Οσο για τους Ελευθερόπουλο, Οφορίκουε, Ανατολάκη, θα είναι έτοιμοι στον αγώνα (17 Οκτωβρίου) με τη Χέρενφεϊν. Ο Τζιοβάνι έχει αιμάτωμα στο δεξί γόνατο κι έκανε θεραπεία, όπως και ο Γεωργάτος, ο οποίος έχει σφίξιμο στο δικέφαλο.
 * Εκτός κληρώσεων για δύο αγωνιστικές ενδέχεται να μείνουν οι Σταυρακάκης, Κωστίδης για τις υποδείξεις τους στον αγώνα του Ολυμπιακού με τον Ιωνικό. Τόσο οι ποδοσφαιριστές του Ολυμπιακού όσο και η τεχνική ηγεσία έχουν πολλά παράπονα από το διαιτητικό τρίο.
 Οι υπόλοιποι διεθνείς ποδοσφαιριστές του Ολυμπιακού (Αμανατίδης, Πουρσανίδης, Γεωργάτος, Χούτος, Πατσατζόγλου, Αντζας, Μαυρογενίδης) θα απουσιάσουν από σήμερα από του Ρέντη και για περίπου μία εβδομάδα. 
 * Ο Πίτερ Οφορίκουε κλήθηκε χθες από την ποδοσφαιρική ομοσπονδία της Γκάνα για το παιχνίδι με τη Ζιμπάμπουε στις 8 Οκτωβρίου. Ο επιθετικός του Ολυμπιακού, αν και τραυματίας, θα αναχωρήσει μεθαύριο για την πατρίδα του.
 * Αίτημα στην ΕΠΑΕ έκανε χθες το απόγευμα ο Ολυμπιακός, με το οποίο ζητάει την αναβολή του αγώνα με τον Πανηλειακό, λόγω των αυξημένων υποχρεώσεων που έχουν το συγκεκριμένο χρονικό διάστημα οι οχτώ διεθνείς της ομάδας με διαδοχικά εκτός έδρας παιχνίδια (Αλβανία, Πανηλειακό, Χέρενφεϊν). 
 * Η ΕΠΟ γνωστοποίησε χθες τον Ολυμπιακό ότι ο αγώνας κυπέλλου με το Αιγάλεω μεθαύριο θα αρχίσει στις 8.30 μ.μ.
