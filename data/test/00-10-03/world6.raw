 Εκατόν τριάντα χρόνια θα ζουν τα μωρά του 2000, προβλέπουν επιστήμονες με βάση τη στατιστική παρατήρηση ότι κάθε δεκαετία κερδίζουμε 13 μήνες ζωής. Η ομάδα Αμερικανών επιστημόνων του Πανεπιστημίου Μπέρκλεϊ, υπό τον δημογράφο Τζον Ουίλμοθ, δημοσίευσε στο έγκυρο περιοδικό «Σάιενς» την ενδιαφέρουσα μελέτη της που δείχνει ότι ο θρύλος του Μαθουσάλα θα μπορούσε να γίνει πραγματικότητα.
 Η μελέτη της ομάδας βασίστηκε στα πιο αξιόπιστα στατιστικά στοιχεία που υπάρχουν στον κόσμο και προέρχονται από τη Σουηδία. Οι Σουηδοί είναι οι μόνοι που διατηρούν αρχείο γεννήσεων και θανάτων από το 1749. Με βάση αυτό το υλικό,
για πρώτη φορά μετρήθηκε η κλιμάκωση της διάρκειας ζωής στα αναπτυγμένα κράτη,
τα τελευταία 150 χρόνια. Οι διαπιστώσεις της μελέτης καταρρίπτουν την παραδοσιακή επιστημονική παραδοχή ότι το ανθρώπινο σώμα δεν είναι σε θέση να ζήσει πέραν των 120 ετών διότι τα όργανα παύουν να λειτουργούν.
 «Καταδείξαμε ότι η μέγιστη διάρκεια ζωής αυξάνεται -γράφει ο Ουίλμοθ στο «Σάιενς»- και υποστηρίζουμε ότι δεν υπάρχει μέγιστο όριο διότι δεν υφίστανται ενδείξεις για επιβράδυνση της ζωής». Κατά την άποψη της ομάδας, η διάρκεια ζωής αυξάνεται σταθερά και ανεμπόδιστα, με ρυθμό 13 μήνες τη δεκαετία. Σύμφωνα
με τους υπολογισμούς του Ουίλμοθ, το 2120 η μέση διάρκεια ζωής για τον άνθρωπο
θα είναι τα 121 χρόνια, αρκετοί όμως θα είναι οι τυχεροί που θα προλάβουν να σβήσουν 130 κεράκια στην τούρτα των γενεθλίων τους. Το έτερο θετικό στοιχείο είναι ότι οι «εκατοντριαντάρηδες» θα είναι μεν υπερήλικες, αλλά υγιείς. Κι αυτό χάρη στην πρόοδο της ιατρικής, τη βελτίωση των μεθόδων πρόληψης ασθενειών
 «Ο βιβλικός μύθος του Μαθουσάλα που γιορτάζει τα 969α γενέθλιά του δεν ακούγεται πια και τόσο μύθος», σχολιάζει ο κοινωνιολόγος Τζέικομπ Ρόζεν.
