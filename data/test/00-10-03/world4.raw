 Λακέδες της Δύσης που θέλουν να «διαλύσουν τη Γιουγκοσλαβία» προκαλώντας «απεργίες, ταραχές και βία» χαρακτήρισε ο πρόεδρος της Γιουγκοσλαβίας τους αντιπάλους του, ενώ η αντιπολίτευση συνεχίζει την πολιτική της γενικής απεργίας και ανυπακοής.
 Ο Μιλόσεβιτς εμφανίστηκε στην τηλεόραση και δήλωσε ότι θέλει να ενημερώσει το λαό για τις «απόψεις του σχετικά με την κατάσταση της χώρας μας, πριν από το δεύτερο γύρο των εκλογών». Είπε ότι αν η αντιπολίτευση έρθει στην εξουσία, «η Γιουγκοσλαβία αναπόφευκτα θα διαλυθεί». «Η πολιτική μας εγγυάται ειρήνη, ενώ η
δική τους (εγγυάται) συγκρούσεις και έχθρα», είπε προσθέτοντας ότι τα σχέδια της αντιπολίτευσης απεργάζεται το ΝΑΤΟ και οι δυτικές χώρες. Είπε ότι είναι καθήκον του να προειδοποιήσει τον κόσμο και το έκανε για λόγους «συνείδησης».
 Ο Γιουγκοσλάβος πρόεδρος χαρακτήρισε την αντιπολίτευση «ομάδα που θέλει να βάλει τα Βαλκάνια υπό τον έλεγχο των δυνατών Δυτικών». Λόγω της δικής μας αντίστασης σε μια τέτοια εκδοχή, έχουμε γίνει αντικείμενο κάθε είδους πιέσεων,
που με τον καιρό πολλαπλασιάζονται», τόνισε ο πρόεδρος Μιλόσεβιτς και συνέχισε: «Τα γεγονότα, όπως εξελίχθηκαν στη διάρκεια των εκλογών, αποτελούν μέρος αυτού του οργανωμένου κυνηγιού κατά της χώρας μας και του λαού μας, γιατί η χώρα μας αντιστέκεται στην καθιέρωση μιας πλήρους κυριαρχίας της Δύσης
στα Βαλκάνια». Ο Μιλόσεβιτς τόνισε ακόμη ότι «ο πραγματικός αρχηγός της σερβικής δημοκρατικής αντιπολίτευσης δεν είναι ο υποψήφιός της στις εκλογές (Βόιτσλαβ Κοστούνιτσα), αλλά ο Ζόραν Τζίντζιτς ένας συνεργάτης της Συμμαχίας που έκανε τον πόλεμο εναντίον μας. Επιθυμία μου να είστε επιφυλακτικοί έναντι των ψεύτικων υποσχέσεών τους... Η κυβέρνησή τους θα είναι ένα ανδρείκελο που θα προσφέρει μόνο βία και εμφύλιο πόλεμο», είπε ο Γιουγκοσλάβος πρόεδρος.
 Κάθε είδους οχήματα έκλεισαν χθες τους δρόμους στο Βελιγράδι. Οι φοιτητές έμειναν στα σπίτια τους και πολλά εργοστάσια έκλεισαν στη χώρα χθες, με το κάλεσμα της αντιπολίτευσης για γενική απεργία. Στο Βελιγράδι, οι διαμαρτυρίες ήταν λιγότερο έντονες, λόγω βροχής, αλλά και λόγω χαμηλής υποστήριξης από τα ανεξάρτητα μέσα ενημέρωσης. Το πρακτορείο εδήσεων «Μπέτα» μετέδωσε ότι περίπου
500 αστυνομικοί εισέβαλαν στο ορυχείο Κολουμπάρα, το μεγαλύτερο της χώρας, από
το οποίο αποχώρησαν χθες οι εργαζόμενοι. Το γεγονός δημιουργεί υπόνοιες «υπονόμευσης», ενώ η κρατική ηλεκτρική εταιρεία απειλεί με διακοπές στην ηλεκτροδότηση, αν το ορυχείο δεν επαναλάβει σύντομα την εξαγωγή άνθρακος. Στη Νις περίπου 10.000 άτομα εγκατέλειψαν τις εργασίες τους, συμμετέχοντας στην ανεργία της αντιπολίτευσης. Αλλοι τόσοι συγκεντρώθηκαν στην κεντρική πλατεία του Τσάτσακ. Στη Νις, στο Πάντσεβο και στο Ούζιτσε τα πάντα παρέλυσαν από την απεργία.
