 Σε μια τηλεφωνική συνέντευξη τα όσα μπορεί να παρατηρήσει κάποιος για το συνομιλητή του είναι ελάχιστα. Ουσιαστικά είναι μόνον ένα: η φωνή και ο τρόπος
εκφοράς του λόγου. Σ' αυτή την περίπτωση η φωνή από την άλλη άκρη του σύρματος
είναι καλλιεργημένη, σοβαρή και αρθρώνει τα σωστά ελληνικά της με έναν ελαφρύ γαλλικό τόνο. Οχι τυχαία! 
 Ο συνομιλητής μας, ο Δημήτρης Κωνσταντινίδης, βρίσκεται εγκαταστημένος στη Γαλλία εδώ και 21 χρόνια. Το '79 πρωτοπήγε εκεί για να σπουδάσει Ιστορία της Τέχνης. Σπούδασε πράγματι, αλλά κι έκανε και διδακτορικό όχι μόνο στην Ιστορία
της Τέχνης αλλά και στην Αρχαιολογία. Βρήκε αμέσως δουλειά στη Λορένη και το '91, ύστερα από έναν εθνικό διαγωνισμό, επελέγη ως επικεφαλής ενός νεοσύστατου
φορέα του γαλλικού ΥΠΠΟ για τα εικαστικά. Εδώ και τρία χρόνια ο κ. Κωνσταντινίδης είναι επικεφαλής του «Απολλώνια», ενός αυτόνομου μεν, χρηματοδοτούμενου συχνά από το Συμβούλιο Ευρώπης δε, οργανισμού, που στόχο έχει την πραγματοποίηση εικαστικών ανταλλαγών μεταξύ των ευρωπαϊκών χωρών.
 Το δραστήριο αυτό πρόγραμμα δίνει πολύ συχνά το «παρών» του, με τη διοργάνωση σημαντικών εκθέσεων σε διάφορες ευρωπαϊκές πόλεις -συμπεριλαμβανομένων και ελληνικών. Οι δραστηριότητές του τού επιτρέπουν να συνάγει συμπεράσματα για την εικαστική δημιουργία στην Ευρώπη, για την άποψη των τοπικών φορέων για τη σύγχρονη τέχνη, για το πώς είναι σήμερα ο εικαστικός χάρτης της περιοχής.
 Αύριο ο Δημήτρης Κωνσταντινίδης θα βρίσκεται στη Θεσσαλονίκη για ένα φόρουμ με
θέμα που άπτεται απολύτως των ενδιαφερόντων τού «Απολλώνια»: το φόρουμ, που διοργανώνεται με πρόταση του ελληνικού ΥΠΠΟ, καλεί εκπροσώπους όλων των βαλκανικών κρατών με σκοπό να αναζητήσουν τους λόγους για τους οποίους οι εικαστικές ανταλλαγές δεν έχουν μέχρι στιγμής ευοδωθεί απολύτως στην περιοχή και ακόμα, το λόγο για τον οποίο οι καλλιτέχνες των Βαλκανίων δεν έχουν ίση μεταχείριση ως προς την προώθηση έργου τους με καλλιτέχνες προερχόμενους από μεγάλες μητροπόλεις. Φυσικά, η συνάντηση δεν θα παραμείνει στις διαπιστώσεις. Φιλοδοξεί να καταθέσει συγκεκριμένες προτάσεις.
 Το φόρουμ ήταν η αφορμή για τη συζήτηση με τον κ. Κωνσταντινίδη. Συζήτηση εφ' όλης της (ευρωπαϊκής) ύλης. 
 «Το "Απολλώνια" είναι ένας αυτόνομος, μη κυβερνητικός δηλαδή, οργανισμός, που διευθετεί όλα αυτά τα προγράμματα των ευρωπαϊκών εικαστικών ανταλλαγών. Οσο για το όνομα, το επιλέξαμε γιατί ο Απόλλων ήταν θεός της μουσικής, του φωτός και της τέχνης».
 «Ως ανεξάρτητος οργανισμός, το "Απολλώνια" δεν έχει κανέναν ενδοιασμό να απευθυνθεί και σε οργανισμούς όπως η Ε.Ε. ή το Συμβούλιο της Ευρώπης, για να μπορέσει να χρηματοδοτήσει τα προγράμματά του, τα οποία όντως ανταποκρίνονται συχνά στις ιδέες της Ε.Ε. για την ευρωπαϊκή κουλτούρα».
 «Ολα ξεκίνησαν από το F.R.A.C. Αλσατίας, το οποίο διηύθυνα από το 1991. Πρόκειται για αποκεντρωτικό φορέα του γαλλικού ΥΠΠΟ, που στόχο έχει να δημιουργήσει στην περιφέρεια μουσειακούς οργανισμούς χωρίς τείχη για την προώθηση των σύγχρονων καλλιτεχνών. Παράλληλα, σκεφτόμασταν να δημιουργήσουμε,
σε συνεργασία με το Συμβούλιο της Ευρώπης, ένα δίκτυο ανακάλυψης και προώθησης
των καλλιτεχνών που προέρχονται από την κεντρική και ανατολική Ευρώπη. Το '95 συλλάβαμε αυτό το σχέδιο ανταλλαγών μεταξύ ανατολικής και δυτικής Ευρώπης και το προτείναμε στο Συμβούλιο της Ευρώπης, που επιθυμούσε να ανοίξει δρόμους προς την ανατολική Ευρώπη κι έτσι δέχτηκε αμέσως. Το πρώτο που κάναμε ήταν μια
χαρτογράφηση των κρατών: επί 2 χρόνια, καμιά 15αριά άτομα, υπεύθυνοι μουσείων,
κέντρων τέχνης κλπ., γυρίσαμε περί τα 20 κράτη, από τη Βαλτική και τα Βαλκάνια
μέχρι τις Δημοκρατίες της πρώην Σοβιετικής Ενωσης. Γνωρίσαμε και συζητήσαμε με
πάνω από 200 καλλιτέχνες, με όλους τους υπευθύνους των μουσείων και των γκαλερί, με όλους τέλος πάντων τους φορείς σύγχρονης τέχνης σε αυτά τα κράτη. Δημιουργήσαμε έτσι ένα δίκτυο και βγάλαμε έναν μικρό κατάλογο με ονόματα και διευθύνσεις, στον οποίο θα μπορούσε να ανατρέξει κάποιος για να συνεργαστεί με
αυτούς τους φορείς. Πραγματοποιήσαμε μετά εκθέσεις και άλλες εκδηλώσεις, που σκοπό είχαν να προωθήσουν όλους αυτούς τους καλλιτέχνες. Το 1997 το πρόγραμμα αυτό μεγάλωσε τόσο, ώστε το FRAC να μην επαρκεί. Πήραμε λοιπόν την απόφαση να κάνουμε το "Απολλώνια". Κι έτσι, κάθε χρόνο, όπως όλοι οι αυτόνομοι οργανισμοί, προτείνουμε το πρόγραμμά μας και αναζητούμε λεφτά για να το χρηματοδοτήσουμε. Μας βοηθά το γαλλικό ΥΠΠΟ και το ΥΠΕΞ, η πόλη του Στρασβούργου και το Συμβούλιο της Ευρώπης -αυτό το τελευταίο όχι σε συνεχή βάση...».
 * Η Ε.Ε. ασκεί πάντως μια κυρίως οικονομοκεντρική πολιτική...
 «Αυτό είναι, δυστυχώς, ακριβές. Φαίνεται μάλιστα καθαρά κάθε φορά που αναλύουμε τα κονδύλια τα οποία δίνονται στις διάφορες Διευθύνσεις της Ε.Ε.: εξ
αυτών, η Διεύθυνση 10, που αφορά τον Πολιτισμό, έχει πάντα τα χαμηλότερα. Αντανακλάται λοιπόν η άποψη των πολιτικών που έχουν στα χέρια τους τις τύχες αυτού του διεθνούς οργανισμού: όλοι αυτοί, δυστυχώς, δεν βλέπουν τον καθοριστικό ρόλο που μπορεί να παίξουν ο πολιτισμός και οι πολιτιστικές ανταλλαγές για μια μεγαλύτερη κοινωνική συνοχή και για τις καλύτερες συνθήκες γειτνίασης μεταξύ των διαφόρων λαών της Ευρώπης. Αλλά και η επικεφαλής της Διεύθυνσης 10 της Ε.Ε., η πρώην υπουργός Πολιτισμού του Λουξεμβούργου Βιβιέν Ρέντινγ δηλαδή, μοιάζει να ενδιαφέρεται κυρίως για ό,τι έχει σχέση με το παρελθόν. Η σύγχρονη δημιουργία δεν φαίνεται να την εμπνέει ιδιαίτερα...».
 «Το καλό της δουλειάς μας είναι η καθημερινή τριβή με τον κόσμο της Τέχνης. Για μένα είναι αδιανόητο να περάσω έστω και μία εβδομάδα χωρίς να δω μερικές εκθέσεις ή να επισκεφτώ τα ατελιέ ορισμένων καλλιτεχνών. Εχουμε μια συνεχή αγωνία για την ανακάλυψη νέων καλλιτεχνών, αλλά και για την παρακολούθηση της πορείας των παλαιότερων γνώριμών μας. Από την άλλη, φροντίζουμε να παρακολουθούμε και τις ερμηνείες που δίνουν οι υπεύθυνοι των κέντρων τέχνης ή των μουσείων πάνω στη σύγχρονη τέχνη».
 * Φαντάζομαι ότι θα διατηρείτε ένα δίκτυο σταθερών συνεργατών σε κάθε χώρα...
 «Το "Απολλώνια" αυτό είναι. Για εμάς, οι λέξεις κλειδιά είναι: δίκτυο-συνεργασία-ανταλλαγές».
 * Από την Ελλάδα με ποιους φορείς έχετε σταθερή συνεργασία; 
 «Το "Απολλώνια" στοχεύει κυρίως στην περιφέρεια. Εχουμε λοιπόν σταθερή συνεργασία (σχέση αγάπης θα έλεγα) με τη Δημοτική Πινακοθήκη Κανακάκι στο Ρέθυμνο, ένα κέντρο που δεν μπορεί να ζηλέψει σε τίποτε κανένα άλλο ευρωπαϊκό κέντρο. Εχουμε συνεργαστεί εξαιρετικά στο παρελθόν και με το Κέντρο Φωτογραφίας της Σκοπέλου...».
 * Οι επίσημοι ελληνικοί κρατικοί φορείς, όπως π.χ. η Πινακοθήκη, ενδιαφέρονται
 «Δυστυχώς, δεν είχαμε ακόμα την ευκαιρία να συνεργαστούμε άμεσα μαζί τους. Αλλωστε, επιδιώκουμε κυρίως την συνεργασία μας με περιφερειακά κέντρα σύγχρονης τέχνης».
 * Σας ρώτησα γιατί ο ρόλος ενός εθνικού φορέα πρέπει να 'ναι η ανάδειξη νέων καλλιτεχνών και οι ανταλλαγές στο πλαίσιο του σύγχρονου εικαστικού τοπίου...
 «Αυτό είναι ένα από τα βασικότερα προβλήματα της στήριξης της ελληνικής σύγχρονης δημιουργίας. Η Ελλάδα, δυστυχώς, στερείται ενός οργανισμού προώθησης
της σύγχρονης δημιουργίας και συλλογής έργων σύγχρονης τέχνης. Κάτι πάει να γίνει με τα μουσεία, αλλά αυτή τη στιγμή δεν έχουμε τον εθνικό οργανισμό που μπορεί να αγοράζει έργα σύγχρονων καλλιτεχνών. Για μένα η σύσταση συλλογής έργων σύγχρονης τέχνης είναι ένας από τους βασικούς παράγοντες δημιουργίας και
προώθησης μιας γενικής πολιτικής υποστήριξης της εικαστικής δημιουργίας».
 * Στην εποχή μας υπάρχουν ακόμα εθνικά εικαστικά ιδιώματα; 
 «Στην εποχή μας μιλάμε, από τη μια, για παγκοσμιοποίηση της τέχνης και από την
άλλη, για αναζήτηση της ιδιότητας και ιδιορρυθμίας της τέχνης. Εχουμε δηλαδή αυτό το παράδοξο σχήμα, από τη μια μεριά, οι καλλιτέχνες να αναζητούν μια εθνική βάση κι από την άλλη, να προσπαθούν να ανταποκριθούν σε ορισμένες παγκόσμιες αρχές ώστε να προβληθεί η δουλειά τους διεθνώς. Νομίζω ωστόσο ότι συχνά αυτά τα δύο συνοδοιπορούν ή ότι η διαμάχη μεταξύ τους είναι μία από τις βασικές αιτίες της δημιουργίας».
 * Η ανατολική Ευρώπη σας αφορά ιδιαίτερα στο «Απολλώνια». Εχω την αίσθηση ότι σήμερα χαρακτηριστικό των χωρών αυτών είναι ότι, περνώντας μια μεταβατική φάση, προσπαθούν να εξαλείψουν από την κουλτούρα τους ό,τι θύμιζε το εθνικό τους στοιχείο. Ισχύει αυτό και στην τέχνη; 
 «Θα έλεγα, αντιθέτως, ότι ο εθνικός τους χαρακτήρας είναι πολύ πιο ζωντανός και υπερισχύει αυτής της διεθνούς σειρήνας, που μέσω της αμερικανικής κουλτούρας προσπαθεί να διαταράξει τα ιδιαίτερα χαρακτηριστικά των χωρών αυτών».
 * Υπάρχει η αίσθηση ότι η Αμερική εξακολουθεί να είναι η μητρόπολη σύγχρονης τέχνης. Είναι σωστό αυτό ή απλώς η Αμερική έχει αποτελεσματικότερους τρόπους διακίνησης και προώθησης; 
 «Αν μπορούσα να σας αποδείξω ότι αυτό δεν είναι σωστό, ίσως το "Απολλώνια" να μην υπήρχε. Δηλαδή, σκοπός μας είναι να δείξουμε ότι κάποτε θα πρέπει να καταλήξουμε σε ένα σύστημα όπου μια σημαντική εικαστική έκφραση θα μπορεί να υποστηριχτεί και να διαδοθεί, είτε προέρχεται από το κέντρο είτε από περιφέρεια».
 * Θα μπορούσε, αντίστοιχα, να σας πει κάποιος ότι το έργο που κάνετε ευνοεί εκ
 «Νομίζω ότι θα πρέπει κάποτε να σταματήσουμε να κάνουμε αυτό το διαχωρισμό -και είναι κι αυτός ένας από τους στόχους μας. Δεν μπορούμε να μιλάμε ακόμα για ανατολική ή δυτική Ευρώπη Για μας η εικαστική δημιουργία μπορεί να αναπτυχθεί εξίσου καλά και στην Καβάλα και τη Δράμα και τη Φιλιπούπολη και στο
Παρίσι και το Λονδίνο. Σκοπός μας δεν είναι να βοηθήσουμε τους Aνατολικούς να ανακαλύψουν τους ΔEυτικούς ούτε να πείσουμε τους Δυτικούς ότι κάτι γίνεται και
στην Ανατολή. Σκοπός μας είναι πως μέσα από σχέδια, προγράμματα, συνεργασίες θα βάλουμε μπροστά πολιτιστικά δρώμενα που θα βοηθήσουν την ίδια την τέχνη και
τον καλλιτέχνη, ασχέτως από πού προέρχεται. Κι έτσι, να μπορεί το κοινό να νιώσει όλη αυτή τη χαρά που νιώθουμε κι εμείς όταν βρισκόμαστε μπροστά σε μια σημαντική δημιουργία».
