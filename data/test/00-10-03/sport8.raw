 Με το που σήμανε μεσημέρι χθες στο Λονδίνο, έπεσε...σκοτάδι στην Καλογρέζα! Ο Αγγλος δικαστής (Ιαν Τράβερς) που επιλήφθηκε της υπόθεσης Τσακαλίδη ανακοίνωσε στην ΑΕΚ ότι ο 21χρονος σέντερ παύει να είναι δικός της παίκτης, γι'αυτό και τον αφήνει ελεύθερο να συνεχίσει την καριέρα του στο Φίνιξ.
 Αναμενόμενη απόφαση, για όσους γνώριζαν καλά το θέμα που προέκυψε στις αρχές του καλοκαιριού, σοβαρό «τραύμα» όμως για τους παράγοντες και τους νομικούς της ΑΕΚ, που πίστευαν μέχρι την τελευταία στιγμή ότι μπορούσαν να σώσουν την παρτίδα, κρατώντας τον Ιάκωβο στο δυναμικό τους. 
 Κι ενώ στο Φίνιξ πανηγυρίζουν για την επιτυχία τους, ετοιμάζοντας παράλληλα τον Τσακαλίδη για το επίσημο ντεμπούτο του στο ΝΒΑ, στην Καλογρέζα γινόταν το απόγευμα λόγος για διαδοχικές μηνύσεις κατά παντός υπευθύνου! Επισήμως, η ΑΕΚ δεν είχε τίποτα να δηλώσει, καθώς περιμένει να πάρει πρώτα στα χέρια της το σκεπτικό της απόφασης από τη διεθνή διαιτησία. Ανεπισήμως, όμως, λέχθηκε ότι θα μηνυθεί η FIBA (που δεν έστειλε εκπρόσωπό της στο Λονδίνο για να υπερασπιστεί την ΑΕΚ), ότι θα μηνυθεί ο ίδιος ο Τσακαλίδης για όσα κατέθεσε, και ότι θα ζητηθεί ακύρωση της χθεσινής απόφασης (με το αιτιολογικό ότι ήταν αναρμόδιο το συγκεκριμένο όργανο). 
 Οι Αμερικανοί απαντούν ότι αδίκως ψάχνεται η ΑΕΚ για μια σανίδα σωτηρίας. Αφ' ενός γιατί η διεθνής διαιτησία δεν μπορεί να αμφισβητηθεί από τακτικό δικαστήριο, αφετέρου γιατί τα πρακτικά της συνεδρίασης δεν θα φτάσουν ποτέ στα χέρια της ΑΕΚ (ο διαιτητής τα κρατάει, βάσει νόμου, στην κατοχή του), άρα δε θα 'χει οποιαδήποτε στοιχεία για να στηρίξει την αγωγή της σε βάρος του παίκτη. Οσο για την απουσία της FIBA από τη συνεδρίαση, οι Σανς υποστηρίζουν ότι απέβη προς... όφελος της ΑΕΚ, επειδή δεν κατατέθηκε ποτέ ότι η Παγκόσμια Ομοσπονδία δεν αναγνωρίζει τα μονομερή συμβόλαια που υπογράφονται στην Ελλάδα (και όμοιό τους είχε ο Τσακαλίδης με την ΑΕΚ). 
 Ετσι, λοιπόν, το μόνο που είχαν να κάνουν χθες οι Σανς ήταν να δώσουν μια φανέλα τους στον Ιάκωβο (επιλέχθηκε το νούμερο 25, αυτό που συνόδευσε τον παίκτη κατά την επιλογή του στο ντραφτ του ΝΒΑ), και να καλέσουν φωτογράφους για τα περαιτέρω.
