 Την ώρα που ο Παναθηναϊκός παίρνει βαθιές ανάσες και γεμίζει τις μπαταρίες του, ώστε να αντεπεξέλθει στα δύσκολα ματς που έρχονται μετά τη διακοπή πρωταθλήματος και Τσάμπιονς Λιγκ, ο Πάολο Σόουζα βρίσκεται στη Λισαβόνα για δουλειές. Χθες ο Πορτογάλος σούπερ-σταρ εγκαινίασε Ακαδημία Ποδοσφαίρου και όπως δήλωσε στις πορτογαλικές εφημερίδες σκοπεύει να επιστρέψει στην Αθήνα στο τέλος της εβδομάδας. Στο διάστημα της εκεί παραμονής του θα συμβουλευτεί τον έμπιστό του φυσιοθεραπευτή και φίλο, από τότε που έπαιζε στην Μπορούσια Ντόρτμουντ, Μαριάν Μπαρέτο. «Θέλω να βοηθήσω τον Παναθηναϊκό να διακριθεί σε Ελλάδα και Ευρώπη, πρέπει όμως να είμαι 100% έτοιμος», είναι η δήλωσή του, την οποία φιλοξενεί η εφημερίδα «Ρέκορντ» στο χθεσινό της φύλλο.
 Το ταξίδι στην Πορτογαλία, ως φαίνεται, δεν ήταν και τόσο ξαφνικό, αλλά προγραμματισμένο. Αρχικά ο Σόουζα έλεγε ότι κλήθηκε στην Εθνική, ενώ κάτι τέτοιο δεν συνέβη ποτέ. Το επεισόδιο με τον Αγγελο Αναστασιάδη την περασμένη Πέμπτη μάλλον του έδωσε μια καλή δικαιολογία για να φύγει... χολωμένος. Οσο για το πρόστιμο των δύο εκατομμυρίων δραχμών δεν πρέπει να τον ένοιαξε ιδιαίτερα. Τι μέλλει γενέσθαι; Δύσκολο να προβλέψει κανείς. Η ευχή του Αναστασιάδη, αμέσως μετά το ματς με τον Αρη, «να τον φωτίσει ο Θεός, να έρθει και να βοηθήσει τον ΠΑΟ, γιατί είναι πολύ καλός παίκτης», αφήνει ανοιχτό το θέμα. Επισήμως από την «πράσινη» ΠΑΕ τονιζόταν πως θα επιστρέψει στο τέλος της εβδομάδας, κανείς ωστόσο δεν μπορεί να είναι σίγουρος. Υπενθυμίζεται πως ο Σόουζα έχει να παίξει από το ματς με τη Λα Κορούνια (13 Σεπτεμβρίου). Από τότε ακολουθεί ατομικό πρόγραμμα, δεν έχει προπονηθεί δηλαδή επαρκώς. Κι αν ακόμη γυρίσει, όπως λέει, την Κυριακή, είναι άγνωστο αν και πότε θα μπορέσει να καλύψει το χαμένο έδαφος.
 Χθες ο Σόουζα είδε τον αγώνα του πορτογαλικού πρωταθλήματος Σπόρτιγκ Λισαβόνας-Σαλγκέιρος και σήμερα ή αύριο θα εξεταστεί από τον Μπαρέτο, που λείπει εκτός Πορτογαλίας. Εντός των προσεχών ημερών έχει πει ότι θα δώσει συνέντευξη στον Τύπο της πατρίδας του, κάτι που αναμένεται με ξεχωριστό ενδιαφέρον και στην Ελλάδα.
 Η θετική επανεμφάνιση του Γκόραν Βλάοβιτς εναντίον του Αρη και το καταπληκτικό φάουλ-γκολ της ισοφάρισης, ήταν η καλύτερη ένεση ηθικού για τον Κροάτη, που τελευταία βρισκόταν σε άσχημη ψυχολογική κατάσταση. Θεωρείται δε απαρχή μιας νέας περιόδου πιο αποδοτικής, αφού και ο Αναστασιάδης από την πλευρά του αναγνωρίζει πως «έχει βάλει το κεφάλι κάτω και δουλεύει στις προπονήσεις».
 Από σήμερα οι διεθνείς, Ελληνες και ξένοι, διασκορπίζονται στα τέσσερα σημεία του ορίζοντα. Οι Νικοπολίδης, Λυμπερόπουλος, Καραγκούνης, Μπασινάς, Γκούμας, κλήθηκαν για τα ματς της Ελλάδας (7 και 11 Οκτωβρίου) με Φινλανδία εντός, Αλβανία εκτός, ο Σίγκουρτσον για τα ματς της Ισλανδίας με Τσεχία (εκτός), Β. Ιρλανδία (εντός), ο Χένρικσεν για τα παιχνίδια της Δανίας με Β. Ιρλανδία (εκτός), Βουλγαρία (εντός), ο Κόλα για το ματς της Αλβανίας με την Ελλάδα και ο Σάριτς για τον αγώνα της Κροατίας με τη Σκωτία (11/10).
 Ετοιμος θα είναι ο Βαζέχα στο κρίσιμο ματς με το Αμβούργο (18/10). Δεν αποκλείεται να προλάβει και τον αγώνα με τον ΟΦΗ στο Ηράκλειο (14/10).
