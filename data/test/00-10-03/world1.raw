 Τη δική τους δυναμική της κλιμάκωσης ακολουθούν οι ένοπλες πλέον συγκρούσεις Ισραηλινών και Παλαιστινίων που ξεκίνησαν την περασμένη Παρασκευή, παρά τις εκκλήσεις της διεθνούς κοινότητας για αυτοσυγκράτηση και ηρεμία.
 Μέχρι χθες είχαν σκοτωθεί τουλάχιστον 50 Παλαιστίνιοι και Αραβες του Ισραήλ, ενώ πάνω από 1.000 τραυματίστηκαν και οι δύο πλευρές αλληλοκατηγορούνται, ως συνήθως, για το ξέσπασμα των συγκρούσεων.
 «Σταματήστε να πυροβολείτε τους στρατιώτες μας, τους γέρους μας, τα παιδιά μας, τις γυναίκες μας», είπε χθες ο Παλαιστίνιος ηγέτης, Γιάσερ Αραφάτ. «Αποσύρετε τους Ισραηλινούς στρατιώτες από τις παλαιστινιακές πόλεις και τα στρατόπεδα προσφύγων», πρόσθεσε.
 Από την πλευρά του, ο Ισραηλινός πρωθυπουργός, Εχούντ Μπάρακ, δήλωσε ότι παραμένει έτοιμος να διαπραγματευτεί μια ειρηνευτική συμφωνία με τους Παλαιστινίους «ακόμη και σε ό,τι αφορά τα δύσκολα θέματα», όμως «θα αρνηθούμε να υποταγούμε στη βία. Αν θέλουν να μας κάνουν να αλλάξουμε (θέσεις) δεν μπορεί να γίνει παρά μόνο με διαπραγματεύσεις».
 «Ή θα πάτε σε μια συμφωνία που θα έχει κάποιο τίμημα...ή θα πάτε προς μια νέα σύγκρουση», πρόσθεσε απευθυνόμενος προς την παλαιστινιακή ηγεσία.
 Ο Παλαιστίνιος υπουργός Διεθνούς Συνεργασίας, Ναμπίλ Σάαθ, ζήτησε χθες από την Ευρωπαϊκή Ενωση να συμμετάσχει «σε μια εξεταστική επιτροπή που θα προσδιορίσει τις ευθύνες» για τις συγκρούσεις και ζήτησε την αποστολή διεθνών παρατηρητών «σε όλα τα σημεία άμεσης επαφής», προκειμένου «να αποτραπούν νέα αιματηρά επεισόδια».
 Η Γαλλία και η Ιταλία καταδίκασαν χθες την επίσκεψη που πραγματοποίησε ο Aριέλ Σαρόν την περασμένη Πέμπτη στην πλατεία του τεμένους της Ιερουσαλήμ, η οποία και αποτέλεσε το έναυσμα των συγκρούσεων.
 Ο πρόεδρος της Γαλλίας, Ζακ Σιράκ απέδωσε την έκρηξη της βίας στην «ανεύθυνη πρόκληση» του Σαρόν και δήλωσε ότι το Ισραήλ χρησιμοποίησε υπερβολική βία κατά των Παλαιστινίων. «Δεν αντιμετωπίζεις τα αισθήματα των ανθρώπων με θωρακισμένα», είπε.
 «Ανώφελη και αντιπαραγωγική πρόκληση» χαρακτήρισε την ενέργεια του Σαρόν και ο Ιταλός υπουργός Εξωτερικών Λαμπέρτο Ντίνι, ενώ ο ειδικός απεσταλμένος της Ευρωπαϊκής Ενωσης, Μιγέλ Ανχέλ Μορατίνος, μίλησε για «προκλητικές ενέργειες» με τις οποίες «εκμηδενίζονται όλες οι προσπάθειες για ειρήνη».
 Στις ΗΠΑ ο πρόεδρος Κλίντον και η υπουργός Εξωτερικών Μάντλεν Ολμπράιτ περιορίστηκαν σε εκκλήσεις για τέλος των βιαιοτήτων. Η Αμερικανίδα υπουργός Εξωτερικών επισήμανε ότι είναι κρίμα που συνέβησαν τα γεγονότα αυτά τη στιγμή που η ειρηνευτική διαδικασία βρισκόταν σε καλό δρόμο.
 Παλαιστίνιοι κηδεύουν ένα από τα θύματα στις συγκρούσεις με τον ισραηλινό στρατό. Tο λόγο πήραν και πάλι τα όπλα
 * Τη συμπαράσταση των πολιτικών δυνάμεων και του αδελφού ελληνικού λαού ζητεί η παλαιστινιακή παροικία Ελλάδας στη σημερινή πορεία διαμαρτυρίας (3.30 μ.μ.) προς την ισραηλινή πρεσβεία.
 Με ανακοίνωσή της η παροικία καταδικάζει «τη βάρβαρη επίθεση του ισραηλινού στρατού κατά του άμαχου παλαιστινικαού λαού και την άδική δολοφονία δεκάδων». Μάλιστα η εικόνα του 12χρονου παιδιού και του πατέρα του που αφήσαν την τελευταία τους πνοή κάτω από «τυφλά» καταιγιστικά πυρά έκανε το γύρο του κόσμου.
 Είναι άραγε αυτή η ειρήνη που επιδιώκει το Ισραήλ αναρρωτώνται οι εν Ελλάδι Παλαιστίνιοι που καλούν στην πορεία με αφετηρία την πρεσβεία τους (Μαραθωνοδρόμων 131, Φάρος Ψυχικού).
 * Διάβημα διαμαρτυρίας στον πρεσβευτή του Iσραήλ έκανε η Kεντρική Eπιτροπή του KKE, με το οποίο ζητεί τον άμεσο τερματισμό των αιματηρών επεισοδίων στα κατεχόμενα και την παραδειγματική τιμωρία των υπευθύνων.
