 Αυτή ήταν λοιπόν η πιο επιτυχημένη ελληνική παρουσία σε Ολυμπιακούς Αγώνες από το 1896 και μετά. Αρα, θα πρέπει να είμαστε ικανοποιημένοι με αυτά τα 13 μετάλλια και να μην ασχοληθούμε με αυτούς που πιστεύουμε ότι... απλά ταξίδεψαν εδώ στο Σίδνεϊ, χωρίς να δικαιολογήσουν ούτε στο ελάχιστο τη συμμετοχή τους σε αυτούς τους αγώνες; 
 Οταν κάθεσαι να γράψεις έναν απολογισμό Ολυμπιακών Αγώνων -ειδικά υπό το βάρος της κούρασης αυτών των 23 ημερών- είναι πολύ εύκολο, αν δεν προσέξεις, να αδικήσεις κάποιον αθλητή ή αθλήτρια που έχει όμως δώσει τα πάντα στην προετοιμασία γι' αυτό το μεγάλο ραντεβού. Ας προσπαθήσουμε λοιπόν να δούμε τα πράγματα ψύχραιμα...
 Στην πρώτη γραμμή των μη επιτυχημένων εμφανίσεων, εδώ στο Σίδνεϊ, βρίσκονται ασφαλώς οι ιστιοπλόοι μας. Θα μπορούσαμε να ξεχωρίσουμε τον Νίκο Κακλαμανάκη που πάλεψε όσο μπορούσε τη μάχη στα Μιστράλ υπό συνθήκες (καιρικές) που δεν τον ευνοούσαν, για να έρθει τελικά έκτος. Αυτός όμως τουλάχιστον είχε προειδοποιήσει από πριν πως το μετάλλιο δεν είναι καθόλου εύκολη υπόθεση. 
 Αντίθετα, αισιόδοξες μέχρι παρεξηγήσεως ήταν οι Σοφία Μπεκατώρου και Αιμιλία Τσουλφά στα 470. Αλλά η 14η θέση στο φινάλε της προσπάθειάς τους δεν τις δικαίωσε. Στην ίδια κατηγορία (470), οι Κώστας Τριγκώνης, Ανδρέας Κοσματόπουλος δούλεψαν πολύ πιο «αθόρυβα» και κατάφεραν να βρεθούν στην όγδοη θέση. Οσον αφορά, τέλος, τον Αιμίλιο Παπαθανασίου, δεν ξέρουμε αν του στοίχισε αυτή η ιστορία με την αλλαγή καταρτιού πριν από τους αγώνες, αλλά έχει αρχίσει πλέον και αυτός να μπαίνει στην κατηγορία... «όπου ακούς πολλά κεράσια κράτα και μικρό καλάθι»! 
 Φαίνεται όμως πως αυτοί οι Αγώνες δεν ήταν καθόλου καλοί, συνολικά, για τους εκπροσώπους μας στο υγρό στοιχείο. Εκεί που έγινε πραγματικό «Βατερλό» ήταν στα αθλήματα της πισίνας. Η αλήθεια βέβαια είναι πως μόνο από το πόλο περιμέναμε κάτι καλό και η 10η θέση δεν ήταν μόνο απογοήτευση, ειδικά λόγω των απαράδεκτων εμφανίσεων, αλλά και το τέλος αυτής της συγκεκριμένης ομάδας. Και μαζί, το σήμα κινδύνου για την ΕΚΟΦ, να αποκτήσει επιτέλους -εν όψει 2004- ευρωπαϊκό προφίλ, με ικανούς παράγοντες και να σταματήσει να δουλεύει σαν μικρομάγαζο του Δημοσίου. Αυτό αφορά και την κολύμβηση, τις καταδύσεις και τη συγχρονισμένη κολύμβηση. Απαιτήσεις ασφαλώς δεν είχαμε από τους κολυμβητές μας, γνωρίζοντας πού είναι οι διεθνείς επιδόσεις σε σχέσεις με τις δικές τους και -πέρα από τους Κοκκώδη, Γιαννιώτη- η αποτυχία ήταν αναμενόμενη. Το θέμα είναι, γιατί η ομοσπονδία έκανε διάφορα δικά της μαγειρέματα με τα όρια, για να στείλει τελικά δεκαπέντε εκπροσώπους της να κάνουν διακοπές (και για πολύ καιρό αφού τελείωσαν τα αγωνίσματά τους!) στο Σίδνεϊ. 
 Ευθύνες για λάθος επιλογές υπάρχουν και στον ΣΕΓΑΣ. Με τη διαφορά πως η ομοσπονδία του στίβου ήταν τυχερή και με τα τέσσερα μετάλλια που κατέκτησε σκέπασε το γεγονός πως πολλοί αθλητές από αυτούς που έστειλε στους Αγώνες δεν είχαν θέση σε αυτούς. Ο ΣΕΓΑΣ είχε κάνει σαφές πως θα πάνε στους Ολυμπιακούς όσοι θα πιάσουν το υψηλό όριο. Ορισμένοι αθλητές, ουσιαστικά, εξοντώθηκαν για να τα καταφέρουν, κάνοντας πολλούς αγώνες (π.χ. Στρουμπάκος, Ιακωβίδου, Τίγκας) και τελικά η ομοσπονδία ανακοίνωσε πως θα τους στείλει και με το χαμηλό όριο! Ετσι, κάποιοι βρέθηκαν εδώ χωρίς δυνάμεις και κάποιοι άλλοι χωρίς να δίνουν εγγυήσεις για έστω καλή παρουσία.
 Η χειρότερη εμφάνιση πάντως έγινε από τους αθλητές των οριζοντίων αλμάτων (πέρα από τη Βασδέκη). Ολοι και όλες έμειναν στον προκριματικό με τον εντυπωσιακό απολογισμό των 16 άκυρων προσπαθειών στις 21, για επτά εκπροσώπους μας! Και αν από τους νέους (Λένης, Ζαλαγγίτης, Σερέλης, Παπαβασιλάκη) δεν είχαμε πολλές απαιτήσεις, οι Κουκοδήμος, Μελέτογλου, Ξάνθου όφειλαν κάτι περισσότερο.
 Στους μη επιτυχημένους του στίβου μπαίνει και ο Χρήστος Πολυχρονίου με την υποτονική εμφάνισή του στον προκριματικό της σφυροβολίας, αφού έμεινε πεντέμισι μέτρα κάτω από το ρεκόρ του, αλλά και η ομάδα της σκυταλοδρομίας των ανδρών στα 4x100 μ. αφού με απλά καλή προετοιμασία θα μπορούσε να είναι στον τελικό. Αλλά αυτή είναι αμαρτία ετών! 
 Ο Κώστας Γκατσιούδης είχε φορτωθεί με τις ελπίδες όλων μας για ένα μετάλλιο και τελικά έμεινε εύκολα κάτω από το βάθρο. Και μόνο όμως ο ψύχραιμος τρόπος, με τον οποίο αντιμετώπισε αυτή την εμφάνιση, σε συνδυασμό με την πληθωρική παρουσία των Ζελέζνι, Μπάκλεϊ δεν μας δίνουν το δικαίωμα να τον χαρακτηρίσουμε αποτυχημένο. Αλλωστε τα μετάλλια των Ολυμπιακών δεν δίνονται από πριν! 
 Οσο για τη Νίκη Μπακογιάννη και τη Βούλα Πατουλίδου, προσωπική μας άποψη είναι ότι έχουν κερδίσει το δικαίωμα να κάνουν ό,τι θέλουν στο στίβο έπειτα από τα μετάλλια που κέρδισαν σε Ατλάντα και Βαρκελώνη. Αλλά -πάλι- αυτή είναι μια καθαρά υποκειμενική άποψη...
 Ειδική περίπτωση είναι ο Ιωάννης Μελισσανίδης. Σε αυτούς τους Αγώνες εννοούμε και όχι γενικότερα (καθ' ότι αυτό δεν μας αφορά). Ηρθε τραυματισμένος, πάλεψε, έδωσε ελπίδες για μετάλλιο στο άλμα από τον προκριματικό, αλλά δεν κατάφερε ούτε καν να το πλησιάσει στον τελικό. Αν δεν είχε γίνει όλος αυτός ο θόρυβος με τις δηλώσεις του, το φιλί και όλα τα υπόλοιπα (που πάντως δεν αφορούσαν άμεσα την προσπάθειά του), ίσως θα είχε κριθεί και με περισσότερη επιείκεια. Αλλά αυτό δεν φαίνεται να απασχολεί πρώτα απ' όλα τον ίδιο.
 Αυτές ήταν και οι πιο τρανταχτές περιπτώσεις μη επιτυχημένης παρουσίας αθλητών ή αθλημάτων. Από τους υπόλοιπους που δεν κατάφεραν να διακριθούν με κάποιον τρόπο, απλά δεν περιμέναμε ούτως ή άλλως τίποτα. Κάποιοι έδωσαν ό,τι μπορούσαν, κάποιοι άλλοι όχι. Ενα καλό ερώτημα πάντως θα ήταν γιατί αρκετοί από αυτούς έκαναν αυτό το μακρινό ταξίδι. Και μια απάντηση, ότι οι ομοσπονδίες τους ήθελαν να έχουν παρουσία εδώ και οι παράγοντες (αυτών των ομοσπονδιών) να κάνουν ένα καλό ταξιδάκι και δημόσιες εμφανίσεις στα μετάλλια άλλων αθλημάτων...
