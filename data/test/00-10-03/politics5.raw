 Αθήνα εμμένει στην άποψή της να γίνει, μέχρι την Κυριακή, επαλήθευση των εκλογικών αποτελεσμάτων στη Γιουγκσολαβία, παρουσία διεθνών παρατηρητών, ώστε να πιστοποιηθεί το ακριβές αποτέλεσμα και να κριθεί αν υπάρχει ανάγκη διεξαγωγής επαναληπτικών εκλογών.
 Είναι προφανές ότι η κυβέρνηση προσπαθεί να ισορροπήσει μέσα στο θολό τοπίο που έχει διαμορφωθεί μετά τα αποτελέσματα του πρώτου γύρου των εκλογών.
 Στόχος της ελληνικής πλευράς είναι να γίνει η μεταβίβαση εξουσιών από τον Σλ. Μιλόσεβιτς στην αντιπολίτευση κατά τρόπο δημοκρατικό και κυρίως όσο το δυνατόν ομαλό και χωρίς αναταραχές που θα οξύνουν το ήδη τεταμένο κλίμα και παραλλήλως να μη σκιαστεί ή αμφισβητηθεί η επικράτηση του κ. Κοστούνιτσα ως νικητή των εκλογών.
 Η Αθήνα όμως επιχειρεί να ισορροπήσει και η ίδια ανάμεσα στις δύο κυρίαρχες «γραμμές», όπως τις διαμορφώνουν πρωτίστως οι ΗΠΑ και δευτερευόντως οι εταίροι, από τη μια πλευρά, και η Μόσχα, από την άλλη.
 Την άμεση και χωρίς προσφυγή στις κάλπες για το δεύτερο γύρο αναγνώριση της εκλογικής νίκης της αντιπολίτευσης, από τη μία πλευρά, και την έμμεση αλλά σαφή θέση της Μόσχας να υπάρξει δεύτερος γύρος την Κυριακή, ώστε να εκτονωθεί η κατάσταση από την πλευρά Μιλόσεβιτς και να γίνει ησύχως η αλλαγή φρουράς στο Bελιγράδι.
 Το υπουργείο Εξωτερικών επέμενε αρχικώς να προσφέρει παρατηρητές, μαζί με άλλες χώρες, για την καταμέτρηση των ψήφων της τελικής ψηφοφορίας (χωρίς να κατονομάζει επακριβώς τον πρώτο ή το δεύτερο γύρο των εκλογών) και στη συνέχεια αποσαφήνισε ότι αναφέρεται στην καταμέτρηση ψήφων του πρώτου γύρου των εκλογών στη Γιουγκοσλαβία.
 Μια τέτοια κίνηση όμως κινδυνεύει να χαθεί λόγω έλλειψης χρόνου, μέχρι την Κυριακή που τυπικώς θα ξανανοίξουν οι κάλπες, ενώ μέχρι στιγμής δεν έχει εξασφαλίσει την πλήρη συναίνεση της γαλλικής και της ρωσικής πλευράς.
 Σύμφωνα με το ελληνικό υπουργείο Εξωτερικών, οι τρεις αυτές πλευρές συζητούν την σύνταξη ενός μνημονίου για την αποστολή εμπειρογνωμόνων για την επανακαταμέτρηση των ψήφων του πρόσφατου εκλογικού γύρου.
 Μέσα στη δίνη των γεγονότων όμως, η Μόσχα χθες τάχθηκε εμμέσως πλην σαφώς υπέρ του δεύτερου γύρου των εκλογών στη Γιουγκοσλαβία, ώστε να ξεκαθαρίσει πλήρως το τοπίο και σύμφωνα με τη χθεσινή δήλωση του εκπροσώπου του ρωσικού υπουργείου Εξωτερικών, η επανακαταμέτρηση ψήφων του πρώτου γύρου θα μπορούσε να γίνει, χωρίς να είναι το πρωτεύον θέμα.
 Μέχρι στιγμής πάντως η Γαλλία δεν έχει ακόμα εκφραστεί σαφώς για το χειρισμό της κατάστασης μετά τον πρώτο γύρο των εκλογών.
 Στη σχετική ανακοίνωση του υπουργείου Εξωτερικών αναφέρεται μεταξύ άλλων: 
 «Eκτιμούμε ότι η διαδικασία της επαλήθευσης των αποτελεσμάτων παρουσία διεθνών παρατηρητών θα πιστοποιήσει ποια πλευρά έχει δίκιο, θα κρίνει εάν υπάρχει ανάγκη διεξαγωγής επαναληπτικών εκλογών και θα συμβάλει στην άρση του αδιεξόδου».
 Σύμφωνα με τηλεγράφημα του Γαλλικού Πρακτορείου και του AΠE, ο ηγέτης της αντιπολίτευσης Bόισλαβ Kοστούνιτσα δήλωσε ότι οι κυβερνήσεις της Eλλάδας, της Γαλλίας και της Nορβηγίας είναι καλοπροαίρετες στις προσπάθειές τους να βοηθήσουν για τη διατήρηση της ειρήνης και σταθερότητας στην περιοχή. Ο ίδιος δήλωσε έτοιμος να αποδεχτεί την πρόταση αυτών των κυβερνήσεων για επανάληψη της καταμέτρησης των ψήφων με την παρουσία ανεξάρτητων παρατηρητών.
