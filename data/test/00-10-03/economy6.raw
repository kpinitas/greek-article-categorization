 Ενώ οι αντιδράσεις για τις υψηλές τιμές του πετρελαίου συνεχίζονται για μία ακόμη εβδομάδα στην Ευρώπη, η Ευρωπαϊκή Ενωση αναζητεί τρόπους για τη δημιουργία μιας υψηλής σημασίας για τις μελλοντικές της ανάγκες σε ενέργεια μακροπρόθεσμης συμμαχίας με τη Ρωσία.
 Μετά τη Γαλλία, Βρετανία, Γερμανία, Βέλγιο και την Ολλανδία, σειρά είχε χθες η
Ισπανία. Διαμαρτυρόμενοι για τις υψηλές τιμές των καυσίμων και ζητώντας υψηλότερα κόμιστρα από την κυβέρνηση, οι Iσπανοί φορτηγατζήδες ξεκίνησαν τριήμερη απεργία αποκλείοντας μεταξύ άλλων τα δύο σημαντικότερα μεθοριακά φυλάκια που συνδέουν τη χώρα με τη Γαλλία. 
 Εκατοντάδες φορτηγά κατέλαβαν ακόμη τον αυτοκινητόδρομο έξω από τη Βαλέντσια, αποκλείοντας έτσι για αρκετές ώρες την τρίτη μεγαλύτερη πόλη της Ισπανίας. Οι αυτοκινητιστές παρέλυσαν ακόμη μεγάλες αγορές στην Μπαρτσελόνα και το Μπιλμπάο, ενώ προκάλεσαν κυκλοφοριακό χάος στο Βίγκο. Οι αποκλεισμοί ήταν αυθόρμητοι και έγιναν ανεξάρτητα από τις εντολές του μεγαλύτερου συνδικάτου εταιρειών μεταφορών στην Ισπανία Fedadismer.
 H ισπανική κυβέρνηση που κατέληξε σε συμφωνία πρόσφατα με τους αλιείς και τους
γεωργούς της χώρας, απορρίπτει μετά βδελυγμίας το αίτημα για μείωση της φορολογίας στα καύσιμα, όμως η Fenadismer που εκπροσωπεί 32.000 μικρές και μεσαίου μεγέθους εταιρείες φορτηγών επιμένει και δηλώνει ότι θα συνεχίσει την απεργία. Συμπαραστάτες τους σε αυτήν την προσπάθεια οι Iσπανοί φορτηγατζήδες έχουν αρκετούς γεωργούς και αλιείς, οι οποίοι δεν ικανοποιήθηκαν από την πρόσφατη συμφωνία με την κυβέρνηση. 
 Εν τω μεταξύ, 1.000 περίπου φορτηγατζήδες από το Βέλγιο, τη Γαλλία, τη Γερμανία, την Ολλανδία και το Λουξεμβούργο απέκλεισαν 8 εισόδους του Λουξεμβούργου από τη Γαλλία, τη Γερμανία και το Βέλγιο, επιτρέποντας μόνο τη διέλευση των Ι.Χ. Αίτημά τους προς τους 15 υπουργούς Μεταφορών της Ε.Ε. η μείωση των ωρών εργασίας και η αύξηση των αποδοχών τους. 
 Καθώς η κατάσταση στην αγορά της ενέργειας δεν εκτονώνεται, η Ευρωπαϊκή Ενωση αναζητεί διέξοδο προς τη Ρωσία. Σύμφωνα με χθεσινή δήλωση εκπροσώπου της Ενωσης, η προσπάθεια εστιάζεται στη μετατροπή της σημερινής εμπορικής σχέσης μεταξύ Ε.Ε. και Ρωσίας -από την οποία οι Eυρωπαίοι προμηθεύονται πετρέλαιο και
 Αμεσος στόχος είναι η μείωση της ισχυρής εξάρτησης της Ευρώπης από τις χώρες του ΟΠΕΚ. Η Ευρωπαϊκή Ενωση εισάγει σήμερα το 75% των πετρελαϊκών της αναγκών,
ποσοστό που εκτιμάται από την Κομισιόν ότι θα ανέλθει σε 85% έως το 2020. Στις
διαπραγματεύσεις με τη Ρωσία περιλαμβάνονται ακόμη σχέδια για νέους αγωγούς πετρελαίου και φυσικού αερίου οι οποίοι θα χρηματοδοτηθούν με κεφάλαια της Ε.Ε.
 Το ζήτημα θα απασχολήσει τη Σύνοδο Κορυφής της Ευρωπαϊκής Ενωσης που θα πραγματοποιηθεί στις 13-14 Οκτωβρίου στο Μπιαρίτζ της Γαλλίας.
