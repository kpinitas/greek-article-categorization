 Εμπλοκή στη διαδικασία των δημοτικών εκλογών στην Αλβανία προσπαθεί να δημιουργήσει το Δημοκρατικό Κόμμα του Σαλί Μπερίσα, το οποίο, καταγγέλλοντας ότι έγινε νοθεία, όπως αναμενόταν άλλωστε, προτίθεται να μην αναγνωρίσει τα εκλογικά αποτελέσματα, που δείχνουν ήδη μια σαφή υπεροχή των Σοσιαλιστών.
 Πολλοί ωστόσο δείχνουν αισιόδοξοι περιμένοντας την εξέλιξη της κατάστασης, καθώς πιστεύουν ότι είναι πιθανόν η στάση αυτή του Δημοκρατικού Κόμματος να αλλάξει σήμερα, οπότε αναμένεται να εκδοθούν τα επίσημα αποτελέσματα του πρώτου γύρου των εκλογών. 
 Την αισιοδοξία αυτή μάλιστα στηρίζουν στο γεγονός ότι η δήλωση, που έγινε χθες
το πρωί για τη μη αναγνώριση των αποτελεσμάτων, προερχόταν από τον πρόεδρο της
τοπικής οργάνωσης του κόμματος στα Τίρανα Βίλι Μιναρόλι και όχι από τον ίδιο τον Μπερίσα, όπως γίνεται συνήθως, που, όπως εξηγούν, σημαίνει ότι ο Μπερίσα μπορεί αν θέλει να ανασκευάσει τη δήλωση αυτή. 
 Κάτι τέτοιο, αν συμβεί, θα οφείλεται κατά ένα μεγάλο μέρος στην επίδραση του ξένου παράγοντα, η οποία, σύμφωνα με έγκυρες πληροφορίες, έπαιξε ήδη σημαντικό
ρόλο στη ματαίωση μιας συγκέντρωσης που είχε οργανώσει το Δημοκρατικό Κόμμα για προχθές το βράδυ στο κέντρο των Τιράνων με σκοπό να γιορτάσει προκαταβολικά τη νίκη του στις εκλογές. 
 Χθες το μεσημέρι πάντως σε συνέντευξη Τύπου ο πρωθυπουργός Ιλιρ Μέτα τόνισε ότι οι εκλογές ήταν απόλυτα ήρεμες, ελεύθερες και δημοκρατικές και κάλεσε την αντιπολίτευση να εγκαταλείψει τη γλώσσα των κατηγοριών και των απειλών, να δείξει σύνεση και να μη δημιουργήσει προβλήματα, αλλά να σεβαστεί την ελεύθερη
 Επίσης είπε ότι η ψήφος των πολιτών υπέρ των Σοσιαλιστών και εναντίον του Δημοκρατικού Κόμματος ήταν ψήφος υπέρ της σταθερότητας και της ευημερίας της χώρας και παράλληλα καταδίκη της γλώσσας του Μπερίσα, ενώ αναφερόμενος στα προβλήματα που είναι πιθανό να δημιουργηθούν από το Δημοκρατικό Κόμμα τόνισε: 
 «Η ελεύθερη ψήφος των Αλβανών θα συμβάλει στην καλύτερη λειτουργία των θεσμών και έχω προειδοποιήσει ότι κανένας δεν θα τολμήσει να παραβιάσει τους θεσμούς».
 Σχετικά με τα ανεπίσημα αποτελέσματα πάντως, ήδη το Σοσιαλιστικό Κόμμα είχε ανακοινώσει από προχθές τα μεσάνυχτα ότι εξασφαλίζει 27 από τους 65 δήμους της
χώρας, έναντι 5 που παίρνει το Δημοκρατικό Κόμμα, ενώ 20 περίπου θα κριθούν στον δεύτερο γύρο στις 15 Οκτωβρίου. Επίσης οι Σοσιαλιστές κερδίζουν 102 από τις 309 κοινότητες που έχει η χώρα.
