Το 30% των εργαζομένων απασχολείται υπό καθεστώς «μαύρης εργασίας», ενώ προσεγγίζει το 2% το ποσοστό των...νομίμως ανασφάλιστων.
 Οι νέοι άνεργοι χωρίς επαγγελματική εμπειρία και με τεράστιες δυσκολίες πρόσβασης στην αγορά εργασίας είδαν, πριν από περίπου τρία χρόνια, την ευκαιρία για απασχόληση στα προγράμματα Stage. Πρόκειται για προγράμματα απόκτησης εργασιακής εμπειρίας, συγχρηματοδοτούμενα από την Ευρωπαϊκή Ενωση και σε μια πρώτη φάση αφορούσαν τους αποφοίτους των ΑΕΙ και των ΤΕΙ. Κατ' αυτόν τον τρόπο απορροφήθηκαν περί τους 8.500 νέους επιστήμονες, κυρίως στον ιδιωτικό αλλά και τον ευρύτερο δημόσιο τομέα. Στη συνέχεια η σκυτάλη παραλήφθηκε από τα νοσοκομεία, όπου βρήκαν απασχόληση 2.500 νέοι ως υγειονομικό προσωπικό. Το πρόγραμμα επεκτάθηκε στους αποφοίτους των Τεχνικών και Επαγγελματικών Λυκείων, καθώς και των Τεχνικών Σχολών. Προσεφέρθησαν και έγιναν κυριολεκτικά ανάρπαστες άλλες 20.000 θέσεις εργασίας.
 Η επιτυχία των νέων προγραμμάτων, των μοναδικών που παρουσιάζουν πλήρη απορροφητικότητα, σε μεγαλύτερο ποσοστό μάλιστα και από το πρόγραμμα επιχορήγησης των νέων ελευθέρων επαγγελματιών, στους οποίους καταβάλλεται ένα εφάπαξ ποσό για την άσκηση ατομικού επαγγέλματος, οδήγησε στην πλήρη επέκταση του θεσμού και την αποκέντρωσή του. Ετσι στο πρόγραμμα Stage μπορεί να μετάσχει πλέον το σύνολο των ανέργων, με την προϋπόθεση ότι θα είναι εγγεγραμμένοι στα μητρώα ανεργίας του ΟΑΕΔ για τουλάχιστον ένα μήνα. Ταυτόχρονα, το σύστημα εντοπισμού των θέσεων ανεργίας και τοποθέτησης σε εργασία αποκεντρώθηκε και από τις κεντρικές υπηρεσίες του Οργανισμού Aπασχόλησης μεταφέρθηκε στα κατά τόπους γραφεία του ΟΑΕΔ.
 Αποτέλεσμα αυτής της επέκτασης είναι, περίπου 40.000 νέοι σήμερα να απασχολούνται μέσω των προγραμμάτων «απόκτησης εργασιακής εμπειρίας» και να «απολαμβάνουν» μισθό 125.000 δρχ., αλλά το πιο σημαντικό είναι ότι εργάζονται ανασφάλιστοι. Την ίδια στιγμή, οι εργοδότες δεν επιβαρύνονται «ούτε δραχμή», έχοντας εξασφαλίσει εργατικό δυναμικό για 11 μήνες και χωρίς περαιτέρω δεσμεύσεις. Μάλιστα το εργατικό δυναμικό μπορεί αενάως να ανανεώνεται και χωρίς τον παραμικρό περιορισμό, ενώ αν κάποια επιχείρηση επιδιώξει να «ξαναπροσλάβει» το ίδιο εξειδικευμένο προσωπικό μπορεί να υποδείξει την ένταξη
στο πρόγραμμα των ίδιων εργαζομένων που απασχολούσε το προηγούμενο 11μηνο, μόνο με μία διακοπή 30 ημερών.
 Το προσωπικό που, νόμιμα μεν, ανασφάλιστα δε, εργάζεται ως απλήρωτη (για τις επιχειρήσεις) εργατική δύναμη, έρχεται να προστεθεί στο κακοπληρωμένο και ανασφάλιστο δυναμικό («μαύρη εργασία») που συνθέτει σήμερα την αγορά εργασίας,
προσφέροντας έτσι τεράστια ευελιξία και κινητικότητα, κάτι που απαιτεί η «οικονομία» σε συνθήκες παγκοσμιοποίησης. Την ίδια στιγμή και για τη θεραπεία των δυσκαμψιών στην αγορά εργασίας υποτίθεται ότι έρχονται οι κυβερνητικές προτάσεις για τις εργασιακές σχέσεις, οι οποίες προκάλεσαν τις έντονες αντιδράσεις των συνδικάτων.
 Ως προς την (παράνομη) ανασφάλιστη εργασία, τα στοιχεία των ελεγκτικών μηχανισμών του ΙΚΑ δείχνουν ότι σχεδόν ένας στους τρεις απασχολούμενους δεν έχει ασφαλιστική κάλυψη. Αν και το ποσοστό των ανασφάλιστων είναι υψηλότερο μεταξύ των οικονομικών μεταναστών, οι γηγενείς ανασφάλιστοι εργάτες ξεπερνούν ως ποσοστό το 20%.
 Αναφορικά τώρα με τη (μη) καταβολή των δεδουλευμένων, αξίζει να σημειωθεί ότι με βάση τα στοιχεία των Επιθεωρήσεων Εργασίας (ΣΕΠΕ), το 79% των μηνύσεων το 1999 αφορούσε τη μη καταβολή δεδουλευμένων αποδοχών.
