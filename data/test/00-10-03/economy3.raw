Τεράστια πλέον είναι τα προβλήματα από την έλλειψη καυσίμων στην επαρχία, αφού
κλείνουν το ένα μετά το άλλο τα πρατήρια υγρών καυσίμων, λόγω της συνεχιζόμενης απεργίας των ιδιοκτητών φορτηγών και βυτιοφόρων.
 Τα αγροτικά προϊόντα κινδυνεύουν με καταστροφή, στα νησιά που υπάρχουν ακόμα αρκετοί τουρίστες το κλίμα είναι πολύ βαρύ, με αποτέλεσμα να παγώσουν οι κρατήσεις για το 2001, λόγω της ανασφάλειας που αισθάνονται οι ξένοι. Σε κάποιες περιοχές ακόμα και οι μαθητές δεν μπορούν να πάνε στα σχολεία τους, γιατί τα λεωφορεία που τους μεταφέρουν έχουν ξεμείνει από βενζίνη.
 - Β. ΕΛΛΑΔΑ: Στην Ανατολική Μακεδονία και Θράκη, όλα τα αποθέματα βενζίνης που
υπήρχαν εξαντλήθηκαν, κυρίως στις πρωτεύουσες των νομών, και χθες ήταν ελάχιστα τα πρατήρια που λειτουργούσαν.
 Χιλιάδες αγρότες ζήτησαν και πάλι χθες λιπάσματα από την κρατική βιομηχανία της Νέας Καρβάλης Καβάλας, αλλά είναι αδύνατη η τροφοδοσία τους, λόγω της απεργίας των φορτηγών.
 Στο μεταξύ σταμάτησαν και οι προωθήσεις αγροτικών προϊόντων και οπωρολαχανικών
σε μεγάλες αγορές της Βόρειας Ελλάδας μέχρι και της Αθήνας, με αποτέλεσμα να υφίστανται τεράστια ζημιά τόσο η εθνική όσο και η οικονομία της ΒΑ Ελλάδας.
 - ΡΟΔΟΣ: Από μια λεπτή κλωστή κρέμεται η υπόθεση της τοπικής οικονομίας και φυσικά του τουρισμού, εξαιτίας της συνεχιζόμενης απεργίας και αν δεν σταματήσει σύντομα (καταβάλλονταν προσπάθειες ώς χθες το βράδυ να δοθεί τέρμα)
η βλάβη που θα υποστεί το νησί θα είναι ανεπανόρθωτη.
 Στο νησί ακινητοποιήθηκαν εκατοντάδες αυτοκίνητα "ενοικιαζόμενα) τουριστών και
χιλιάδες Ελλήνων, ενώ στην αγορά άρχισαν να γίνονται αισθητές οι ελλείψεις βασικών ειδών. Οι περισσότερες εκδρομές τουριστών, εξάλλου, ακυρώθηκαν ή πρόκειται να ακυρωθούν με ό,τι αυτό συνεπάγεται, κάποιες «αχτίδες φωτός» άρχισαν να φαίνονται, όμως, από χθες το μεσημέρι, όταν διασφαλίστηκε η διάθεση
καυσίμων από συγκεκριμένο πρατήριο ύστερα από ενέργειες της Νομαρχίας και της Αστυνομικής Διεύθυνσης.
 - ΚΡΗΤΗ: Η συνεχιζόμενη απεργία των ιδιοκτητών φορτηγών και βυτιοφόρων έχει σχεδόν παραλύσει την αγορά κι εξακολουθεί να δημιουργεί μεγάλα προβλήματα στην
καθημερινή ζωή. Στα 3 πρατήρια υγρών καυσίμων που εξυπηρετούν έκτακτες ανάγκες, οι οδηγοί διαπληκτίζονται μεταξύ τους για λίγη βενζίνη.
 «Γινόμαστε διεθνώς ρεζίλι», δηλώνει ο πρόεδρος του Συνδέσμου Τουριστικών Πρακτόρων Κρήτης, Μανόλης Παπακαλιάτης, ο οποίος εξέφρασε το φόβο να μην μπορέσουν οι τουρίστες σε λίγα 24ωρα να μεταφερθούν από το αεροδρόμιο στα ξενοδοχεία τους.
 Χθες το απόγευμα, ύστερα από σύσκεψη που πραγματοποιήθηκε στη νομαρχία Ηρακλείου έγινε γνωστό ότι οι απεργοί αποφάσισαν να χρησιμοποιηθούν 4 βυτιοφόρα για τις άμεσες ανάγκες του νομού.
 - ΗΠΕΙΡΟΣ: Στο νομό Ιωαννίνων εξαντλούνται και τα τελευταία αποθέματα καυσίμων. Εκτιμάται ότι σήμερα το 85% των πρατηρίων υγρών καυσίμων θα έχει κλείσει, ενώ θέμα ωρών είναι να τελειώσουν και οι υπόλοιπες ποσότητες.
 - ΛΑΡΙΣΑ: Μηνυτήρια αναφορά κατά παντός υπευθύνου σχετικά με την έλλειψη καυσίμων κατέθεσε χθες ο πρόεδρος του ΕΚΑΒ Λάρισας, Δημήτρης Παπαγγελής. Σύμφωνα με τον κ. Παπαγγελή, ο κίνδυνος ακινητοποίησης των ασθενοφόρων είναι πλέον ορατός, αφού λειτουργούν ελάχιστα πρατήρια στο νομό που διαθέτουν ακόμη υγρά καύσιμα.
 Στο μεταξύ από μέρους των απεργών διαμηνύθηκε στον πρόεδρο του ΕΚΑΒ ότι θα μπορούσε να λάβει σχετικό έγγραφο από τη Σ.Ε. των απεργών της Θεσσαλονίκης, ώστε βυτιοφόρο να μεταφέρει καύσιμα από τη συμπρωτεύουσα, μόνο όμως για τις ανάγκες του ΕΚΑΒ.
