Με δεκαοκτώ χιλιάδες υπογραφές δυο κόμματα της αριστεράς και 41 μη κυβερνητικοί οργανισμοί της τουρκοκυπριακής πλευράς με επιστολή τους στον γεν.γραμματέα του ΟΗΕ και στον Tουρκοκύπριο ηγέτη Ρ. Ντενκτάς ζητούν λύση του κυπριακού προβλήματος, με βάση μια διζωνική δικοινοτική ομοσπονδία, που θα είναι μέλος της Ευρ. Ενωσης και στην οποία θα αναγωρίζεται η πολιτική ισότητα Ελληνοκυπρίων και Τουρκοκυπρίων.
 Στην κοινή επιστολή τους προς τον Κόφι Ανάν, με ημερομηνία 26 Σεπτεμβρίου τα κόμματα της τουρκοκυπριακής Aριστεράς Ρεπουμπλικανικό Τουρκικό Kόμμα και Πατριωτικό Κίνημα Ενότητας, καθώς και οι μη κυβερνητικές οργανώσεις αναφέρουν μεταξύ άλλων: 
 «... Είναι κοινή επιθυμία μας να εγκαθιδρυθεί μια διζωνική δικοινοτική ομοσπονδία, με πολιτική ισότητα, που θα είναι μέλος της Ευρ. Ενωσης. Απαιτούμε την αποστρατιωτικοποίηση, τον εκδημοκρατισμό, μια λύση στο κυπριακό πρόβλημα, μέλος της Ε. Ε. και αλλαγή των συνθηκών που οδήγησαν στην κατάρρευση της οικονομικής κατάστασης και της κρίσης στο τραπεζικό σύστημα... Θέλουμε να τονίσουμε ότι η τουρκοκυπριακή κοινότητα, μέσα στην ενιαία Κύπρο, θα είναι πολιτικά ίση με τους Ελληνοκύπριους. Οι Τουρκοκύπριοι πιστεύουμε ότι οι λαοί της Τουρκίας και της Ελλάδας τελικώς θα επωφεληθούν από την ειρηνική συνεργασία, την οικονομική κοινωνική και δημοκρατική εξέλιξη των λαών και των τριών χωρών κάτω από την ομπρέλα της Ευρ. Ενωσης...».
