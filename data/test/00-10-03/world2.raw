Στην πρεσβεία της Παλαιστίνης τα μάγουλα όλων των ανδρών του προσωπικού είναι αξύριστα, σημάδι πένθους για τους δεκάδες ομοεθνείς τους που έπεσαν νεκροί από σφαίρες Iσραηλινών στρατιωτών τις τελευταίες μέρες σε Δυτική Οχθη και Γάζα.
 Χθες το μεσημέρι, στο κτίριο της πρεσβείας, με οικοδεσπότη τον Παλαιστίνιο πρεσβευτή Αμπντάλα Αμπντάλα, πραγματοποιούσε έκτακτη συνεδρίαση υπό την πίεση των τραγικών γεγονότων το συμβούλιο των Αράβων πρεσβευτών στην Αθήνα που αποτελούν 11 ακόμα επικεφαλής των διπλωματικών αντιπροσωπειών της Αιγύπτου, του Κουβέιτ, του Λιβάνου, της Συρίας, της Τυνησίας, της Αλγερίας, του Ιράκ, της Ιορδανίας, της Λιβύης, του Μαρόκου και της Σαουδικής Αραβίας. 
 Επιτροπή τους πρόκειται να συναντηθεί σήμερα με τον υπουργό Eξωτερικών Γιώργο Παπανδρέου για να του μεταφέρει επισήμως την έκκληση του συμβουλίου προς τη «φίλη ελληνική κυβέρνηση να παρέμβει στο πλαίσιο της Ευρωπαϊκής Ενωσης και του ΟΗΕ για τον τερματισμό των ισραηλινών αυτών εγκλημάτων σε βάρος του παλαιστινιακού λαού», όπως χαρακτηριστικά αναφέρουν σε σχετική ανακοίνωσή τους. Με το ίδιο κείμενο καλούν το γενικό γραμματέα του ΟΗΕ Κόφι Ανάν να παρέμβει, καθώς και να στείλει μια διεθνή ερευνητική επιτροπή για τον καταλογισμό ευθυνών στην ισραηλινή κυβέρνηση για τις πρόσφατες σφαγές και για την παραπομπή των Ισραηλινών υπευθύνων στα αρμόδια διεθνή δικαστήρια.
 Για δολοφονίες όχι μόνο αμάχων, αλλά και αυτής της ίδιας της ειρηνευτικής διαδικασίας κατηγόρησε το Ισραήλ ο κ. Αμπντάλα σε συνέντευξη Tύπου αργότερα: «Αποδεικνύεται -είπε- ότι το Ισραήλ δεν ενδιαφέρεται για την ειρηνευτική διαδικασία παρά μόνο για την εμπέδωση της κατοχής και τη στέρηση των Παλαιστινίων από τα δικαιώματά τους».
 Χαρακτηρίζοντας πράξη βεβήλωσης την επίσκεψη του «γερακιού» της ισραηλινής Δεξιάς Αριέλ Σαρόν στο χώρο του τεμένους Αλ Ακσαα, το δεύτερο μετά τη Μέκκα ιερό χώρο του Ισλάμ, επέρριψε ίσες ευθύνες για το συνεχιζόμενο μακελειό και στην ισραηλινή κυβέρνηση του Εχούντ Μπάρακ γιατί όχι μόνο δεν απέτρεψε τον Σαρόν, αλλά του προσέδωσε ισχυρότατη στρατιωτική και αστυνομική συνοδεία χιλιάδων ανδρών: «Και τους έδωσε εντολή να πυροβολούν στα κεφάλια και τα σώματα των διαδηλωτών», είπε.
Ο Παλαιστίνιος πρεσβευτής υποστήριξε και πως η επίσκεψη Σαρόν σηματοδοτεί και την πρόθεση ελέγχου από το Ισραήλ των ιερών λατρευτικών τόπων και των τριών θρησκειών στην Ιερουσαλήμ. «Προτεραιότητα της ισραηλινής κυβέρνησης δεν είναι η επιβίωση της ειρηνευτικής διαδικασίας, αλλά η επιβίωση του Μπάρακ στην κυβέρνηση», πρόσθεσε, κατηγορώντας τον Iσραηλινό πρωθυπουργό ότι με τη στάση του επιδιώκει να ανεύρει μέσα από το δεξιό κόμμα Λικούντ νέους συμμάχους για την υπό κρίση ευρισκόμενη κυβέρνηση συνασπισμού των Εργατικών μέσα στην Κνέσετ, την ισραηλινή Bουλή.
 Και διακήρυξε ότι αν και υπέρ της ειρήνης, οι Παλαιστίνιοι προτίθενται να αγωνιστούν μέχρις εσχάτων για να κερδίσουν ό,τι τους ανήκει.
