 Την πιο πετυχημένη ελληνική αποστολή όλων των εποχών σε Ολυμπιακούς Aγώνες επρόκειτο να υποδεχθεί στις δέκα σήμερα το πρωί στο Ανατολικό αεροδρόμιο της Αθήνας η πολιτική ηγεσία της χώρας, με επικεφαλής τον πρωθυπουργό Κώστα Σημίτη.
 Με την πτήση της Ολυμπιακής Αεροπορίας 474 ήταν προγραμματισμένο να φτάσουν από το Σίδνεϊ, οι αθλητές που χάρισαν στην Ελλάδα τα 13 μετάλλια αλλά και η σημαία των αγώνων που επιστρέφει στην χώρα μας έπειτα από 104 χρόνια! 
 Τριάντα εννέα ολυμπιονίκες γυρίζουν σήμερα στην Αθήνα, αν υπολογίσει κανείς και τα παιδιά που πήραν στην Αυστραλία μια θέση μέσα στην πρώτη οχτάδα στο αγώνισμά τους. Γεγονός ανεπανάληπτο για την Ελλάδα που πήγε με λιγότερους από 150 εκπροσώπους σε αυτούς τους Ολυμπιακούς (τους περισσότερους από ποτέ) και κατάφερε στα περισσότερα αθλήματα να γράψει ιστορία! 
 Λόγω του πένθους από το τραγικό ναυάγιο στην Πάρο, η τελετή της υποδοχής θα ήταν λιτή. Ο πρωθυπουργός ήταν προγραμματισμένο να προσφωνήσει τους αθλητές, ενώ την αντιφώνηση είχε αναλάβει ο Πύρρος Δήμας που είναι μαζί με τον Κάχι Καχιασβίλι και ο αθλητής με τα περισσότερα χρυσά ολυμπιακά μετάλλια στην ελληνική ομάδα. 
 Με την προσγείωση του αεροσκάφους με τους ολυμπιονίκες στο αεροδρόμιο ένα άγημα τριών Σωμάτων ήταν αναμενόμενο να αποδώσει τιμές. 
 Θα ακολουθούσε η τελετή παράδοσης της σημαίας από το δήμαρχο Αθηναίων Δημήτρη Αβραμόπουλο σε ολυμπιονίκη μας και αμέσως μετά επρόκειτο να αρχίσουν οι χαιρετισμοί. Πρώτα του πρωθυπουργού, μετά του δημάρχου Αθηναίων και του προέδρου της Ελληνικής Ολυμπιακής Επιτροπής Λάμπη Νικολάου. 
 Την αντιφώνηση από την πλευρά των αθλητών ανέλαβε ο Πύρρος Δήμας. Τους ολυμπιονίκες συνόδευε στην πτήση από το Σίδνεϊ ο υφυπουργός Αθλητισμού Γιώργος Φλωρίδης και ο αντιπρόεδρος της ΕΟΕ Γιάννης Παπαδογιαννάκης. 
