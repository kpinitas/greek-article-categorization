 Πυρετός διαβουλεύσεων από χθες στο εσωτερικό του κλάδου των φορτηγατζήδων ύστερα από τις διαβεβαίωσεις της κυβέρνησης για την ικανοποίηση ορισμένων αιτημάτων και καθώς σήμερα συγκαλείται γενική συνέλευση -αρχίζει στις 10.00 το
πρωί- που θα αποφασίσει οριστικά την αναστολή ή μη των κινητοποιήσεων.
 Υστερα από τη χθεσινή παρέμβαση της υπουργού Δημόσιας Διοίκησης Βάσως Παπανδρέου, οι συνδικαλιστικοί ηγέτες του κλάδου θεωρούν ότι υπάρχουν οι επίσημες διαβεβαιώσεις για τα θέματα της απελευθέρωσης του επαγγέλματος, της ανανέωσης του στόλου των φορτηγών και τη μείωση των τελών κυκλοφορίας. Θεωρούν
 1) Στο πλαίσιο της φιλελευθεροποίησης, η κυβέρνηση θα λάβει μέτρα ώστε να μη θιγούν οι επαγγελματίες αυτοκινητιστές αλλά να φύγουν από τη μέση τα παράνομα φορτηγά και να δημιουργηθούν εταιρείες που θα εξασφαλίζουν σύγχρονες συνθήκες μεταφοράς, 
 2) Μέσω αναπτυξιακού νόμου, η κυβέρνηση θα παράσχει κίνητρα προκειμένου να προχωρήσει σταδιακά η ανανέωση του στόλου των φορτηγών και βυτιοφόρων, 
 3) Θα ισχύσουν κατά 50% μειωμένα τέλη κυκλοφορίας για τον ερχόμενο χρόνο. 
 Μεγάλος αριθμός συνδικαλιστών εκτιμά ότι τα αιτήματα έχουν ουσιαστικά ικανοποιηθεί. Οταν συνάδελφοί τους ρωτούν τι θα απογίνει με το κεντρικό αίτημα
μείωσης της τιμής των καυσίμων, λαμβάνουν την απάντηση ότι διαφαίνεται ύφεση στη διεθνή αγορά και ότι υπάρχουν εγγυήσεις για απορρόφηση της οποιασδήποτε αύξησης επιβληθεί στο μέλλον από το εξωτερικό.
 Η απόφαση των αυτοκινητιστών αναμένεται να ληφθεί σήμερα σε γενική συνέλευση των σωματείων του κλάδου και κανείς από τους συνδικαλιστές δεν ήθελε να προδικάσει το αποτέλεσμα. Παρά το γεγονός ότι η υπουργός Δημόσιας Διοίκησης απείλησε με επιστράτευση εάν δεν υπάρξει θετική απάντηση έως σήμερα το μεσημέρι (12.00), οι φορτηγατζήδες έλεγαν ότι θα λάβουν απόφαση με βάση το συμφέρον του κλάδου. Ανέφεραν πάντως ότι επικρατεί ένα κλίμα αισιοδοξίας με βάση τη θετική αντιμετώπιση της κυβέρνησης.
