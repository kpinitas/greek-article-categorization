 Εξεταστική επιτροπή, προκειμένου να διερευνηθούν οι πολιτικές ευθύνες για το ναυάγιο της Πάρου, θα ζητήσει η Nέα Δημοκρατία, η οποία κλιμακώνει την πολιτική της κριτική για το θέμα. Μάλιστα, στις προθέσεις της αξιωματικής αντιπολίτευσης εφόσον προκύψουν πολιτικές ευθύνες είναι να προχωρήσει και στο αίτημα για προανακριτική επιτροπή, η οποία και θα καταλογίσει τις σχετικές πολιτικές ευθύνες.
 Οι κινήσεις αυτές της Ν.Δ. γνωστοποιήθηκαν χθες, λίγο μετά την απόρριψη από την κυβέρνηση της πρότασης Καραμανλή να γίνει από τον πρωθυπουργό αξιοποίηση του άρθρου 142Α του κανονισμού της Βουλής. Η αξιοποίηση αυτή θα σήμαινε πως η συζήτηση της ερώτησης του Κ. Καραμανλή (που έχει κατατεθεί στη Βουλή) θα αποκτούσε ένα διευρυμένο χαρακτήρα και με τη συμμετοχή όλων των πολιτικών αρχηγών, αλλά και με χρόνο μεγαλύτερο από αυτόν στον οποίο πραγματοποιούνται οι συζητήσεις των επίκαιρων ερωτήσεων. Απαντώντας σ' αυτό το αίτημα ο κυβερνητικός εκπρόσωπος είπε ότι δεν υπάρχει λόγος για κάτι τέτοιο, αφού μπορεί να γίνει συζήτηση με τη συμμετοχή όλων των αρχηγών στο πλαίσιο της συζήτησης των ερωτήσεων που έχουν καταθέσει οι αρχηγοί. «Η δυνατότητα που δίνεται να συμμετάσχουν στη συζήτηση όλοι οι πολιτικοί αρχηγοί καλύπτει και αυτή την αξίωση, την πρόταση του κ. Καραμανλή», είπε χαρακτηριστικά ο Δ. Ρέππας.
 Μετά την απάντηση αυτή η Ν.Δ. προχώρησε μέσω του εκπροσώπου της Θ. Ρουσόπουλου
σε δηλώσεις, με τις οποίες καταγγέλλει τον πρωθυπουργό για την άρνησή του να επικαλεστεί το άρθρο 142α. «Με θλίψη διαπιστώνουμε ότι η κυβέρνηση πάσχει από έλλειμμα πολιτικού θάρρους, όπως προκύπτει μάλιστα και από την εκ των προτέρων
παροχή πλήρους πολιτικής κάλυψης στον πρώην υπουργό Εμπορικής Ναυτιλίας κ. Σουμάκη», είπε ο εκπρόσωπος της Ν.Δ. και κατηγόρησε την κυβέρνηση ότι σκιαμαχεί. Ο κ. Ρουσόπουλος γνωστοποίησε την πρόθεση της Ν.Δ. να ζητήσει εξεταστική επιτροπή, όχι όμως για τη διερεύνηση των συνθηκών του ναυαγίου, θέμα για το οποίο έχει ήδη επιληφθεί η δικαιοσύνη, αλλά «για να διακριβωθεί το
εύρος των πολιτικών ευθυνών της κυβέρνησης σε ό,τι αφορά τη δημιουργία πρωτοφανών μονοπωλιακών καταστάσεων στην ελληνική ακτοπλοΐα και την αδιαφανή όσο και εκ των πραγμάτων αναποτελεσματική λειτουργία των αρμοδίων υπηρεσιών εποπτείας της ακτοπλοΐας του ΥΕΝ».
 Ο εκπρόσωπος της Ν.Δ. πρόσθεσε πως αν από τις εργασίες της εξεταστικής προκύψουν ποινικές ευθύνες συγκεκριμένων πολιτικών προσώπων και κυρίως για τον
Στ. Σουμάκη, ανεξάρτητα από το πόρισμα της επιτροπής («η οποία θα ελέγχεται από την κυβερνητική πλειοψηφία»), η Ν.Δ. θα ζητήσει τη σύσταση προανακριτικής επιτροπής.
 Αξίζει να σημειωθεί πάντως, πως η Ν.Δ. έχει τη δυνατότητα να προκαλέσει μια προ ημερησίας διατάξεως συζήτηση στη Βουλή για το θέμα, εν τούτοις, σκοπός της
είναι να αφιερώσει αυτή τη συζήτηση στα εθνικά θέματα.
 Εν τω μεταξύ, με δήλωσή του ο Μ. Εβερτ ζήτησε τη σύσταση προανακριτικής επιτροπής για την παραπομπή του πρώην υπουργού Εμπορικής Ναυτιλίας Στ. Σουμάκη
σύμφωνα με το νόμο περί ευθύνης υπουργών. Οπως δήλωσε ο Μ. Εβερτ, η Βουλή οφείλει να εξετάσει τις βαρύτατες ποινικές ευθύνες του πρώην υπουργού γιατί δεν έλαβε τα αναγκαία μέτρα ώστε οι επιβάτες των ακτοπλοϊκών πλοίων να έχουν ασφαλείς πλόας και γιατί με τους συνυπεύθυνους κ. Παντελή Σφηνιά και Κώστα Κληρονόμο δημιούργησαν μονοπωλιακές συνθήκες στην ακτοπλοΐα.
 Ο κ. Εβερτ θέτει σειρά ερωτημάτων, όπως α) πως ο κ. Σουμάκης δημιούργησε με τις αποφάσεις του το μονοπώλιο στην ακτοπλοΐα β) με ποια κριτήρια έδωσε τις άδειες σκοπιμότητας γ) ποιοι είναι βασικοί μέτοχοι της εταιρείας Μινωικές Γραμμές 4) από πού άντλησαν τα ίδια κεφάλαια για γιγάντωση της εταρείας και των θυγατρικών της ώστε να φτάσουν τα 139 δισ. 5) ποιες τράπεζες δάνεισαν τις εταιρείες αυτές κ.ά.
 Απαντώντας στη Ν.Δ. αλλά και στον Μ. Εβερτ, ο κυβερνητικός εκπρόσωπος Δ. Ρέππας είπε πως η Ν.Δ. και ο κ. Εβερτ σπεύδουν να βγάλουν πόρισμα μιλώντας για
δήθεν βαρύτατες ποινικές ευθύνες, ενώ η έρευνα βρίσκεται σε εξέλιξη, και τους κατηγόρησε για μικροκομματισμό. «Αποδεικνύεται για μια ακόμη φορά πως η αξιωματική αντιπολίτευση χωρίς αίσθημα ευθύνης και σοβαρό πολιτικό λόγο στηρίζει την αντιπολιτευτική της τακτική σ' ένα τραγικό γεγονός και υποκαθιστά
την πολιτική αντιπαράθεση με την προσφυγή στην ποινικοποίηση της πολιτικής ζωής», πρόσθεσε ο κ. Ρέππας. 
