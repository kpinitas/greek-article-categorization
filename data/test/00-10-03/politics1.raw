 Tη λήψη μέρων που θα συμβάλλουν στην ταχεία δικαστική ολοκλήρωση υποθέσεων, όπως το πολύνεκρο ναυάγιο, αναμένεται να ανακοινώσει εντός των ημερών ο υπ. Δικαιοσύνης 
 Παρέμβαση και σε θεσμικό επίπεδο του υπουργού Δικαιοσύνης Μιχ. Σταθόπουλου, προκειμένου από εδώ και στο εξής να εκδικάζονται, το συντομότερο δυνατό, υποθέσεις ιδιαίτερου γενικού ενδιαφέροντος και μεγάλης κοινωνικής απαξίας.
 Εντός των ημερών -πιθανότατα κατά τη μεθαυριανή συνεδρίαση του υπουργικού συμβουλίου- ο κ. Σταθόπουλος θα ανακοινώσει τη λήψη νομοθετικών μέτρων, που θα
συμβάλλουν στην ταχεία δικαστική ολοκλήρωση σημαντικών υποθέσεων, όπως είναι το πολύνεκρο τραγικό ναυάγιο. 
 Δύο ημέρες μετά τη συνάντηση του πρωθυπουργού με τον εισαγγελέα του Αρείου Πάγου Παν. Δημόπουλο και την εκπεφρασμένη επιθυμία του κ. Σημίτη να χυθεί άπλετο φως και να επισπευσθούν οι διαδικασίες απόδοσης ευθυνών στους υπαίτιους, ώστε να ικανοποιηθεί το κοινό αίσθημα, ο υπουργός Δικαιοσύνης αναλαμβάνει πρωτοβουλία και προχωρεί στη θέσπιση μέτρων που θα εξασφαλίζουν τη
γρήγορη δικαστική εκκαθάριση σημαντικών υποθέσεων. Με δεδομένο ότι το κυριότερο πρόβλημα της Δικαιοσύνης είναι οι εξαιρετικά βραδείς ρυθμοί απονομής
της, που πολλές φορές αγγίζουν τα όρια της αρνησιδικίας, ο κ. Σταθόπουλος καταρτίζει διάταξη, που θα παρέχει τη δυνατότητα να εκδικάζονται κατά προτίμηση από τα δικαστήρια υποθέσεις που έχουν ιδιαίτερη βαρύτητα και για τον
πολιτικό αντίκτυπο που προκαλούν, αλλά και για τις οδυνηρές κοινωνικές συνέπειές τους. Για να αποφευχθεί λοιπόν η μακρά εκκρεμοδικία υποθέσεων που απασχόλησαν το πανελλήνιο, όπως είναι η πτώση του μοιραίου Φάλκον, η σύλληψη του Οτσαλάν και ο καταστροφικός σεισμός του Σεπτεμβρίου του 1999, όπου ακόμη οι ένοχοι δεν έχουν πληρώσει και η ανάκριση καρκινοβατεί, ειδική επιτροπή του υπουργείου καταρτίζει τη σχετική ρύθμιση, που θα οδηγεί γρήγορα στο εδώλιο τους κατηγορούμενους. 
 Οσον αφορά την πορεία των ερευνών για το ναυάγιο του «Εξπρές Σάμινα» την Τετάρτη, αναμένεται να συνεδριάσει η Ολομέλεια του Εφετείου Αιγαίου, ύστερα από πρόταση που υπέβαλε ο εισαγγελέας Eφετών κ. Θεοδωρίδης, προκειμένου να οριστεί ειδικός εφέτης-ανακριτής για να αναλάβει την υπόθεση, όπως έχει γίνει στο παρελθόν για την υπόθεση Κοσκωτά, τις τηλεφωνικές υποκλοπές, την ΑΓΕΤ κ.λπ. «Η σύγκληση του Εφετείου για την ανάθεση των ερευνών σε έμπειρο εφέτη θα
συμβάλει και αυτή στην επίσπευση των διαδικασιών για τον εντοπισμό των υπευθύνων», δήλωσε στην «Ε» ο κ. Σταθόπουλος, ο οποίος διαψεύδει με κατηγορηματικό τρόπο ότι επιχειρείται συγκάλυψη. «Γίνονται όλες οι απαραίτητες
ενέργειες για την όσο το δυνατόν ταχύτερη εκδίκαση της υπόθεσης. Τα αίτια και οι ευθύνες για το ναυάγιο αναζητούνται και ως προς το πλήρωμα αλλά και ως προς
 Πάντως, από τα μέχρι στιγμής στοιχεία που έχει συγκεντρώσει η ανάκριση, οι ευθύνες των επικεφαλής του πληρώματος είναι δεδομένες, αφού είχαν εγκαταλείψει
το πλοίο, το οποίο ήταν ουσιαστικά ακυβέρνητο και μόνο στο «παρά πέντε» επιχείρησαν, επί ματαίω, να σταματήσουν την τρελή πορεία του στα βράχια. 
 Με το ναυάγιο του «Εξπρές Σάμινα» ασχολήθηκε και η Ολομέλεια των προέδρων των Δικηγορικών Συλλόγων της χώρας, η οποία με χθεσινή ανακοίνωσή της διαμαρτύρεται «για τον τρόπο της ανέλεγκτης οργάνωσης και λειτουργίας της ακτοπλοΐας» και ζητεί «να αναζητηθούν επιτέλους προς κάθε κατεύθυνση και να αποδοθούν, χωρίς συμψηφισμούς, οι ευθύνες». 
