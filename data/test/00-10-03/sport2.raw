 Η απόφαση της Γιάννας Αγγελοπούλου να μην επιστρέψει στην Αθήνα μαζί με την ελληνική αποστολή (αναμενόταν στις 10 το πρωί, στο Ανατολικό Αεροδρόμιο, όπου ήταν προγραμματισμένη μια σεμνή τελετή υποδοχής των Ολυμπιονικών από τον Κώστα Σημίτη) πυροδότησε μια σειρά από σενάρια ως προς τις προθέσεις της προέδρου, μετά τα όσα έγιναν όλο αυτό το διάστημα της παρουσίας της στο Σίδνεϊ...
 Η κίνηση της Γ. Αγγελοπούλου ερμηνεύεται ως μήνυμα με πολλούς αποδέκτες. Η ουσία είναι πως η πενταμελής Οργανωτική Επιτροπή επιστρέφει στην Ελλάδα κομμένη στα τρία.
 Ο Π. Συναδινός με τον Κ. Λιάσκα ήταν στην αποστολή της ολυμπιακής ομάδας (μαζί με τον Γιώργο Φλωρίδη, τον Λάμπη Νικολάου και τον Γ. Παπαδογιαννάκη).
 Ο Μάρτον Σίμιτσεκ με τον Σ. Καπράλο γύρισαν μέσω Περθ μόνοι τους, ενώ η Γιάννα Αγγελοπούλου έφυγε από το Σίδνεϊ με το σύζυγό της κι είναι αμφίβολο αν έρχεται στην Αθήνα ή αν πηγαίνει στο Λονδίνο... Ούτως ή άλλως, το ραντεβού της Πέμπτης (στις 7 το απόγευμα) με τον πρωθυπουργό Κώστα Σημίτη θεωρείται κρίσιμο για τις περαιτέρω εξελίξεις! 
 Το φιλικό περιβάλλον της αφήνει να εννοηθεί ότι η πρόεδρος είναι σφοδρά ενοχλημένη, όχι μόνο απ' τα όσα έγιναν στην Αθήνα (με αφορμή την άρνηση του Θεόδωρου Πάγκαλου να μεταβεί στο Σίδνεϊ και την όλη φιλολογία για τους μισθούς των μελών της οργανωτικής) κατά το διάστημα της απουσίας της αλλά και από τους ίδιους (τους τέσσερις) συνεργάτες της, που η ίδια επέβαλε στον πρωθυπουργό Κώστα Σημίτη ως προϋπόθεση για ν' αναλάβει την οργάνωση του εγχειρήματος.
 Η Γιάννα Αγγελοπούλου «χρεώνει» στους συνεργάτες της, πολλά και διάφορα, ενώ θεωρεί ουσιαστικά ότι με τις ενέργειές τους την εξέθεσαν, την ώρα που η ίδια έτρεχε στις λαμπαδηδρομίες του Σίδνεϊ, για να ξεχαστεί στην Αθήνα το σκάνδαλο με τους μισθούς και τις αποζημιώσεις τους! 
 Οπως λέγεται, η πρόεδρος του «Αθήνα 2004» έχει φτάσει στο σημείο να μετανιώσει για τις επιλογές της, διότι και οι τέσσερις της Οργανωτικής Επιτροπής επιχείρησαν να λειτουργήσουν ως «αφεντικά» ο ένας στον άλλον και να επιβάλουν προσωπικές απόψεις σε μια ομαδική υπόθεση. Και τελικά, βρέθηκε να βγάζει ανακοινώσεις από το Σίδνεϊ και να απολογείται γ' αυτούς...
 Τρεις είναι οι ουσιαστικές αιτιάσεις της «σιδηράς κυρίας» προς την ομάδα-νίκης, η οποία ουδέποτε ήταν ενωμένη, όπως διαδιδόταν από τη μέρα του διορισμού τους.
 Η Γιάννα φέρεται να είχε άγνοια για το ύψος των μισθών (των δέκα εκατομμυρίων δραχμών) που απαιτούσαν οι συνεργάτες της από τον Θεόδωρο Πάγκαλο. Θεωρεί ακόμη ότι την οδήγησαν σε αδιέξοδο, όταν της πρότειναν να νοικιάσει το πολυτελέστατο διώροφο κτίριο, όπου στεγάστηκε η έδρα του Οργανισμού στο Σίδνεϊ, έναντι 600 εκατ. δραχμών, λέγοντάς της πως τα γραφεία που είχε κλείσει η προηγούμενη διοίκηση έκαναν για...ταβέρνα! 
 Κι ακόμη, ότι η ίδια είχε άγνοια, όταν επιχειρήθηκε να ενεργοποιηθεί ένας παλιός νόμος του (τέως υπουργού) Κ. Λιάσκα, ώστε να εισπράξουν τεράστιες αμοιβές οι τέσσερις τεχνικοί σύμβουλοι που θα επέβλεπαν τις διαδικασίες κατασκευής των έργων του ΥΠΕΧΩΔΕ για λογαριασμό της Οργανωτικής Επιτροπής.
 Οι ίδιοι κύκλοι προχώρησαν ακόμη περισσότερο. Χαρακτήρισαν ως μήνυμα «αποχαιρετισμού» την παρουσία της Αγγελοπούλου στην παράδοση της Ολυμπιακής Σημαίας απ' τον Χουάν Αντόνιο Σάμαρανκ στον Δημήτρη Αβραμόπουλο, κίνηση την οποία η ίδια ζήτησε από τον πρόεδρο της ΔΟΕ και φυσικά, δεν προέβαλε την παραμικρή αντίδραση ο δήμαρχος Αθηναίων. Και φυσικά, τη συνδύασαν με την απόφασή της να μη γυρίσει στην Αθήνα με το αεροπλάνο των Ολυμπιονικών, που θα γινόταν δεκτό από τον πρωθυπουργό Κώστα Σημίτη.
 Από το Σίδνεϊ διοχετεύθηκαν χθες διάφορες πληροφορίες, περί παραίτησης της Γιάννας Αγγελοπούλου. Ο Δημήτρης Ρέππας έσπευσε να τις διαψεύσει: «Πρόκειται -είπε ο κυβερνητικός εκπρόσωπος- για φήμες ή συζητήσεις, χωρίς σοβαρό περιεχόμενο», ενώ για άλλη μια φορά, δήλωσε τη στήριξή του: «Σε κάθε χώρα την Ολυμπιάδα διοργανώνει μια επιτροπή με αυτονομία και πλήρεις αρμοδιότητες. Η Ολυμπιάδα του 2004 αποτελεί εθνική υπόθεση της χώρας. Μας αφορά όλους. Ολοι πρέπει να συμβάλουμε. Βεβαίως, τον πρωταγωνιστικό ρόλο έχει η Οργανωτική Επιτροπή. Ολο το κράτος, όχι μόνο η κυβέρνηση, είναι στη διάθεση των ανθρώπων εκείνων, που έχουν αναλάβει τις σχετικές αρμοδιότητες».
 «Νερό στο κρασί του» δείχνει ότι έβαλε και ο Θεόδωρος Πάγκαλος. Ο υπουργός Πολιτισμού συμφώνησε με την άποψη της Γιάννας Αγγελοπούλου (όπως διατυπώθηκε σε χθεσινή συνέντευξή της) πως «οι Ολυμπιακοί Αγώνες δεν οργανώνονται με ρυθμούς του Δημοσίου». Ακόμη, διευκρίνισε πως με την επιστροφή της προέδρου, θα υπογραφεί το μνημόνιο για την Πολιτιστική Ολυμπιάδα.
