 έμπνευση, το πάθος, ο έρωτας, οι φιλοδοξίες, όλες δηλαδή οι ανθρώπινες ιδιότητες που σημάδεψαν τη δημιουργική πορεία μιας ολόκληρης ζωής ενός μεγάλου
καλλιτέχνη του καμβά και των χρωμάτων, «ζωγραφίζονται», απόψε, στο άσπρο πανί του κινηματογράφου «Παλλάς». Το 13ο Πανόραμα Ευρωπαϊκού Κινηματογράφου της «Ε», σε πρώτη προβολή παρουσιάζει τον πρόδρομο της σύγχρονης ζωγραφικής, Γκόγια, όπως τον απέδωσαν στο σελιλόιντ οι πινελιές του βραβευμένου Ισπανού σκηνοθέτη Κάρλος Σάουρα. Το σημερινό πρόγραμμα του «Πανοράματος» συνεχίζει το διαγωνιστικό του τμήμα για τα φετινά βραβεία της «Ε» με δύο ενδιαφέρουσες ταινίες από την Τσεχία και τη Γιουγκοσλαβία. Το αποψινό πρόγραμμα ολοκληρώνεται με Ετόρε Σκόλα και Ρότζερ Κόρμαν. 
 - Επιλέγοντας ένα συγκεκριμένο στιγμιότυπο, κοντά στο το τέλος της ζωής του «Γκόγια», ο σκηνοθέτης Κάρλος Σάουρα ξεδιπλώνει στη μεγάλη οθόνη την προσωπικότητα, την ιδεολογία, τους έρωτες και το έργο του σπουδαίου συμπατριώτη του. Ταυτοχρόνως, ο Ιταλός φωτογράφος Βιτόριο Στοράρο, αχώριστος συνεργάτης του Σάουρα, μεταμορφώνει την ταινία σ' ένα ονειρικό πίνακα χρωμάτων
και φωτός. Ο Λουθιέντες Φρανθίσκο Χοσέ ντε Γκόγια (1746-1828) είναι 82 χρόνων και λίγο πριν εγκαταλείψει τα εγκόσμια ζει μαζί με την αγαπημένη του Λεοκάντια
ντε Βίες στο Μπορντό. Στην ηρεμία της εξοχής και στις ώρες του απολογισμού του, ο Γκόγια αρχίζει να εξομολογείται στην κόρη του Ροζάριο τις πιο σημαντικές στιγμές του παρελθόντος του, αυτές που στιγμάτισαν και καθόρισαν την πορεία του, ώστε να καταλήξει ο σπουδαίος ζωγράφος. Μέσα σ' αυτές και η υπέροχη ιστορία του μεγάλου έρωτα της ζωής του με τη Δούκισσα της Aλμπα. Η ταινία του Κάρλος Σάουρα τιμήθηκε με τρία βραβεία «Γκόγια 2000», ανάμεσά τους και αυτό της καλύτερης ανδρικής ερμηνείας στον Φρανθίσκο Ραμπάλ στο ρόλο του Γκόγια. 
 - Από τις εξέχουσες προσωπικότητες του κινηματογράφου της Πράγας είναι και ο σκηνοθέτης Γιαρομίλ Γίρες, με τις σπουδαίες περγαμηνές του στην 7η Τέχνη, που περιλαμβάνουν ταινίες και ντοκιμαντέρ από το 1963. Με σεναριογράφο τη συγγραφέα και γιατρό Γιαροσλάβα Μοσέροβα, ο Γίρες σκηνοθετεί στο «Διπλό ρόλο» την αιώνια διαμάχη ανάμεσα στην ύλη και στο πνεύμα, στήνοντας μια ταινία που κινείται διακριτικά στο σύμπαν της επιστημονικής φαντασίας. Δυο γιατροί για να
σώσουν μια νεαρή κοπέλα από ένα αυτοκινητικό ατύχημα, που άφησε ανέπαφο το σώμα της, αλλά της κατέστρεψε, εντελώς, τον εγκέφαλο, της μεταμοσχεύουν το μυαλό μιας ηλικιωμένης καθηγήτριας πανεπιστημίου, ειδήμονος στην ιστορία και τη φιλοσοφία της Aπω Ανατολής. Πόσο εύκολο είναι ν' αντέξει ένα ανεκπαίδευτο νεανικό σώμα το βάρος μια τέτοιας γνώσης. Ο «Διπλός ρόλος» του Γίρες συμμετέχει στο διαγωνιστικό πρόγραμμα της «Ε». Ολη η παραγωγή γυρίστηκε και ολοκληρώθηκε στα καινούργια, σύγχρονα στούντιο «Bno» της τσέχικης τηλεόρασης.
 Από την Τσεχία στην εμπόλεμη Γιουγκοσλαβία του 1999 και στο διαγωνιζόμενο «Sk y
hook» του Λιούμπισα Σαμάρντιζιτς που αφηγείται την ιστορία του Κάτζα, ενός προικισμένου παίκτη και κάποτε ανερχόμενο αστέρι του μπάσκετ, που προσπαθεί να
κρατήσει ζωντανή την ελπίδα της ζωής, ξανακτίζοντας ένα βομβαρδισμένο γήπεδο του μπάσκετ. Οι φίλοι και η οικογένειά του ενωμένοι υποστηρίζουν την απόφαση του Κάτζα.
 - Ο Ρόκο Παπαλέο είναι ένας Σικελός πυγμάχος σε αναζήτηση του αμερικανικού ονείρου. Η ταινία μιλάει για την αναμονή, τις προσδοκίες, τη μοναξιά και την απόρριψη ενός ανθρώπου που επιλέγει το δρόμο της ξενιτιάς για μια καλύτερη τύχη σε μια χώρα διαφορετική από αυτή που είχε πλάσει στο μυαλό του. Μαρτσέλο Μαστρογιάνι, Λορίν Χάτον και Τομ Ριντ στην ταινία του Ετόρε Σκόλα «Επιτρέπετε;
 Οποιοι δεν μπόρεσαν ν' απολαύσουν την ταινία του Ρότζερ Κόρμαν, μην απογοητεύονται. Ο οικοδεσπότης Βίνσετ-Aσερ- Πράις σας υποδέχεται σε μια ακόμα προβολή της cult ταινίας «Πύργος των Καταραμένων».
 Από χθες βρίσκεται στην Αθήνα, καλεσμένος του 13ου Πανοράματος της «Ε», ο Βρετανός σκηνοθέτης Χιου Χάντσον, δημιουργός της βραβευμένης με το Οσκαρ «Καλύτερης Ταινίας» του 1981, οι «Δρόμοι της φωτιάς». Ο Χάντσον είναι ο πρόεδρος της κριτικής επιτροπής του διαγωνιστικού τμήματος του φεστιβάλ, που θα απονείμει το βραβείο καλύτερης ευρωπαϊκής ταινίας, που δεν έχει αγοραστεί από Ελληνα διανομέα. Την Τετάρτη, τώρα, αναμένεται στην Αθήνα ο διάσημος Aμερικανός σκηνοθέτης Ρότζερ Κόρμαν, στο έργο του οποίου το φετινό «Πανόραμα» παρουσιάζει ένα μικρό αφιέρωμα. Την Πέμπτη στις 8 το βράδυ ο Ρότζερ Κόρμαν θα παρουσιάσει στο κοινό του «Παλλάς» την ταινία του «Το εκκρεμές του φόβου». 
