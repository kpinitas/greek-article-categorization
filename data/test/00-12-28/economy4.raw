 Στα επίπεδα των αρχών του έτους βρίσκονται πλέον οι τιμές της βενζίνης, ενώ η τιμή του πετρελαίου θέρμανσης είναι 10 δραχμές ακριβότερη από αυτήν που έκλεισε η προηγούμενη χειμερινή περίοδος.
 Οι μειώσεις που ανακοινώθηκαν χθες, τελικά υπερέβησαν τις αναμενόμενες, καθώς το πετρέλαιο θέρμανσης από σήμερα θα είναι φθηνότερο κατά 10, 2 δραχμές το λίτρο, το κίνησης κατά 7, 7 δραχμές, η αμόλυβδη κατά 6, 6 δραχμές και η σούπερ κατά 6, 3 δραχμές.
 Αξίζει να σημειωθεί ότι από τις αρχές του μήνα το πετρέλαιο θέρμανσης μειώθηκε
κατά 46, 8 δραχμές το λίτρο, το κίνησης κατά 37 δραχμές, η αμόλυβδη κατά 36 δραχμές και η σούπερ κατά 35 δραχμές. Ετσι η σούπερ έχει τιμή φθηνότερη κατά τρεις δραχμές το λίτρο από την αρχή του χρόνου, ενώ η αμόλυβδη είναι ακριβότερη κατά τρεις δραχμές, λόγω ισόποσης αύξησης της φορολογίας.
 Εν τω μεταξύ οι προειδοποιήσεις πετρελαιοπαραγωγών χωρών για μείωση της παραγωγής, σε συνδυασμό με τις χαμηλές θερμοκρασίες που επικρατούν στο βόρειο ημισφαίριο αύξησαν πάλι τη ζήτηση αργού πετρελαίου και πετρελαίου θέρμανσης, με αποτέλεσμα να αυξηθεί χθες η τιμή του αργού κατά περίπου ένα δολάριο το βαρέλι.
