 Η πιο ελκυστική πόλη για επιχειρήσεις στην Αμερική είναι η Νέα Υόρκη, στην Ευρώπη το Λονδίνο, στην Ασία το Χονγκ Κονγκ και στη Λατινική Αμερική το Μπουένος Αϊρες, σύμφωνα με το γνωστό περιοδικό «Fortune».
 Καταρτισμένο εργατικό δυναμικό, σταθερή πολιτική κατάσταση και υψηλό βιοτικό επίπεδο είναι τα τρία κυριότερα χαρακτηριστικά των πιο ελκυστικών, για τους επιχειρηματίες, πόλεων.
 Δεν είναι εύκολο για μια πόλη να αναδειχθεί ελκυστική για τους επιχειρηματίες.
Και δεν είναι τυχαίο ότι από τις 15 καλύτερες πόλεις για δημιουργία επιχειρήσεων οι εννέα βρίσκονταν στη σχετική λίστα που έδωσε πέρυσι στη δημοσιότητα το περιοδικό «Fortune».
 Στην Αμερική, οι πέντε πρώτες πόλεις είναι η Νέα Υόρκη, το Σαν Φρανσίσκο, το Σικάγο, η Ουάσινγκτον και το Σαν Χοσέ. Στην Ευρώπη είναι το Λονδίνο, η Φρανκφούρτη, το Ελσίνκι, το Αμστερνταμ και το Δουβλίνο. Στην περιοχή Ασίας - Ειρηνικού είναι το Χονγκ Κονγκ, το Σίντνεϊ, η Σιγκαπούρη, το Οκλαντ και το Τόκιο, ενώ στη Λατινική Αμερική το Μπουένος Αϊρες, το Σαν Χουάν (πρωτεύουσα του Πουέρτο Ρίκο), η πόλη του Μεξικού, το Σάο Πάολο και το Σαντιάγο.
 Τα πλεονεκτήματα των πόλεων που θεωρούνται ελκυστικές για εγκατάσταση επιχειρήσεων δεν αλλάζουν από τη μια στιγμή στην άλλη. Συνεπώς, πόλεις όπως η Κωνσταντινούπολη, η Αγία Πετρούπολη, η Αβάνα και το Νέο Δελχί δεν έχουν πολλές
πιθανότητες να συμπεριληφθούν στη σχετική λίστα στο άμεσο μέλλον.
 Ποια ήταν, όμως, τα κριτήρια των συντακτών του «Fortune» για την κατάρτιση του
καταλόγου; Το περιοδικό συνεργάστηκε με την εταιρεία συμβούλων επιχειρήσεων Andersen Consulting, που αξιολογεί 85 πόλεις από ολόκληρο τον κόσμο σε τέσσερις κατηγορίες: εργατικό δυναμικό, επιχειρηματικό περιβάλλον, βιοτικό επίπεδο και κόστος για νέες επιχειρήσεις. Ετσι, καταρτίστηκε η λίστα με τις πιο ελκυστικές πόλεις του κόσμου για τους επιχειρηματίες. 
