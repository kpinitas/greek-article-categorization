 «Τα ονόματα που γράφονται ως μετεγγραφικοί στόχοι της ΑΕΚ δεν ανταποκρίνονται στην πραγματικότητα. Ούτε σε ό,τι αφορά τις θέσεις ούτε σε ό,τι αφορά τα ονόματα. Οταν έρθει η ώρα, ο κόσμος θα μάθει την αλήθεια από επίσημους ανθρώπους», ήταν το σχόλιο του Γιάννη Παθιακάκη αναφορικά με τα όσα γράφτηκαν τις τελευταίες μέρες για τις πιθανές μετεγγραφές της ΑΕΚ. Η διάψευση αφορά κυρίως στους ποδοσφαιριστές από τη Λατινική Αμερική και όχι τους Ευρωπαίους, αφού ο Τσέχος Μίχαλ Χόρνακ παραμένει πρώτος στόχος.
 Ωστόσο, οι όποιες εξελίξεις στην υπόθεση αυτή θα εξαρτηθούν από δύο παράγοντες. Πρώτον από το αν θα μετεγγραφεί σε ομάδα του εξωτερικού ο Ακης Ζήκος, κάτι το οποίο θα σημάνει απόκτηση ρευστού, καθώς το μπάτζετ είναι ελάχιστο. Δεύτερον, από τις νέες συζητήσεις που θα έχει ο προπονητής της ΑΕΚ με τους διοικούντες (Σιρχάουζ και Στάθη) οι οποίοι επιστρέφουν από το εξωτερικό την ερχόμενη εβδομάδα. Τα πάντα αναμένεται να έχουν ξεκαθαρίσει μέσα στο πρώτο δεκαήμερο του Ιανουαρίου.
 Ο Παθιακάκης, πάντως, ήταν ιδιαίτερα εκνευρισμένος από την αδικαολόγητη απουσία του Βούλγαρου αμυντικού Ντίαν Ντόντσεφ (σ.σ. οι Νάβας, Ρουΐς και Φερούζεμ έχουν άδεια και επιστρέφουν σήμερα) στη χθεσινή πρώτη, μετά τις γιορτές των Χριστουγέννων, προπόνηση της ομάδας. Ο Ντόντσεφ δεν ειδοποίησε κανέναν και μάλλον όπως δείχνουν όλα σύντομα θα αναχωρήσει για άλλες... πολιτείες. Κατά τα λοιπά, ο προπονητής της ΑΕΚ είδε με ευχαρίστησή του, τους Δέλλα, Νικολαΐδη και Ζαγοράκη να παίρνουν μέρος κανονικά στο πρόγραμμα και έκαναν ασκήσεις φυσικής κατάστασης ενώ δεν έκρυψε την ικανοποίησή του για το γεγονός ότι ουδείς από τους παίκτες ήταν υπέρβαρος.
 Στον εαυτό του και στους συμπαίκτες του αποδίδει το μεγαλύτερο μερίδιο ευθύνης για τις μεταπτώσεις στην πορεία της ΑΕΚ στο φετινό πρωτάθλημα ο Μιχάλης Κασάπης. Σε συνέντευξή του στην εφημερίδα «Νέα Κρήτη», ο Κασάπης επισημαίνει πως ότι «τόσα χρόνια παίζω ποδόσφαιρο και αυτό που συμβαίνει φέτος δεν έχει προηγούμενο. Είμαστε η πιο αψυχολόγητη ομάδα του πρωταθλήματος. Δεν μπορώ να δώσω καμία εξήγηση. Το μεγαλύτερο μερίδιο ευθύνης το έχουμε εμείς οι ποδοσφαιριστές». Ωστόσο, υποστηρίζει ότι η διαφορά στη βαθμολογία «δεν σημαίνει ότι χάθηκαν όλα. Μπορούμε να πάρουμε το πρωτάθλημα. Θα το παλέψουμε μέχρι τέλους».
 Ο Κασάπης αναφερόμενος στα όσα ακούγονται και γράφονται για άσχημο κλίμα στην ομάδα δηλώνει κατηγορηματικά πως «εδώ και ενάμιση χρόνο τα πράγματα στην ομάδα είναι πολύ ήρεμα. Οσοι υποστηρίζουν το αντίθετο θέλουν να προκαλέσουν μόνο κακό. Βλέπουν ότι η ΑΕΚ θέλει να γίνει οικογένεια, όπως παλιά, και αυτό τους πειράζει. Θέλουν να διώξουν παίκτες, προπονητή, διοίκηση... Ας ασχοληθούν με άλλη ομάδα».
 Τέλος για τους αγώνες με την Μπαρτσελόνα στο Κύπελλο UEFA ο Κασάπης απαντά ότι «ξέραμε ότι θα παίζαμε με μία μεγάλη ομάδα. Δεν έχουμε να χάσουμε τίποτα. Θα πάμε για τη νίκη και εδώ και στην Ισπανία. Στο ποδόσφαιρο όλα γίνονται».
 ***Στις 7 το βράδυ της μεθεπόμενης Κυριακής (7 Ιανουαρίου) θ' αρχίσει το ντέρμπι ανάμεσα σε ΑΕΚ και Παναθηναϊκό. Χθες, έγινε στα γραφεία της ΕΠΑΕ σύσκεψη για τα μέτρα ασφαλείας και μεταξύ άλλων αποφασίστηκε ότι η ΑΕΚ θα δώσει στον Παναθηναϊκό 4.600 εισιτήρια (3.100, των 3.000 δρχ και 1.500, των 5.000 δρχ. στις θύρες 21-24), πως η θύρα 1-2 θα μείνει κλειστή για λόγους ασφαλείας και ότι η θύρα 19 θα δοθεί προς χρήση στους φιλάθλους της ΑΕΚ λόγω των διαρκείας. Οι τιμές των εισιτηρίων καθορίστηκαν ως εξής: Θύρα 9-11: 3.000 δρχ., Θύρες 19, 16-17, Θύρα 3Β, 5-6-7, 8-12: 5.000 δρχ., Θύρα 3Α: 7.000 δρχ. Θύρα 18: 8.000 δρχ.
 ***Στη μία μετά το μεσημέρι, στο ξενοδοχείο «Πεντελικόν» γίνεται σήμερα η χριστουγεννιάτικη εκδήλωση της ΑΕΚ.
