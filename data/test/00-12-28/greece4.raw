 Τα πέντε έφθασαν -αισίως...- τα δημοσιογραφικά χωριά που προβλέπεται να κατασκευαστούν για τις ανάγκες των εκπροσώπων των μέσων μαζικής ενημέρωσης που
θα έρθουν στην Αθήνα για τους Ολυμπιακούς Αγώνες. Στις γνωστές τοποθεσίες (Μαρούσι, Αγιος Ανδρέας, Αχαρνές και Παλλήνη), οι οποίες έχουν συζητηθεί στην κυβερνητική επιτροπή, προστέθηκε και η λύση του Ελληνικού. 
 Η πρόταση προωθείται, σύμφωνα με πληροφορίες, από την πολιτική ηγεσία του υπουργείου ΠΕΧΩΔΕ και εντάσσεται στα γενικότερα σχέδια για την ανάπλαση των 6.500 στρεμμάτων του σημερινού αεροδρομίου, τα οποία προβλέπουν ήπια οικιστική
ανάπτυξη σε έκταση που θα κυμαίνεται από 100 έως και 150 στρέμματα.
 Το όλο πρόγραμμα των δημοσιογραφικών χωριών, που υπολογίζεται σε 40 με 50 δισ.
δραχμές και έχει περάσει στην αρμοδιότητα του υπουργείου ΠΕΧΩΔΕ, αντιμετωπίζεται με ενδιαφέρον από το τραπεζικό σύστημα. Η Ευρωπαϊκή Τράπεζα Επενδύσεων (ΕΤΕπ) εμφανίζεται πρόθυμη να δανειοδοτήσει τα έργα κατασκευής και μάλιστα με τους γνωστούς ευνοϊκούς όρους (χαμηλά επιτόκια, μακρά περίοδο χάριτος, κ.λπ.) που ισχύουν για τα μεγάλα επενδυτικά προγράμματα. Στελέχη της που επισκέφθηκαν πρόσφατα την Αθήνα και είχαν επαφές με κυβερνητικούς παράγοντες, τόνιζαν ότι η αποπληρωμή της επένδυσης είναι δυνατόν να γίνει μέσω
των κερδών που αναμένεται να προκύψουν από τη μεταολυμπιακή χρήση και εκμετάλλευση των εγκαταστάσεων. 
 Και οι πέντε τοποθεσίες που έχουν προκριθεί για τα δημοσιογραφικά χωριά θεωρούνται «ελκυστικές» για μετα-ολυμπιακή αξιοποίηση. Υπάρχουν προτάσεις για κατοικίες, γραφεία, ακόμη και για ξενοδοχεία. Ευνοϊκότερη θεωρείται η περίπτωση του Ελληνικού, αφού συνδέεται με την αξιοποίηση του σημερινού αεροδρομίου, αλλά και με την ανάδειξη του θαλάσσιου μετώπου.
 Στα μέσα Ιανουαρίου αναμένεται να παρουσιαστεί η πρόταση για το Ελληνικό που επεξεργάζεται ομάδα ειδικών του Πολυτεχνείου, με επικεφαλής τον καθηγητή Λ. Βασενχόφεν. Τα σχέδια προβλέπουν αξιοποίηση των κτιριακών εγκαταστάσεων στο δυτικό αεροδρόμιο της «Ολυμπιακής» για τις ανάγκες τουλάχιστον πέντε ολυμπιακών αθλημάτων και αργότερα σε εκθεσιακό κέντρο. Τα κτίρια του ανατολικού αεροδρομίου θα μετατραπούν σε συνεδριακό κέντρο.
 Για την αντιπλημμυρική θωράκιση της περιοχής, που κινδυνεύει λόγω της καταπάτησης του ρέματος στους Τράχωνες, σχεδιάζονται βοηθητικά κανάλια, ενώ δεν αποκλείεται να κατασκευαστεί μια μικρή λίμνη, που θα χρησιμεύει και ως δεξαμενή νερού για την άρδευση των ζωνών πράσινου.
 Ο Οργανισμός Αθήνας έχει παράλληλα ετοιμάσει τα σχέδια για ολόκληρη την παραλιακή ζώνη, σε πρώτη φάση από το φαληρικό όρμο ώς τη Γλυφάδα. Μεταξύ άλλων
προβλέπεται να κατασκευαστούν επτά ανισόπεδοι κόμβοι, ενώ ένα κομμάτι της παραλιακής λεωφόρου, μπροστά στο σημερινό αεροδρόμιο, θα «βυθιστεί» ώστε να εξασφαλιστεί η συνέχεια της οικιστικής ζώνης με τις προβλεπόμενες εγκαταστάσεις στο χώρο του Αγίου Κοσμά.
 Σε όλο το μήκος, στη ζώνη ανάμεσα από την παραλιακή και την ακτή, σχεδιάζονται
ειδικές λωρίδες για τη γραμμή του τραμ, ενώ θα υπάρχουν ζώνες για την κίνηση των ποδηλάτων αλλά και των πεζών. Βασική προϋπόθεση είναι το «ξήλωμα» όλων των
διαφημιστικών πινακίδων, που σήμερα κλείνουν τη θέα προς τη θάλασσα. Προβλέπεται επίσης και το κλείσιμο όλων των παραλιακών κέντρων, καθώς η δημιουργία μικρών καφέ με προδιαγραφές που θα τα εντάσσουν στον περιβάλλοντα χώρο.
 Ολα τα στοιχεία δείχνουν ότι ο Ιππόδρομος θα παραμείνει στη σημερινή του θέση και θα κατασκευαστεί ως δημόσιο έργο, πιθανότατα με την ευθύνη του υπουργείου ΠΕΧΩΔΕ. Με αυτό το δεδομένο τα τρία αθλήματα που προβλέπονται για το χώρο αυτό
θα στεγαστούν στο Ελληνικό ή στη ζώνη που θα δημιουργηθεί κάτω από την παραλιακή.
