 Kουρουπητός τέλος! Οχι σήμερα, αλλά σε λίγες μέρες, το αργότερο -εάν όλα πάνε καλά- έως τα μέσα του Iανουαρίου του 2001! Tότε, θα αποτελεί παρελθόν και το πρόστιμο που έχει επιβάλει στη χώρα μας το Ευρωπαϊκό Δικαστήριο, καθώς αναμένεται να ξεκινήσει η λειτουργία της μονάδας δεματοποίησης των απορριμμάτων στην τοποθεσία Μεσομούρι Ακρωτηρίου.
 Hδη οι εργασίες για την εγκατάσταση των μηχανημάτων της δεματοποίησης άρχισαν και συνεχίζονται με εντατικούς ρυθμούς, αφού διαμορφώθηκε ο χώρος που θα φιλοξενήσει τη μονάδα αυτή. Σύντομα θα αρχίσουν και οι εργασίες για τη δημιουργία εργοστασίου κομποστοποίησης και Χώρου Υγειονομικής Ταφής Απορριμμάτων στην τοποθεσία Κορακιά Ακρωτηρίου που, όταν ολοκληρωθούν, θα δώσουν την οριστική και μόνιμη λύση στο πρόβλημα των σκουπιδιών. 
 Και οι δύο τοποθεσίες, Μεσομούρι και Κορακιά, βρίσκονται στο Ακρωτήρι, κοντά στον Κουρουπητό. Η μεν πρώτη έχει επιλεγεί για την προσωρινή λύση της δεματοποίησης που μπορεί να υλοποιηθεί σύντομα, ώστε να πάψει η ισχύς του προστίμου, η δε δεύτερη για την οριστική λύση που απαιτεί κάποιο χρόνο και δεν
είναι άλλη από το εργοστάσιο κομποστοποίησης και το ΧΥΤΑ.
 Χθες, ο βοηθός νομάρχης Γιώργος Αγοραστάκης δήλωσε ότι « έργο στο Μεσομούρι εκτελείται κανονικά. Αυτή τη στιγμή συνεχίζεται με εντατικούς ρυθμούς η εγκατάσταση των μηχανημάτων για τη δεματοποίηση των απορριμμάτων που αναμένεται να ολοκληρωθεί, εφόσον το επιτρέψουν οι καιρικές συνθήκες, στα μέσα
του Ιανουαρίου. Θα γίνουν οι πρώτες δοκιμές και στη συνέχεια θα ξεκινήσει η λειτουργία της μονάδας δεματοποίησης και θα κλείσει ο σκουπιδότοπος του Κουρουπητού». 
 Το συγκρότημα συμπίεσης - δεματοποίησης και προσωρινής αποθήκευσης απορριμμάτων στο Μεσομούρι θα περιλαμβάνει: Σύστημα υποδοχής - προσωρινής αποθήκευσης και τροφοδοσίας. Μηχάνημα συμπίεσης και δεματοποίησης δύο εμβολών.
Σύστημα περιτύλιξης δεμάτων απορριμμάτων με πλαστικό φιλμ. Σύστημα αποκονίωσης
και απόσμησης. Σύστημα συλλογής και δεξαμενή αποθήκευσης στραγγισμάτων και σύστημα κεντρικού ελέχγου της εγκατάστασης και της αυτόματης αναγνώρισης και καθοδήγησης οχημάτων.
