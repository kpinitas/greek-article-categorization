 Βετεράνος ηθοποιός του θεάτρου και του σινεμά, ο 78χρονος Τζέισον Ρόμπαρτς πέθανε την Τρίτη στο νοσοκομείο του Μπρίτζπορτ στο Κονέκτικατ. Επασχε εδώ και καιρό από καρκίνο.
 Τον ετοιμοθάνατο, καρκινοπαθή πατέρα του Τομ Κρουζ έπαιζε κατά ειρωνία της τύχης σε μία από τις τελευταίες του ταινίες, τη «Μανόλια», που ήταν πέρυσι υποψήφια για Οσκαρ καλύτερης ταινίας. Οι περισσότεροι θα θυμούνται όμως τον Τζέισον Ρόμπαρτς σε έναν άλλο ρόλο-σταθμό στην καριέρα του, αυτόν του διευθυντή έκδοσης της «Ουάσινγκτον Ποστ», Μπεν Μπράντλι, στην περίφημη ταινία για το σκάνδαλο του Γουοτεργκέιτ, επί της προεδρίας του Νίξον, «Ολοι οι άνθρωποι του προέδρου». Γι' αυτόν ακριβώς το ρόλο άλλωστε ο καλός ηθοποιός είχε πάρει το 1976 κι ένα από τα δύο Οσκαρ β' ανδρικού ρόλου που κέρδισε στην καριέρα του. Ενα χρόνο αργότερα βραβεύτηκε και πάλι για το ρόλο του Ντάσιελ Χάμετ στην ταινία «Τζούλια». 
 Γεννημένος το 1922 στο Σικάγο, ο Τζέισον Νέλσον τζούνιορ ήταν γιος του επίσης ηθοποιού Τζέισον Νέλσον Ρόμπαρτς σίνιορ. Ο νεαρός Τζέισον δεν είχε φανερώσει εξαρχής την επιθυμία να ασχοληθεί με την υποκριτική. Οταν ολοκλήρωσε τις σπουδές του, κατετάγη στο αμερικανικό Nαυτικό και υπηρέτησε αρχικά στον Ειρηνικό. Την περίοδο εκείνη άρχισε να διαβάζει έργα του Ο' Νιλ και συνεπαρμένος εξομολογήθηκε στον πατέρα του ότι θα ήθελε να δοκιμάσει την τύχη του στο θέατρο. Mε τις ευλογίες του τελευταίου, έγινε δεκτός το 1946 στην Αμερικανική Ακαδημία Δραματικών Τεχνών. 
 Σε έργα του Ο' Νιλ ξεχώρισε άλλωστε ο Ρόμπαρτς τη δεκαετία του '50, κάνοντας τα πρώτα του θεατρικά βήματα στα «Ο παγοπώλης έρχεται» και «Μακρύ ταξίδι της μέρας μέσα στη νύχτα». Το 1959 έκανε και την πρώτη του κινηματογραφική εμφάνιση στο ρόλο ενός Ούγγρου αγωνιστή, στην ταινία «Ταξίδι».
 Ο ίδιος δήλωνε πάντα πως προτιμά το θέατρο από τον κινηματογράφο, πράγμα που δεν τον εμπόδισε να λάβει μέρος σε 50 ταινίες («Διαζύγιο α λα αμερικάνικα», «Ο
Τζόνι πήρε τ' όπλο του», «Φιλαδέλφεια» κ.ά.) και να διακριθεί σε πολλές από αυτές, με πρώτη πρώτη βέβαια την ταινία «Ολοι οι άνθρωποι του προέδρου», με το
 Για τις ανάγκες του ρόλου του ο Ρόμπαρτς είχε τότε συναντήσει τον πραγματικό Μπράντλι που εξακολουθούσε να είναι στέλεχος της «Ουάσινγκτον Ποστ». Στο βιβλίο με τα απομνημονεύματά του από τη θητεία του στη δημοσιογραφία, ο Μπράντλι αναφέρεται και στη συνάντηση με τον Ρόμπαρτς, που τότε τον συνόδευε η
φήμη του αλκοολικού. Οι δυο τους είχαν γευματίσει («χωρίς ποτό»), μετά ο Μπράντλι ξενάγησε τον Ρόμπαρτς στην εφημερίδα και ύστερα δείπνησαν («χωρίς ποτό και πάλι»). «Ανακαλύψαμε ότι είχαμε περίπου την ίδια ηλικία, πολεμήσαμε στο ναυτικό την ίδια περίοδο κι είχαμε την ίδια βαριά φωνή», έγραφε ο Μπράντλι
για τη γνωριμία τους που ήταν η αρχή μιας φιλίας χρόνων.
 Ο Ρόμπαρτς πάντως είχε υπάρξει πράγματι αλκοολικός, περνώντας παράλληλα και μακρές περιόδους κατάθλιψης. Αποτοξινώθηκε οριστικά το 1974, δύο χρόνια αφότου
είχε πάθει ένα σοβαρότατο αυτοκινητικό ατύχημα, στο οποίο παραμορφώθηκε κι αναγκάστηκε να υποβληθεί σε σειρά πλαστικών επεμβάσεων.
 Ολες αυτές οι ατυχίες στη ζωή του δεν τον εμπόδισαν να είναι πάντοτε ένας εξαιρετικός ηθοποιός. Η τεχνική του; «Καμία. Απλώς κοιτώ προσεκτικά τις λέξεις. Ξέρω ότι αυτές είναι που πρέπει να με κινητοποιήσουν. Εχω εμπιστοσύνη στο συγγραφέα» έλεγε σε μία συνέντευξή του το 1993.
 Πατέρας έξι παιδιών, ο Τζέισον Ρόμπαρτς είχε παντρευτεί τέσσερις φορές. Μία εκ
των συζύγων του υπήρξε και η Λορίν Μπακόλ. Με την τελευταία του σύζυγο, τη Λόις, ήταν μαζί εδώ και 30 χρόνια.
