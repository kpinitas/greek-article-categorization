Πέντε θέματα αιχμής βρίσκονται στις προτεραιότητες της κυβέρνησης για τη νέα χρονιά και αναμένεται να τις προσδιορίσει ο πρωθυπουργός Κ. Σημίτης στην πρώτη συνεδρίαση κυβερνητικού οργάνου, πιθανότατα την άλλη εβδομάδα. Τα θέματα αυτά είναι:  1.Η ομαλή ενσωμάτωση της ελληνικής οικονομίας στη νέα ευρωπαϊκή πραγματικότητα, καθώς μπαίνουμε στην εποχή του ευρώ. 2.Η προώθηση της πολιτικής για την απασχόληση. «Το νομοθετικό πλαίσιο υπάρχει, τώρα πρέπει να φροντίσουμε ώστε ν' αρχίσει να αποδίδει, για να δημιουργηθούν νέες θέσεις εργασίας», λέει κυβερνητικός παράγοντας. Είναι, ίσως, το σοβαρότερο πρόβλημα που καλείται να αντιμετωπίσει η κυβέρνηση, καθώς το ποσοστό της ανεργίας είμαι διψήφιο και ο κ. Σημίτης υποσχέθηκε προεκλογικά ριζική καταπολέμησή του. Η κυβέρνηση στηρίζει τις ελπίδες της για τη δημιουργία πολλών χιλιάδων νέων θέσεων εργασίας στον προσδοκώμενο υψηλό ρυθμό ανάπτυξης (5%), στα ολυμπιακά έργα και στους πολλούς πόρους του τρίτου κοινοτικού πακέτου. 3.Οι αλλαγές στο ασφαλιστικό. Η κυβέρνηση γνωρίζει ότι, μετά τα εργασιακά, σ' αυτό το θέμα θα δημιουργηθεί νέα εστία αντιδράσεων, αλλά είναι αποφασισμένη να προχωρήσει, διότι «μόνον έτσι θα εξασφαλιστεί η βιωσιμότητα του ασφαλιστικού συστήματος». Περί τα τέλη Ιανουαρίου το αρμόδιο υπουργείο θα παραλάβει τη μελέτη που έχει αναθέσει σε αγγλικό οίκο. «Οσα γράφονται αυτές τις μέρες είναι μόνο εικασίες», παρατηρεί αρμόδια κυβερνητική πηγή. Μετά τη μελέτη, η κυβέρνηση θα καταρτίσει πλαίσιο προτάσεων και θα αρχίσει διάλογος με τους εμπλεκόμενους φορείς. Ο πρωθυπουργός θέλει να ψηφιστεί ο νέος νόμος το αργότερο μέχρι τον προσεχή Ιούνιο, αλλά δεν αποκλείεται να παραπεμφθεί και για το φθινόπωρο. 4.Οι διαρθρωτικές αλλαγές, με αιχμή την αποκρατικοποίηση της Ολυμπιακής, την οποία η κυβέρνηση έχει χαρακτηρίσει «επείγον θέμα». Κυβερνητικοί παράγοντες εκτιμούν ότι οι αντιδράσεις στη σχεδιαζόμενη πώληση της εταιρείας δεν θα είναι έντονες, καθώς το θέμα «είναι ώριμο» γι' αυτή τη λύση. 5.Η απορρόφηση των κονδυλίων του Γ' Κοινοτικού Πλαισίου Στήριξης. Στην προετοιμασία παρατηρήθηκαν κάποιες αδυναμίες κυρίως στην πλευρά της δημόσιας διοίκησης, αλλά εκφράζεται αισιοδοξία ότι τα προγράμματα θα είναι εγκαίρως έτοιμα, ώστε «να μη χαθεί ούτε μια δραχμή», όπως έχει δηλώσει ο κ. Σημίτης. Συνεργάτες του υπενθύμιζαν, άλλωστε, ότι η απόδοσή τους στην απορρόφηση των κονδυλίων αυτών θα είναι ένα βασικό κριτήριο για τη «βαθμολόγηση» των υπουργών. Αύριο θα γίνει ευρεία κυβερνητική και κομματική σύσκεψη υπό την προεδρία του κ. Σημίτη με αντικείμενο την αναθεώρηση του Συντάγματος. Θεωρείται βέβαιο ότι η διαδικασία θα ξεκινήσει μόλις η Βουλή αρχίσει τις εργασίες της και με στόχο να ολοκληρωθεί μέσα στο πρώτο εξάμηνο του 2001. Σε κομματικό επίπεδο θα γίνουν ορισμένα αναπτυξιακά συνέδρια στην επαρχία, με στόχο προφανώς την υποστήριξη του κυβερνητικού έργου. Και θα αρχίσει η συζήτηση για τις αλλαγές στον τρόπο εκλογής των οργάνων του κόμματος (από τον πρόεδρο και το γραμματέα έως τους επικεφαλής των Νομαρχιακών Επιτροπών). Το Φεβρουάριο θα διεξαχθούν οι εκλογές στις οργανώσεις, οι οποίες θα αποτυπώσουν τους νέους συσχετισμούς εν όψει του συνεδρίου του 2002. Γ. KAP.
