 λέξη μπαρ δεν υπήρχε ούτε στα ειδικά λεξικά της εποχής, όταν τότε η πολιτεία είχε προνοήσει με ένα νόμο για την ασφάλεια όσων επιθυμούσαν να διασκεδάσουν. Από τότε μέχρι σήμερα πέρασαν 64 ολόκληρα χρόνια και οι μοναδικές τροποποιήσεις που έγιναν ήταν κάποια χρόνια αργότερα, το 1956, με βασιλικό διάταγμα. Από τα ρεμπετάδικα περάσαμε στις μπουάτ, στα μπαρ και σήμερα τα ορθάδικα. Ο νόμος όμως παρέμεινε ίδιος.
 Η διασκέδαση από τις καρέκλες και την οργανική μουσική έφτασε στα ειδικά εφέ, τα shows με τις γυμνές φλόγες, τα βεγγαλικά και τα με ρεύμα καλωδιωμένα παλαιά
 Πράγματα που σε συνδυασμό με την...αμέλεια των επιχειρηματιών όσον αφορά την πυρασφάλεια, μετατρέπουν τα μπαρ και τα κέντρα διασκέδασης σε κέντρα-παγίδες. Νυχτερινά «κέντρα θρήνου», όπως εκείνο της κεντρικής Κίνας, όπου κάηκαν ζωντανοί περισσότεροι από 311 νέοι άνθρωποι ελλείψει μέτρων ασφαλείας.
 Η αλλαγή του τρόπου διασκέδασης καθώς και τα ειδικά εφέ, «τα ζογκλερικά», όπως
χαρακτηριστικά τα λένε οι πυροσβέστες, αλλά και το γεγονός ότι στην πλειονότητά τους τα κτίρια που στεγάζονται είναι παλιά, έκαναν τους πυροσβέστες, αφ' ενός, να ζητήσουν με έγγραφό τους από το υπουργείου Εσωτερικών, Αποκέντρωσης και Δημόσιας Διοίκησης να αναμορφωθεί το υφιστάμενο νομικό πλαίσιο και αφ' ετέρου, να εντείνουν τους ελέγχους επί καθημερινής βάσης. 
 «Τα κέντρα διασκέδασης διακρίνονται σε δύο κατηγορίες. Στην πρώτη περιλαμβάνονται εκείνα που συγκεντρώνουν ώς 200 άτομα και στη δεύτερη, οι μεγαλύτεροι χώροι που απευθύνονται σε περισσότερους από 201 ανθρώπους. Τα κέντρα που ανήκουν στην πρώτη κατηγορία ελέγχονται αποκλειστικά από την Πυροσβεστική Υπηρεσία, που χορηγεί και το πιστοποιητικό πυροπροστασίας στους ιδιοκτήτες, αν όλα έχουν συνταχθεί σύμφωνα με το νόμο, προκειμένου να πάρουν στη συνέχεια άδεια λειτουργίας από το δήμο», εξηγεί ο διευθυντής Πυρασφάλειας Περικλής Κούτρης. «Αντίθετα, όσον αφορά τα κέντρα διασκέδασης που έχουν ζωντανή μουσική και ο πληθυσμός τους ξεπερνά τα 200 άτομα, ο έλεγχος για την πυροπροστασία είναι αρμοδιότητα του Συμβουλίου Δημοσίων Θεαμάτων».
 «Οι πυροσβέστες είναι ευαισθητοποιημένοι για την ανθρώπινη ζωή. Γι' αυτό το λόγο ζητάμε τα μέτρα να γίνουν πιο αυστηρά. Να εκσυγχρονιστεί ο κανονισμός», τονίζει. «Τα ζογκλερικά shows, όπως είναι η χρήση γυμνής φλόγας και βεγγαλικών
μέσα στις πίστες, είναι τουλάχιστον επικίνδυνα. Γι' αυτό το λόγο έχουμε κάνει έγγραφο και έχουμε ενημερώσει τους επιχειρηματίες. Ομως, από ό,τι δείχνουν τα γεγονότα, κάθε άλλο παρά υπόψη τους τα λαμβάνουν και συνεργάζονται».
 «Γι' αυτό το λόγο κάνουμε ελέγχους καθημερινά. Ιδιαίτερα κατά τις εορταστικές περιόδους. Και πάντα σε πραγματικές συνθήκες, δηλαδή τη στιγμή που λειτουργεί το κέντρο και υπάρχουν θαμώνες», εξηγεί ο προϊστάμενος του τμήματος Πυρασφάλειας της Πυροσβεστικής Υπηρεσίας.
 Οσον αφορά τα μεγαλύτερα κέντρα, όπως εξηγεί, είναι αρμοδιότητα του επταμελούς
Συμβούλιου, όπου ο καθένας είναι υπεύθυνος για το δικό του τομέα. Γι' αυτό άλλωστε αποτελείται από έναν εκπρόσωπο του οικείου Οργανισμού Tοπικής Aυτοδιοίκησης, έναν εκπρόσωπο της Πολεοδομίας, εκπρόσωπο της Αστυνομίας, της Πυροσβεστικής, της Υγειονομικής Υπηρεσίας, της Διεύθυνσης βιομηχανίας, καθώς και έναν εκπρόσωπο της Πανελλήνιας Ομοσπονδίας Θεάματος και Ακροάματος.
 Ανεξάρτητα όμως από τη χωρητικότητα και το είδος του κέντρου, τα μέτρα πυροπροστασίας είναι κοινά. Πρέπει να υπάρχουν έξοδοι κινδύνου. Οι έξοδοι διαφυγής πρέπει να φωτίζονται. Πρέπει το κτίριο να χωρίζεται σε τμήματα (πυροδιαμερισματοποίηση των επικίνδυνων χώρων) κατασκευασμένα από δομικά υλικά, ανθεκτικά στη φωτιά και για περιορισμένο χρονικό διάστημα. Επίσης, οφείλουν οι ιδιοκτήτες να έχουν χειροκίνητο και αυτόματο σύστημα συναγερμού, φορητούς πυροσβεστήρες, μόνιμο υδροδοτικό πυροσβεστικό δίκτυο, αυτόματο σύστημα πυρανίχνευσης, καθώς και αυτόματο σύστημα πυρόσβεσης. 
 Εφόσον η μελέτη πυρασφάλειας, που έχουν υποβάλει στην Πυροσβεστική Υπηρεσία οι
ιδιοκτήτες, διαπιστωθεί ότι είναι επαρκής κατά την αυτοψία, μπορούν να πάρουν άδεια. Τι γίνεται όμως όταν ο ιδιοκτήτης είναι σωστός μέχρι να αποκτήσει το πολυπόθητο πιστοποιητικό και στη συνέχεια όχι; 
 «Υπάρχουν πολλά "τρικ». Ενα σύνηθες είναι να εμφανίζονται στις μελέτες πυροπροστασίας διάφοροι πάγκοι, ψυγεία και άλλα αντικείμενα, που μειώνουν το εμβαδόν των ελεύθερων επιφανειών, τα οποία στη συνέχεια εξαφανίζονται. Ακόμη και οι αποθήκες γίνονται ένα με το μαγαζί λίγους μήνες αργότερα, οι έξοδοι κινδύνου χτίζονται είτε κλείνονται από τραπεζάκια, ενώ μπορεί να αλλάξει και όλη η διαρρύθμιση. Πράγμα παράτυπο, αν δεν έχει ενημερωθεί η Πυροσβεστική Υπηρεσία», εξηγεί ο κ. Κούτρης. 
 «Γι' αυτό και εμείς κάνουμε συνεχείς ελέγχους. Αν οι παρατυπίες είναι σοβαρές,
όπως για παράδειγμα λιγότερες έξοδοι κινδύνου από το προβλεπόμενο, τότε γίνεται αυτόματα ανάκληση πιστοποιητικού και το κατάστημα κλείνει. Και αυτό πονάει περισσότερο και από το να πληρώσει πρόστιμο τους επιχειρηματίες. Οταν υπάρχει κάποια μικρή παράλειψη, τότε κάνουμε σύσταση στους ιδιοκτήτες και ελέγχουμε ξανά το κέντρο για να δούμε αν συμμορφώθηκε. Βέβαια, ας μη γελιόμαστε, υπάρχουν και νυχτερινά κέντρα που δεν έχουν καν άδεια λειτουργείας», τονίζει. 
 Σύμφωνα με στοιχεία της Πυροσβεστικής Υπηρεσίας, την τελευταία 5ετία έχουν εκδηλωθεί 279 πυρκαγιές σε κέντρα διασκέδασης, ανάμεσά τους και εστιατόρια, με
υλικές ζημιές, δυστυχώς ακόμη και με θανάτους υπαλλήλων.
 Το σημαντικό όμως είναι η ανθρώπινη ζωή. Γιατί η πυρκαγιά μπορεί να προκληθεί ανά πάσα ώρα και στιγμή. Ο κίνδυνος, όσα μέτρα και να ληφθούν, δεν εξαλείφεται
εντελώς. «Το θέμα είναι να μπορεί ο κόσμος που διασκεδάζει να βγει έξω σώος. Γι' αυτό άλλωστε πολλές φορές λέμε ότι δεν πρέπει να διακοσμούνται με καθρέφτες οι τοίχοι. Επειδή την κακή στιγμή παραπλανούν τον κόσμο, τους κάνουν
 «Κάνουμε ό,τι είναι δυνατό. Ακόμη και οι καθημερινοί έλεγχοι δεν είναι αρκετοί. Ευτυχώς υπάρχουν και πολίτες που συνεργάζονται. Καταγγέλλουν όποια παρατυπία αντιληφθούν και βοηθούν με το δικό τους τον τρόπο. Βέβαια δεν λείπουν και τα αντίθετα φαινόμενα, όπου για λόγους εμπάθειας ή προσωπικών διαφορών καταγγέλλονται διάφορα που δεν ισχύουν», εξηγεί και επισημαίνει ότι οι επιχειρηματίες πρέπει να δείξουν κάποια ευαισθησία, για να μη θρηνήσουμε ανθρώπινες ζωές, όπως συνέβη στην κεντρική Κίνα. 
 Αργυρής Παπαργυρόπουλος, πρόεδρος της Πανελλήνιας Ομοσπονδίας Ιδιοκτητών Νυχτερινών Κέντρων.
 «Το μεγάλο αγκάθι είναι οι άδειες λειτουργίας. Ελάχιστα είναι τα κέντρα διασκέδασης που έχουν άδεια κέντρου διασκέδασης. Τα άλλα έχουν άδεια εστιατορίου, μπαρ ή οτιδήποτε άλλο. Για να καταλάβετε τι συμβαίνει, ένα θα σας
πω: στη Γλυφάδα μόνο δύο μαγαζιά έχουν άδεια κέντρου διασκέδασης. Τα "Αστέρια"
και το "Πλάζα". Ολα τα άλλα, τα δεκάδες που υπάρχουν, τι είναι; Μόνο αυτά που έχουν άδεια κέντρου διασκέδασης ελέγχονται από την επιτροπή κάθε χρόνο. Στα άλλα γίνεται χαμός. Παίρνουν και οι δήμοι το 5% και δεν τους νοιάζει για τα παραπέρα.
 Προσωπικά, θεωρώ ότι στην πλειονότητά τους τα μεγάλα μαγαζιά τηρούν τις προδιαγραφές τουλάχιστον κατά 80% και διορθώνουν τις ελλείψεις τους μετά τις επισημάνσεις της επιτροπής. Αφήστε που οι ελεγκτές βγάζουν όλο τους το μίσος πάνω μας. Μας βάζουν πρόστιμα αν η πόρτα είναι πέντε εκατοστά μικρότερη απ' ό,τι προβλέπεται. Τους άλλους να πάνε να ελέγξουν. Αυτά τα "μπαρ" που έχουν άδεια για εκατό και βάζουν μέσα 500». 
 Για τα μάτια τους μόνο... Οι πυροσβεστικές φωλιές, οι πυροσβεστήρες και οι ταμπέλες που κατευθύνουν προς τις εξόδους κινδύνου δεν αποτελούν παρά μόνο κόκκινα και διάφανα διακοσμητικά. Αρκεί να υπάρχουν. Κι ας μη λειτουργούν. 
 Οι ιδιοκτήτες των μπαρ και των κέντρων διασκέδασης έχουν βρει χίλια δύο κόλπα για να παίρνουν ή να ανανεώνουν άδειες χωρίς να έχουν τα σωστά μέτρα πυρασφάλειας. Κάποιες φορές μάλιστα -όπως οι ίδιοι λένε- σε συνεργασία με τα μέλη της επιτροπής που τους ελέγχει.
 Το κόστος της σωστής πυρασφάλειας; Λιγότερο από το 50% των καθαρών κερδών μιας
μέρας λειτουργίας του κέντρου. Το πραγματικό τίμημα; Εκατοντάδες ζωές νέων ανθρώπων σε περίπτωση που μια σπίθα προκαλέσει την καταστροφή.
 Μια πυροσβεστική φωλιά κοστίζει γύρω στις 400.000. Ο ιδιοκτήτης τα δίνει αυτά τα χρήματα. Δεν τον ενδιαφέρει. Είναι πολύ λίγα για να διακυνδυνεύσει να χάσει
την άδειά του. Οπως αποκάλυψε στην «Ε» υπεύθυνος κέντρου διασκέδασης που θέλησε να διατηρήσει την ανωνυμία του, «η κομπίνα είναι αλλού». Οι κόκκινες φωλιές τοποθετούνται στις θέσεις που ο νόμος επιτάσσει, μόνο που δεν είναι συνδεδεμένες με τίποτα. Ούτε με νερό ούτε με ρεύμα για να λειτουργήσει ο μηχανισμός. Και αυτό γιατί η σύνδεση είναι που κοστίζει. Μερικά εκατομμύρια. Πάντως όχι περισσότερα από όσα βγάζουν σε λίγες ώρες οι ιδιοκτήτες πουλώντας ποτά και μουσική.
 «Ακόμη και "συνεννόηση" να έχει γίνει με την επιτροπή που ελέγχει, τα κόκκινα κουτιά πρέπει για τους τύπους να υπάρχουν. Οσο για τους πυροσβεστήρες... Οταν παίρνεις την αρχική άδεια σίγουρα είναι εντάξει. Μετά, χαιρετίσματα». Ο υπεύθυνος του κέντρου προσθέτει κάτι ακόμη, πιο τραγικό. Μοιάζει σχεδόν απίστευτο, εκτός αν έχετε επισκεφτεί νυχτερινά κέντρα. 
 «Τα φωτάκια που δείχνουν πώς να πάτε προς την έξοδο κινδύνου υπάρχουν. Στην καλύτερη περίπτωση όμως μπροστά από αυτή την έξοδο υπάρχουν τραπέζια. Στη χειρότερη έχει γίνει ανακαίνιση στο μαγαζί και για να βγείτε θα πρέπει να γκρεμίσετε τη γυψοσανίδα...».
 Οσο για το χρηματισμό των διαφόρων που ελέγχουν, τονίζει: «Τι να σου πω τώρα; Πολλοί τα ψιλοπαίρνουν. Μάλιστα, όταν είναι να πάρεις την αρχική άδεια η συνεννόηση με τον "ελεγκτή" γίνεται μέσω του μηχανικού που έχει φτιάξει το μαγαζί. Ολα αυτά γίνονται και για να γλιτώσει ο ιδιοκτήτης λεφτά, αλλά και επειδή βιάζεται να ανοίξει και δεν τα 'χει όλα έτοιμα. Οσο για το πόσα άτομα βρίσκονται μέσα και για πόσα έχεις άδεια, κανείς δεν ελέγχει. Ψύλλοι στ' άχυρα...».
 Την επόμενη φορά λοιπόν που θα πάτε να διασκεδάσετε, ρίξτε μια γρήγορη ματιά για το αν μπορείτε να βγείτε από το "μαγαζί" σε περίπτωση που κάτι δεν πάει καλά. Δεν θέλουμε να κινδυνολογήσουμε, αλλά πόσοι από σας μετά το πρόσφατο ναυάγιο δεν διαβάσατε τις οδηγίες για τα σωσίβια; Ετσι... Για να μην αντιδρούμε κατόπιν εορτής.
