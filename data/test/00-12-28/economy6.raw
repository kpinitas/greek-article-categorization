Χρήση του ευρώ κατά τις τελωνειακές τους συναλλαγές μπορούν να κάνουν τα νομικά
πρόσωπα και το Δημόσιο από την 1η Ιανουαρίου 2001.
 Σύμφωνα με εγκύκλιο του υπουργείου Οικονομικών, τα νομικά πρόσωπα και το Δημόσιο μπορούν να χρησιμοποιούν το ευρώ κατά την υποβολή των σχετικών τελωνειακών δηλώσεων, με την προϋπόθεση να έχουν υποβάλει προηγουμένως την ανέκκλητη δήλωση προς την αρμόδια τελωνειακή αρχή. Για να γίνει αποδεκτή όμως πρέπει να έχει προηγηθεί και η αντίστοιχη δήλωση στην Eφορία, για την τήρηση των λογιστικών βιβλίων κ.λπ. σε ευρώ.
 Ετσι, από την 1η Ιανουαρίου 2001 μπορούν να υποβάλλουν σε ευρώ τις δηλώσεις: ενιαίο διοικητικό έγγραφο (διασάφηση), καθώς και την ειδική δήλωση φόρου κατανάλωσης και λοιπών φορολογιών.
 Τα έντυπα αυτά είναι ενιαία, ανεξαρτήτως από το αν θα έχει επιλεχθεί η χρήση του ευρώ ή όχι από τον συναλλασσόμενο -νομικό πρόσωπο. Οσο δε για τη μετατροπή
των ποσών σε ευρώ θα ακολουθείται η ενιαία αρχή διαίρεσης του δραχμικού ποσού με την αμετάκλητη τιμή μετατροπής, που είναι 340, 750. Ενώ στην περίπτωση μετατροπής από ευρώ σε δραχμές θα πολλαπλασιάζεται το ποσόν με την αμετάκλητη τιμή μετατροπής, επίσης 340, 750. Η δε στρογγυλοποίηση του ποσού, προς τα πάνω ή προς τα κάτω, θα γίνεται με το πλησιέστερο σεντ.
 Σημειώνεται ότι κατά το μεταβατικό στάδιο, δηλαδή καθ' όλη τη διάρκεια του 2001, η βεβαίωση, η είσπραξη και η επιστροφή δασμών και φόρων, καθώς και οποιεσδήποτε πληρωμές μέσω των τελωνειακών υπηρεσιών θα γίνονται μόνο σε δραχμές. Συνεπώς και οι αναλυτικές καταστάσεις (ημέρας, δεκαημέρου και μηνός) θα τηρούνται σε δραχμές, ενώ υπόλοιπα ποσών (αν προκύπτουν κατά τη μετατροπή) που είναι μικρότερα των 100 δρχ. κατά πράξη δεν θα βεβαιώνονται και δεν θα εισπράττονται.
 Τα νομικά πρόσωπα και το Δημόσιο, που θα επιλέξουν να κάνουν χρήση του ευρώ, για την υποβολή των δηλώσεών τους οι συντελεστές δασμοφορολογικών και λοιπών επιβαρύνσεων (συντελεστές ειδικού φόρου κατανάλωσης, τέλους ταξινόμησης, εισφορές υπέρ ΟΓΑ κ.λπ.) θα εκφράζονται σε δραχμικά χρηματικά ποσά. 
 Εν τούτοις στα αποδεικτικά είσπραξης θα πρέπει να γίνεται μετατροπή σε ευρώ των επιμέρους δασμοφορολογικών και λοιπών επιβαρύνσεων, καθώς και του συνόλου των ποσών αυτών, από τον αρμόδιο ταμία του τελωνείου χειρόγραφα, μέχρι να γίνει η αναγκαία προσαρμογή του Ολοκληρωμένου Πληροφορικού Συστήματος Τελωνείων (ΟΠΣΤ). 
 Στην ίδια εγκύκλιο του υπουργείου αναφέρεται ότι υποχρεωτικά από την 1η Ιανουαρίου 2001 οι εγχώριες καπνοβιομηχανίες, οι εκπρόσωποι ξένων καπνοβιομηχανιών που εδρεύουν στη χώρα και οι εισαγωγείς βιομηχανοποιημένων καπνών πρέπει να αναγράφουν τις τιμές λιανικής σε δραχμές και σε ευρώ.
