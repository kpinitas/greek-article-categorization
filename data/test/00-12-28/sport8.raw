 Ούτε η αλλαγή προπονητή ευνόησε τον Μακεδονικό, που έχασε και από το Περιστέρι
 Ο Μακεδονικός είχε και πάλι τις γνωστές αδυναμίες και υποτάχθηκε φυσιολογικά με 77-65, αφού το Περιστέρι ήταν μπροστά στο σκορ, σχεδόν σ' όλη τη διάρκεια του αγώνα.
 Η ατμόσφαιρα δεν ήταν ιδιαίτερα ζεστή, όμως οι περίπου 500 «πιστοί» που αποφάσισαν να περάσουν το απόγευμά τους στο κλειστό του Αμαρουσίου αποζημιώθηκαν και με το παραπάνω. Οχι μόνον επειδή η ομάδα του Βαγγέλη Αλεξανδρή πέτυχε απέναντι στο Ηράκλειο (96-69) την τρίτη φετινή νίκη της στην Α1, αλλά περισσότερο γιατί το θέαμα ήταν κάτι παραπάνω από χορταστικό. Με πρώτα βιολιά μάλιστα τις δύο μεγάλες ελληνικές «επενδύσεις» του καλοκαιριού, τον Γιώργο Μασλαρινό και τον Σωτήρη Νικολαΐδη· 20 πόντοι με 7/11 σουτ και τέσσερις ασίστ από τον 24χρονο σούτινγκ γκαρντ, 16 πόντοι και έξι ασίστ από το φιλαράκι του και οι Κρητικοί ακόμα ψάχνουν να βρουν «αντίδοτο» για τη ζημιά που τους έκαναν. Οι δυο τους και ο τρίτος της περιφέρειας τον γηπεδούχων, ο Τζίμι Ολιβερ, ο οποίος «σταμάτησε» στους 21 πόντους με απόλυτη ευστοχία (2/2 βολές, 5/5 δίποντα, 3/3 τρίποντα), ενώ βοήθησε και στη «βρώμικη δουλειά» μαζεύοντας εφτά ριμπάουντ.
 Παρ' όλα αυτά το Μαρούσι δεν επικράτησε τόσο άνετα όσο δείχνουν οι 27 πόντοι της τελικής διαφοράς. Ισως γιατί, όπως είπε ο Βαγγέλης Αλεξανδρής...«ψάχνουμε μία μέρα για να ξεκουραστούμε, με τα παιχνίδια σε Ελλάδα και Ευρώπη, και δεν βρίσκουμε». Ο Χαρίσης «ξύπνησε» ύστερα από ένα κακό πρώτο ημίχρονο, το Ηράκλειο βρήκε το ρυθμό του και πλησίασε 66-61 στο 29' και η ατμόσφαιρα «μύρισε» ντέρμπι. Οι γηπεδούχοι ωστόσο φρόντισαν γρήγορα γρήγορα να δώσουν τέλος στην αγωνία. Το 68-61 του τρίτου 10λεπτου έγινε, με ένα γρήγορο 7-0 σερί, 75-61 και αυτό ήταν.
 Ο Νίκος Παύλου από την πλευρά του, αφού πρώτα έδωσε ορισμένες εξηγήσεις για το θέμα Μυριούνη («δεν σεβάστηκε την ομάδα. Ηθελε από τα 40 λεπτά του αγώνα να παίζει στα... 45, ενώ στις μισές προπονήσεις ήταν τραυματίας») άφησε όλα τα ενδεχόμενα ανοιχτά όσον αφορά το ποιον Αμερικανό θα αντικαταστήσει ο Γκιμπέρτ: «Τίποτα δεν είναι σίγουρο. Ο Μουρ έχει πρόβλημα τραυματισμού, όμως ο Χέντριξ παίζει καλά μόνον εντός έδρας».
