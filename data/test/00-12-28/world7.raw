 Βρετανοί αρχαιολόγοι άνοιξαν ένα ολοκαίνουργο φωτεινό παράθυρο στην προϊστορία της αρχαίας Αιγύπτου, ανακαλύπτοντας 30 θέσεις πλούσιες σε «έργα τέχνης» σκαλισμένα στους βράχους, τα οποία μας γυρίζουν τουλάχιστον 6 χιλιάδες χρόνια πριν, στην έρημο ανατολικά του Νείλου.
 Τα σχέδια στους βράχους απεικονίζουν κατοικίδια, πλοία, στρουθοκάμηλους, καμηλοπαρδάλεις, ιπποπόταμους αλλά και άνδρες και γυναίκες που υπολογίζεται ότι έζησαν στην περιοχή γύρω στο 4000 π.Χ., δηλαδή πολύ πριν από τους πρώτους Φαραώ ή τις πρώτες πυραμίδες. «Είναι η Καπέλα Σιστίνα της προ-δυναστειών Αιγύπτου. Είναι εκπληκτικό», λέει χαρακτηριστικά ο Τόμπι Γουίλκινσον, του Κριστ Κόλετζ στο Κέιμπριτζ, που ήταν επικεφαλής των ερευνών στην αιγυπτιακή έρημο, αυτόν το μήνα. Με τα ευρήματα αυτά «ανοίγει ένα απολύτως καινούργιο κεφάλαιο στη μελέτη του αιγυπτιακού πολιτισμού και της προέλευσής του».
 Η αρχαία Αίγυπτος αποτελούσε ανέκαθεν για τους μελετητές δύσκολο παζλ. Ο πολιτισμός της φαίνεται σύμφωνα με τους αρχαιολόγους ότι άνθισε σε μια σειρά από δυναστείες καταπληκτικών κτιστών κατά μήκος μιας λωρίδας εύφορης γης σε κάθε πλευρά του Νείλου.
 Η Σφίγγα και οι Πυραμίδες φαίνεται σαν να ήταν πάντα εκεί. Η πρόκληση ήταν, λοιπόν, για τους ερευνητές να εντοπίσουν πότε εγκαταστάθηκαν για πρώτη φορά άνθρωποι στην περιοχή του Νείλου. Μετά λοιπόν τα πρόσφατα ευρήματα των Βρετανών αρχαιολόγων, οι αιγυπτιολόγοι πιστεύουν τώρα ότι οι πρόγονοι εκείνων που θεμέλιωσαν τις πυραμίδες μπορεί να είναι οι ίδιοι άνθρωποι που άφησαν την υπογραφή τους στα βράχια της ερήμου πριν από 6 χιλιάδες χρόνια. «Κάποια από τα
ευρήματα σου κόβουν πραγματικά την ανάσα», τονίζει ο δρ Γουίλκινσον. «Είναι πολύ δύσκολο να καθορίσει κανείς με ακρίβεια πότε χρονολογούνται, αλλά υπολογίζεται ότι πολλά από τα δείγματα αυτής της τέχνης ανήκουν γύρω στο 4000 π.Χ. Αυτά είναι ιδιαιτέρως παλιά -και κάποια μπορεί να είναι και παλιότερα».
 Στη δεκαετία του '30, Γερμανός επιστήμονας είχε αρχίσει να εξετάζει δείγματα πρώιμης τέχνης στην έρημο ανάμεσα στο Νείλο και την Ερυθρά Θάλασσα, αλλά τη δουλειά του διέκοψε ο Δεύτερος Παγκόσμιος Πόλεμος. Η προέλευση του αιγυπτιακού
πολιτισμού αποτέλεσε καυτό ακαδημαϊκό ζήτημα για τους ερευνητές στη δεκαετία του '70. Τα τελευταία χρόνια βρετανικές ομάδες ασχολούνται συστηματικά με την έρευνα στην αιγυπτιακή έρημο.
