 Πήρε μπρος η Δάφνη κι εκεί που έψαχνε τη νίκη με το κιάλι, μέσα σε τέσσερις μέρες, με προπονητή τον Κώστα Μίσσα, πέτυχε και τη δεύτερη. Με την ορμή που είχε παρέσυρε (90-72) τον ταλαιπωρημένο Aρη που πάλεψε όσο άντεξε ο Φίριτς, δηλαδή περίπου για 27 λεπτά.
 Ηταν η πρόσθετη βοήθεια που περίμεναν ο Μπακ Τζόνσον (εξουδετέρωσε απολύτως τον Φόρεστ) και ο Τζαννής Σταυρακόπουλος που ώς τότε τράβαγαν το σκορ. Βέβαια για να εκτιναχθεί η διαφορά από τους 5 πόντους (59-54 στο 27') στους 18 (73-55 στο 31') εκτός από τη συντριπτική υπεροχή στα ριμπάουντ (41-23) βοήθησε και η μοναδική έκρηξη του «Μπλου» (δεν μετείχε καν στους πανηγυρισμούς των συμπαικτών του), η συνέπεια του Αριγκμπάμπου και η φρεσκάδα του Παναγιωταράκου που έδωσε πολύτιμες λύσεις όταν ο Aρης βρέθηκε μπροστά (30-37 στο 16'). «Η άμυνα στο δεύτερο ημίχρονο μας οδήγησε στη νίκη» εκτίμησε ο Μίσσας που τόνισε ότι «δεν υπάρχουν μάγοι» όταν ρωτήθηκε τι άλλαξε στην ομάδα από τη μέρα που ανέλαβε. Από την άλλη αισθανόταν και τυχερός («οι παίκτες μας είναι πληρωμένοι από τις 25 του μήνα») έχοντας ακούσει τον Στηβ Γιατζόγλου να βγάζει από τη ψυχή του την τελευταία ίσως κραυγή απελπισίας: 
 «Πέρασε η εποχή της φουστανέλας. Ολοι οι παίκτες μας, εκτός από τον Ινγκλς, μπορούν να κάνουν προσφυγή και να φύγουν. Θέλουν ένα κίνητρο και συμπαράσταση. Παρακαλώ τον κύριο Φλωρίδη να βρει λίγο χρόνο και να βοηθήσει να ξεκαθαρίσει η κατάσταση, γιατί ο Aρης είναι πλέον στη ζώνη του λυκόφωτος.Το αν θα σωθεί δεν είναι θέμα ημερών αλλά ωρών. Δεν μπορώ να γίνω ούτε παπατζής, ούτε ψεύτης, ούτε γλείφτης για να κρατήσω τα παιδιά που είναι αξιέπαινα για την προσπάθειά τους αλλά δεν είχαν την ψυχική δύναμη για μια μάχη σώμα με σώμα». Την ίδια ώρα ο Φόρεστ δήλωνε: «Aν δεν πληρωθώ, θα φύγω πριν τον αγώνα με τον Μίλωνα». 
