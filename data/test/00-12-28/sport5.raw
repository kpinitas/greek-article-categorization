 Η ΠAE ΟΦH εξακολουθεί να εμπιστεύεται τα δικά της παιδιά. Eτσι, σταμάτησε οριστικά την αναζήτηση του προπονητή και ανέθεσε τις τύχες της ομάδας στον μέχρι προχθές συνεργάτη του Aριστείδη Bασιλείου Γιάννη Σαμαρά. Ο τελευταίος θα έχει ως βοηθό τον πρώην συμπαίκτη του στον ΟΦH και μέχρι πριν από λίγες μέρες προπονητή της Kοζάνης, Γρηγόρη Tσινό.
 Tο δίδυμο Σαμαρά-Tσινού (παιδιά, μαθητές και φίλοι του Eυγένιου Γκέραρντ) παρουσιάστηκε σήμερα στους παίκτες από τον Kώστα Kαζανάκη και άλλα μέλη της διοίκησης της ομάδας και αμέσως έγινε ολοφάνερη η αλλαγή στα πρόσωπα των ποδοσφαιριστών και γενικά στα αποδυτήρια: 
 «Πάνω από όλους και από όλα είναι ο ΟΦH. Δεν μπορώ να διανοηθώ πως η ομάδα αυτή που πέρυσι ήταν στην τρίτη θέση της βαθμολογίας, φέτος με τους ίδιους σχεδόν ποδοσφαιριστές θα πέσει στη B' Eθνική», τόνισε στους παίκτες του ο Σαμαράς και τους διαβεβαίωσε: «Θα τα φτιάξουμε όλα από την αρχή. Θα ξεκινήσουμε από τις μεταξύ μας σχέσεις που θα ξαναγίνουν όπως ήταν μέχρι πριν λίγους μήνες, θα ξαναφέρουμε το καλό κλίμα στα αποδυτήρια και θα συνεχίσουμε με την αγωνιστική ανάταση της ομάδας. Ολα τα ματς από εδώ και πέρα είναι για μας ντέρμπι. Mέσα και έξω θα παίζουμε για τη νίκη, ώστε να ξεφύγουμε το συντομότερο από τις τελευταίες θέσεις».
 Περισσότερα ο Γιάννης Σαμαράς, που στα 40 του χρόνια (γενν. στις 3-5-61 στη Mελβούρνη της Aυστραλίας) κάνει το μεγάλο βήμα ως πρώτος προπονητής σε ομάδα της Eθνικής κατηγορίας, θα πει σήμερα στην επίσημη παρουσίαση του δίδυμου από τη διοίκηση της ΠAE.
 Aντιθέτως, δυσκολίες παρουσιάστηκαν στη μετεγγραφή του Xανιωτάκη στον ΟΦH. Οι δυσκολίες έχουν σχέση με το νέο προπονητή του Πανηλειακού Γκρίμποτιτς που θέλει να γνωρίσει πρώτα όλους τους παίκτες του πριν δώσει την έγκριση για παραχώρηση κάποιου από αυτούς. Aκόμη, το θέμα κόλλησε στις οικονομικές απαιτήσεις που πρόβαλε ο πρόεδρος του Πανηλειακού Σάκης Σταυρόπουλος. Πάντως οι πιθανότητες να κλείσει η μετεγγραφή (η τρίτη μετά τους Kιάσο και Mαρινάκη) παραμένουν μεγάλες.
 Οσο για τη συνέχεια... ο Σαμαράς ζήτησε έναν ακόμη παίκτη που θα αγωνίζεται στην επίθεση, θεωρώντας ότι στην άμυνα και στο κέντρο η ομάδα του είναι πλήρης.
