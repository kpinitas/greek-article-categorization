 Χρονιά της απογοήτευσης ήταν το 2000 για τον «Ιάπωνα ασθενή», την ιαπωνική οικονομία, που αντί της πολυπόθητης ανάκαμψης παίρνει και πάλι την κατιούσα. Και, βέβαια, τα προβλήματα της ιαπωνικής οικονομίας αντικατοπτρίζονται και στη
 Το ιαπωνικό νόμισμα συνέχισε και χθες να κατρακυλά, τόσο έναντι του ευρώ όσο και έναντι του δολαρίου, καθώς νέα πλειάδα στοιχείων ήλθε να εντείνει την απαισιοδοξία των αγορών, για τις προοπτικές της δεύτερης σε μέγεθος οικονομίας
 Το ευρώ ξεπέρασε και τα 106 γεν και έφτασε στα 106, 39 γεν, στο νέο υψηλότερο επίπεδο εδώ και δέκα μήνες, ενώ το αμερικανικό νόμισμα ενισχύθηκε στα 114, 14 γεν, στο νέο υψηλότερο επίπεδο από τον Αύγουστο του 2000.
 Εναντι του δολαρίου, το ευρώ «σιγούρεψε» την άνοδό του, πάνω από τα 93 σεντς, φτάνοντας έως τα 93, 41 σεντς, για να διαμορφωθεί αργότερα στα 93, 18 σεντς, λίγο πάνω από τα προχθεσινά επίπεδα.
 Τη χθεσινή νέα πτώση του γεν πυροδότησαν τα στοιχεία για τη βιομηχανική παραγωγή στην Ιαπωνία, η οποία μειώθηκε κατά 0, 8% το Νοέμβριο. Η ιαπωνική οικονομία, που πασχίζει τα δύο τελευταία χρόνια να βγει από τη χειρότερη οικονομική κρίση, μετά το Δεύτερο Παγκόσμιο Πόλεμο, θεωρείται ιδιαίτερα ευάλωτη σε ένα σοκ της αμερικανικής οικονομίας, καθώς σημαντικό μέρος της ανάκαμψης στηρίζεται στις εξαγωγές.
 Η εγχώρια κατανάλωση παραμένει πολύ χαμηλή, γεγονός το οποίο διαπίστωσε και ο ίδιος ο πρωθυπουργός Γιοσίρο Μόρι, ύστερα από επίσκεψή του σε ένα από τα μεγαλύτερα εμπορικά κέντρα του Τόκιο, και μάλιστα σε μία από τις περιόδους με την υψηλότερη κατανάλωση, λόγω εορτών.
 «Δεν μπορώ να έχω εμπιστοσύνη» για ανάκαμψη της ιδιωτικής κατανάλωσης, φέρεται
να δήλωσε ο Ιάπωνας πρωθυπουργός, μετά την επίσκεψή του στο εμπορικό κέντρο.
 «Αυτό που με ενόχλησε περισσότερο ήταν οι πωλήσεις ρολογιών και κοσμημάτων, πράγματα τα οποία δεν μπορούν να αγοραστούν αν δεν υπάρχουν λεφτά για ξόδεμα»,
 Ενα ακόμη ανησυχητικό σημάδι ήταν η μείωση των ιαπωνικών εξαγωγών αυτοκινήτων το Νοέμβριο, για τρίτο συνεχή μήνα. Οι εξαγωγές των 11 ιαπωνικών αυτοκινητοβιομηχανιών μειώθηκαν κατά 2, 9%.
 Εκπρόσωπος της Ενωσης Ιαπωνικών Αυτοκινητοβιομηχανιών (JAMA) απέδωσε τη μείωση
των εξαγωγών στην επιβράδυνση του ρυθμού ανάπτυξης της αμερικανικής οικονομίας, με τους καταναλωτές λιγότερο πρόθυμους να προβούν σε αγορές νέων αυτοκινήτων. 
 Το 2000 είχε ξεκινήσει με την αισιοδοξία ότι η ιαπωνική οικονομία αρχίζει να ξεπερνά τα προβλήματά της· γεγονός που είχε αντικατοπτριστεί και στην άνοδο του Xρηματιστηρίου του Τόκιο, το οποίο ξεπερνούσε τις 20.000 μονάδες τους πρώτους μήνες της χρονιάς που φεύγει.
 Σήμερα έχει υποχωρήσει πάνω από 26% και βρίσκεται στις 13000 μονάδες, στο χαμηλότερο επίπεδο από τις αρχές του 2000. Με την ιαπωνική οικονομία «εκτός μάχης» και την αμερικανική να δίνει μάχη να αποφύγει το σοκ, της ανώμαλης προσγείωσης, υπάρχουν βάσιμες ελπίδες ότι το ευρώ θα συνεχίσει να ανακάμπτει μέσα στο 2001, αφήνοντας οριστικά πίσω του τα «πέτρινα χρόνια» της τελευταίας διετίας.
