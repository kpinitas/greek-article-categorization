 Τον κώδωνα του κινδύνου για την πιθανότητα ναυαγίου της πορείας της προς την Ευρώπη κρούει με τον πλέον ηχηρό τρόπο στην Τουρκία ένας από τους υπέρμαχους του ευρωπαϊκού προσανατολισμού της, ενίοτε δε και οπαδός μεθόδων ωραιοποίησης της τουρκικής πραγματικότητας. Ο Βουλφ Σένμπουμ, επικεφαλής του γερμανικού Iδρύματος «Κόνραντ Αντενάουερ», καταλήγει σήμερα στη διαπίστωση ότι «το εγχείρημα της ευρωπαϊκής πορείας της Τουρκίας βρίσκεται προ ναυαγίου».
 Υπό το πρίσμα της αιματηρής καταστολής της εξέγερσης των κρατουμένων στις τουρκικές φυλακές αλλά και της πρόσφατης -αναγκαστικής εν πολλοίς- «ένεσης» των 10 δισ. δολαρίων που έδωσε το Διεθνές Νομισματικό Ταμείο για τη σωτηρία της τουρκικής οικονομίας από την κατάρρευση, στη Γερμανία έχουν πυκνώσει οι προειδοποιήσεις για τις συνέπειες μιας γενικότερης πολιτικής κρίσης στην Τουρκία που μπορεί να ακυρώσει το μεταρρυθμιστικό προσανατολισμό της και την ευρωπαϊκή πορεία της. Εως χθες, οι προειδοποιήσεις αυτές διατυπώνονταν σε δημοσιογραφικά άρθρα, ίσως και σε κάποιες -λίγες πάντως- δηλώσεις πολιτικών. Η
υπογραφή Σένμπουμ όμως κάτω από μία έκθεση τάραξε πραγματικά τα νερά. 
 Ο Βουλφ Σένμπουμ ηγείται του Ιδρύματος «Αντενάουερ» στην Τουρκία από το 1997 και παρ' όλο που το ίδρυμα είναι φίλα προσκείμενο προς τους Χριστιανοδημοκράτες, ο επικεφαλής του στη γείτονα έχει συγκρουστεί με την ηγεσία τους, ακόμα και με τον Χέλμουτ Κολ, όταν αυτός εμφανιζόταν επιφυλακτικός απέναντι στην Τουρκία.
 Ο Σένμπουμ θεωρείτο ο κύριος «απόστολος» της ένταξης της Τουρκίας στην Ε.Ε. και υπέρμαχος μιας τακτικής ωραιοποίησης της τουρκικής πραγματικότητας, προκειμένου να μην προκαλείται η τουρκική κοινή γνώμη, η πολιτική ηγεσία της χώρας και ο στρατός. 
 Εχει λοιπόν αξία το γεγονός ότι ο άνθρωπος αυτός βγαίνει τώρα με μια έκθεση που υπέβαλε στο ίδρυμα όπου εργάζεται, για να μιλήσει για σχεδόν επικείμενο ναυάγιο του ευρωπαϊκού εγχειρήματος της Τουρκίας. 
 Στην έκθεση του Σένμπουμ γίνεται εκτενής περιγραφή των «κακώς κειμένων» στην Τουρκία και καταλήγει στο εξής ερώτημα-θέση: είναι δυνατόν να συμβαίνουν όλα αυτά σε μία χώρα που διατείνεται ότι βρίσκεται στο δρόμο προς την Ε.Ε. και ότι
επιθυμεί να γίνει μέλος της; Ο Σένμπουμ αναλύει την οικονομική κρίση στην Τουρκία αλλά και τις «αποχρώσες ενδείξεις» μιας επερχόμενης κλιμάκωσης στην πολιτική κρίση που σοβεί στη χώρα.
 Στέκεται μάλιστα ιδιαίτερα στο γεγονός ότι η δημόσια σύγκρουση του πρωθυπουργού Ετζεβίτ με τον πρόεδρο Σεζέρ (για το θέμα του νόμου περί αμνηστείας) «συνιστά ένα ζωτικής σημασίας πλήγμα για το θεσμικό οικοδόμημα της
Τουρκίας» σε μία κρίσιμη στιγμή. Εξ αυτού ο Σένμπουμ διαπιστώνει ότι στη συνείδηση μεγάλου μέρους των πολιτών «ο πρόεδρος έχασε την υπερκομματική θέση του και κυρίως το ρόλο του ως παράγοντα γεφύρωσης αντιθέσεων και ενότητας στο κράτος». Αποτέλεσμα είναι ότι «τώρα, που απαιτείται να αγκυροβολήσει το κλυδωνιζόμενο σκάφος και που το κύρος του προέδρου θα μπορούσε να αποτελέσει σ' αυτούς τους ανήσυχους καιρούς σημείο αναφοράς, η Τουρκία στερείται αυτής της ασφαλιστικής δικλίδας...».
 Ο Σένμπουμ θεωρεί επίσης το συνασπισμό Ετζεβίτ-Μπαχτσελί-Γιλμάζ «τελεσίδικα και ανεπιστρεπτί κατεστραμμένο» και σχεδόν προεξοφλεί ότι η συνεργασία στρατού-Μπαχτσελί (αναφορικά με το Κουρδικό) προοιωνίζεται «στρατηγική οπισθοδρόμηση» από την πορεία προς την Ε.Ε. Επιπλέον, τόσο η ασθένεια του Ετζεβίτ και η απουσία μίας ορατής ομαλής διαδοχής του, όσο και η αναμενόμενη, στις αρχές του ερχόμενου χρόνου, απαγόρευση του ισλαμιστικού Kόμματος της Αρετής οδηγούν -κατά τον Σένμπουμ- σε πρόωρες εκλογές, θέτοντας νομοτελειακά «υπό αναθεώρηση» την πολιτική των εσωτερικών μεταρρυθμίσεων του ευρωπαϊκού προσανατολισμού της Τουρκίας.
 Εκπρόσωπος του γερμανικού υπουργείου Eξωτερικών δήλωσε ότι γνωρίζουν για την έκθεση και πρόσθεσε ότι οι εξελίξεις στην Τουρκία «παρακολουθούνται από κοντά».
