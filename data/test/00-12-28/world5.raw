 Αθώος δήλωσε χθες ενώπιον του δικαστηρίου ο 42χρονος Μάικλ Μακντέρμοτ, προγραμματιστής της εταιρείας Edgewater Technology, που κατηγορείται για τη δολοφονία εφτά συναδέλφων του. Ο Μακντέρμοτ εισέβαλε προχθές στα κεντρικά γραφεία της εταιρείας σε προάστιο της Βοστώνης και άνοιξε πυρ σκοτώνοντας τέσσερις γυναίκες και τρεις άνδρες. Οι αστυνομικοί τον συνέλαβαν λίγο αργότερα.
 Ο συνήγορος του Μακντέρμοτ, Κέβιν Ρέντινγκτον, δεν επιχειρηματολόγησε υπέρ της
απελευθέρωσης του πελάτη του με εγγύηση. Δήλωσε μόνον ότι ο Μακντέρμοτ βρισκόταν σε ψυχιατρική θεραπεία, χωρίς να προχωρήσει σε λεπτομέρειες, και ζήτησε να κρατηθεί κάπου, όπου θα μπορούσε να συνεχίσει τη θεραπευτική αγωγή. Κάποια από τα θύματα εργάζονταν στο λογιστήριο της εταιρείας που είχε λάβει εντολή από την εφορία να αρχίσει τη δέσμευση των μισθών του κατηγορουμένου λόγω οφειλών.
 Υπάλληλοι της εταιρείας κάνουν μάλιστα λόγο για ένα ξέσπασμα θυμού του Μακντέρμοτ την περασμένη εβδομάδα για το θέμα αυτό. Η εταιρεία είχε συμφωνήσει
να εκτελέσει την εντολή της εφορίας, προκειμένου να αποπληρωθούν οι οφειλές του Μακντέρμοτ, αλλά επρόκειτο να ξεκινήσει τη διαδικασία μετά τις γιορτές. Υπάρχουν ωστόσο πληροφορίες ότι το οφειλόμενο ποσόν δεν ξεπερνούσε μερικές χιλιάδες δολάρια.
 Σε ανακοίνωσή της η Edgewater Technolog yαποδίδει πάντως τις πράξεις του Μακντέρμοτ «σε γεγονότα της προσωπικής του ζωής».
 Σε έρευνά της στο γραφείο και στο σπίτι του κατηγορουμένου, η αστυνομία ανακάλυψε κρυμμένα πυρομαχικά, μία ημιαυτόματη καραμπίνα, καθώς και υλικά για την κατασκευή βομβών. Πληροφορίες αναφέρουν ότι ο Μακντέρμοτ χρησιμοποιούσε το
παρατσούκλι «Μάκο», που του είχαν δώσει τα ανίψια του. Από έρευνες προκύπτει ακόμη ότι κάποιος με το όνομα Μάικλ Μακντέρμοτ που χρησιμοποιούσε τη λέξη «Μάκο» στην ηλεκτρονική του διεύθυνση έδινε συμβουλές για εκρηκτικά στο Διαδίκτυο.
