 Ιταλικές «σειρήνες» για τον Χρήστο Πατσατζόγλου και αναθέρμανση του ενδιαφέροντος από την Ιντερ. Μετά τον Γρηγόρη Γεωργάτο, οι «νερατζούρι» έχουν στο στόχαστρό τους και τον 22χρονο «ερυθρόλευκο» αμυντικό, τον οποίο μάλιστα οι Ιταλοί μάνατζερ κοστολογούν την αξία του στα 20 δισεκατομμύρια λιρέτες (περίπου 3, 3 δισεκατομμύρια δραχμές).
 Η εφημερίδα «Corriere dello sport» στο χθεσινό της φύλλο περιλαμβάνει τον Πατσατζόγλου ανάμεσα στους 14 «καλύτερους νέους αμυντικούς στην Ευρώπη» και αναφέρει ότι βρίσκεται σε περίοπτη θέση στη μετεγγραφική λίστα της Ιντερ.
 «Πρόκειται για έναν ποδοσφαιριστή που θα γίνει εκπληκτικός μέσος, είναι πολύ καλός στις σέντρες, ενώ γυρίζει και μαρκάρει στην άμυνα», έγραψε χθες η ιταλική εφημερίδα για τον Πατσατζόγλου, ο οποίος υποστήριξε χθες ότι «δεν με έχει ενοχλήσει κανείς από την Ιντερ και κοιτάω τη δουλειά μου στον Ολυμπιακό». Και από την πειραϊκή ΠΑΕ, πάντως, τόνισαν ότι «δεν έχουμε επίσημη πρόταση από την Ιντερ», αλλά οι Ιταλοί ήδη ασχολούνται πολύ με τον 22χρονο «ερυθρόλευκο» και δεν αποκλείεται σύντομα να φτάσει πρόταση στον Ολυμπιακό.
 Ο Χρήστος Πατσατζόγλου βρίσκεται στη λίστα με τους 14 καλύτερους νεαρούς αμυντικούς, μαζί με τους Μπίσκαν (Λίβερπουλ), Κίβου (Αγιαξ), Καμαρά (Μαρσέιγ), Γουντγκέιτ (Λιντς), Κριστανμπάλ (Μονακό), Αρμάντ (Ναντ), Χόφλαντ (Αϊντχόβεν), Κνολ (Φίτεσε), Μαρκένα (Μπενφίκα), Μέτσελερ (Ντόρντμουντ), Μέξες (Οσέρ), Ρομάνοφ (Ροτόφ Βόλβογκραντ) και Ζέπεκ (Καρλσρούη).
 Μπορεί ο Τάκης Λεμονής να τους περίμενε χθες στου Ρέντη, αλλά οι περισσότεροι ξένοι ποδοσφαιριστές του Ολυμπιακού απουσίασαν από την πρώτη προπόνηση των «ερυθρολεύκων» εν όψει της προετοιμασίας της ομάδας για τον αγώνα με τον Ηρακλή. Οι τρεις Βραζιλιάνοι (Τζιοβάνι, Λουτσιάνο, Ζε Ελίας) και ο Αλβεζ δεν μπόρεσαν να επιστρέψουν εγκαίρως από την Νότια Αμερική, αλλά αν δεν εμφανιστούν και σήμερα στο Ρέντη, ο τεχνικός του Ολυμπιακού άφησε χθες να εννοηθεί ότι θα υποστούν τις κυρώσεις από τη διοίκηση, καθώς είναι αδικαιολόγητοι. Και αυτό διότι τους δόθηκε έξι μέρες άδεια για να προλάβουν να γυρίσουν στην ώρα τους στην Ελλάδα. Ο Τζιοβάνι με τον Λουτσιάνο, πάντως, αναμενόνταν να επιστρέψουν χθες στην Αθήνα λίγο μετά τα μεσάνυχτα.
 Ο Παρ Ζέτερμπεργκ υπέστη γαστρεντερίτιδα και δεν πήγε χθες για προπόνηση, αλλά τα ευχάριστα νέα για τον Λεμονή ήλθαν από τους Μαυρογενίδη, Γιαννακόπουλο. Οι δύο ποδοσφαιριστές προπονήθηκαν χθες κανονικά με τους υπόλοιπους παίκτες και τέθηκαν στη διάθεση του Λεμονή για τον αγώνα με τον Ηρακλή. Σημαντική βελτίωση παρουσιάζει και η κατάσταση του Λάμπρου Χούτου, ο οποίος στις αρχές της προσεχούς εβδομάδας θα ξεκινήσει τρέξιμο. Ο νεαρός σέντερ φορ αναμένεται να επιστρέψει στους αγωνιστικούς χώρους σε περίπου ενάμιση μήνα.
 Ο Τάκης Λεμονής έκανε χθες μια μίνι ομιλία στους παίκτες στους οποίους είπε: «Μας περιμένει πολλή δουλειά από εδώ και πέρα και το μυαλό μας πρέπει να είναι στις υποχρεώσεις, αρχής γενομένης από το παιχνίδι με τον Ηρακλή. Ο Ιανουάριος είναι δύσκολος και πρέπει να κάνουμε καλό ξεκίνημα στην αρχή του νέου χρόνου. Μας περιμένουν εφτά κρίσιμα ματς σε 25 μέρες και χρειάζεται να βγάλουμε με επιτυχία αυτό το πρόγραμμα. Γι' αυτό το λόγο συγκεντρωθείτε και ετοιμαστείτε για τα δύσκολα. Εχουμε μπροστά μας έναν καυτό Ιανουάριο».
 Ο Ολυμπιακός μέσα στον επόμενο μήνα θα αντιμετωπίσει δύο φορές την ΑΕΚ στο κύπελλο, ενώ στο πρωτάθλημα θα παίξει με τους Ηρακλή, Πανιώνιο, Αθηναϊκό, Αρη, Εθνικό Αστέρα.
 Ο Γιώργος Δούρος από την Κόρινθο θα σφυρίξει το ντέρμπι Ηρακλής - Ολυμπιακός. Τα υπόλοιπα ματς της 12ης αγωνιστικής κληρώθηκαν να διευθύνουν οι ακόλουθοι ρέφερι: Γιάννινα - Πανιώνιος, Τρικάλης (Τρικάλων), Ξάνθη - Αθηναϊκός, Βουτσαλάς (Θεσσαλονίκης), Καλαμάτα - Αρης, Φινοκαλιώτης (Αθηνών), ΠΑΟΚ - Εθνικός Αστέρας, Παπίλιας (Πειραιά), Παναχαϊκή - ΟΦΗ, Δαγκλής (Θεσσαλονίκης), Παναθηναϊκός - Ιωνικός, Μποροβήλος (Αρκαδίας) και ΑΕΚ - Πανηλειακός, Μπριάκος (Ηπείρου).
