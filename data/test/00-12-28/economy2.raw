 Μαζί με τους Eλληνες επενδυτές, οι οποίοι είχαν δεινοπαθήσει από τις «βουτιές»
που έκανε η Σοφοκλέους οσάκις ανακοινώνονταν νέες αποκλιμακώσεις επιτοκίων (ήταν πολλές και συχνές τελευταία) αναμένεται να ανακουφιστούν και οι χρονικογράφοι των διεθνών χρηματιστηριακών αγορών οι οποίοι δεν ήξεραν πού να αποδώσουν και πού να καταχωρίσουν αυτή την παγκόσμια μοναδικότητα της Σοφοκλέους.
 Από σήμερα, λοιπόν, οι τράπεζες που δραστηριοποιούνται στη χώρα «κολυμπούν» στο νέο τοπίο των ευρωεπιτοκίων, αναπροσαρμόζοντας τακτικές και στρατηγικές, προκειμένου να διατηρήσουν ή (γιατί όχι) και να αυξήσουν ακόμη την πελατεία τους αλιεύοντας σε μια εκτεταμένη αγορά, ενώ η Σοφοκλέους θα πρέπει να αποδεικνύει καθημερινά ότι αξίζει να της (ξανα) εμπιστευτούν οι αποταμιευτές και οι επενδυτές όσα χρήματα μπουν στον πειρασμό να «σηκώσουν» από τις τράπεζες, όταν συνειδητοποιήσουν κάποια στιγμή το πόσο χαμηλά έχουν διαμορφωθεί οι τραπεζικές αποδόσεις.
 Οσοι, βέβαια, αναμένουν ότι η ροή κεφαλαίων από τα τραπεζικά βιβλιάρια και τα repos προς τις μετοχικές αξίες θα είναι απρόσκοπτη και χειμαρρώδης από τούδε και στο εξής, μάλλον θα απογοητευθούν οικτρά.
 Τα «στραπάτσα» που έχουν υποστεί οι πάσης μορφής επενδυτές στη Σοφοκλέους από τους ολίγους και «εκλεκτούς» που αντιμετώπισαν τη χρηματιστηριακή αγορά σαν ιδανική ευκαιρία για πειρατικές «αρπαχτές» είναι τόσο μεγάλα και τόσο φρέσκα ακόμη που ενδεχομένως θα απαιτηθεί μακρύ χρονικό διάστημα μέχρις ότου αποθεραπευτούν οι πληγές και αποκατασταθεί ώς ένα βαθμό η αξιοπιστία του χρηματιστηριακού θεσμού. Κατά την άποψη μάλιστα αρκετών παραγόντων από τον τραπεζικό και το χρηματιστηριακό χώρο ίσως απαιτηθεί παρέλευση δύο ή ακόμη και
πέντε ετών έως ότου «αποκατασταθεί η χαμένη ισορροπία και αξιοπιστία στο ΧΑΑ».
 Χθες, πάντως, το ελληνικό χρηματιστήριο έδειξε για μια ακόμη φορά ότι βρίσκεται «κάπου αλλού», ξεκομμένο από τα όσα συμβαίνουν στον εγχώριο αλλά και
 Ούτε η βελτιωμένη πορεία του ευρώ και των ευρωπαϊκών χρηματαγορών, ούτε ακόμη η αποσυμπίεση στις τιμές των υγρών καυσίμων που θα απαλύνει και τις πιέσεις στον πληθωρισμό στάθηκαν ικανές αιτίες να αφυπνίσουν τη χρηματιστηριακή αγορά.
 Ετσι, η πρώτη μεταχριστουγεννιάτικη συνεδρίαση κύλησε μέσα σε αγοραστικό λήθαργο, με τον τζίρο συναλλαγών να φτάνει μόλις στα 24 δισ. δρχ. (50 δισ. συνολικά με τα πακέτα) και το γενικό δείκτη να επιδίδεται σε επιτόπιο βηματισμό εύρους 45 μονάδων. Η τελική διαμόρφωση του δείκτη στις 3.393, 42 μονάδες, με οριακές απώλειες 0, 13% δείχνει ώς ένα βαθμό την αίσθηση «κενού» που έχει καταλάβει ολόκληρη τη χρηματιστηριακή αγορά. Ουδείς εξ αυτών που θα μπορούσαν να αναζωογονήσουν την αγορά (θεσμικοί, επιχειρηματίες, ιδιώτες επενδυτές) φαίνεται διατεθειμένος να αναλάβει πρωτοβουλίες στην παρούσα φάση, αναμένοντας προφανώς να ξεκαθαρίσει ακόμη περισσότερο το επενδυτικό τοπίο με την είσοδο της νέας χρονιάς.
 Δικαιολογίες άλλωστε της απραγίας υπάρχουν πάντα. Πέρυσι ήταν ο φόβος ενός γενικευμένου black out εξαιτίας του millenium, φέτος είναι για ορισμένους οι πρώτες πράξεις της Σοφοκλέους σε ευρώ και... πάει λέγοντας.
 Ας μη λησμονούμε, πάντως, πως όταν γενικεύεται η... υπνηλία στη Σοφοκλέους, εμφανίζονται οι ξένοι και μας πιάνουν στον ύπνο! ..
