 Επτά με δέκα ημέρες το αργότερο -κι αυτό αν η πρόοδος της κατάστασής του είναι ανάλογη με τη σημερινή- εκτιμά ο γιατρός του Παναθηναϊκού Αργύρης Μήτσου ότι θα χρειαστεί ο Πάολο Σόουζα για να μπει στο κανονικό πρόγραμμα των προπονήσεων. 
 Ο Πορτογάλος μέσος εξετάστηκε αμέσως μετά την άφιξή του στην Παιανία από τον κ. Μήτσου, ο οποίος τον βρήκε σε καλύτερη κατάσταση απ' αυτή που ήταν όταν έφυγε για την πατρίδα του, αλλά ξεκαθάρισε ότι δεν είναι ακόμη 100% ιατρικά έτοιμος (και χθες έκανε ατομικό πρόγραμμα με τον Καραγκούνη).
 Για το αν θα προλάβει το ντέρμπι με την ΑΕΚ, ο γιατρός των «πράσινων» απέφυγε να κάνει πρόβλεψη και τόνισε πως «τα πάντα εξαρτώνται από την αντίδραση του οργανισμού του». Ωστόσο, ο κ. Μήτσου σε ερώτηση τι θα συμβούλευε ο ίδιος τον Σόουζα να πράξει, με δεδομένο το φόβο για πιθανή υποτροπή του τραυματισμού του που μπορεί να τον φέρει ξανά πίσω, απάντησε πως «θα τον συμβούλευα να αποφύγει την υποτροπή».
 Νωρίτερα ο Σόουζα είχε εκφράσει την έκπληξή του για τα όσα είδαν το φως της δημοσιότητας περί πρόθεσής του να μην παίξει ποδόσφαιρο ώς το καλοκαίρι για να ξεπεράσει τον τραυματισμό του, λέγοντας πως «είναι ψέματα. Δεν ξέρω πώς δημιουργήθηκε το θέμα. Είμαι παίκτης του Παναθηναϊκού, δεν έχω πρόθεση να φύγω από την ομάδα και να εγκαταλείψω το ποδόσφαιρο. Δεν είπα ποτέ ότι σκοπεύω να μείνω εκτός δράσης για έξι μήνες. Οταν παίζεις σε μία ομάδα, μπορεί να σταματήσεις λόγω τραυματισμού για μία εβδομάδα, ένα μήνα, όχι όμως για έξι μήνες, γιατί σε αυτή την περίπτωση είναι σαν να σταματάς το ποδόσφαιρο».
 Πάντως, σχολιάζοντας φήμες ότι ο Παναθηναϊκός εξετάζει το ενδεχόμενο πώλησής του, είπε πως «δεν έχω ακούσει τις φήμες αυτές. Ρωτήστε τον Παναθηναϊκό. Αν όντως ισχύει κάτι τέτοιο, τότε θα το σκεφτώ», αφήνοντας ουσιαστικά ανοικτό το θέμα.
 ***Σύμφωνα με πληροφορίες από το γραφείο μάνατζερ που εκπροσωπεί τον επιθετικό της Σεντ Ετιέν Αλεξ Ντίας, ο 28χρονος Bραζιλιάνος τα έχει βρει σε όλα με τον Παναθηναϊκό (600 εκατ. δρχ. το χρόνο) και απομένει η συγκατάθεση της γαλλικής ομάδας για την ολοκλήρωση της μετεγγραφής, αν και το ποσό που θέλουν οι Γάλλοι αγγίζει τα 2, 5 δισ. δρχ.
