 Οι δύο συναντήσεις, τις οποίες είχαν χθες ο αρχιεπίσκοπος Χριστόδουλος και ο πρωθυπουργός Κώστας Σημίτης δεν απέδωσαν καρπούς γύρω από το θέμα των ταυτοτήτων και πώς να γινόταν αφού το θέμα δεν συζητήθηκε καν. Οπως υποστήριξαν οι δύο πλευρές το κλίμα ήταν εγκάρδιο και σύμφωνα με εκκλησιαστικές πηγές ήταν η αρχή για την αποκατάσταση της επικοινωνίας μεταξύ κυβέρνησης και Εκκλησίας. 
 Κυβερνητικές πηγές έλεγαν ότι «ήταν μια ευκαιρία» για εκτόνωση της έντασης, αλλά δεν διαβλέπουν σημεία προσέγγισης. «Οσο θα συνεχίζεται η συλλογή υπογραφών, ενέργεια που διχάζει τους πολίτες και βλάπτει τόσο τη χώρα όσο και την Εκκλησία, δεν μπορεί να υπάρξει προσέγγιση», έλεγαν οι ίδιες πηγές, που υπενθύμιζαν ότι ο κ. Χριστόδουλος «συντηρεί την όξυνση σχεδόν καθημερινά».
 Κεντρικό πρόσωπο, τόσο στο γεύμα όσο και στο δείπνο, ήταν ο Οικουμενικός Πατριάρχης Βαρθολομαίος. Ο πρωθυπουργός Κώστας Σημίτης, αφού δήλωσε ότι τον υποδέχεται με «ιδιαίτερη τιμή», τόνισε: «Σήμερα δεν ζούμε σε έναν κόμσο ευφορίας και αρμονίας. Η παγκοσμιοποίηση του εμπορίου και της τεχνολογίας δεν οδηγεί σε ένα παγκόσμιο πολιτιστικό μοντέλο, βεβαίως, διανοίγονται μεγάλες δυνατότητες για την επικοινωνία των πολιτισμών και τη διεύρυνση των πολιτιστικών ιδιαιτεροτήτων. Ομως, η όλο και μεγαλύτερη διασύνδεση των κοινωνιών φέρνει στην επιφάνεια και πολιτιστικές ρήξεις. Για να μην έχουν απρόβλεπτες συνέπειες, πρέπει να τις ελέγξουμε με διάλογο, με την πρόταση θετικών και γόνιμων αξιών πνευματικής ζωής».
 Απευθυνόμενος στον Πατριάρχη είπε: «Το Οικουμενικό Πατριαρχείο έχει το μοναδικό προνόμιο να συνδυάζει ταυτόχρονα την οικουμενική του διάσταση με το ποιμαντικό του έργο, ως Αρχιεπισκοπή Κωνσταντινουπόλεως. 
 Το ποίμνιο του Φαναρίου είναι αφενός οι εκατοντάδες εκατομμυρίων πιστών ανά την υφήλιο και αφετέρου οι προσκυνητές της Παναγίας των Βλαχερνών και του Μουχλίου». Και προς τέλος υποστήριξε ότι την Ορθοδοξία «την αναδεικνύει ως τμήμα μιας παγκόσμιας κίνησης ιδεών και αναζητήσεων για το μέλλον του ανθρώπου. Σ' αυτό το ρόλο Σας θέλουμε να συμπαρασταθούμε. Αυτό το ρόλο θέλουμε
 Ο Οικουμενικός Πατριάρχης στην αντιφώνησή του, απευθυνόμενος στον πρωθυπουργό υποστήριξε ότι η Εκκλησία δεν ασχολείται με την πολιτική, λέγοντας: «Ημείς, μη
αναμιγνυόμενοι εις την πολιτικήν, ευχόμεθα ενθέρμως προς τον Θεόν όπως φωτίζη την υμετέραν Εξοχότητα και πάντας τους ηγέτας του κόσμου να λαμβάνουν ορθάς αποφάσεις δια την εύρυθμον και ειρηνικήν συνεργασίαν των λαών προς φιλικήν διευθέτησιν όλων των ανακυπτόντων ζητημάτων».
 Ο «πάγος» κυριολεκτικά έσπασε όταν ο πρωθυπουργός Κώστας Σημίτης ρώτησε ποιες είναι οι σχέσεις της Ορθόδοξης και της Pωμαιοκαθολικής Εκκλησίας, ο αρχιεπίσκοπος Χριστόδουλος πήρε τον λόγο: «Εκανα ένα άνοιγμα και δέχθηκα τον Νούντσιο που δεν είναι εκκλησιατικό πρόσωπο αλλά εκπρόσωπος του κράτους του Βατικανού. Εμείς δεν αναγνωρίζουμε στον Πάπα την ιδιότητα του αρχηγού κράτους αλλά την ιδιότητα του αρχηγού μιας χριστιανικής Εκκλησίας. Η Ορθόδοξη Εκκλησία
ουδέποτε θέλησε να αναλάβει κοσμική εξουσία. Αυτό θα ερχόταν σε αντίθεση με τις αρχές της, την παράδοσή της και τους κανόνες της. Ουδέποτε είχε πολιτικές βλέψεις και όταν αυτό έγινεν εφάνη (σ.σ. εννοούσε την περίοδο της αντιβασιλείας του αρχιεπισκόπου Δαμασκηνού) ως κένωση της Eκκλησίας και αυτό έγινε όταν οι συνθήκες ήταν άσχημες για το κράτος της Ελλάδας στη γερμανική κατοχή».
 Η υπουργός αναπληρωτής Εξωτερικών Ελισάβετ Παπαζώη εκείνη τη στιγμή ύψωσε το ποτήρι της και είπε απευθυνόμενη στους συνδαιτυμόνες: «Στην υγεία σας». Ο υπουργός ΠΕΧΩΔΕ Κώστας Λαλιώτης προχώρησε λίγο παραπέρα και φώναξε: «Mπράβο, μακαριότατε». Ο υπουργός Παιδείας και Θρησκευμάτων έκανε νεύμα ότι συμφωνεί και όλοι όσοι κάθονταν στο τραπέζι ύψωσαν τα ποτήρια τους. Το τραπέζι, εκτός από τον πρωθυπουργό, τους 12 κληρικούς του Οικουμενικού Πατριαρχείου και της Εκκλησίας της Ελλάδος, συμπλήρωναν οι υπουργοί Aμυνας Aκης Τσοχατζόπουλος, ΠΕΧΩΔΕ Κώστας Λαλιώτης, Παιδείας και Θρησκευμάτων Πέτρος Ευθυμίου και η υπουργός αναπληρωτής Εξωτερικών Ελισάβετ Παπαζώη.
 «Χωρίς ταυτότητες» ήταν και το δείπνο που έγινε το βράδυ στο «Αστέρα» της Βουλιαγμένης.
 Σε ό,τι αφορά τη συνάντηση που είχε ο Οικουμενικός Πατριάρχης με τον Πρόεδρο της Δημοκρατίας Κωνσταντίνο Στεφανόπουλο, έγινε σε άριστο κλίμα, ενώ οι δύο άνδρες μίλησαν για τις ελληνοτουρκικές σχέσεις.
