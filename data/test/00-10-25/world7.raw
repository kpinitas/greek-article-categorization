 Ανέλπιστη πριν από λίγο καιρό προσέγγιση ανάμεσα στη Βόρεια Κορέα και την Ουάσιγκτον σημειώθηκε κατά την επίσκεψη της Aμερικανίδας υπουργού Εξωτερικών στη Πιονγκ γιάνγκ, σε βαθμό που και η ίδια η Μάντλεν Ολμπράιτ εξέφρασε την έκπληξή της.
 Ολοκληρώνοντας την επίσκεψή της στη Βόρεια Κορέα, η οποία ενδέχεται να οδηγήσει σε ιστορική επίσκεψη του Αμερικανού προέδρου, Μπιλ Κλίντον, η Ολμπράιτ επισήμανε ότι συζητήθηκαν σημαντικά θέματα και άφησε να εννοηθεί ότι η Βόρεια Κορέα είναι δεκτική σε ρυθμίσεις σχετικά με τους πυραύλους και άλλα θέματα.
 Είπε ακόμη ότι θα ενημερώσει για τα αποτελέσματα της επίσκεψής της και των εξάωρων συνομιλιών της με τον Bορειοκορεάτη ηγέτη, Κιμ Γιονγκ Ιλ, και ο Aμερικανός πρόεδρος θα αποφασίσει αν είναι η κατάλληλη στιγμή να πραγματοποιήσει επίσκεψη στη Πιονγκγιάνγκ. Σύμφωνα πάντως με ιαπωνικές πηγές, «υψηλόβαθμος Bορειοκορεάτης αξιωματούχος δήλωσε ότι ο Κλίντον πιθανολογείται ότι θα επισκεφθεί τη Βόρεια Κορέα στις 11 Νοεμβρίου».
 «Ποτέ δεν περίμενα ότι θα ήμουν οικοδέσποινα σε μια τέτοια συγκέντρωση», είπε η Ολμπράιτ κατά τη διάρκεια αποχαιρετιστήριου δείπνου πριν αναχωρήσει από τη Βόρεια Κορέα.
 Η Aμερικανίδα υπουργός Εξωτερικών παρατήρησε ότι «κάναμε σημαντική πρόοδο και υπάρχουν πολλά να γίνουν». Σε ό,τι αφορά την υπόθεση των πυραύλων, η Μάντλεν Ολμπράιτ είπε ότι όταν παρουσιάστηκε μια φωτογραφία του πυραύλου «Τέπο Ντονγκ Ι», ο Bορειοκορεάτης ηγέτης δήλωσε ότι «αυτός ήταν ο πρώτος δορυφόρος που εκτοξεύθηκε και θα είναι ο τελευταίος».
 Σε ερώτηση αν αυτό αποτελεί υπόσχεση για μορατόριουμ στις εκτοξεύσεις βορειοκορεατικών πυραύλων, είπε ότι «θεωρώ ότι αυτό που είπε ήταν σοβαρό, σχετικά με την επιθυμία του να σημειωθεί πρόοδος στην επίλυση διαφόρων θεμάτων».
 Σύμφωνα με ανώτατο αξιωματούχο του Στέιτ Ντιπάρτμεντ, ο Κιμ Γιονγκ Ιλ «αποδέχθηκε την ιδέα της επεξεργασίας τρόπων επίτευξης σοβαρών περιορισμών σε όλους τους πυραύλους μεγάλου βεληνεκούς».
 «Ο πρόεδρος Κιμ ήταν σαφής στην εξήγηση της αντίληψής του για τις αμερικανικές
ανησυχίες», είπε η Ολμπράιτ, περιγράφοντας το Bορειοκορεάτη ηγέτη ως «καλό συνομιλητή και πολύ αποφασιστικό».
 Η Κίνα εξέφρασε χθες την ελπίδα ότι οι συνομιλίες θα συμβάλουν στη σταθερότητα
της κορεατικής χερσονήσου και ότι «η πορεία θα διατηρηθεί».
 Την επίσκεψη Ολμπράιτ χαιρέτισε χθες και ο Ρώσος υπουργός Εξωτερικών, Ιγκόρ Ιβάνοφ.
