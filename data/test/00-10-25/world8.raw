 Στο πλευρό της συζύγου του και του αντιπροέδρου του, που δίνει σκληρή μάχη με τον αντίπαλό του δύο εβδομάδες πριν από τις εκλογές, στέκεται καθημερινά πλέον
ο Μπιλ Κλίντον, ο οποίος στην ουσία κάνει την τρίτη προεκλογική του εκστρατεία. Και φαίνεται ότι το διασκεδάζει.
 Ο Αμερικανός πρόεδρος εμφανίστηκε χθες σε διάφορες εκδηλώσεις της πολιτείας της Νέας Υόρκης, όπου είναι υποψήφια γερουσιαστής η Χίλαρι. Ψηφίστε Γκορ και Ρόνταμ - Κλίντον για να διασφαλίσετε την ευημερία της οικονομίας, προέτρεψε ο Μπιλ Κλίντον από το Κουίνς, όπου εκτός των άλλων συνετέλεσε ώστε να συγκεντρωθούν κάπου 300 εκατομμύρια δραχμές για την εκστρατεία της συζύγου του. Για την οποία είπε πως «30 χρόνια τώρα εργάζεται για ό,τι ο νεοϋορκέζικος
λαός θεωρεί σημαντικό», ενώ ζωηρά μίλησε για την «ευφυΐα, το πάθος, την καρδιά
 Τον Αλ Γκορ, από την άλλη, εγκωμίασε για το έργο του στην προσπάθεια να γίνει η ομοσπονδιακή κυβέρνηση μικρότερη και πιο αποτελεσματική. «Εχουμε τη μικρότερη κυβέρνηση από το 1960 και το μεγαλύτερο αποτέλεσμα για το λαό», είπε
ο πρόεδρος, την ώρα που ο αντιπρόεδρος δεσμευόταν από το Μιλγουόκι να μην προσλάβει «ούτε έναν κυβερνητικό υπάλληλο όταν έρθει στην εξουσία».
 Ο Κλίντον ανάμεσα στον κόσμο ένιωθε σαν στο σπίτι του και απόδειξη της αποδοχής ήταν το σημείωμα που κρατούσε μια ηλικιωμένη γυναίκα ανάμεσα στο πλήθος: «Θα μας λείψεις».
 Αλ Γκορ και Τζορτζ Μπους, εν τω μεταξύ, συνέχισαν τον αγώνα δρόμου για την εξασφάλιση ψήφων, με το Ρεπουμπλικανό υποψήφιο να αποκτά ξαφνικά ένα συγκριτικό πλεονέκτημα, που ήρθε από μια μουσουλμανική ένωση των ΗΠΑ. Το Αμερικανικό Μουσουλμανικό Συντονιστικό Συμβούλιο ανακοίνωσε χθες ότι στηρίζει τον Μπους, διότι δεσμεύτηκε να απαντήσει στις ανησυχίες των μουσουλμάνων σε εσωτερικά και εξωτερικά θέματα.
 Ο πρόεδρος του Συμβουλίου Ιμπραΐμ Χούπερ αναφέρθηκε επίσης στον αντιτρομοκρατικό νόμο του 1996, που επιτρέπει την κράτηση αλλοδαπών από την αρμόδια υπηρεσία αν έχει γίνει εναντίον τους έστω και μία ανώνυμη καταγγελία -μυστικά στοιχεία όπως τα αποκαλούν. Πολλοί μουσουλμάνοι Αμερικανοί θεωρούν ότι η νομοθεσία πλήττει κυρίως αυτούς και στο πρόσωπο του Μπους βλέπουν τη μόνη ελπίδα για την κατάργησή της. «Θεωρούμε ότι ο κυβερνήτης Μπους είναι η μόνη μας ευκαιρία να αντιμετωπίσουμε τα μυστικά στοιχεία». Ειδικοί εκτιμούν ότι η πρόσκληση του Συμβουλίου προς τα έξι εκατομμύρια μουσουλμάνων των ΗΠΑ θα
έχει απήχηση και μπορεί να βοηθήσει τον Μπους, ο οποίος προηγείται ελαφρά του αντιπάλου του Αλ Γκορ.
