 Ξαφνικό πρόβλημα στην ΑΕΚ με τον τραυματισμό του Μιχάλη Κασάπη στη χθεσινοβραδινή προπόνηση. Σε τάκλιν, πριν καλά καλά ξεκινήσει η προπόνηση, έπεσε και χτύπησε στην ωμοπλάτη. «Κάκωση σε σύνδεσμο στην ωμοπλάτη», η επίσημη διάγνωση από τον Νίκο Πανταζή. Ο Κασάπης αποχώρησε με δυνατούς πόνους και η συμμετοχή του στο αυριανό παιγνίδι της ΑΕΚ με τη Χερφόλγκε (8 μ.μ., Super Sport) θα κριθεί την τελευταία στιγμή. «Ο Πανταζής μού είπε ότι για μια-δυο μέρες θα πονάω. Δεν ξέρω, ελπίζω να είμαι καλυτερα ώς την Πέμπτη και να μπορέσω να παίξω», δήλωσε χθες βράδυ στην «Ε» ο Μιχάλης Κασάπης.
 Ο Βασίλης Λάκης κερδίζει έδαφος έναντι του Μίλεν Πετκόφ, ο οποίος προπονήθηκε μεν πιο εντατικά χθες το βράδυ, ωστόσο οι ενοχλήσεις (στους προσαγωγούς) δεν τον έχουν εγκαταλείψει. Με δεδομένο ότι απείχε μια εβδομάδα από την προετοιμασία της ομάδας, ακολουθώντας ατομικό πρόγραμμα, φαντάζει μάλλον απίθανο να τον εμπιστευτεί στην ενδεκάδα ο Παθιακάκης. 
 Η ΑΕΚ επανέρχεται σε επίσημο ματς έπειτα από 26 μέρες (από το 2-2 με τον Εθνικό Αστέρα στις 30 Σεπτεμβρίου) και αύριο το βράδυ (8, SuperSport) θα φανεί αν και κατά πόσο έχει επηρεαστεί από τη μακρόχρονη αγωνιστική απραξία. Παρακολουθώντας δύο φορές τον αντίπαλο στη Δανία, ο Γιάννης Παθιακάκης και ο συνεργάτης του Αντώνης Μήνου κατέληξαν στο συμπέρασμα ότι η Χερφόλγκε είναι ελαφρώς...χειρότερη και από τη Βάσας! 
 Για την ΑΕΚ είναι ξεκάθαρος ο στόχος: Σκορ πρόκρισης από τη Ν. Φιλαδέλφεια, έτσι ώστε να προσλάβει περισσότερο διαδικαστικό χαρακτήρα ο επαναληπτικός της 7ης Νοεμβρίου στο μικρό γήπεδο της Χερφόλγκε. Ο Παθιακάκης έχει κατά νου και το πρόγραμμα της ΑΕΚ. Παραμονές της ρεβάνς, δίνει το πρώτο ντέρμπι της χρονιάς στο ΟΑΚΑ με τον Ολυμπιακό. Είναι λογικό λοιπόν να θέλουν να ξεμπερδεύουν μία ώρα νωρίτερα με τους Δανούς και να μην έχουν άλλους μπελάδες πάνω από το κεφάλι τους, τις μέρες του ντέρμπι.
 Το γρήγορο γκολ που θα ζητήσει στη σημερινή επικοινωνία με τους παίκτες (με προβολή βίντεο από αγώνα της Χερφόλγκε) είναι το αυτονόητο. Από κει και πέρα, ο Παθιακάκης θα ζητήσει πολλές κάθετες πάσες, αλλά και γρήγορη ανάπτυξη από τα πλάγια. Το παιχνίδι της Χερφόλγκε επικεντρώνεται κυρίως στη δύναμη, ο Παθιακάκης τη θεωρεί μάλλον αργή ομάδα, αρκετά επιρρεπή στο λάθος. Τι απαγορεύεται; Η ανάπτυξη με ψηλοκρεμαστές σέντρες. Οι Δανοί είναι υψηλόσωμοι και τέτοιες φάσεις μπορούν και τις καθαρίζουν με σχετική άνεση. 
 Με συγκρατημένη αισιοδοξία αντιμετωπίζουν το παιχνίδι οι Δανοί, που βρίσκονται από χθες το απόγευμα στην Αθήνα. «Για εμάς είναι πάρα πολύ δύσκολο να προκριθούμε. Οι πιθανότητές μας για πρόκριση βρίσκονται στο τριάντα τοις εκατό», δήλωσε στο αεροδρόμιο ο Τζον Φάξε Γένσεν, παίκτης-προπονητής της Χερφόλγκε και ουσιαστικά ο αναμορφωτής του συλλόγου. «Από την ομάδα της ΑΕΚ γνωρίζω μόνο τους Τσάρτα, Νικολαΐδη. Δεν μπορώ να έχω ολοκληρωμένη άποψη, αφού έχω δει μόνο μία φορά την ομάδα πώς αγωνίζεται και αυτή από το βίντεο...».
 Πέντε χιλιάδες εισιτήρια έχουν διατεθεί ώς τώρα. Οι άνθρωποι της ΑΕΚ περιμένουν ελαφρώς περισσότερο κόσμο απ' ό,τι στο ματς με τη Βάσας: 12 με 13.000 εισιτήρια, αν προστεθούν και οι κάτοχοι των μπλοκ διαρκείας, η ΑΕΚ θα παίξει μπροστά σε 17-18.000 κόσμο.
