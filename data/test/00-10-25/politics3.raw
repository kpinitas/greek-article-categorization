 «Μέγγενη» για τον ΟΤΕ αποδεικνύονται για άλλη μια φορά οι δεσμεύσεις που έχει αναλάβει έναντι των προμηθευτών του και κυρίως της Ιντρακόμ.
 Το διοικητικό συμβούλιο του οργανισμού, υποκύπτοντας ουσιαστικά στις απειλές Kόκκαλη, αποφάσισε χθες να αναθέσει νέες προμήθειες ύψους 80 δισεκατομμυρίων δραχμών κατ' επέκταση των προγραμματικών του 1997, αν και το πλαφόν εκείνων των συμφωνιών (περίπου 400 δισ.) έχει ήδη καλυφθεί δύο χρόνια πριν από τη συμπλήρωση της πενταετίας.
 Υπενθυμίζεται ότι η διοίκηση του ΟΤΕ υπέγραψε τις προγραμματικές συμφωνίες το Δεκέμβριο του 1997 και λίγο πριν εξαντληθεί η προθεσμία που έδινε η Ευρωπαϊκή Ενωση, ώστε οι δημόσιοι οργανισμοί να αναθέτουν προμήθειες χωρίς διαγωνισμό σε
εταιρείες με εγχώρια προστιθέμενη αξία. Οι προγραμματικές συμφωνίες του ΟΤΕ πλησίαζαν τα 500 δισεκατομμύρια δραχμές, εκ των οποίων τα 400 δισ. αφορούσαν υλικά υψηλής τεχνολογίας (ψηφιακά κέντρα, ζευκτικό δίκτυο, λογισμικό, συνδρομητικά κέντρα, ΤΜΝ, ΙΡ, ADSL, HDSL, υλικά ψηφιακής πλατφόρμας κ.λπ.). Οι
προγραμματικές επιδοκιμάστηκαν τότε δεόντως όχι μόνον από τους προμηθευτές αλλά και από τον ΟΤΕ και την κυβέρνηση που υποστήριζαν ότι ο ΟΤΕ θα αγοράσει υλικά «χωρίς διαγωνισμούς και καθυστερήσεις».
 Το επενδυτικό όριο των προγραμματικών συμφωνιών είχε ήδη καλυφθεί και μάλιστα μέσα σε τρία χρόνια (1998-2000) αν και οι προγραμματικές ήταν πενταετούς διάρκειας. Πολλοί, μάλιστα, πίστεψαν ότι οι προμήθειες μέσω προγραμματικών τελειώνουν εδώ και πλέον ο ΟΤΕ θα μπορέσει να κάνει διαγωνισμούς για να δώσει τροφή στον ανταγωνισμό και να πετύχει καλύτερα υλικά και τιμές. Οι παραπάνω ελπίδες τροφοδοτήθηκαν μάλιστα και από τις πληροφορίες που εμφάνιζαν τον πρόεδρο του ΟΤΕ, Ν. Μανασή, να προωθεί την προμήθεια κάποιων υλικών προχωρημένων τεχνολογικών εφαρμογών (π.χ. ADSL, HDSL, που επιτρέπουν καλύτερη αξιοποίηση των καλωδίων χαλκού) με διαγωνισμό, αν και περιλαμβάνονταν στις προγραμματικές συμφωνίες.
 Οι προθέσεις του κ. Μανασή προκάλεσαν μάλιστα και οργίλη αντίδραση του προέδρου της Ιντρακόμ, Σ. Κόκκαλη, ο οποίος, με επιστολή του, επισήμανε στον ΟΤΕ ότι έχει υπογράψει πενταετή συμφωνία και η Ιντρακόμ έχει πραγματοποιήσει αντίστοιχες επενδύσεις και προσλήψεις και δήλωνε ότι επιφυλάσσεται να κινηθεί δικαστικά, για να διεκδικήσει το δίκιο του.
 Οι «φόβοι» του κ. Κόκκαλη, όμως, φαίνεται ότι μάλλον θα πρέπει να έχουν εξαλειφθεί μετά τη χθεσινή συνεδρίαση του διοικητικού συμβουλίου του ΟΤΕ, το οποίο μεταξύ άλλων αποφάσισε: 
 1) Να αναθέσει πρόσθετες προμήθειες ύψους 80 δισεκατομμυρίων δραχμών μέσα στο 2001, ως ουρές των προγραμματικών του 1997. Με το σκεπτικό, δηλαδή, ότι υπάρχουν υλικά που είναι «εξαρτημένα» εκείνων που αγοράστηκαν με τις προγραμματικές, θα γίνουν οι προμήθειές τους και πάλι από την Ιντρακόμ ή τη Ζίμενς κατά περίπτωση. Τα υλικά αυτά μπορεί επίσης να αφορούν αναβάθμιση κέντρων που έχει προμηθευτεί ήδη ο ΟΤΕ. Είναι, δηλαδή, αποτέλεσμα ενός προγραμματισμού (ή της έλλειψής του) που επιτρέπει στον προμηθευτή να δίνει κάποιο υλικό που γρήγορα θα χρειαστεί αναβάθμιση ή βελτίωση (την οποία μάλιστα
δεν μπορεί να προσφέρει κανείς άλλος πέραν του αρχικού προμηθευτή).
 2) Η προμήθεια των προχωρημένων τεχνολογικών εφαρμογών, για την οποία τόσο δυναμικά αντέδρασε ο κ. Κόκκαλης, δεν θα γίνει τελικά με κάποιο ανοικτό διεθνή
διαγωνισμό, αλλά με τη διαδικασία των ανταγωνιστικών προσφορών που προβλέπονται από τις προγραμματικές. Θα κληθούν, δηλαδή, άλλοι προμηθευτές να δώσουν προσφορά για υλικά αξίας περίπου 15 δισ. δραχμών και να αναλάβουν την προμήθεια, εάν δώσουν καλύτερες τιμές (εφ' όσον και εδώ δεν μεσολαβήσει κάποια
περίεργη τεχνική αξιολόγηση, όπως συνέβη με τις τηλεκάρτες).
 Στις 23 Νοεμβρίου, και σε έκτακτη συνέλευση των μετόχων πλην Δημοσίου, θα εκλεγεί ο τρίτος εκπρόσωπος της μειοψηφίας στο διοικητικό συμβούλιο. Οι άλλοι δύο είναι ο βιομήχανος Ευάγγ. Μυτιληναίος (πρώην συνεταίρος του Σ. Κόκκαλη στην εξαγορά της ΕΛΒΟ) και ο τραπεζίτης Π. Τσουπίδης. Μέλη του Δ.Σ. ΟΤΕ γίνονται επίσης οι Γ. Μανιάτης (πρώην πρόεδρος της Ομοσπονδίας Εργαζομένων και
νυν διευθύνων σύμβουλος της Hellascom στην οποία επίσης συμμετέχουν Ιντρακόμ και Ζίμενς), Ευάγγ. Μαρτιγόπουλος και Γ. Ιωαννίδης.
