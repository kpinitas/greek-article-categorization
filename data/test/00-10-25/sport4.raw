 Μετράει μέρες ο Γιάννης Μαντζουράκης στον πάγκο του Ολυμπιακού. Η διοίκηση της πειραϊκής ΠΑΕ έχει λάβει την απόφαση να αντικαταστήσει τον «Ρουμάνο» τεχνικό και οι πληροφορίες αναφέρουν ότι θα το πράξει πριν από τον αγώνα με τη Λιόν στη Γαλλία, ανεξάρτητα από το αποτέλεσμα του ματς απόψε με τη Βαλένθια.
 Το αγγλικό ειδησεογραφικό site «planetfootball» ανέφερε χθες, μάλιστα, ότι «ο Ολυμπιακός προσπαθεί να κάνει την μεγάλη έκπληξη και προσφέρει στον Σουηδό προπονητή της Λάτσιο Σβεν Γκόραν Ερικσον 2, 5 λίρες το χρόνο» (περίπου 1, 4 δισεκατομμύριο δραχμές), γεγονός που δείχνει ότι οι «ερυθρόλευκοι», ήδη, έχουν
κινηθεί στην ευρωπαϊκή αγορά. Χθες ακούστηκαν τα ονόματα του Ρουμάνου Ανχελ Ιορντανέσκου (απόψε θα βρεθεί στο ΟΑΚΑ) και του Σλοβένου Σρέντσκο Κάτανετς, ως
υποψήφιοι αντικαταστάτες του Μαντζουράκη, και από αύριο αναμένονται εξελίξεις.
 «Είναι ένας τελικός για τον Ολυμπιακό σ' αυτή την φάση των ομίλων του champions league και οφείλουμε να κερδίσουμε τον πόλεμο», υποστήριξε χθες το απόγευμα στη συνέντευξη Τύπου ο Μαντζουράκης και πρόσθεσε: «Πρόκειται για τον αγώνα της χρονιάς. Χρειάζεται να σπαταλήσουμε πολύ ιδρώτα και να βάλουμε την καρδιά μπροστά, για να τα καταφέρουμε».
 Ο Κυριάκος Καραταΐδης υποστήριξε: «Σέβομαι τη Βαλένθια, αλλά μέσα στο ΟΑΚΑ ο Ολυμπιακός δεν φοβάται τίποτα. Πιστεύω ότι θα καταφέρουμε να φθάσουμε στη νίκη. Μόνο μέσα στο γήπεδο μπορούμε να αλλάξουμε την ψυχολογία και το κλίμα των τελευταίων ημερών».
 Ο Μαντζουράκης δοκίμασε χθες βράδυ στην προπόνηση ενδεκάδα με σύστημα 4-4-2 και επιθετικό δίδυμο Χούτο - Τζιοβάνι.
 Ανετος και ευδιάθετος, χωρίς το παραμικρό άγχος παρουσιάστηκε χθες το μεσημέρι στη συνέντευξη Τύπου σε κεντρικό ξενοδοχείο της Αθήνας ο προπονητής της Βαλένθια Εκτόρ Κούπερ. Και πώς να μην είναι άνετος, αφού οι Ισπανοί ουσιαστικά έχουν πάρει, ήδη, την πρόκριση στην επόμενη φάση του champions league. Ο Κούπερ, όμως, υποστήριξε χθες ότι «ήρθαμε στην Αθήνα για την πέμπτη νίκη στον όμιλο και είμαστε έτοιμοι για μία σκληρή μάχη».
 Ο τεχνικός των «νυχτερίδων» τόνισε ότι «το άγχος θα το έχει ο Ολυμπιακός» και πρόσθεσε: «Η ομάδα μου ήρθε στην Ελλάδα με αποκλειστικό λόγο τη νίκη και τους τρεις βαθμούς. Μ' αυτό το σκεπτικό θα μπούμε στο γήπεδο. Οι παίκτες μου, πάντως, δεν έχουν άγχος, αφού αυτό θα το έχει ο Ολυμπιακός. Η ελληνική ομάδα διαθέτει πολλούς καλούς επιθετικούς και στον αγώνα στο ΟΑΚΑ αναμένεται να παρουσιαστεί εξαιρετικά επικίνδυνη, αφού θα παίξει επιθετικά για τη νίκη». 
 Οσο για την απουσία του Ζλάτκο Ζάχοβιτς, ο Εκτόρ Κούπερ εξήγησε. «Ο Ζάχοβιτς είναι στο γκρουπ των ποδοσφαιριστών που χρειάζονται ξεκούραση και γι' αυτόν το λόγο έμεινε στη Βαλένθια. Η ομάδα έχει προκριθεί στην επόμενη φάση του champions league και θα έχω την ευκαιρία να διαπιστώσω αύριο σε ποια κατάσταση βρίσκονται οι αναπληρωματικοί παίκτες».
 Ο επιθετικός της Βαλένθια Χουάν Σάντσεθ είπε: «Περιμένουμε τον Ολυμπιακό πολύ πιο δυνατό και επικίνδυνο. Τόσο εμείς όσο και ο Ολυμπιακός θα αγωνιστούμε για τη νίκη».
 Ο μέσος Βιθέντε Ροντρίγκεζ δήλωσε: «Η ομάδα μου είναι κατάλληλα προετοιμασμένη για να αντεπεξέλθει στις ιδιαιτερότητες του αγώνα. Πιστεύω ότι θα κερδίσουμε».
