Αβάν γκαρντ φάρσα, βασισμένη στα στοιχεία της κλασικής κωμωδίας και την ίδια στιγμή με αναγνωρίσιμα όλα τα χαρακτηριστικά του «Ridiculous Theatre Compan y» του Τσαρλς Λάντλαμ: Aυτή είναι η «Αντίθετη ψυχολογία», που, σε μετάφραση και σκηνοθεσία του Αλέξανδρου Μυλωνά, ανεβαίνει από μεθαύριο στη Νέα Σκηνή του Εθνικού Θεάτρου, ξαναφέρνοντας στην ελληνική θεατρική πραγματικότητα το ιδιόρρυθμο χιούμορ του Λάντλαμ, ένα χρόνο αφότου «Η κατάρα της Ιρμα Βεπ» τον συνέστησε στο ελληνικό κοινό.
 Ή μάλλον τον συνέστησε σε όσους δεν είχαν ακούσει μέχρι τότε για τον ιδιόρρυθμο δραματουργό, ιδρυτή του θιάσου της «Γελοιότητας», συγγραφέα έργων με κύρια χαρακτηριστικά την «γκέι ατμόσφαιρα και το γκέι χιούμορ» που απαιτούν
από τους ηθοποιούς ερμηνείες «ακραίες και υπερβολικές, βασισμένες όμως στην αλήθεια». Αυτά διευκρινίζει ο Αλέξανδρος Μυλωνάς διαπιστώνοντας και κάτι ακόμα: Πως η «Αντίθετη Ψυχολογία» είναι ένα είδος... «αθλητισμού» για όσους μετέχουν στην παράσταση. Το ρόλο αυτόν αναλαμβάνουν εν προκειμένω εκτός από τον ίδιο, η Μαρία Κατσανδρή, ο Γιώργος Κέντρος και η Τζόις Ευείδη. Οι δύο τελευταίοι ενσαρκώνουν τον Λέναρντ και την Κάρεν, ένα ζεύγος ψυχιάτρων που διατηρούν δεσμούς με τους ασθενείς τους, Ελενορ και Φρέντι, οι οποίοι είναι κι
αυτοί ζευγάρι. Ολοι μαζί δοκιμάζουν ένα πειραματικό φάρμακο, την «Αντίθετη Ψυχολογία», που έχει την ιδιότητα να σε κάνει να ερωτεύεσαι αυτόν που σε γοητεύει λιγότερο. Οι συνέπειες είναι αλυσιδωτές και τραγελαφικές...
 Το ζεύγος του Κέντρου και της Ευείδη έχει ακόμα ένα χαρακτηριστικό: Kαι οι δύο
ηθοποιοί είναι απόφοιτοι της σχολής του Εθνικού, αλλά αυτή είναι η πρώτη φορά που συμμετέχουν σε παραγωγή του.
 Απόφοιτος εδώ και 24 χρόνια, ο Γιώργος Κέντρος θεωρούσε κάποτε το κτίριο του Εθνικού κάτι «σαν τον τάφο του Τουταγχαμόν» -όχι όμως και τώρα που οι δραστηριότητες της παρούσας διεύθυνσης του θεάτρου τον έχουν κάνει, όπως ο ίδιος λέει, να αλλάξει άποψη. Η πεποίθησή του για ένα θέατρο απλό και λειτουργικό τον οδήγησε σε συνεργασίες με ομάδες. Σήμερα λέει πως «ήμουν και είμαι μισθοφόρος. Συμμετέχοντας σε διαφορετικά σχήματα και παραστάσεις αντιμετώπιζα μια δυσκολία να συγχρωτιστώ μέσα στους 2 μήνες των προβών με τους
συναδέλφους μου. Πίστευα όμως πάντοτε σε ένα θέατρο όπου οι συνειδήσεις πρέπει
να έχουν κοινό χνώτο». Την αίσθηση αυτή, της «κοντινότητας», την είχε πάντως ο
ίδιος όταν συναντήθηκε στο «Αμόρε» με τον Μυλωνά. Εξ ου και η τωρινή του παρουσία σε ένα έργο που «απαιτεί έναν ακραίο τρόπο παιξίματος έχοντας την ίδια στιγμή αυστηρούς κώδικες πειθαρχίας».
 Τα σκηνικά της παράστασης είναι της Θάλειας Ιστικοπούλου, τα κοστούμια της Ερωφίλης Πολιτοπούλου, η μουσική του Δημήτρη Ιατρόπουλου και οι φωτισμοί της Κατερίνας Μαραγκουδάκη.
 - Η κωμωδία «Κόκκινο βελούδο, στεγνό καθάρισμα» των Ρον Κλαρκ και Σαμ Μπόμπρικ, ανεβαίνει σήμερα στο Θέατρο Μέλι, σε μετάφραση Ερρίκου Μπελιέ, σκηνοθεσία Γιώργου Θεοδοσιάδη, σκηνικά Δέσποινας Βολίδη και μουσική Θάνου Γεωργούλα.
 Βασικοί ήρωες του έργου είναι ένα γκέι ζευγάρι, ο Νόρμαν και ο Γκάρσον. Ζουν αρμονικά μέχρι που εμφανίζεται ο πατέρας του πρώτου, ο Μπεν, που όταν αντιλαμβάνεται την αλήθεια προσπαθεί με διάφορα τεχνάσματα να επαναφέρει το γιο του στον... «ίσιο δρόμο».
 Παίζουν οι: Σπύρος Σπαντίδας, Σπύρος Πούλης, Πάνος Πανόπουλος, Ασπασία Μηλιαράκη, Γεωργία Καλλέργη.
