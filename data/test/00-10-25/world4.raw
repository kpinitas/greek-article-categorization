 Για «παρατεταμένο αγώνα» και ενδεχόμενη ανάφλεξη στο Λίβανο ετοιμάζεται ο ισραηλινός στρατός ενώ ο πρωθυπουργός του Ισραήλ, Εχούντ Μπάρακ, δηλώνει ότι οι Παλαιστίνιοι «έχουν επιλέξει το δρόμο της βίας» και στρέφει την προσοχή του
στις προσπάθειες πολιτικής επιβίωσής του μέσω του σχηματισμού κυβέρνησης εθνικής ενότητας.
 «Αυτή τη στιγμή ο Γιάσερ Αραφάτ και η παλαιστινιακή αρχή έχουν δυστυχώς επιλέξει το δρόμο της βίας προσπαθώντας έτσι να μας κάνουν να εγκαταλείψουμε τα ζωτικά εθνικά μας συμφέροντα», δήλωσε ο Μπάρακ. «Με τη βία δεν πρόκειται να
πάρουν τίποτα από μας. Θα κρατήσουμε και θα νικήσουμε», είπε.
 Οπως ανακοίνωσε χθες ο εκπρόσωπος του ισραηλινού στρατού, στρατηγός Ρον Κιτρέι, οι ισραηλινές ένοπλες δυνάμεις προετοιμάζονται για «μακροχρόνιο αγώνα»
με τους Παλαιστίνιους. «Είναι ένα βαθύ φαινόμενο και όχι σύντομη περιπέτεια. Οι εκτιμήσεις του στρατού στηρίζονται στο γεγονός ότι η σύγκρουση, με τη σημερινή της μορφή, δεν είναι ένα προσωρινό φαινόμενο», είπε.
 Σύμφωνα με την εφημερίδα «Χααρέτζ», ο αρχηγός των ενόπλων δυνάμεων, στρατηγός Σαούλ Μοφάζ, διατύπωσε την εκτίμηση ότι οι συγκρούσεις με τους Παλαιστίνιους θα διαρκέσουν τουλάχιστον επί ένα χρόνο. Εκτιμά ακόμα ότι υπάρχουν πολλές πιθανότητες νέας ανάφλεξης του μετώπου στο Λίβανο. Κατά το στρατηγό Κιτρέι, «η
Συρία μπορεί επίσης να αναμιχθεί σε μια σύγκρουση στο Λίβανο».
 Επί του παρόντος, η προσοχή του Εχούντ Μπάρακ είναι πάντως στραμμένη στις προσπάθειες σχηματισμού κυβέρνησης εθνικής ενότητας. Οπως δήλωσε χθες ο ηγέτης
της αξιωματικής αντιπολίτευσης, Αριέλ Σαρόν, ο πρωθυπουργός βρίσκεται προ διλήμματος, να συμφωνήσει απολύτως μαζί του στους όρους συγκρότησης ευρύτατης κυβέρνησης συνασπισμού ή να αντιμετωπίσει την πρόωρη κάλπη. 
 «Είπα αυτό στον πρωθυπουργό... αν δεν συμφωνήσουμε εδώ, τότε θα 'χουμε εκλογές», δήλωσε ο κ. Σαρόν μιλώντας σε βουλευτές και πολιτευτές του κόμματός του.
 Ο Σαρόν, που υποστηρίζει προσωπικά «ρεαλιστικότερη ειρηνευτική πολιτική και ενισχυμένη ασφάλεια για το Ισραήλ, δεν απέκρυψε ότι το πλέον "ευαίσθητο" θέμα που αντιμετωπίζει σήμερα το Ισραήλ είναι η επιδίωξη των Παλαιστίνιων να ανακηρύξουν ανεξάρτητο κράτος με χρονικό ορίζοντα τις 15 Νοεμβρίου φέτος, αφού
οπωσδήποτε σχετίζεται «με τα διεθνή σύνορα του Ισραήλ».
 Στη Δυτική Οχθη και τη Λωρίδα της Γάζας συνεχίστηκαν και χθες οι συγκρούσεις Παλαιστίνιων και Ισραηλινών, με αποτέλεσμα να σκοτωθεί ένας 16χρονος Παλαιστίνιος, κοντά στο μεθοριακό σταθμό του Ερέζ, στη Λωρίδα της Γάζας. Σε ολόκληρη τη Λωρίδα της Γάζας τραυματίστηκαν χθες, τουλάχιστον, 80 Παλαιστίνιοι.
