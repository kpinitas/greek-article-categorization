 Υπό όρους ανεξαρτησία στο Κοσσυφοπέδιο προτείνει ανεξάρτητη διεθνής επιτροπή, αλλά ο επίτροπος της Ευρωπαϊκής Ενωσης, αρμόδιος για τις εξωτερικές σχέσεις, απάντησε αρνητικά, ενώ η Αλβανία ζητεί δημοψήφισμα για να αποφασίσουν μόνοι τους οι κάτοικοι της σερβικής επαρχίας, οι περισσότεροι από τους οποίους είναι
 Η Ανεξάρτητη Διεθνής Επιτροπή για το Κοσσυφοπέδιο σχηματίστηκε με πρωτοβουλία του πρωθυπουργού της Σουηδίας και πρότεινε να γίνει το Κοσσυφοπέδιο ανεξάρτητο
κράτος, υπό σαφείς προϋποθέσεις, μία των οποίων είναι ο σεβασμός και η προστασία των δικαιωμάτων των Σέρβων, οι οποίοι αποτελούν τη μειοψηφία. Ο Aμερικανός δικαστής, Ρίτσαρντ Γκόλντστοουν, που προΐσταται της επιτροπής, προειδοποίησε εν τούτοις πως μια τέτοια διαδικασία είναι δυνατόν να διαρκέσει «αρκετά χρόνια».
 H έκθεση αναμένεται ότι θα προκαλέσει έντονες συζητήσεις για το ζήτημα του Κοσσυφοπεδίου: Οι εθνικιστές στη Σερβία αρνούνται να χάσουν το Κοσσυφοπέδιο. Επιπλέον, ουδεμία χώρα έχει ταχθεί επισήμως υπέρ της ανεξαρτησίας του Κοσσυφοπεδίου. Ομως, αυτό που επισημαίνουν διπλωμάτες στην έδρα των Ηνωμένων Εθνών, είναι ότι η εισήγηση ξεπερνά τις αρμοδιότητες που έχει δώσει στον Κόφι Ανάν το Συμβούλιο Ασφαλείας, αναφορικώς με το θέμα του Κοσσυφοπεδίου. Το Συμβούλιο Ασφαλείας του ΟΗΕ, στην τελευταία απόφασή του για το Κοσσυφοπέδιο επιβεβαίωσε την εθνική κυριαρχία της Γιουγκοσλαβίας στο Κοσσυφοπέδιο και έδωσε
εξουσιοδότηση για τη δημιουργία δημοκρατικής κυβέρνησης που θα έχει «αυτονομία, αλλά εντός του πλαισίου της Γιουγκοσλαβίας». Δεν ανέφερε καθόλου τη λέξη «ανεξαρτησία».
 Η έκθεση αναφέρει ακόμη ότι η επέμβαση του ΝΑΤΟ στο Κοσσυφοπέδιο ήταν «παράνομη, αλλά θεμιτή». Παράνομη, διότι δεν είχε προηγουμένως την έγκριση του
Συμβουλίου Ασφαλείας, αλλά και θεμιτή διότι -όπως υποστηρίζουν- είχαν εξαντληθεί όλες οι διπλωματικές προσπάθειες για τον τερματισμό της βίας στην περιοχή. Ο επίτροπος της Ε.Ε., Κρις Πάτεν, αναφερόμενος στη έκθεση, είπε ότι η
Ευρώπη «στηρίζει την πολιτική της για το Κόσοβο στην απόφαση 1244 του Συμβουλίου Ασφαλείας του ΟΗΕ, από την οποία προβλέπεται "ουσιώδης αυτονομία" για το Κόσοβο. Από το κείμενο αυτό εμείς δεν θα απομακρυνθούμε ούτε ένα εκατοστόμετρο».
 Την επέμβαση του ΝΑΤΟ στο Κοσσυφοπέδιο επέκρινε και έκθεση της βρετανικής Βουλής, η οποία επισημαίνει ότι οι πολιτικοί πρέπει να είναι πολύ προσεκτικοί για το τι μπορεί να πετύχει η Συμμαχία. Η έκθεση αναφέρει ότι ευτυχώς η επέμβαση διέλυσε την ψευδάισθηση πως το ΝΑΤΟ είναι εργαλείο που μπορεί να υποστηρίξει τη διπλωματία. 
