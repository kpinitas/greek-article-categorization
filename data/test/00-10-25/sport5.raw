 Το (καταδικασμένο) Αμβούργο έκανε δυναμικό μπάσιμο στο κόλπο της πρόκρισης με το θριαμβευτικό 3-1 επί της Γιουβέντους στο Ντέλε Αλπι. Αγώνα στον οποίο ο (περσινός μπακ του Πανιωνίου) Κιντς...απέβαλε τον Ζιντάν: Εφαγε κουτουλιά στο πρόσωπο από το Γάλλο σταρ που είδε για δεύτερη φορά στο φετινό Τσάμπιονς Λιγκ την κόκκινη κάρτα. Η «Κυρία» θα παίξει στις 8 Νοεμβρίου στο ΟΑΚΑ με τον Παναθηναϊκό και χωρίς το δεύτερο μεγάλο σταρ, τον Ολλανδό Ντάβιντς που αποβλήθηκε επίσης στο α' ημίχρονο! 
 Ετσι όπως ήρθαν τα πράγματα, η Λα Κορούνια εξασφάλισε την πρόκριση, ο Παναθηναϊκός και η Γιουβέντους στο μεταξύ τους ματς θέλουν μόνο νίκη. Αν φέρουν ισοπαλία, περνά το Αμβούργο με την προϋπόθεση ότι οι Γερμανοί θα νικήσουν τη Λα Κορούνια.
 * Στον έκτο εξασφάλισαν και μαθηματικά την πρόκριση η Μπάγερν και η Παρί Σ.Ζ. με το σκορ-μαμούθ 7-2 επί της Ρόζενμποργκ. Οι Γάλλοι ευνούνται στην ισοβαθμία με τους Νορβηγούς.
 * Στον έβδομο η Μάντσεστερ περνάει αν νικήσει στο Ολντ Τράφορντ τηn Ντιναμό Κιέβου. Με ισοπαλία στο Αϊντχόβεν-Αντερλεχτ θα υπάρξει τριπλή ισοβαθμία, στην οποία ευνοούνται Μάντσεστερ και Αντερλεχτ.
 *Στον όγδοο, η Μίλαν πέρασε και μαθηματικά στους «16». Η «Μπάρτσα» πήρε παράταση ζωής στο 94' με γκολ του Ριβάλντο στο «Ελαντ Ρόουντ». Για να προκριθούν οι Καταλανοί, χρειάζονται χέρι βοηθείας από τη Μίλαν (να κερδίσουν οι Ιταλοί τη Λιντς).
 Το μισό ελληνικό ενδιαφέρον μπορεί να επικεντρώνεται στο Ολυμπιακό Στάδιο, αλλά το άλλο μισό στο «Αμπε Λέντρα» του Χέρενφεϊν. Οπου η τοπική ομάδα, χωρίς τους τραυματίες Ντε Νούιερ, Τουχουτέρου, Χούτουιν, Νουάνκπα και με αμφίβολους τους Χάνσμα, Τάλαν φιλοξενεί την υπερπλήρη Λιόν σ' ένα παιχνίδι που ο Ολυμπιακός εύχεται να λήξει ισόπαλο, δεδομένου όμως ότι οι «ερυθρόλευκοι» θα καταφέρουν να νικήσουν τη Βαλένθια.
 Από τα υπόλοιπα παιχνίδια της 5ης ημέρας του Champions League ξεχωρίζουν το Μονακό-Γαλατασαράι (από τους Γάλλους ενδέχεται ν' απουσιάσουν οι Σιμόνε, Νοντά, από τους Τούρκους οι Φατίχ, Εμρέ, ενώ επιστρέφει ο Σουάτ) και το Στουρμ Γκρατς- Ρέιντζερς, με τους Σκωτσέζους αποδεκατισμένους από τις απουσίες των Αλμπερτς, Ρέινα, Κλος, Μολς, Βίντμαρ σε σχέση με τις τρεις (Σοπ, Μάελιχ, Σίντορκρουκ) της Στουρμ.
 Ακόμη, η Αρσεναλ φιλοξενεί τη Σπάρτα Πράγας χωρίς τους Ανταμς, Γκριμαντί, Κίον, ενώ η πρωταθλήτρια Ευρώπης Ρεάλ Μαδρίτης, που έχει ήδη την πρόκριση στην τσέπη, φιλοξενεί τη Σπόρτινγκ Λισαβόνας (χωρίς τον τραυματία γκολκίπερ της Πέτερ Σμάιχελ), με την πολυτέλεια να ξεκουράσει τους Ιέρο, Σελάδες, Ραούλ...
