 Tο γεγονός πριν από έναν ακριβώς χρόνο, στις 27 Οκτωβρίου 1999, είχε παρουσιαστεί πανηγυρικά από το σύνολο σχεδόν των τοπικών και αθηναϊκών μέσων ενημέρωσης. Το Νοσοκομείο Μυτιλήνης, έλεγε η είδηση, ήταν το τέταρτο μεγάλο νοσοκομείο της Ελλάδας το οποίο εφάρμοζε το σύστημα τηλεϊατρικής συνδεόμενο με
μεγάλα νοσοκομεία της Αθήνας, της Θεσσαλονίκης αλλά και του εξωτερικού.
 Σε ένα χώρο μάλιστα -που προσωρινά είχε επιλεγεί να είναι το γραφείο του προέδρου του νοσοκομείου, μια και όπως είχε ειπωθεί τότε «θα διαμορφωθεί κατάλληλος χώρος σε κάποιο θάλαμο, όπου θα μεταφερθεί το ηλεκτρονικό σύστημα και θα στελεχωθεί με το κατάλληλο προσωπικό»- είχε γίνει και επίδειξη της λειτουργίας του συστήματος παρουσία επώνυμων στελεχών της κοινωνικής και ιδιαίτερα της πολιτικής ζωής της Λέσβου. Δυστυχώς, όμως, όπως αποκάλυψε με δημοσιεύματά της η τοπική εφημερίδα της Μυτιλήνης «Αιολικά Νέα», η 27η Οκτωβρίου 1999 ήταν η πρώτη και τελευταία ημέρα που λειτούργησε το σύστημα της
 Εως και περίπου τις μέρες των περσινών Χριστουγέννων τα μηχανήματα του συστήματος τηλεϊατρικής παρέμειναν αχρησιμοποίητα στο γραφείο του προέδρου, ενώ στη συνέχεια, επειδή προφανώς κρίθηκε ότι έπιαναν τσάμπα χώρο, μεταφέρθηκαν στο χώρο της Ιατρικής Βιβλιοθήκης της Νοσηλευτικής Σχολής. Εδώ βέβαια να σημειωθεί ότι τα εν λόγω μηχανήματα ήταν «δανεικά» από τον ΟΤΕ, ο οποίος και με επανειλημμένες του επιστολές -οι τελευταίες σε έντονο ύφος- ζητούσε από τη διοίκηση τα μηχανήματα ειδάλλως να του επιστραφούν.
 «Απ' ότι φαίνεται, υποστήριξε σε απάντησή του στην εφημερίδα της Μυτιλήνης "Αιολικά Νέα", ο πρόεδρος του Nοσοκομείου Μυτιλήνης Μαΐστρος Κλαδογένης, δεν υπήρξε θέληση από την προηγούμενη διοίκηση να λειτουργήσει το σύστημα. Δεν προσελήφθη ειδικευμένο προσωπικό, όπως έπρεπε, και δεν υπάρχει και χώρος αυτή τη στιγμή στο νοσοκομείο για να μεταφερθούν και να λειτουργήσουν τα μηχανήματα. Επιπλέον, όπως είναι γνωστό, οι ηλεκτρονικοί υπολογιστές συνεχώς εξελίσσονται, τα δε μηχανήματα αυτά πάρθηκαν πριν από περίπου ένα χρόνο απ' τον ΟΤΕ και δεδομένου ότι στο άμεσο μέλλον δεν υπάρχει δυνατότητα πρόσληψης προσωπικού, αλλά ούτε και χώρος για να στεγαστούν, έχει παρθεί απόφαση από το Διοικητικό Συμβούλιο να επιστραφούν».
 Επειδή βέβαια σύγχρονο νοσοκομείο χωρίς συστήματα τηλεϊατρικής δεν νοείται και
δεδομένης της μονοήμερης «επιτυχίας» του προηγούμενου συστήματος, ο πρόεδρος του νοσοκομείου εξήγγειλε νέα...«δικτύωση».
 «Το νοσοκομείο μας, είπε ο κ. Κλαδογένης, έχει μπει σε ευρωπαϊκό πρόγραμμα δικτύωσης με άλλα νοσοκομεία και στο πλαίσιο αυτό προβλέπονται νέοι ηλεκτρονικοί υπολογιστές και αίθουσα Iντερνετ. Οταν ολοκληρωθούν τα έργα επέκτασης του νοσοκομείου θα εξασφαλιστούν χώροι και γι' αυτό το σκοπό».
 Γιατί όμως η περσινή πανηγυρική εκδήλωση παρουσίασης της τηλεϊατρικής σύνδεσης
του Νοσοκομείου Μυτιλήνης με τα μεγάλα νοσοκομεία της Αθήνας και του εξωτερικού; Στελέχη της διοίκησης του νοσοκομείου απαντάνε πως η όλη υπόθεση «ήταν απλώς ένα πανηγύρι».
 Μια καλοστημένη παράσταση, με άλλα λόγια, για να προβληθούν και άρα να ωφεληθούν πολιτικά κάποιοι, ενώ βέβαια οι πολίτες εμπαίζονταν αφού το σύστημα αυτό δεν λειτούργησε ποτέ στην πράξη.
 Εδώ βέβαια ας σημειωθεί ότι η λειτουργία του συστήματος τηλεϊατρικής θα επέτρεπε και τη λειτουργία του μαστογράφου, που εδώ και δύο χρόνια, αν και εγκαταστημένος στο κατά τα άλλα περιφερειακό Nοσοκομείο Μυτιλήνης, παραμένει αχρησιμοποίητος, μια και δεν υπάρχει κανείς να διαγνώσει τα αποτελέσματα των όποιων εξατάσεων πραγματοποιήσει. 
