 Χέρι χέρι με τον καρκίνο στο σχολείο καταγγέλλεται ότι πηγαίνουν χιλιάδες μαθητές στη Θεσσαλονίκη, επί 22 τουλάχιστον χρόνια! 
 Συγκλονιστικά στοιχεία επιστημόνων έχει συγκεντρώσει ο προϊστάμενος της Eισαγγελίας Πρωτοδικών Ευάγγελος Ζαχαρής μετά την περαίωση προκαταρκτικής εξέτασης.
 Το θέμα έφερε στην επιφάνεια ο καθηγητής του Αριστοτελείου Πανεπιστημίου και αντιπρόσωπος της Διεθνούς Ενωσης Τοξικολόγων, Αναστάσιος Κοβάτσης. Σύμφωνα με έκθεσή του, σε περισσότερα από 18 σχολεία της Θεσσαλονίκης, που χτίστηκαν μετά
το σεισμό του 1978 για προσωρινή χρήση αλλά εξακολουθούν να λειτουργούν, χρησιμοποιήθηκαν αμιαντόπλακες οι οποίες ουδέποτε αντικαταστάθηκαν κι έχουν πλέον «γεράσει».
 Στην ίδια έκθεση, που έχει κατατεθεί στην Eισαγγελία, αναφέρεται ότι ενώ σε όλο τον κόσμο οι αμιαντόπλακες θεωρούνται καρκινογόνο υλικό και αφαιρούνται από τα σχολεία, στη χώρα μας δεν συμβαίνει το ίδιο. Μάλιστα, από επίσημο έγγραφο κλινικής των ΗΠΑ προκύπτει ότι οι ίνες αμιάντου όταν εισπνέονται καταλήγουν στους πνεύμονες και προκαλούν φλεγμονή που συνδέεται με αυξημένες πιθανότητες για πρόκληση καρκίνου.
 Ο καθηγητής Κοβάτσης έχει ήδη καταθέσει σε πταισματοδίκη, ενώ πιθανώς θα ξανακληθεί στην περαιτέρω έρευνα που ανέλαβε πλέον εισαγγελέας. Από πλευράς νομαρχίας, όπως έγινε αρμοδίως γνωστό, κατατέθηκε στις δικαστικές αρχές ότι το
θέμα είναι γνωστό, ωστόσο δεν υπάρχουν τα απαιτούμενα κονδύλια για την αφαίρεση και αντικατάσταση των πλακών αμιάντου! 
 Ο κ. Κοβάτσης φέρεται να επισημαίνει ότι σε όλο τον κόσμο οι αμιαντόπλακες αντικαθίστανται από το 1985 ακόμη, όταν συνδέθηκαν τεκμηριωμένα με την καρκινογένεση. Ωστόσο, στην Ελλάδα δεν έχει μέχρι σήμερα προχωρήσει κανένα πρόγραμμα αφαίρεσής τους για τη διασφάλιση της υγείας των μαθητών.
