 H ασθένεια των τρελών αγελάδων επανέρχεται με δριμύτητα στην επικαιρότητα, παίρνοντας εκ νέου μεγάλες διαστάσεις στην Ευρώπη, και ιδίως στη Γαλλία.
 Μετά την αποκάλυψη, πρόσφατα, ότι η μεγάλη γαλλική αλυσίδα καταστημάτων τροφίμων Carrefour διέθετε στην κατανάλωση κρέας από τρελές αγελάδες, γνωστοποιήθηκε χθες ότι άλλες δύο αλυσίδες μεγαλοκαταστημάτων τροφίμων στη Γαλλία διέθεταν στους καταναλωτές κρέας τρελών αγελάδων, μεγάλο μέρος του οποίου έχει ήδη καταναλωθεί. Πρόκειται για τις αλυσίδες καταστημάτων Cora και Auchan. Τα ύποπτα κρέατα βρέθηκαν στις πόλεις Ρεμς και Βαλανσιέν. Πολλά ερωτήματα προκαλεί το γεγονός ότι και οι τρεις αλυσίδες των μεγαλοκαταστημάτων
που διέθεταν κρέατα τρελών αγελάδων προμηθεύονταν κρέατα από το σφαγείο Sogiba.
 Δημιουργήθηκε σάλος και οι καταναλωτές είναι ανήσυχοι όχι μόνο στη Γαλλία αλλά
και στις γειτονικές χώρες. Οι αλυσίδες μεγαλοκαταστημάτων Cora και Carrefour έχουν θυγατρικές στο Βέλγιο και σε άλλες ευρωπαϊκές χώρες. Από την άλλη πλευρά, η Γαλλία εξάγει σημαντικές ποσότητες κρεάτων σε πολλές ευρωπαϊκές χώρες.
 Είναι ενδεικτικό ότι η Γαλλία έχει από την αρχή του έτους 71 κρούσματα τρελών αγελάδων, ενώ όλο το 2000 είχε 30 κρούσματα. Τα κρούσματα έχουν ήδη διπλασιαστεί και στο Βέλγιο (18 έναντι 5 το 2000).
 Στις Βρυξέλλες, η επιδείνωση της κατάστασης έχει προβληματίσει έντονα τα αρμόδια όργανα της Ευρωπαϊκής Ενωσης και ιδίως τις υπηρεσίες της Ευρωπαϊκής Επιτροπής. Η Επιτροπή αναμένεται να προτείνει εντός των προσεχών εβδομάδων την
καθιέρωση ενιαίου ελέγχου σε όλα τα κράτη-μέλη, ο οποίος θα αντικαταστήσει τα τρία διαφορετικά είδη ελέγχων που υφίστανται σήμερα στα κράτη-μέλη.
 Κατά την προχθεσινή Σύνοδο των Yπουργών Γεωργίας στο Λουξεμβούργο, ορισμένες χώρες ζήτησαν να εξετάζονται όλα τα ζώα που οδηγούνται στα σφαγεία. Οι ειδικοί
επιστήμονες, όμως, επισημαίνουν ότι το μέτρο των ελέγχων δεν αρκεί για την εξασφάλιση των καταναλωτών. Και αυτό διότι ο εντοπισμός της ασθένειας της σπογγώδους εγκεφαλοπάθειας μπορεί να γίνει με βεβαιότητα πέντε χρόνια μετά τη φάση επώασης.
