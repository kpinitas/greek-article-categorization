 Μέσα στο πρώτο τρίμηνο του 2001 θα δημοπρατηθεί ο προαστιακός σιδηρόδρομος, που θα κατασκευαστεί κατά μήκος της Αττικής Οδού και θα εξυπηρετήσει κυρίως το
 Αυτό ανακοίνωσε χθες ο Χρίστος Βερελής, διευκρινίζοντας ότι θα υπάρχει πρόβλεψη να χρησιμοποιηθεί η γραμμή και από το Αττικό Μετρό. Ο προαστιακός, με
προϋπολογισμό 86, 5 δισ. δραχμές, θα καλύπτει τη διαδρομή Mενίδι-Σπάτα.
 Ο παριστάμενος Κώστας Λαλιώτης διευκρίνισε ότι για το συγκεκριμένο έργο θα γίνει διεθνής διαγωνισμός και δεν θα δοθεί με απευθείας ανάθεση στην κοινοπραξία που κατασκευάζει τη νέα λεωφόρο.
 Οι υπουργοί Μεταφορών και ΠΕΧΩΔΕ επισκέφθηκαν χθες τις εγκαταστάσεις του νέου αεροδρομίου και παρακολούθησαν το πρόγραμμα δοκιμαστικής λειτουργίας, που έχει
ξεκινήσει από τις 3 του μηνός με εθελοντές «επιβάτες». «Το αεροδρόμιο θα λειτουργήσει την 1η Μαρτίου του 2001», τόνισε για άλλη μια φορά ο Κ. Λαλιώτης και διαβεβαίωσε ότι θα είναι έτοιμη και η Αττική Οδός στο τμήμα Παλλήνη-Σπάτα.
Πρόσθεσε ωστόσο ότι γίνεται συνολική κυκλοφοριακή μελέτη της περιοχής ώστε να εντοπιστούν εναλλακτικές προσβάσεις.
 Θέμα αιχμής και στη χθεσινή επίσκεψη ήταν τα τέλη αεροδρομίου, για τα οποία ασκούνται πιέσεις, τόσο από τις αεροπορικές εταιρείες όσο και από την ΙΑΤΑ. Το
ύψος τους αναμένεται να καθοριστεί μέσα στο Νοέμβριο, με απόφαση της διοίκησης
τού «Ελευθέριος Βενιζέλος». Οι πληροφορίες λένε πως θα είναι τουλάχιστον τριπλάσια σε σχέση με αυτά που ισχύουν σήμερα για το Ελληνικό και από τα υψηλότερα της Ευρώπης. Οι συναρμόδιοι υπουργοί επισημαίνουν ότι τα τέλη θα είναι ανάλογα με τις εξυπηρετήσεις που θα προσφέρει το νέο αεροδρόμιο. Επισήμαιναν ότι θα διαθέτει τα τελειότερα συστήματα που εξασφαλίζουν ταχεία εξυπηρέτηση. «Το γεγονός ότι ένα αεροπλάνο θα χρειαστεί το μισό χρόνο για να αποβιβάσει και να επιβιβάσει επιβάτες συνεπάγεται εξοικονόμηση καυσίμων, αφού καταναλώνεται ενέργεια και όταν σταθμεύει», μας εξηγεί ο πρόεδρος του αεροδρομίου Χάρης Σταματόπουλος.
 Στις καινοτομίες του νέου αεροδρομίου περιλαμβάνονται τα εξελιγμένα συστήματα πληροφορικής. Λειτουργεί ήδη ένας μίνι ΟΤΕ ικανός να καλύψει με το δίκτυό του 30.000 τηλεφωνικές παροχές.
 Το πρόγραμμα των δοκιμών παρουσίασε ο υπεύθυνος του προγράμματος Πάνος Αλευράς, σημειώνοντας ότι είναι «η μεγαλύτερη και ρεαλιστικότερη επιχείρηση δοκιμαστικής λειτουργίας που έχει εφαρμοστεί σε αεροδρόμιο». Την παρομοίωσε με
ορχήστρα που κάνει πρόβες και στις οποίες ο καθένας ψάχνει να βρει το ρόλο του
και τόνισε με έμφαση: «Τα λάθη επιτρέπονται μόνον σε αυτή τη φάση».
 Στις δοκιμές θα πάρουν μέρος 3.500 εικονικοί επιβάτες με περισσότερες από 4.000 αποσκευές, καθώς και 189 διαφορετικοί φορείς, από τις αεροπορικές εταιρείες ώς την Aστυνομία και τα τελωνεία. Το σύνθημα είναι: «Ζήσε την εμπειρία, βελτίωσε τη διαδικασία». Από το σύνολο των εθελοντών το 60% είναι γυναίκες και το υπόλοιπο άνδρες και έχουν ηλικία από 18 έως 60 ετών, με διαφορετικό επίπεδο μόρφωσης.
 Κάθε Τρίτη και Πέμπτη ομάδες των 120 ατόμων φτάνουν στο αεροδρόμιο και παίρνουν μέρος στις δοκιμές που έχουν αυξανόμενο βαθμό δυσκολίας. Ξεκίνησαν με
ελέγχους εισιτηρίων και αποσκευών, φτάνοντας ώς τη γέφυρα. Τον επόμενο μήνα θα
γίνουν τροχοδρομήσεις και έλεγχος αεροσκαφών, καθώς και σύνθετες δοκιμαστικές λειτουργίες που αφορούν καθυστερημένη άφιξη επιβατών, ακύρωση και αλλαγή πτήσης, πτήση υψηλού κινδύνου, μεταφορά μεγάλων αποσκευών, μεταφορά ασθενών, κ.λπ. Από το Δεκέμβριο και μετά θα γίνουν ασκήσεις εκτάκτου ανάγκης, όπως νυχτερινή πτήση με απώλεια ισχύος, τοποθέτηση βόμβας, εκκένωση λόγω πυρκαγιάς,
 Ιδιαίτερη έμφαση δίνεται τέλος στη διαχείριση των αποσκευών με τα υπερσύχρονα μηχανήματα που τσεκάρουν το περιεχόμενό τους με τη χρήση ακτίνων Χ και αξονικό
 «Θέλετε παράθυρο; Καπνίζοντες ή μη; ». Ζήσε την εμπειρία, βελτίωσε τη διαδικασία! Το σύνθημα δόθηκε και οι εικονικοί επιβάτες πήραν θέση. Το εισιτήριο στο ένα χέρι, η βαλίτσα στο άλλο. Τρίτη χθες και ο νέος Διεθνής Αερολιμένας «Ελευθέριος Βενιζέλος» σφύζει από ζωή. Οχι, δεν λειτούργησε ακόμη.
Είναι μέρα δοκιμαστικής λειτουργίας ή αλλιώς «τεστ ετοιμότητας».
 Ανθρωποι όλων των ηλικιών. Αντρες και γυναίκες. Στέκονται στη σειρά τους μπροστά από το σημείο ελέγχου των εισιτηρίων. Πίσω από το γκισέ χαμογελαστές κυρίες με μπλε σακάκια. «Το διαβατήριό σας παρακαλώ...».
 Το «διαβατήριο» κρέμεται στο λαιμό με κίτρινο σχοινάκι. Η ταμπελίτσα γράφει «Διακεκριμένος εικονικός επιβάτης». Κάνουν chek-in και προχωρούν. «Γιατί ήρθα;
Για πλάκα. Γιατί έχει πλάκα! Ολοι είναι εδώ, εγώ θα λείπω; ». Η 20χρονη Μαρία είναι φοιτήτρια Iατρικής. Μαζί με τη συμφοιτήτριά της Ευαγγελία θα ταξιδέψουν για Θεσσαλονίκη. Δυστυχώς, εικονικά. «Ταξιδεύω συχνά με αεροπλάνο. Δεν έχει τελειοποιηθεί ακόμα το αεροδρόμιο και η διαδικασία, αλλά νομίζω ότι θα γίνει και αυτό...».
 Στο διπλανό γκισέ οι επιβάτες αναχωρούν για Μπαχρέιν. Το γράφει το μόνιτορ ακριβώς πάνω από τα κεφάλια τους, που και αυτό συμμετέχει στη δοκιμή. Το σίγουρο είναι ότι όλοι τους θα ήθελαν να ταξιδέψουν εκεί και βέβαια όχι εικονικά. «Υπάρχουν ελλείψεις στην εξυπηρέτηση, αλλά γι' αυτό γίνονται όλα αυτά. Για να βελτιωθεί η κατάσταση». Ο κ. Γιάννης είναι 50 χρόνων και δηλώνει ότι ταξιδεύει αρκετά. Δηλώνει επίσης ηθοποιός αλλά όχι επίσημα. «Ελεύθερος επαγγελματίας να βάλεις. Και κάτι άλλο... Εχω ξανάρθει. Το έχω ξανακάνει αυτό δηλαδή».
 Η εταιρεία που έχει αναλάβει τα τεστ ετοιμότητας δηλώνει ρητά ότι «όσοι παίρνουν μέρος σε μια δοκιμή δεν θα έχουν το δικαίωμα και δεύτερης συμμετοχής,
για να αποφευχθεί οποιαδήποτε περίπτωση επηρεασμού». Ο κ. Γιάννης όμως ήθελε να ξαναπάρει τη δωροεπιταγή των 90.000 δρχ. που προσφέρεται στους εθελοντές. Ή
δεν τον εντόπισαν, ή κάποια στιγμή φαίνεται ότι τους... τελείωσαν οι εθελοντές. 
 Μεγάλο και εντυπωσιακό το νέο αεροδρόμιο. Μέσα και έξω. Αλλά άχρωμο. Αν δεν έβλεπε κανείς τον πύργο ελέγχου, θα το πέρναγε μάλλον για νοσοκομείο. Και άδειο. Πολύ άδειο. Αναρωτιέται κανείς πώς γίνονται δοκιμές όταν ακόμη δεν έχουν τοποθετηθεί καθίσματα πουθενά. Πού περιμένουν οι επιβάτες; Ορθιοι.
 Ομως αυτό είναι κάτι που σίγουρα θα αλλάξει. Αυτό που μάλλον είναι δύσκολο να αναστραφεί είναι αναμονή των επιβατών στο γκισέ ανάλογα με τη βαλίτσα που θα πάρουν μαζί τους και όχι ανάλογα με τον προορισμό τους! Και εξηγούμαστε. Εάν κάποιος ταξιδιώτης διαθέτει αυτές τις μεγάλες και από σκληρό άκαμπτο υλικό βαλίτσες, έχει πρόβλημα. Γιατί; Διότι εκεί που τοποθετείς τη βαλίτσα για να ζυγιστεί και να φύγει για το αεροσκάφος, υπάρχουν χαμηλές σιδερένιες μπάρες, με αποτέλεσμα τέτοιου είδους αποσκευές να μη χωράνε! 
 Η απάντηση από τους αρμοδίους ήταν ότι το έχουν προβλέψει, «Θα στέλνουμε τις αποσκευές αυτών των επιβατών σε ένα γκισέ εκεί στην άκρη που δεν έχει μπάρες και θα γίνεται η διαδικασία μέσω των αεροπορικών εταιρειών».
 «Μα πού θα φορέσω το συνολάκι εάν δεν το βάλω τώρα που έρχομαι στο καινούργιο αεροδρόμιο; ». Λόγια όπως τα παραπάνω ακούστηκαν κατά τη διάρκεια των έως τώρα δοκιμών για τη λειτουργία του αεροδρομίου Σπάτων και αποτελούν μέρος των ευτράπελων που ήταν μοιραίο να συμβούν σε διαδικασίες που για πρώτη φορά γίνονται στην Ελλάδα.
 Η απόφαση της εταιρείας του αεροδρομίου να δοκιμάσει τα συστήματα λειτουργίας του αεροδρομίου Σπάτων με «εικονικούς επιβάτες» (και όχι με στρατιώτες όπως έγινε αλλού) τράβηξε σα μαγνήτης το ενδιαφέρον χιλιάδων συμπολιτών, οι οποίοι μαζί με την περιέργεια είχαν μπροστά τους και το κίνητρο της δωροεπιταγής ύψους 90.000 δρχ. Το τηλέφωνο της εταιρείας που ανέλαβε να οργανώσει τις δοκιμές (7238132) άναψε αμέσως μετά τις πρώτες ανακοινώσεις στα τέλη Σεπτεμβρίου. 
 Πολύ σύντομα όμως οι υπεύθυνοι αποφάσισαν να ετοιμάσουν ένα κείμενο και να προειδοποιούν σαφώς τους υποψηφίους για την ταλαιπωρία που τους περιμένει κατά
τη διάρκεια των δοκιμών, αφού πολλοί ήταν εκείνοι που πίστεψαν ότι πρόκειται για μια ευχάριστη ξενάγηση συνοδευόμενη από δωράκι. Το κείμενο διαβάζεται από τον υπάλληλο και προειδοποιεί ότι όσοι επιλεγούν, θα πρέπει να βρίσκονται στο αεροδρόμιο από τις 10.00 το πρωί έως τις 4 το απόγευμα. Στο διάστημα αυτό θα πρέπει να κινούνται συνεχώς και γι' αυτό δεν θα πρέπει να υποφέρουν από κάποια
σοβαρή ασθένεια που θα μπορούσε να τους απομακρύνει από τις δοκιμές.
 Αμεση συνέπεια των αυστηρών προειδοποιήσεων ήταν να εμφανισθεί ένα 10% των υποψηφίων, που δήλωναν εκείνη τη στιγμή ότι τελικά το μετάνοιωσαν και δεν τους
ενδιαφέρει να πάνε στα Σπάτα. Επόμενο μέτρο που έλαβαν οι υπεύθυνοι ήταν να κανονίσουν ώστε σε κάθε ομάδα να υπάρχει και ένα ποσοστό υπεραρίθμων, αφού διαπιστώθηκε ότι δεν λείπουν και από αυτή τη διαδικασία οι «κοπανατζήδες». Το πρόβλημα είναι ότι σε κάθε ομάδα πρέπει να υπάρχει ο προκαθορισμένος αριθμός «επιβατών» γιατί αλλιώς οι υπόλοιποι αναγκάζονται να τρέχουν περισσότερο. Τον πρώτο καιρό όμως εκεί που ήταν προγραμματισμένοι να εμφανισθούν 50 «επιβάτες» προέκυπταν τελικά 45 ή και λιγότεροι χωρίς μάλιστα να ειδοποιήσουν. Ετσι, τώρα
όταν πρέπει να βρίσκονται 80 «επιβάτες» καλούνται 90 ή και περισσότεροι. Τελικά εμφανίζονται οι απαιτούμενοι 80...
 Τα μεγαλύτερα ευτράπελα όμως γίνονται μέσα στις δοκιμές. Παρά τις προειδοποιήσεις για άνετα ρούχα και χαμηλά παπούτσια, εμφανίσθηκε κάποτε μια επιβάτις με ξώπλατο συνολάκι και τακούνια 20 πόντων. Οταν κατάλαβε όμως τα δύσκολα άρχισε να ψάχνει αδίκως στο αεροδρόμιο για κάποιον που θα μπορούσε να της δανείσει ένα ζευγάρι παντόφλες. Οταν κι αυτό δεν έγινε εφικτό ανέκραξε: «Θα σας πάω στα κανάλια. Ακου να μη βάλω το συνολάκι...». Αλλοι κουράστηκαν γρήγορα, παρά τα χαμηλά παπούτσια και ζήτησαν να μην συνεχίσουν την δοκιμασία γιατί «περίμεναν ότι θα έρθουν για ξενάγηση». Εμειναν λοιπόν εκτός διαδικασίας, όταν όμως ήρθε ή ώρα της αποχώρησης ζήτησαν και εκείνοι τη δωροεπιταγή τους. 
