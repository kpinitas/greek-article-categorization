Στερεο-φονικά ΔHMHTPHΣ ANAΣTAΣΟΠΟYΛΟΣ Tο «Golden Lies» (Warner) είναι το άλμπουμ που σηματοδοτεί την επανάκαμψη ενός συγκροτήματος θρύλου στην αμερικανική εναλλακτική σκηνή. Οι Meat Puppets, οι κρεάτινες κούκλες, αυτοί οι εικονοκλάστες πανκς από το Φοίνιξ της Αριζόνα, αγαπημένη μπάντα του αυτόχειρα Κερτ Κομπέιν, έχουν ξεμπερδέψει με την πρέζα, τις συλλήψεις και την ηττοπάθεια, αρρώστιες που κόλλησαν στα μέσα του '90, άλλαξαν μπασίστα και συνεχίζουν ακάθεκτοι τη δική τους αντίσταση στις αξίες της αμερικανικής κοινωνίας. Τα υπόλοιπα είναι απλά, μπέρδεψαν ξανά το μπούγκι με την ψυχεδέλεια, την κάντρι με το χαρντκόρ και προέκυψε ένα ακόμα διαμάντι του ροκ εν ρολ. Και συνεχίζουν να είναι τόσο παράλογοι, όσο την περασμένη δεκαετία, που συμβούλευαν ότι «ο μόνος τρόπος να ελέγχεις τη ζωή σου είναι να μην έχεις κανένα απολύτως έλεγχο». Το «Golden Lies», σίγουρα δεν προσθέτει τίποτα μουσικά στην εικοσάχρονη ιστορία τους ενώ στιχουργικά είναι η πιο προσωπική εξομολόγηση του Κέρκγουντ. Παραμένει όμως ευθύ και έντιμο όσο ελάχιστα άλμπουμ της σύγχρονης παραγωγής. n Πέρυσι ο Μπιλ Κλίντον και ο Πάπας δέχτηκαν ως δώρο από ένα αντίτυπο του «Accept The Signal», του ντεμπούτου ενός αγνώστου συγκροτήματος που αυτοαποκαλούνταν Regular Fries. Ο Κλίντον, πολύ σοφά, τους αγνόησε, αντίθετα το Βατικανό έστειλε μια ευχαριστήρια επιστολή όπου βεβαίωνε ότι η μπάντα και όλοι οι συνεργάτες τους είχαν τις ευλογίες του αντιπροσώπου του Θεού επί της Γης. Βέβαιοι πλέον ότι εκτελούν θεϊκή αποστολή, οι Regular Fries εντείνουν τον παραλογισμό που είχαν σπείρει γύρω τους κυκλοφορώντας το «War Οn Plastic Plants» (V2). Ενα πολύχρωμο μανιφέστο αντικοινωνικής συμπεριφοράς γεμάτο συγκεκαλυμμένες και ευθείες αναφορές στα ναρκωτικά. Κι όλα αυτά κάτω από μια φρενιτώδη ηλεκτρονική καταιγίδα, όπου ελκυστικοί ψυχεδελικοί ήχοι κοντράρονται με μανιακούς χορευτικούς ρυθμούς. Η ηδονιστική ηχητική ταξιαρχία εξαπολύει την νέα επίθεση στη μουσική σκηνή που έχει αρχίσει να παίρνει τον εαυτό της στα σοβαρά και μετά τη νικηφόρα επέλασή της τίποτα δεν είναι πια το ίδιο. n Πρώην επιβάτης στο βιομηχανικό φανκ όχημα των 23 Skidοo, πρώην τρόφιμος εκείνου του ηχητικού ασύλου με το όνομα Ps ychic TV, λάτρης του Φιλ Σπέκτορ και των Bomb Squad, ο Τζον Γκόισλινγκ κατάπιε μερικά «έκσταση» στις αρχές της δεκαετίας κι αποφάσισε να εφαρμόσει τις προβοκατόρικες μεθόδους που είχε διδαχθεί στη χορευτική σκηνή. Βαφτισμένος με το όνομα Mekon από τον Γκόλντι, κυκλοφορεί τώρα το δεύτερο άλμπουμ «Relax With Mekon» (Virgin) όπου ο ρομαντισμός του Μαρκ Αλμοντ συναντά την γκάνγκστα λύσσα του  Evil B. Βετεράνος του μεταπάνκ, του ακραίου θορύβου αλλά και του χιπ χοπ, ο Γκόσλινγκ, εκτός από εξαίρετος πότης- «ποτέ δεν είναι νωρίς για ένα ποτήρι»- και βουτηγμένος στο άσιντ «τις προηγούμενες δεκαετίες βασίλευε η βία επειδή δεν υπήρχαν αρκετά ναρκωτικά», παραμένει ένας θρασύτατος πειραματιστής. Κάτω από ένα εξώφυλλο που μιμείται την κόμικ παράνοια των Birthda yPart y, η νέα του δουλειά είναι το καλειδοσκόπιο του δικού του παρελθόντος. Ηλεκτρονικοί χορευτικοί ρυθμοί, αφηνιασμένο φανκ, χιπ χοπ που θα ζήλευαν οι γκάνγκστα ράπερ κι ανάμεσά τους σφηνωμένες κάποιες θεσπέσιες μελωδίες. Ο Mekon κλείνει τρεις δεκαετίες σε ένα άλμπουμ.
