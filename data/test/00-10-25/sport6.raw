 Ενα και μοναδικό λάθος, στο πέμπτο λεπτό των καθυστερήσεων, έκανε χθες τ' απόγευμα στο «Φριούλι» η μέχρι εκείνη τη στιγμή αλάνθαστη αμυντική τριάδα του ΠΑΟΚ (Κατσαμπής, Αμπονσά, Ουντέζε), αλλά όπως αποδείχθηκε αυτό ήταν αρκετό για την Ουντινέζε να πάρει τη νίκη.
 Ο Μαρτζότα, που είχε μπει ως αλλαγή στο 80ο λεπτό, δεν άφησε την ευκαιρία, που του έδωσαν οι κεντρικοί αμυντικοί του ΠΑΟΚ, να πάει χαμένη. Στη σέντρα απελπισίας που έγινε στην άμυνα του ΠΑΟΚ, ο Σόσα πήρε από τον Ουντέζε την κεφαλιά-πάσα προς τον σκόρερ, οι Κατσαμπής και Αμπονσά «κόλλησαν» για ένα δευτερόλεπτο, το οποίο όμως ήταν υπεραρκετό για τον Μαρτζότα, που παραδέχθηκε μετά το τέλος του αγώνα σε δηλώσεις του ότι «τσίμπησε» ακούσια τη μπάλα με το χέρι πριν από το σουτ, να στείλει την μπάλα στα δίχτυα του Τοχούρογλου (1-0).
 Ωστόσο, αν μια ομάδα αδικείται από το τελικό αποτέλεσμα, αυτή είναι ο ΠΑΟΚ και όχι η Ουντινέζε. Μαεστρικά στημένοι στο γήπεδο από τον Ντούσαν Μπάγεβιτς (προτίμησε να παίξει με έναν επιθετικό και έναν επιπλέον παίκτη στη μεσαία γραμμή) και εμφανώς «διαβασμένοι» για το τι τους περίμενε, οι παίκτες του «δικεφάλου του βορρά» από το πρώτο λεπτό του αγώνα είχαν τον πλήρη έλεγχο και δεν άφησαν περιθώριο αντίδρασης στους γηπεδούχους.
 Με τους Κατσαμπή, Αμπονσά, Ουντέζε στην άμυνα, να «καθαρίζουν» όλες τις φάσεις εύκολα, και τους Κωνσταντινίδη, Τετράτζε στο χώρο του κέντρου να δίνουν τον κατάλληλο ρυθμό (οι 5 αυτοί ήταν οι κορυφαίοι), αλλά και βοηθούμενοι απ' όλους τους άλλους, οι παίκτες του ΠΑΟΚ πήραν στα χέρια τους τα ηνία και ήταν αυτοί που δημιούργησαν τις ευκαιρίες για γκολ.
 Με κορυφαία όλων αυτή του 59ου λεπτού όταν ο Τούρτσι σταμάτησε το σουτ του Τετράτζε και στη συνέχεια με το στήθος ο Καμπς εξ επαφής έστειλε την μπάλα άουτ. Στις καλές ευκαιρίες συμπεριλαμβάνονται το σουτ του Κωνσταντινίδη (7', κόρνερ ο Τούρτσι), η κεφαλιά (7', άουτ) και το σουτ (83', απόκρουση Τούρτσι) του Ναλιτζή και το σουτ του Καμπς (60', κόρνερ ο Μπερτότο).
 Η Ουντινέζε, στον αντίποδα, έχει να επιδείξει μία φάση! Αυτή με το οριζόντιο δοκάρι του Ντίαζ στο... 85ο λεπτό από το ύψος της μικρής περιοχής. Τότε «ενοχλήθηκε» ουστιαστικά για πρώτη φορά η άμυνα του ΠΑΟΚ. Μέχρι τότε οι παίκτες του Μπάγεβιτς είχαν κλείσει πλήρως όλους τους διαδρόμους, έδιναν βοήθειες σε όλα τα μαρκαρίσματα, έχασαν ελάχιστες προσωπικές μονομαχίες σε καίρια σημεία και περιόρισαν στο ελάχιστο τα ατού της Ουντινέζε. Οχι όμως και στη φάση του 95'...
 Ακριβοδίκαιη η διαιτησία του Ισπανού Ανθουατέκι Ρόκα, ο οποίος «κιτρίνισε» τους Μπερτότο, Πίντζι, Ντίαζ, Μούτσι, Μπορμπόκη, Βενετίδη, Αμπονσά, Μπράτιτς και απέβαλε από τον πάγκο του ΠΑΟΚ το βοηθό του Μπάγεβιτς, Τάκη Περσία.
 ΟΥΝΤΙΝΕΖΕ: Τούρτσι, Γκάργκο, Σοτίλ, Μπερτότο, Μπίσγκαρντ (65' Αλμπέρτο), Φιόρε (13' Πίντζι), Γιόργκενσεν, Ντίαζ, Σόσα, Μούτσι, Χελγκέρα (80' Μαρτζότα).
 ΠΑΟΚ: Τοχούρογλου, Μπορμπόκης, Βενετίδης, Αμπονσά, Τετράτζε, Κατσαμπής, Ουντέζε, Μπράτιτς (87' Χασιώτης), Κωνσταντινίδης, Καμπς (70' Καφφές), Ναλιζτής (97' Οκκάς).
 ***Περίπου 1.400 ήταν οι οπαδοί του ΠΑΟΚ που βρέθηκαν στις εξέδρες του «Φριούλι» απ' όλες τις γωνιές της Ελλάδας και δεν σταμάτησαν στιγμή να ενισχύουν την ομάδα τους.
