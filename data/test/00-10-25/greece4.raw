 Μόλις 6.290 πολιτικούς πρόσφυγες αναγνώρισε το υπουργείο Δημόσιας Τάξης την τελευταία εικοσαετία. Η χορήγηση ασύλου στους προερχόμενους από την Τουρκία μειώνεται στο ελάχιστο σύμφωνα με τα στοιχεία του Ελληνικού Συμβουλίου για τους Πρόσφυγες, που αναφέρθηκαν στην ημερίδα που διοργάνωσε με θέμα τη διαδρομή τους προς την ένταξη.
 Σύμφωνα με τα στοιχεία του υπουργείου Δημόσιας Τάξης, οι αιτούντες άσυλο, κατά
59% είναι Ιρακινοί (Κούρδοι και Αραβες), το 12, 6% από την Τουρκία (Τούρκοι και
Κούρδοι), το 7% και από τις τρεις μειονότητες του Αφγανιστάν και το 4% των αιτήσεων προέρχονται από το Ιράν.
 Ενδιαφέρον είναι το γεγονός ότι την περασμένη χρονιά, δόθηκε πολιτικό άσυλο κατ' αρχήν στους Τούρκους υπήκοους (24% των αιτούντων), στο 20% των Ιρακινών, το 19% σε Αφγανούς και το 12% σε αιτούντες άσυλο από το Ιράν.
 Το πρώτο εξάμηνο του 2000 η αλλαγή είναι εντυπωσιακή. Η χορήγηση ασύλου σε Ιρακινούς έπεσε στο 43, 5%, στο 9, 5 για τους Αφγανούς, το Ιράν παραμένει σταθερό (5, 4%), ενώ για τους Τούρκους έπεσε στην τέταρτη θέση με τη χορήγηση ασύλου μόνο σε 18, 3%.
 Συγκεκριμένα, το υπουργείο Δημόσιας Τάξης εκτιμά τους αναγνωρισμένους πρόσφυγες την εικοσαετία 1980-2000 σε 6.290. Τη χρονιά που διανύουμε, αναγνώρισε 123 αιτήσεις Αφγανών, 564 Ιρακινών, 71 Ιρανών και 237 Τούρκων.
 Σύμφωνα με τα στοιχεία του UNHCR, οι εισερχόμενοι πρόσφυγες στην Ευρώπη το '99
ανήλθαν στον αριθμό 6.212.550 και το 2.000 αυξήθηκαν στους 7.282.800 (!). Σε παγκόσμιο επίπεδο, από 14.916.498 που υπολογίζονται ότι ήταν πριν από μία δεκαετία, φέτος ανέρχονται σε 22.257.340.
 Οι ομιλητές επισήμαναν ότι το πρόβλημα στην Τουρκία παραμένει. Διότι η Τουρκία
δεν έκανε ούτε μία υποχώρηση μετά τη διακοπή του κουρδικού αγώνα. Δεν διαφοροποίησε το χαρακτηρισμό «τρομοκράτες» για τους Κούρδους που παραδόθηκαν ούτε τις σκληρές ποινές για τους νεαρούς πολιτικούς κρατούμενους.
 Οι εκκενώσεις και η καταστροφή 4.000 κουρδικών χωριών και η παράδοση των ανταρτών, οδήγησε τα τελευταία χρόνια στη μαζική απομάκρυνση και γκετοποίηση περίπου 3.000.000 Κούρδων στην Κωνσταντινούπολη και τη Σμύρνη.
