 Την ταχύτατη προώθηση των απαραίτητων διαδικασιών για την έκπτωση του προέδρου της EΠAE, B. Mητρόπουλου, απαιτεί ο ΠAΟK μετά τη μεταχείριση που είχε από το διαιτητή Kασναφέρη στο προχθεσινό ματς του Ολυμπιακού.
 «Δεν πάει άλλο. Το πρωτάθλημα πρέπει να γίνει καθαρό. Πρέπει ο κόσμος να ξαναγυρίσει στα γήπεδα. Πρέπει οι αγώνες να κερδίζονται στους αγωνιστικούς χώρους. Δεν μπορεί οι Κασναφέρηδες κι αυτοί που τους ορίζουν να προκαθαρίζουν αποτελέσματα αγώνων και πρωταθλημάτων», διαπιστώνει o Θανάσης Ακριβόπουλος, ενώ ο αναπληρωτής πρόεδρος Πέτρος Καλαφάτης επαναλαμβάνει τα διλήμματα που μπήκαν και με την ανακοίνωση της ομάδας της Θεσσαλονίκης μετά το παιχνίδι: 
 «Η απαίτηση για ένα καθαρό πρωτάθλημα είναι πανεθνικό αίτημα κι επειδή κινδυνεύουμε να χωριστεί η Ελλάδας στους ευνοούμενους και στους παρίες με απρόβλεπτες κοινωνικές προεκτάσεις, ο λόγος πέφτει στην πολιτεία. Η ίδια κίνησε μια πρώτη διαδικασία κάθαρσης, αλλά αργεί και μπαίνει το ερώτημα: Mπορεί ή η συμμορία την υποκαθιστά; Περιμένουμε τώρα να εκδιωχθεί η συμμορία, να αλλάξει το καθεστώς της διαιτησίας, να απαλλαγούμε απ' όλους αυτούς που μετά το έγκλημα μεταβάλλονται σε...σωτήρες. Ν' απαλλαγούμε από προκλήσεις τύπου Κοντογιαννίδη -παρατηρητή του αγώνα ή προσώπων που έχουν ενδυθεί το μανδύα του αδιάφθορου όπως ο Νικάκης, ο αρχιδιαιτητής. Να δούμε επιτέλους να κερδίζονται οι αγώνες στους αγωνιστικούς χώρους».
 Ο ΠΑΟΚ θα ζητήσει να δει, μέσα στη βδομάδα, τον υπουργό Πολιτισμού Βαγγέλη Βενιζέλο και τον υφυπουργό Aθλητισμού Γιώργο Φλωρίδη. Αίτημά του να προχωρήσουν σ' αυτό που ξεκίνησε ο Φλωρίδης και που ο ΠΑΟΚ ολόθερμα το υποστήριξε: 
 - Nα αφαιρεθεί η διαιτησία από ΕΠΑΕ και ΕΠΟ και
 - Nα ισχύσουν οι κανόνες που ίσχυσαν και ισχύουν στην Ιταλία με το θεσμό του αθλητικού εισαγγελέα, ο οποίος θα αποφασίζει με βάση το βίντεο των αγώνων.
 Στην ομάδα της Θεσσαλονίκης δεν ασχολούνται με τον Μητρόπουλο και τα όσα είπε για τον Κασναφέρη. Τον θεωρούν ηθικό αυτουργό της διαιτησίας στην Τούμπα και εκφραστή της διαπλοκής στο χώρο του ποδοσφαίρου. Λένε ότι εκ του πονηρού βγήκε και είπε τα όσα είπε, κι ότι έπρεπε να λειτουργήσει προληπτικά κι όχι να μιλήσει μετά το αποτέλεσμα όταν είδε ότι ο Κασναφέρης υπερέβη τα...όρια. Θ' ασχοληθούν, όμως, στον ΠΑΟΚ με το διαιτητή. Θα στείλουν το βίντεο με όλες τις επίμαχες φάσεις στην UEFA -μιας και ο Κασναφέρης είναι και διεθνής διαιτητής, και θα καταγγείλλουν την κατάσταση που επικρατεί στο Eλληνικό ποδόσφαιρο.
 Κι ενώ ο Κασναφέρης και η διαπλοκή στο ποδόσφαιρο λειτουργούν συσπειρωτικά, στον ΠΑΟΚ τα προβλήματα εξακολουθούν κι έχουν να κάνουν με το οικονομικό. Aυτή τη στιγμή απαιτούνται 500 εκατ. για να συνεχίσει να λειτουργεί η ομάδα. Ο Μπατατούδης δεν παρακολουθεί αγώνες της ομάδας του και βλέπει τώρα να...αποψιλώνεται και από διοικητικά στελέχη. Ο Αλέξης Κρυσταλλίδης λέει ότι απέτυχε και παραιτείται. Ο Θανάσης Ακριβόπουλος είπε ότι φεύγει από ποδόσφαιρο και μπάσκετ, αλλά χθες τα μέλη της διοίκησης απαίτησαν να συνεχίσει έως ότου βρεθεί ικανός αντικαταστάτης.
 Στον αγωνιστικό τομέα δεν μπαίνει θέμα Μπάγεβιτς και διαψεύδονται από τον ίδιο τα σενάρια ότι αναλαμβάνει την Eθνική Γιουγκοσλαβίας. Στο σημερινό αγώνα Kυπέλλου (5 μ.μ., Supersport) με την Καβάλα θα παίξουν κατά βάση ημιεπαγγελματίες, ενώ κατά της Ξάνθης δεν θα είναι σε θέση να παίξει ο Χασιώτης. Ο Tετράτζε παρουσιάζεται σήμερα στο Κιλκίς για να εκπληρώσει τις στρατιωτικές του υποχρεώσεις, αλλά δεν γεννάται θέμα συμμετοχής του στην Ξάνθη. 
