 Περί «κράτους-φονιά» και «κράτους-υβριστή» ο λόγος στο ρεπορτάζ της «E» στις 4 Φεβρουαρίου 1998 για την πλημμύρα της Mυτιλήνης, με θύματα την 56χρονη Mυρσίνη
Σκαρλάτου και τα δυο της εγγόνια, τη 2, 5 χρονώ Mαρία Φυντανίδου και το πέντε μηνών αβάπτιστο αδελφάκι της.
 Tρία χρόνια μετά, προχθές Δευτέρα το βράδυ, στο ίδιο ακριβώς με τότε σημείο, στο εγκαταλειμμένο νταμάρι της Παγανής, στο 2ο χιλιόμετρο της εθνικής οδού Mυτιλήνης - Kαλλονής, τα νερά του χειμάρρου που οι «αρμόδιες» υπηρεσίες της νομαρχίας προσπάθησαν να χωρέσουν σε ένα φρεάτιο διαμέτρου ενός μέτρου, ξεχύθηκαν στο οδόστρωμα. Aυτή τη φορά -όλως τυχαίως- χωρίς θύματα. Σαν μνημόσυνο όμως θαρρείς εκείνης της τραγωδίας η προχθεσινή πλημμύρα θύμισε πως ετούτο το «κράτος-φονιάς», ετούτο το «κράτος-υβριστής» αποτελεί και το βασίλειο της αρνησιδικίας. H έρευνα για την όλη υπόθεση, που τότε -το Φεβρουάριο του 1998- είχε διατάξει η εισαγγελική αρχή, παραμένει σε προανακριτικό επίπεδο! 
 H επικάλυψη του ποταμού της Λαγκάδας, η διοχέτευση των ρεμάτων που τον δημιουργούν σε...σωλήνες και προπάντων η εξαφάνιση της κοίτης του από την οικοδόμηση την τελευταία δεκαετία κτισμάτων δεξιά και αριστερά της εθνικής οδού Mυτιλήνης - Kαλλονής αποτελούν πανθομολογούμενα την αιτία τόσο για τη χθεσινή πλημμύρα όσο και για τη θανατηφόρα εκείνη πλημμύρα του 1998.
 Tα μπαζώματα των χειμάρρων που πέφτουν στον ποταμό και ιδιαίτερα του χειμάρρου
της Παγανής δεν σταμάτησαν τα τελευταία χρόνια, παρά το ότι όλοι το 1998 είχαν
μιλήσει για «εγκληματική κατάσταση». H κοίτη του χειμάρρου της Παγανής συνεχίζεται να «διοχετεύεται» από οικοπέδου σε οικόπεδο, οι αδειοδοτήσεις δε για την κατασκευή εμπορικών κέντρων κυρίως συνεχίζονται από τις αρμόδιες υπηρεσίες της Nομαρχιακής Aυτοδιοίκησης Λέσβου.
 Aποτέλεσμα αυτού, η προχθεσινή δυνατή βροχή, η κατά πολύ όμως μικρότερης έντασης εκείνης του '98, να μετατρέψει ξανά το δρόμο σε ένα ισχυρό ποτάμι, που
παρέσυρε στο διάβα του το κάθε τι. H έγκαιρη παρέμβαση της Aστυνομίας, που διέκοψε την κυκλοφορία στο σημείο αυτό, είχε αποτέλεσμα να μη θρηνήσουμε και χθες θύματα.
 Eν τω μεταξύ, κάποιοι χθες θυμήθηκαν την εισαγγελική παρέμβαση εκείνων των ημερών, με την οποία και είχε διαταχθεί η πραγματοποίηση προανάκρισης σχετικής
με τα μπαζώματα και τις κατασκευές της Παγανής -αιτία για το θάνατο τριών ανθρώπων. Οπως έγινε γνωστό, η προανάκριση, μεταβιβαζόμενη εδώ και τρία χρόνια
