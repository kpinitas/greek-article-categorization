 Η διαφωνία της Ρωσίας αναφορικά με το περιεχόμενο της τελικής διακήρυξης που περιελάμβανε «απαγορευτικά» για κείνη θέματα, όπως αυτό της Τσετσενίας όπου οι
συγκρούσεις αναζωπυρώνονται επικίνδυνα, οδήγησε τελικά σε αποτυχία την υπουργική σύνοδο του ΟΑΣΕ στη Βιέννη.
 Επειτα από ολονύκτιες διαβουλεύσεις και ελλείψει συναίνεσης, δεν διατυπώθηκε κοινό ανακοινωθέν, εξέλιξη που συνιστά την πρώτη σημαντική διπλωματική σύγκρουση Δύσης-Ρωσίας μετά την εκλογή του Βλαντίμιρ Πούτιν στην προεδρία. 
 Στις εργασίες του ΟΑΣΕ, η ρωσική αντιπροσωπεία διαφώνησε κατηγορηματικά με πολλές παραγράφους της τελικής διακήρυξης που αναφέρονταν στο βόρειο Καύκασο. Οι δυτικοί κατηγόρησαν τη Ρωσία ότι δεν τηρεί τις υποσχέσεις που έλαβε από πέρυσι σχετικά με τη σύγκρουση στην Τσετσενία και την αποχώρηση των δυνάμεών της από τη Γεωργία και τη Μολδαβία. Δυτικοί διπλωμάτες κατήγγειλαν επίσης ότι η Ρωσία εμπόδισε την έκδοση ανακοινωθέντος για την προστασία των δικαιωμάτων των παιδιών σε περιοχές ένοπλων συρράξεων. «Τα παιδιά γίνονται όλο και περισσότερο στόχοι, μέρη και θύματα των συγκρούσεων», παρατήρησε η υπουργός Eξωτερικών της Αυστρίας, προεδρεύουσα στον ΟΑΣΕ, Μπενίτα Φερέρο-Βάλντνερ, και εξέφρασε τη λύπη της που δεν κατέστη εφικτό ο οργανισμός να καταλήξει σε συναίνεση. 
 Διατύπωσε επίσης τη θλίψη της για την απώλεια ανθρώπινων ζωών στην Τσετσενία και ζήτησε να επανέλθει στην περιοχή αντιπροσωπεία του διεθνούς οργανισμού για
να επαληθεύσει τις πληροφορίες περί ωμοτήτων με θύμα τον άμαχο πληθυσμό. Η Βάλντνερ ζήτησε ακόμη να αποσυρθούν τα ρωσικά στρατεύματα από τα εδάφη της Γεωργίας και της Μολδαβίας. Πριν από τις τελευταίες εξελίξεις ο υπουργός Eξωτερικών Ιγκόρ Ιβάνοφ είχε κατηγορήσει τον ΟΑΣΕ ότι εφαρμόζει δύο μέτρα και δύο σταθμά (δεν στέλνει στη Λευκορωσία παρατηρητές για τις εκλογές) και ξεκαθάρισε ότι δεν έχει αντίρρηση για διεθνή αποστολή στην Τσετσενία, υπάρχουν
 Προφανώς για να τα... λύσει πριν από τη μετάβαση διεθνούς αποστολής, ο Ρώσος πρόεδρος ανακοίνωσε χθες τη δημιουργία συντονιστικού υπουργείου για την ανοικοδόμηση της Τσετσενίας και τη διαφανή διαχείριση πόρων που μέχρι τώρα καταλήγουν στις τσέπες αξιωματούχων. Υπουργός ανέλαβε ο Βλαντίμιρ Γελαγκίν. Με
το αιτιολογικό ότι οι Τσετσένοι αντάρτες χρησιμοποιούν την αγορά του Γκρόζνι για τις επιθέσεις τους, ρωσικά τανκς ισοπέδωσαν χθες τα μικρά περίπτερα στο κέντρο της πόλης.
 Ρωσικές πηγές ανέφεραν επίσης ότι περιμένουν τρομοκρατικά πλήγματα ανταρτών στην πρωτεύουσα της Τσετσενίας και αλλού και ενίσχυαν όλα τα σημεία ελέγχου. Παρά τα μέτρα, δέκα Ρώσοι στρατιώτες σκοτώθηκαν σε 19 εφόδους ανταρτών το τελευταίο 24ωρο. Παρατηρητές σχολιάζουν ότι η ευελιξία των αυτονομιστών καθιστά συχνά αναποτελεσματικές τις κινήσεις των ρωσικών στρατευμάτων. 
 Ο ΟΑΣΕ διόρισε ύπατο επίτροπο για τις εθνικές μειονότητες το Σουηδό Ρολφ Εκέους, πρώην επικεφαλής των επιθεωρητών του ΟΗΕ για τον αφοπλισμό του Ιράκ. 
