 Θέμα δεν είχαν στην ΑΕΚ, θέμα βρήκαν για να ασχοληθούν. Σε μείζον ζήτημα εξελίχθηκε η (πράγματι, αδικαιολόγητη) κίνηση του Εμανουέλ Ρουίς να φύγει προς τα αποδυτήρια τη στιγμή της αντικατάστασής του, χωρίς να ζητήσει άδεια από τον προπονητή του. Στη συνέντευξη Τύπου μετά τον αγώνα με τον ΠΑΣ, ο Παθιακάκης ήταν ενοχλημένος από τη συμπεριφορά του «Μανόλο». Και χθες έσπευσε να του τραβήξει το αυτί! 
 «Σας ζητάω συγγνώμη για τη συμπεριφορά μου, που δεν ήταν η πρέπουσα. Δεν έχω κανένα απολύτως πρόβλημα μαζί σας, ούτε αντέδρασα έτσι λόγω της αντικατάστασής μου. Ημουν απλώς σε άσχημη ψυχολογική κατάσταση επειδή και η απόδοσή μου στο παιχνίδι δεν ήταν καλή».
 Κάπως έτσι «απολογήθηκε» χθες στον προπονητή του ο Ρουίς. Ο Παθιακάκης όμως δεν δέχτηκε τη...μονή συγγνώμη, απαίτησε άλλη μία! 
 «Με τη συμπεριφορά σου δεν μείωσες εμένα, αλλά προσέβαλλες κυρίως τους συμπαίκτες σου και τον κόσμο που ήταν στο γήπεδο. Από αυτούς πρέπει να ζητήσεις συγγνώμη για να λήξει το θέμα εδώ». 
 Ο Ρουίς ίσως επειδή λειτούργησε ο εγωισμός του, ίσως επειδή δεν αισθάνεται την ανάγκη να ζητήσει συγγνώμη από τους συμπαίκτες του, αρνήθηκε να εκτελέσει την εντολή Παθιακάκη. Αποτέλεσμα; Δεν τον άφησε ο προπονητής του ούτε στα αποδυτήρια να μπει, αλλά ούτε και προπόνηση να κάνει. Και τον παρέπεμψε σε απολογία στη διοίκηση! Λίγο αργότερα, στην ομιλία στα αποδυτήρια, ο Παθιακάκης ενημέρωσε τους παίκτες για το περιστατικό: «Από μένα ζήτησε συγγνώμη, από εσάς θεωρεί ότι δεν πρέπει να ζητήσει, γιατί όπως λέει δεν έκανε κάτι κακό».
 Ο θόρυβος είναι μάλλον υπερβολικός για ένα σύνηθες περιστατικό, που συμβαίνει σ' όλες τις ομάδες του κόσμου. Του Παθιακάκη πάντως, αν θέλει να χωρέσει στην ενδεκάδα τον Κωνσταντινίδη, του δίνεται η αφορμή με το...παράπτωμα του «Μανόλο».
 Διαδικαστικό χαρακτήρα έχει το αποψινό ματς Kυπέλλου (7.45, SuperSport 2) ανάμεσα στην ΑΕΚ και τον Παναθηναϊκό, στη Ν.Φιλαδέλφεια. Ο Παθιακάκης απέκλεισε τους τραυματίες Πετκόφ, Ζαγοράκη, Δέλλα, Ντόντσεφ, Πάσιο, τον τιμωρημένο Νάβας (την Παρασκευή λήγει η ποινή του) και τους Ατματσίδη, Κασάπη, Ζήκο, Τσάρτα, Ρουίς, Νικολαΐδη για να τους ξεκουράσει. Ποιοι θα παίξουν; Εντεκα από τους Μιχαηλίδη, Χιώτη, Κοπιτσή, Λάκη, Φερούζεμ, Καψή, Κωστένογλου, Σαβέβσκι, Μαλαδένη, Κωνσταντινίδη, Κωστή, Κάλβο, Βάιο, Καραγιάννη. Συν δύο πιτσιρικάδες (γεννημένοι το 1983), μεσοαμυντικός Δημήτρης Καραμέρης και ο αμυντικός Γρηγόρης Τόσκας (γιο του Απόστολου), που προέρχονται από την Ακαδημία της ΑΕΚ και χθες έγιναν επαγγελματίες (πήραν φανέλες με το 24 και 19, αντίστοιχα). 
 Αύριο θα κυκλοφορήσουν τα εισιτήρια του επαναληπτικού με τη Λεβερκούζεν. Το ματς με τον Πανιώνιο στη Ν. Σμύρνη ορίστηκε να γίνει το Σάββατο στις 7.
