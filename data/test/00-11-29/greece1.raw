 ην πεποίθησή του ότι ο Θερμαϊκός θα ξαναγίνει σε λίγο καιρό μια θάλασσα καθαρή, ζωντανή και γαλάζια επανέλαβε χθες ο υπουργός ΠΕΧΩΔΕ Κώστας Λαλιώτης σε εκδήλωση για την ολοκλήρωση του Βιολογικού Καθαρισμού και του αγωγού Διάθεσης Επεξεργασμένων Λυμάτων Θεσσαλονίκης.
 Το έργο εκτιμάται ότι θα περατωθεί μέσα στο πρώτο εξάμηνο του 2001 με την ολοκλήρωση της κατασκευής των τελευταίων 633 μ. αγωγού συνολικού μήκους 6, 4 χλμ. διά του οποίου θα διοχετεύονται στο Βιολογικό Καθαρισμό τα βιομηχανικά λύματα, καθώς και με την κατασκευή δύο αντλιοστασίων και την εγκατάσταση συσκευών μέτρησης της τοξικότητας των βιομηχανικών λυμάτων.
 Ο υπουργός θύμισε ότι η πρώτη φάση του έργου ξεκίνησε το 1983 και ολοκληρώθηκε
το 1992, ενώ απέδωσε τις χρονικές παρατάσεις της β' φάσης σε «άλλους» που δεν κατονόμασε, και στην προσπάθεια να είναι το έργο σύγχρονο από πλευράς αξιοπιστίας, ποιοτικής λειτουργίας και ασφάλειας. Πρόσθεσε ακόμη ότι σε λίγο καιρό θα είναι πραγματικότητα και τα έργα για την ύδρευση της πόλης.
 Ο Βιολογικός Καθαρισμός Θεσσαλονίκης δέχεται καθημερινά 140.000 κ.μ. αστικών λυμάτων, που αντιστοιχούν στο σύνολο των δικτύων της Θεσσαλονίκης και υφίστανται επεξεργασία και καθαρισμό σε ποσοστό 96%. Μέσω του χερσαίου και υποθαλάσσιου αγωγού μήκους 10, 5 χιλιομέτρων, που θα ολοκληρωθεί στο τέλος του έτους, διοχετεύονται στη θάλασσα σε απόσταση ενός χιλιομέτρου και βάθος 15 μέτρων. Και τα δύο έργα στοίχισαν 23 δισ. δραχμές, που προέρχονται από το Β' ΚΠΣ.
 Με την ολοκλήρωση των έργων ο Βιολογικός Καθαρισμός Θεσσαλονίκης θα μπορεί να επεξεργάζεται 296.000 κ.μ. λυμάτων ημερησίως, ποσότητα που καλύπτει τις ανάγκες του πολεοδομικού συγκροτήματος και της ευρύτερης περιοχής της Θεσσαλονίκης για την επόμενη εικοσαετία καθώς και της βιομηχανικής περιοχής της Σίνδου.
 Παράλληλα με τα παραπάνω έργα έχει ήδη εγκατασταθεί η ανάδοχος κοινοπραξία του
έργου κατασκευής εγκαταστάσεων για την υποδοχή και προεπεξεργασία βοθρολυμάτων, προϋπολογισμού 1, 65 δισ. δραχμών, που εκτιμάται ότι θα περαιωθεί
περί το τέλος του 2001 και θα έχει τη δυνατότητα παραλαβής 1.500 κ.μ. βοθρολυμάτων τη μέρα.
