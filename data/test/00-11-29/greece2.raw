 «Οι άνδρες είναι που κάνουν τη διαφορά! »
 Το σύνθημα φέτος της Παγκόσμιας Οργάνωσης Υγείας για την Ημέρα κατά του AIDS, όπως έχει οριστεί η 1η Δεκεμβρίου σε όλο τον κόσμο, φέρνει στην επιφάνεια το θέμα της μεγάλης ευθύνης που έχει για τη διάδοση της νόσου ο ανδρικός πληθυσμός, ομοφυλόφιλος, αμφιφυλόφιλος και ετεροφυλόφιλος.
 Οπως επισημάνθηκε σε χθεσινή συνέντευξη Tύπου που έδωσε η επιστημονική επιτροπή Μη Κυβερνητικών Οργανώσεων για το AIDS, ο κόσμος είναι ακόμη αντρικός, καθώς η θέση της γυναίκας δεν είναι ακόμη τέτοια που να της επιτρέπει διεθνώς να έχει τις δικές της επιλογές στη σεξουαλική της επαφή.
 Ωστόσο, είναι αυτή που επιβαρύνεται με την ευθύνη της υγείας της οικογένειας και των παιδιών της, αφήνοντας συνήθως στην άκρη τον εαυτό της. Αν μερίδιο αυτής της ευθύνης περάσει στον αντρικό πληθυσμό, ίσως κάτι αλλάξει...
 Οι εκπρόσωποι των οργανώσεων τόνισαν ότι η πορεία της επιδημίας είναι καθοδική
σε όλες τις χώρες της Ευρώπης, που δίνουν στοιχεία, εκτός της Αγγλίας, στην οποία παρουσιάζεται αύξηση πολύ βραδύτερη από αυτήν της Ελλάδας. Με υποεκτίμηση τουλάχιστον 50%, υπολογίζεται ότι η συχνότητα της λοίμωξης στους ομοφυλόφιλους και αμφιφυλόφιλους άνδρες στην Ελλάδα είναι η υψηλότερη στην Ευρώπη. 
 Οσον αφορά τα προβλήματα για την περίθαλψη όσων έχουν μολυνθεί στη χώρα μας, τονίστηκε ότι οι χειρουργικές επεμβάσεις εξακολουθούν να αποτελούν για τους ασθενείς μια περιπέτεια από το ένα χειρουργείο στο άλλο, με τον επιπλέον κίνδυνο η απόκρυψη της μόλυνσης να ενθαρρύνεται σημαντικά. Επισημάνθηκε μάλιστα ότι η άρνηση παροχής υπηρεσιών είναι ποινικό αδίκημα.
 Εγινε μάλιστα αναφορά σε παράδειγμα ασθενούς μολυσμένου από τον ιό, που επί εννέα μήνες προσπαθούσε να βρει κάποιο χειρουργό, σε διάφορα νοσοκομεία, χωρίς
αποτέλεσμα και τελικά χειρουργήθηκε μετά από παρέμβαση των οργανώσεων.
 Παράλληλα, αναφέρθηκε ότι η οδοντιατρική περίθαλψη παραμένει οξύ πρόβλημα για όποιον δηλώνει οροθετικός (φορέας), ενώ στα κρατικά νοσοκομεία δεν εκτελούνται
όλες οι ιατρικές πράξεις. Το ιατρείο της Bίλας Δρακοπούλου είναι μεν εξοπλισμένο, αλλά έχει μόνο έναν οδοντίατρο με τεράστιο όγκο εργασίας. Προσθετικές εργασίες δεν εκτελούνται εκεί και τα ραντεβού είναι κλεισμένα για ένα μήνα μετά. Ο εν λόγω γιατρός δεν δικαιούται να αρρωστήσει ή να πάρει άδεια! 
 Το οδοντιατρείο καθώς και οι Μονάδες Ειδικών Λοιμώξεων πρέπει να ενισχυθούν άμεσα με γιατρούς και νοσηλευτές, τονίστηκε χθες από τους εκπροσώπους των οργανώσεων, ανάλογα με τους ασθενείς που περιθάλπουν. Επίσης, χρειάζεται δραματική βελτίωση με εκπαιδευμένο προσωπικό στις αντίστοιχες Μονάδες ή ψυχοκοινωνική υποστήριξη των οροθετικών.
  Χριστουγεννιάτικο μπαζάρ οργανώνει μεθαύριο το ΚΕΝΤΡΟ ΖΩΗΣ, αναγνωρισμένο μη
κερδοσκοπικό σωματείο για την υποστήριξη ατόμων με AIDS, στην προσπάθειά του να ενισχύσει οικονομικά τις εθελοντικές του δραστηριότητες.
 Στο μπαζάρ, ο Λάκης Γαβαλάς, ο οποίος και θα τιμηθεί από το Κέντρο, θα προσφέρει σε πολύ καλές τιμές τα ρούχα του για τη στήριξη των ατόμων αυτών, ενώ θα υπάρχει και αγορά με στολίδια για τις γιορτές. Το χριστουγεννιάτικο μπαζάρ θα πραγματοποιηθεί 9 π.μ. - 8 μ.μ., στο χώρο του Κέντρου Ημέρας, Αντιμάχου 7, Ιλίσια (πίσω από το Χόλιντεϊ Ιν).
