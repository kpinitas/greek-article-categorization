 κυβέρνηση «χρεώνει» τον έκπτωτο μονάρχη με φόρους περίπου 200 δισεκατομμυρίων δραχμών και τον καλεί να τηρήσει τους ελληνικούς νόμους και να δηλώσει ότι αποδέχεται τη μορφή του πολιτεύματος της χώρας. Ταυτόχρονα, επιτίθεται στη Ν.Δ. κατηγορώντας την ότι ταυτίζεται με τις απαιτήσεις του.
 Ο κυβερνητικός εκπρόσωπος ανακοίνωσε χθες, για πρώτη φορά, ότι η κυβέρνηση είχε αναθέσει σε δύο ξένους οίκους να εκτιμήσουν την αξία της περιουσίας που διεκδικεί ο Tέως και τους φόρους που υποχρεούται να καταβάλει στο ελληνικό Δημόσιο. Ο Οίκος Lambert Smith and Hampton εκτίμησε την αγοραία αξία των ακινήτων του Τατοΐου, του Μον Ρεπό και της έκτασης στο Πολυδένδρι στα 187 δισεκατομμύρια δραχμές. Και ο οίκος Deloitte and Touche προσδιόρισε στα 197 δισεκατομμύρια που οφείλει ο τέως από φόρους που δεν έχει καταβάλει μέχρι τώρα. «Ο ελληνικός λαός έχει πληρώσει τον Tέως σε πολλά επίπεδα. Δεν του χρωστάει η χώρα. Εκείνος είναι ο οφειλέτης» είπε ο Δ. Ρέππας.
 Ο Ευάγγ. Βενιζέλος χαρακτήρισε ευπρόσδεκτη την προχθεσινή εμφάνιση του Tέως ως
ιδιώτη στο Λονδίνο. «Αν, όμως, είναι ιδιώτης -πρόσθεσε- πρέπει να σεβαστεί τον
νόμο του 1994. Να δηλώσει το επίθετο της προτίμησής του, να εγγραφεί στα δημοτολόγια κάποιου δήμου και να εμφανιστεί ενώπιον του ληξίαρχου Αθηνών, για να δηλώσει ανεπιφύλακτα ότι αποδέχεται τη συνταγματική τάξη και την μορφή του πολιτεύματος».
 Ο υπουργός Πολιτισμού, ο οποίος συνέταξε το νόμο του 1994, με τον οποίο απαλλοτριώθηκε η περιουσία που κατείχε η πρώην βασιλική οικογένεια, δήλωσε ότι
η Ελλάδα θα σεβαστεί την απόφαση του Ευρωπαϊκού Δικαστηρίου, η οποία -όπως είπε- «δεν θίγει το νόμο ούτε τη ρύθμιση που έχει γίνει ούτε το δημόσιο χαρακτήρα της περιουσίας. H απόφαση θέτει μόνο ζήτημα εύλογης αποζημίωσης και αυτή η διαδικασία θα τηρηθεί».
 Ο κ. Ρέππας χαρακτήρισε «γκρίζα» τη θέση του προέδρου της Ν.Δ. και την κάλεσε «να τοποθετηθεί με τρόπο απόλυτο και διαυγή απέναντι στην απαίτηση του Tέως, η
οποία είναι πρόκληση και πρέπει να αποδοκιμαστεί από το σύνολο του πολιτικού κόσμου». Ο εκπρόσωπος της Ν.Δ. Θ. Ρουσόπουλος καταλόγισε στην κυβέρνηση «γκρίζες επιθέσεις, που έχουν ως μόνο στόχο να αποπροσανατολίσουν τον ελληνικό
λαό» και την κάλεσε να δώσει λύση που θα ελαχιστοποιεί το κόστος για τον Eλληνα φορολογούμενο.
 «Κανένα παζάρι δεν γίνεται με τον Tέως» δήλωσε ο υπουργός Εθνικής Οικονομίας Γιάννος Παπαντωνίου. Ο Κώστας Λαλιώτης αναφέρθηκε στη στάση ορισμένων βουλευτών της Ν.Δ., τους οποίους χαρακτήρισε «συνήγορους» του Γλίξμπουργκ. «Τους βλέπουμε στις τηλεοράσεις, τους ακούμε στα ραδιόφωνα και τους διαβάζουμε
στις εφημερίδες και είναι ντροπή γι' αυτούς και για το κόμμα της Ν.Δ. που τους
καλύπτει», είπε. «Αμηχανία και διχασμό» της Ν.Δ. διαπιστώνει ο κ. Βενιζέλος, ο
οποίος κάλεσε την ηγεσία της να αποφασίσει αν θέλει να είναι σύγχρονο δημοκρατικό κόμμα ή να λειτουργεί μουσειακά». Ο υφυπουργός Τύπου Τηλ. Χυτήρης είπε ότι η κυβέρνηση δεν συζητεί με τον Tέως, τον οποίο θεωρεί «παράγοντα ανωμαλίας» και διατύπωσε την εκτίμηση ότι η αποζημίωση που θα επιδικάσει το Ευρωπαϊκό Δικαστήριο στον Tέως θα είναι ελάχιστη.
 Ο Γλίξμπουργκ προκαλεί και αυθαδιάζει, σχολίασε ο πρόεδρος του ΣYN Nίκος Kωνσταντόπουλος και πρόσθεσε πως, έστω και τώρα, πρέπει να γίνει κατανοητό ότι
δεν χρωστάει αυτός ο τόπος στον τέως βασιλιά, αλλά, αντιθέτως, εκείνος χρωστάει στην Eλλάδα.
 Tαυτόχρονα, παρατήρησε ότι είναι άλλα τα σοβαρά προβλήματα του λαού και δεν πρέπει να αποπροσανατολίζονται η κοινή γνώμη και τα πολιτικά κόμματα.
