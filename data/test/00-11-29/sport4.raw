 Ο αρνητικός πρωταγωνιστής του ντέρμπι ΠΑΟΚ - Ολυμπιακός Γιώργος Κασναφέρης δεν παραπέμπεται από τον παρατηρητή του Κυριάκο Κοντογιαννίδη (τον βαθμολογεί με 7, 8), αλλά αυτό δεν σημαίνει ότι θα γλιτώσει από την τσιμπίδα της Πειθαρχικής Επιτροπής Διαιτησίας. Ο πρόεδρος της ΕΠΑΕ Βίκτωρας Μητρόπουλος σε έκτακτη συνέντευξη Τύπου που δόθηκε με αφορμή την «απαράδεκτη», όπως τη χαρακτήρισε, διαιτησία του Κασναφέρη, άφησε να εννοηθεί ότι η διοργανώτρια αρχή θα ζητήσει από την ΠΕΔ την παραδειγματική τιμωρία του Aθηναίου ρέφερι.
 «Η διαιτησία στην Τούμπα ξεπέρασε κατά πολύ τα όρια της ανοχής και έδωσε λαβή σε κάποιους να μιλήσουν και πάλι περί αναξιοπιστίας του πρωταθλήματος», δήλωσε ο Μητρόπουλος, ο οποίος επισήμανε ότι «η ΕΠΑΕ δεν θα μείνει απαθής και θα παρέμβει ζητώντας την παραδειγματική τιμωρία των διαιτητών που προκαλούν το δημόσιο αίσθημα».
 Ο Βίκτωρας Μητρόπουλος ζήτησε συνάντηση με τους αθλητικούς δικαστές, «για να τους παρακαλέσω να εφαρμόζουν τον ΚΑΠ, καθώς δεν μπορεί ο καθένας να λέει ό,τι θέλει χωρίς να τιμωρείται», ενώ κάλεσε τον αρχιδιαιτητή Βασίλη Νικάκη και τους συνεργάτες του να επιβάλουν αυστηρές ποινές σε όσους διαιτητές προκαλούν.
 Σύμφωνα με πληροφορίες το σημερινό συμβούλιο της ΕΠΑΕ θα παραπέμψει στην ΠΕΔ τους Κασναφέρη, Βουτσαλά (σφύριξε το ματς Παναχαϊκή - Καλαμάτα) και θα ασκήσει έφεση στις ποινές που επιβλήθηκαν πρωτόδικα στους Νίκου και Φινοκαλιώτη (θα μείνουν 20 ημέρες εκτός κληρώσεων) με το αιτιολογικό ότι «έπεσαν στα μαλακά».
 «Δεν μετανιώνω για τη διαιτησία μου και έχω ήσυχη τη συνείδηση μου», φέρεται να δήλωσε σε ραδιοφωνικό σταθμό της Θεσσαλονίκης ο Κασναφέρης, ο οποίος πάντως σε επικοινωνία με την «Ε» υποστήριξε: «Δεν έκανα καμία δήλωση, διότι πολύ απλά απαγορεύονται οι δηλώσεις».
 *Ο ΠΑΟΚ θα κληθεί σήμερα σε απολογία από τον α.δ. για τα επεισόδια που αμαύρωσαν το προχθεσινό ντέρμπι και αναμένεται να τιμωρηθεί με αποκλεισμό δύο ή τριών αγωνιστικών. Χθες, κλήθηκε σε απολογία ο Δημήτρης Καπετανόπουλος της Καλαμάτας, επειδή, απευθυνόμενος στο διαιτητή του αγώνα της Πάτρας Κυριάκο Βουτσαλά, είπε: «Τι πέναλτι ήταν αυτό που σφύριξες; Μπήκε ταλιράκι; ».
 *Αύριο, εφόσον συνεδριάσει το δ.σ. της ΕΠΟ, ο αντιπρόεδρος της Ομοσπονδίας, Θανάσης Παπαγιάννης, θα ζητήσει να παραιτηθούν ο πρόεδρος και τα μέλη της ΚΕΔ.
