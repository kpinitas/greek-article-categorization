Μέσα από τη βροχή αναδύθηκε στην αρχαία Θήρα μία Κόρη του 7ου π.Χ. αιώνα σε εξαιρετική κατάσταση διατήρησης, κάνοντας πανευτυχή το σεμνότατο αρχαιολόγο της ΚΑ  Εφορείας Κυκλάδων Χαράλαμπο Σιγάλα. Πρόκειται για ένα εύρημα μοναδικό,
από τα ελάχιστα που έχουμε βρει αυτής της εποχής τα τελευταία εκατό χρόνια, όπως μας είπε η Εφορος Κυκλάδων κ. Μαρίζα Μαρθάρη. «Μόνο η Θρασίκλεια και ο Κούρος της Σάμου μπορούν να συγκριθούν μαζί της». Χρονολογικά και αισθητικά ανάγεται στην εποχή της γένεσης της μνημειώδους ελληνικής γλυπτικής, αφού προηγείται της αρχαϊκής γλυπτικής. Χαρακτηρίζεται ως έργο δαιδαλικό, που σημαίνει πως η τεχνοτροπία του είναι της ανατολίζουσας περιόδου (τέλη 8ου -7ου
π.Χ. αι.) όπου είναι εμφανείς οι επιδράσεις της αιγυπτιακής και ανατολικής τέχνης. Η στάση είναι μετωπική και η κόμμωση σχηματοποιημένη. 
 Ο τρόπος που βρέθηκε η πανέμορφη αυτή Κόρη επιβεβαιώνει την πεποίθηση των αρχαιολόγων ότι χρειάζεται τύχη για να βρει κανείς το σπουδαίο εύρημα με το οποίο θα ταξιδέψει και το όνομά του στην αιωνιότητα. Ο κ. Σιγάλας ανέβηκε την Παρασκευή στην Αρχαία Θήρα, όπου διενεργεί συστηματική ανασκαφή την άνοιξη και
το καλοκαίρι, για να δει το σκέπασμα ενός τάφου που είχε από τη διάβρωση του εδάφους μετά τη βροχή εν μέρει αποκαλυφθεί. Ηταν στις πλαγιές της Σελλάδας όπου τοποθετούνται τα νεκροταφεία της αρχαίας Θήρας. Στη θέση αυτή και εκατέρωθεν των οδών που οδηγούσαν στο βόρειο και νότιο επίνειο της αρχαίας πόλης (σημερινό Καμάρι και Περίσσα) έχουν από παλιά αποκαλυφθεί ταφές από τη γεωμετρική μέχρι τη ρωμαϊκή εποχή. 
 Σκάβοντας μόλις στους 60 πόντους βρήκε το εντυπωσιακού μεγέθους άγαλμα, ύψους 2, 30 μέτρων και βάρους περί τα 750 κιλά. Ηταν τοποθετημένο σε βάθρο πάνω από τον τάφο. Του λείπει ο αριστερός βραχίονας και έχει ελάχιστα απολεπιστεί η άκρη της μύτης του. Το γεγονός ότι το άγαλμα δεν έχει υποστεί την τελική του λείανση, μαρτυρεί πως έπεσε αμέσως μετά την τοποθέτησή του σε βάθρο.
 Ο κ. Σιγάλας έχει βρει το βάθρο ελπίζει να βρει και τον τάφο. Εν τω μεταξύ το εύρημα που χρονολογείται στο 640 π.Χ. φυλάσσεται νυχθημερόν και η προϊσταμένη της Εφορείας βρίσκεται σε συνεννόηση με την Πολεμική Αεροπορία προκειμένου να μεταφερθεί το έργο το συντομότερο στο Μουσείο της Προϊστορικής Θήρας, στα Φηρά, με ελικόπτερο Σινούκ. 
 Ο υπουργός Πολιτισμού όταν πληροφορήθηκε την αποκάλυψη του σπάνιου αυτού ευρήματος εξέφρασε τη χαρά του και συνεχάρη θερμά την ΚΑ  Εφορεία Κυκλάδων και
ιδιαιτέρως τον ανασκαφέα της αρχαίας Θήρας Χαρ. Σιγάλα. 
