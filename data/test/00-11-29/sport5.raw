 Και τώρα σειρά έχουν τα δικαστήρια! Ο Βίκτωρας Μητρόπουλος με εξώδικο που έστειλε στον υφυπουργό Αθλητισμού Γιώργο Φλωρίδη, τον γ.γ. Αγ. Γιάννη Σγουρό και τον πρόεδρο του Eλεγκτικού Συμβουλίου Κυριάκο Σαχανίδη, απειλεί ότι θα στραφεί εναντίον τους δικαστικά στην περίπτωση που κινηθεί η διαδικασία για την καθαίρεσή του από την προεδρία της ΕΠΑΕ και την αντιπροεδρία της ΕΠΟ! Παρά τις απειλές Μητρόπουλου, ο υφυπουργός Αθλητισμού δεν πρόκειται να κάνει πίσω και αύριο θα ζητηθεί από τον αθλητικό δικαστή να εκδώσει διαπιστωτική πράξη έκπτωσης του προέδρου της ΕΠΑΕ.
 Στο εξώδικο ο κ. Μητρόπουλος επικαλείται τον ν. 2472, που αναφέρεται στα ευαίσθητα προσωπικά δεδομένα υποστηρίζοντας ότι «αποδέκτες αυτών (των δεδομένων) δεν δύναται να γίνουν άλλα πρόσωπα, χωρίς την προηγούμενη έγγραφον συγκατάθεσίν μου» και επισημαίνει: «Δεν συναινώ για οιανδήποτε διαβίβαση, χρήση, επεξεργασία βουλεύματος που αφορά το πρόσωπό μου. Σας δηλώνω λοιπόν ότι σε περίπτωση μη συμμορφώσεώς σας προς το περιεχόμενο του εξωδίκου, θα στραφώ εναντίον σας δικαστικώς»! 
 Στην Πανεπιστημίου 25 έχουν ήδη αποφασίσει ότι αύριο το Eλεγκτικό Συμβούλιο θα διαβιβάσει στον α.δ. την έκθεσή του για το κώλυμα του προέδρου της ΕΠΑΕ και ο Δημήτρης Ορφανίδης θα πρέπει να εκδώσει τη διαπιστωτική πράξη. Εάν συμβεί αυτό, ο κ. Μητρόπουλος ή κάποια ΠΑΕ θα προσφύγει στο Πρωτοδικείο για να κριθεί αντισυνταγματικός ο νόμος Φλωρίδη, ενώ θα ζητηθεί εκ νέου η παρέμβαση της ΦΙΦΑ.
 «Η κάθαρση είναι λαϊκή επιταγή και θα προχωρήσουμε σε αυτήν», δήλωσε σε ραδιοφωνικό σταθμό ο Γιώργος Φλωρίδης, ο οποίος αύριο θα συζητήσει και τα θέματα του ποδοσφαίρου με τον υπουργό Πολιτισμού Ευάγγελο Βενιζέλο. Χθες, ο υφυπουργός Αθλητισμού συναντήθηκε με την επίτροπο της Κομισιόν αρμόδια για θέματα Πολιτισμού, Αθλητισμού και Εκπαίδευσης Βίβιαν Ρέντινγκ, η οποία αναφερόμενη στην εφαρμογή του νόμου που αφορά τα κωλύματα των παραγόντων, δήλωσε: «Είναι ξεκάθαρο ότι οι εθνικοί νόμοι είναι για όλους τους πολίτες και φυσικά γι' αυτούς που είναι ενεργά μέλη του αθλητισμού. Δεν είναι αποδεκτό, ένας ιδιωτικός οργανισμός να φτιάχνει δικούς του κανονισμούς που είναι ενάντια στους εθνικούς νόμους».
 Η κ. Ρέντινγκ σχολιάζοντας το θέμα που έχει προκύψει με τις μεταγραφές των ποδοσφαιριστών τόνισε ότι η «ΦΙΦΑ δεν μπορεί να ενεργεί ως καρτέλ», ενώ διευκρίνησε πως «τα συμβόλαια πρέπει να είναι σεβαστά και από τις δύο πλευρές».
