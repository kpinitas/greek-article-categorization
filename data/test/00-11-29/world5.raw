 Ωθηση στην κατασκευή πετρελαιαγωγών στα Βαλκάνια δίνει η ολοκλήρωση, την περασμένη εβδομάδα, του πετρελαιαγωγού που ενώνει τα πετρελαϊκά κοιτάσματα του
Τενγκίζ, στο Καζαχστάν, με το ρωσικό λιμάνι του Νοβοροσίσκ, στη Μαύρη Θάλασσα.
 Οπως δήλωσε χθες ο Βούλγαρος υπουργός Περιφερειακής Ανάπτυξης, Εβγκένι Τσάτσεφ, «η σημαντική πρόοδος που έκανε ο όμιλος της Κασπίας εγγυάται ότι θα παρέχονται οι απαραίτητες ποσότητες πετρελαίου» ώστε να εκκινήσουν τα προγράμματα κατασκευής πετρελαιαγωγών στα Βαλκάνια.
 Σύμφωνα με τον Τσάτσεφ, η Βουλγαρία είναι έτοιμη να προχωρήσει τόσο στο πρόγραμμα του πετρελαιαγωγού που θα συνδέει το Μπουργκάς της Βουλγαρίας με την
Αλεξανδρούπολη στην Ελλάδα όσο και σε εκείνο που θα συνδέει το Μπουργκάς με το
λιμάνι του Αυλώνα στην Αλβανία, μέσω της ΠΓΔΜ.
 Σύμφωνα με τον Τεντ Φέργκιουσον, πρόεδρο της αμερικανικής εταιρίας ΑΜΒΟ που προωθεί την κατασκευή του αγωγού Μπουργκάς - Αυλώνα, η ολοκλήρωση του πετρελαιαγωγού μέχρι το Νοβοροσίσκ ενισχύει το πρόγραμμα του αγωγού αυτού και αναμένεται «πριν από το τέλος του πρώτου τριμήνου του 2001» η απόφαση των μεγάλων εταιρειών πετρελαίου για τη χρηματοδότηση. Οπως είπε, έχουν ήδη εκδηλώσει ενδιαφέρον οι εταιρείες «ΒΡ-Αμόκο, Εξον-Μόμπιλ, Τέξακο, Σέβρον, Γιουνικάλ και Κονέκο.
 Από τις εταιρείες αυτές, οι Σέβρον, Εξον-Μόμπιλ και Αμόκο συμμετέχουν στον όμιλο εταιρειών του πετρελαιαγωγού της Κασπίας, ο οποίος θα αρχίσει να λειτουργεί τον Ιούνιο του 2001 μεταφέροντας 600.000 βαρέλια πετρελαίου την ημέρα.
 Οπως επισήμανε ο Φέργκιουσον, οι δύο προγραμματιζόμενοι αγωγοί (Μπουργκάς - Αυλώνα και Μπουργκάς - Αλεξανδρούπολη) αποτελούν «παρακάμψεις» των στενών του Βοσπόρου απ' όπου δεν είναι δυνατόν να διέλθει το σύνολο του πετρελαίου που προέρχεται από την Κασπία.
