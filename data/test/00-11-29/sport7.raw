Με αναπληρωματικούς και γενικά παίκτες που δεν έχουν χρόνο συμμετοχής στα πόδια τους θα παραταχθεί απόψε ο Παναθηναϊκός εναντίον της ΑΕΚ στη Ν. Φιλαδέλφεια (19.45). Πφλίπσεν, Σίγκουρτσον, Κιάσος, Βίλα, Σίμος, εκτός απροόπτου, θα αγωνιστούν σ' ένα αδιάφορα βαθμολογικά ματς, αφού και οι δύο ομάδες έχουν ήδη προκριθεί στην επόμενη φάση του Κυπέλλου Ελλάδας. Δεν αποκλείεται να κάνει το ντεμπούτο του σε επίσημο παιχνίδι και ο νεαρός τερματοφύλακας Στέφανος Κοτσόλης. Από την άλλη πλευρά ο Αναστασιάδης θα ξεκουράσει τους Γκούμα, Βαζέχα, ενδεχομένως τους Χένρικσεν, Βόκολο και άλλους, που έχουν παρουσιάσει σημεία κόπωσης, ενόψει του δύσκολου αγώνα πρωταθλήματος με τον Ηρακλή την Κυριακή (18.45). Ειδικά για το ματς αυτό, όσοι οπαδοί (συνδέσμων ή μεμονωμένοι) του ΠΑΟ θελήσουν να μεταβούν στη Θεσσαλονίκη, θα εξυπηρετούνται στη θύρα 1 του Καυτατζογλείου.
 Ζωηρό είναι το ενδιαφέρον του κόσμου για τα εισιτήρια του αγώνα με τη Βαλένθια (6 Δεκεμβρίου), που διατίθενται από τη θύρα 11 του γηπέδου της Λεωφόρου Αλεξάνδρας και τις μπουτίκ του ΠΑΟ. Οι τιμές τους: 5.000, 7.000, 8.000 και 12.000 δρχ.
 Στην Παιανία, όπως αναμενόταν, ο Πάολο Σόουζα ξεκίνησε προπονήσεις (ατομικό πρόγραμμα), αφού ξεπέρασε το πρόβλημα στους προσαγωγούς. Προβλήματα άλλα δεν αντιμετωπίζει ο Αναστασιάδης.
 * Πρόστιμο 8, 7 εκατομμύρια δραχμές επέβαλε η UEFA στον ΠΑΟ για τα βεγγαλικά που έριξαν οπαδοί στο ματς με τη Γιουβέντους στο Ολυμπιακό Στάδιο.
