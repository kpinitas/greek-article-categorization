Στερεο-φονικά ΔHMHTPHΣ ANAΣTAΣΟΠΟYΛΟΣ Εδώ και μία πενταετία η μουσική βιομηχανία έχει επινοήσει μια ιδιόμορφη στρατηγική. Με το πρόσχημα των αφιερωμάτων, αποτίει φόρο τιμής σε πεθαμένους καλλιτέχνες και διαλυμένα συγκροτήματα μαζεύοντας διασκευές και φτιάχνοντας άλμπουμ. Στην αρχή, η ιστορία ξεκίνησε δειλά με τον Mob yή τον Ice Cube να διασκευάζουν Clash, συνεχίστηκε με τους Οasis να δίνουν τη δική τους εκδοχή σε τραγούδια των Jam και τώρα ήρθε ο καιρός των ιερών τεράτων. Και φυσικά οι εταιρείες βασίζονται σε μια απλή λογική, ότι αφού η ιστορία έχει καταργηθεί παντού, επομένως και στη μουσική σκηνή, κανείς δεν θυμάται πια τις αυθεντικές εκτελέσεις.  Στo «Stoned Immaculate» (Warner) τα καμάρια των εταιρειών περιλαμβάνουν τους Doors, το συγκρότημα που σήμανε το τέλος της χίπικης ευφορίας στις ΗΠΑ του '60. Χωρίς κανένα δισταγμό οι θρησκόληπτοι Creed ανασκολοπίζουν το «Riders Οn The Storm», οι γελoίοι Smash Mouth ισοπεδώνουν το «Peace Fog» και οι άθλιοι Cult θρυμματίζουν το «Wild Child». Ομως τα πράγματα αλλάζουν στο υπόλοιπο μισό άλμπουμ, όταν κορυφαίοι μπλουζίστες, όπως ο Μπο Ντίντλεϊ και ο Τζον Λι Χούκερ, τραγουδούν τα κομμάτια ενός συγκροτήματος το οποίο επηρέασαν ή όταν ο Ουίλιαμ Σιούαρντ Μπάροουζ με κείνη την ψυχρή φωνή απαγγέλλει ποίηση του Μόρισον με υπόβαθρο ένα ρεμίξ από τραγούδια των Doors. Το πιο τραγικό είναι ότι οι εναπομείναντες Doors δώσαν τη συγκατάθεσή τους για το άλμπουμ. Ο Μπρους Σπρίνγκστιν ζει ακόμη, έτσι τουλάχιστον εμπόδισε τα χειρότερα. Το «Badlands» (Warner) είναι ουσιαστικά το πιο προσωπικό του και χαμηλόφωνο άλμπουμ, το «Nebraska», αλλά τραγουδισμένο από άλλους, όπως την Κρίσι Χάιντ, τον Μπεν Χάρπερ ή τον Τζόνι Κας. Eτσι, και η αισθητική του άλμπουμ παραμένει ακέραιη και οι εκτελέσεις αποκτούν μια άλλη αξία. Αλλά το ερώτημα είναι απλό. Τι παραπάνω προσθέτει το άλμπουμ τόσο στην ιστορία του Aμερικανού ρόκερ όσο και σ' αυτήν των υπόλοιπων;  Το «Sing A Song For You» (Eros) είναι ένα διπλό άλμπουμ αφιέρωμα στον Τιμ Μπάκλεϊ, όπου διάφοροι τυχάρπαστοι κατακρεουργούν τις μελωδίες του έξοχου τραγουδοποιού χωρίς ίχνος από κείνη την εσωτερικευμένη απόγνωση που έκρυβε η φωνή του Μπάκλεϊ. Από τα διάφορα ονόματα που παρελαύνουν, όπως οι Moose ή οι The Czars διασώζονται ελάχιστοι όπως ο Μαρκ Λάνεγκαν, που τουλάχιστον ξέρει να τραγουδάει, η Ντοτ Αλισον που δίνει μια συνταρακτική ερμηνεία του καλύτερου ίσως κομματιού του Μπάκλεϊ, του «Sweet Surrender», και εντελώς παράδοξα οι Geneva όπου ο τραγουδιστής μιμείται κυριολεκτικά τον Μπάκλεϊ αλλά τίποτε παραπάνω. Και για κερασάκι, στο εσώφυλλο διάφοροι εξηγούν πόσο ευτυχείς είναι που κατάφεραν να καταστρέψουν κάποια αριστουργήματα.  Αντίθετα το άλμπουμ φόρος τιμής στους Thin Lizz yμε τίτλο «Killers Οn The Loose Again» (Ankh) είναι μια αξιοπρεπής προσπάθεια. Τύποι όπως ο Φιλ Κάμπελ των Motorhead ή ο Πολ Νταϊάνο που είχε περάσει από τους Iron Maiden αγγίζουν με τον απαραίτητο σεβασμό τις συνθέσεις του Φιλ Λάινοτ δίνοντας νέα διάσταση στα κλασικά χαρντ ροκ κομμάτια όπως το «Bo ys Are Back In Town» ή το «Whiske yIn The Jar». Χωρίς να λείπουν φυσικά και τα διάφορα απομεινάρια των Wishbone Ash ή των Foreigner, λάτρεις εκείνου του αμερικανικού ισοπεδωτικού πολτού του ροκ για όλη την οικογένεια, που μετατρέπουν τους δυναμίτες του Λάινοτ σε ανώδυνη μουσική για σουπερμάρκετ. 
