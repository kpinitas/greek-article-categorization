Οταν όμως ο πρωθυπουργός πιέστηκε να μιλήσει για την Ολυμπιακή Αεροπορία προκάλεσε χαμόγελα αμηχανίας λέγοντας ότι όλος ο ελληνικός λαός θέλει μια δημόσια εταιρεία η οποία να παρέχει υπηρεσίες υψηλού επιπέδου...
 Ο υπουργός Μεταφορών Χρ.Βερελής έσπευσε στη συνέχεια να διευκρινίσει την παρανόηση λέγοντας ότι προχωρά η διαδικασία για πώληση ποσοστού 51-65% της «Ολυμπιακής», ενώ η λέξη «δημόσια» αφαιρέθηκε από την επίσημη απομαγνητοφώνηση
των δηλώσεων Σημίτη. Πάντως, εντύπωση προκάλεσε το γεγονός ότι ο πρωθυπουργός δεν θέλησε να μιλήσει για το πώς και πότε θα γίνει η ιδιωτικοποίηση, πώς θα λειτουργήσει η Ο.Α. έως τότε με δεδομένα τα τεράστια ελλείμματα, ούτε και να προεξοφλήσει την επιτυχία της. Οταν ρωτήθηκε για το τι θα σημαίνει η ιδιωτικοποίηση της Ο.Α. για τους εργαζομένους, ο κ. Σημίτης είπε ότι «η βούληση της κυβέρνησης σε όλες τις ιδιωτικοποιήσεις είναι να υπάρξουν οι λύσεις που δεν θα αλλάζουν ριζικά ή δεν θα μειώνουν τα δικαιώματα των εργαζομένων». Συμπλήρωσε όμως ότι «πρέπει να έχουμε και τη δυνατότητα να γίνουν κάποιες προσαρμογές».
 Αντιπροσωπεία των συνδικαλιστών της «Ολυμπιακής» -οι οποίοι περίμεναν έξω από το υπουργείο όσο γινόταν η ενημέρωση στον πρωθυπουργό- συναντήθηκε στη συνέχεια με τον κ. Βερελή. Σύμφωνα με πληροφορίες, ο κ. Βερελής τους ζήτησε να
στηρίξουν τη διαδικασία της ιδιωτικοποίησης (η προκήρυξη αναμένεται έως τις 15/12/2000) γιατί αυτό θα τονώσει το ενδιαφέρον των αγοραστών. Τους είπε ότι θα γίνουν διαπραγματεύσεις με τους εργαζομένους χωρίς όμως να τίθεται ως προϋπόθεση η σύμφωνη γνώμη τους επί των εξελίξεων. Είπε ακόμη ότι η όποια μείωση του προσωπικού θα γίνει με μετατάξεις-εθελουσία έξοδο και ότι θα γίνουν
αλλαγές στους Κανονισμούς Εργασίας (ωράριο, όρια απασχόλησης, πρόσθετες αμοιβές) ανάλογα με τις απαιτήσεις των όποιων ενδιαφερομένων.
 Για την ανάγκη να συνεργαστεί ο ΟΤΕ «με άλλες επιχειρήσεις, άλλα νομικά πρόσωπα» για να μπει στις νέες τεχνολογίες μίλησε ο κ. Κ. Σημίτης, αποκλείοντας έτσι το ενδεχόμενο να μπει στρατηγικός επενδυτής στον Οργανισμό. Είπε ακόμη ότι ο ελληνικός δορυφόρος (Hellasat) μπορεί να γίνει πραγματικότητα. Σημειώνεται ότι σήμερα λήγει η προθεσμία για να υποβληθεί χρηματοοικονομική πρόταση από την εταιρεία συμβούλων ΕΜΙ, η οποία συζητεί σχήμα αυτοχρηματοδότησης με Ελληνοαμερικανούς (Pappas Telecasting) και Ελληνες
επιχειρηματίες (Πουλιάδης, Ιντεάλ, Γερμανός). Εάν δεν ευδοκιμήσει η πρόταση αναμένεται να γίνει συζήτηση για κρατική επιδότηση, οπότε δεν αποκλείεται να εκδηλωθεί ενδιαφέρον από την Ιντρακόμ.
 Ο πρωθυπουργός εμφανίστηκε υπέρμαχος της δημιουργίας ιδιωτικών ΚΤΕΟ για την καλύτερη εξυπηρέτηση του πολίτη. Για τον ίδιο σκοπό δήλωσε ότι προωθούνται το τραμ και ο προαστιακός σιδηρόδρομος. Ζήτησε επίσης να βελτιωθεί η λειτουργία των ταξί εν όψει των Ολυμπιακών Αγώνων σε συνεργασία με την Αστυνομία και με τη δημιουργία εταιρειών.
