 Αναταράξεις στα δυο μεγάλα κόμματα προκαλεί το ιδιαίτερα πιθανό ενδεχόμενο δημιουργίας κόμματος από τον Δημήτρη Αβραμόπουλο. Κυβέρνηση αλλά και Νέα Δημοκρατία προβληματίζονται έντονα και αναζητούν τρόπους αντιμετώπισης του ενδεχομένου αυτού.
 Κοινή συνισταμένη των εκτιμήσεων, πάντως, είναι πως ο δήμαρχος βρίσκεται πολύ κοντά σ' ένα τέτοιο πολιτικό εγχείρημα, ενώ παρατηρείται διχασμός των στελεχών
των δυο κόμματων για τον τρόπο με τον οποίο πρέπει να χειριστούν το θέμα.
 Στα ηγετικά κλιμάκια του ΠΑΣΟΚ επικρατούν δυο απόψεις. Η μια υποστηρίζει ότι ζημιά θα υποστούν και τα δυο μεγάλα κόμματα και η δεύτερη που «προσβλέπει» στο
«κόμμα Αβραμόπουλου», θεωρώντας ότι θα πλήξει τη Ν.Δ.
 Μέχρι στιγμής πάντως μόνο ο Aκης Τσοχατζόπουλος έχει δηλώσει δημόσια ότι το εκκολαπτόμενο κόμμα του δημάρχου θα διεμβολίσει τα δυο μεγάλα κόμματα εξουσίας. Την ίδια εκτίμηση διατύπωσε ο υπουργός Αμυνας και στην προχθεσινή συνεδρίαση του εκτελεστικού γραφείου. Ο υπουργός Εθνικής Οικονομίας Γ. Παπαντωνίου υπενθύμισε ότι τα κόμματα που ίδρυσαν οι Aν. Σαμαράς και Δ. Τσοβόλας δεν είχαν τύχη και πρόσθεσε «Αν ο κ. Αβραμόπουλος επιτύχει στην προσπάθειά του, θα πρέπει να είναι πάρα πολύ τυχερός». Ο υπουργός Πολιτισμού Ε. Βενιζέλος δήλωσε υπαινικτικά πως ένα πολιτικό κόμμα, πρέπει να έχει ιδεολογία, πρόγραμμα και θέσεις και κάλεσε το δήμαρχο να πάρει θέση για το ζήτημα της λεγόμενης βασιλικής περιουσίας.
 Από την άλλη πλευρά, στη Νέα Δημοκρατία, είναι εμφανής η αγωνία της ηγεσίας και στελεχών του κόμματος. Αγωνία, η οποία εκφράστηκε από τον Κ. Καραμανλή στην προχθεσινοβραδινή τηλεοπτική συνέντευξή του στην οποία τοποθετήθηκε απέναντι στο θέμα, θεωρώντας σχεδόν δεδομένο ότι ο δήμαρχος θα προχωρήσει στο πολιτικό του εγχείρημα.
 Ο πρόεδρος της Ν.Δ. είπε πως δεν χρειάζονται νέα κόμματα, αλλά σαφείς και ξεκάθαρες θέσεις και προτάσεις για να αντιμετωπιστούν τα μεγάλα προβλήματα της
χώρας. Εκτίμηση, ότι ένα κόμμα από τον κ. Αβραμόπουλο δεν θα έπαιρνε ψήφους από τη Ν.Δ., ενώ εμμέσως προειδοποίησε τον Δ. Αβραμόπουλο πως δεν θα μείνει ασχολίαστη μια τέτοια κίνησή του, λέγοντας χαρακτηριστικά πως «ο καθένας πρέπει να αναλάβει τις ευθύνες του».
 Πληροφορίες από τη Ρηγίλλης αναφέρουν πως η ηγεσία της Ν.Δ. σκοπεύει σε πρώτο στάδιο να επικεντρώσει την κριτική της κατά του δημάρχου με αναφορές για τους τρόπους χρηματοδότησης του νέου κόμματος.
 Ο κ. Καραμανλής δέχεται δυο ειδών εισηγήσεις. Αυτές που του αναφέρουν ότι πρέπει να είναι σκληρός απέναντι στο δήμαρχο, κάτι που μπορεί να τον αποτρέψει
από το να κάνει κόμμα και εκείνες που εκτιμούν πως η Ν.Δ. πρέπει να αγνοήσει εντελώς το θέμα έως τη στιγμή που θα εκδηλωθεί.
 Πάντως ποικίλες αντιδράσεις προκαλεί και στα στελέχη της Ν.Δ. το θέμα Αβραμόπουλου. Ο Μ. Εβερτ για παράδειγμα προκάλεσε ιδιαίτερη εντύπωση με την απάντηση που έδωσε όταν ρωτήθηκε (από τον «Πλάνετ») αν αποτελεί απειλή για τη Ν.Δ. ο κ.Αβραμόπουλος «Η κάθοδος ενός άξιου ανθρώπου στην πολιτική ζωή δεν αποτελεί ποτέ απειλή», είπε και αξίζει να υπογραμμιστούν οι ιδιαίτερα καλές σχέσεις του κ. Εβερτ με το δήμαρχο. Την επιθυμία τους να μην προχωρήσει ο δήμαρχος στη δημιουργία κόμματος, αλλά να επανενταχτεί στη Ν.Δ. εξέφρασαν με δηλώσεις τους η Mαριέττα Γιαννάκου και ο Ν. Κακλαμάνης, ενώ ο Π. Τατούλης στάθηκε πιο «ψύχραιμος» απέναντι στο θέμα, λέγοντας πως δεν υπάρχει λόγος πανικού από τον ένα ή άλλο μεγάλο πολιτικό σχηματισμό, αλλα λόγος προβληματισμού.
 Ο ίδιος ο δήμαρχος, σε δηλώσεις του (σε εκδήλωση όπου τιμήθηκε από τον Πανελλήνιο Σύνδεσμο Φίλων της Aρχιεπισκοπής απόντος του Xριστόδουλου) άφησε και πάλι ανοικτό το ενδεχόμενο δημιουργίας κόμματος και υπογράμμισε πως «βασική αποστολή κάθε δημοσίου εκπροσώπου πέραν των τίτλων που μπορεί να περιβάλλεται, είναι να εκπροσωπεί τους συμπολίτες του».
