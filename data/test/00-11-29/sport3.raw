 «Εχουν βρει όλοι την καραμέλα με τη διαιτησία και δεν βλέπουν τίποτα άλλο. Είναι το άλλοθι για να κρύβουν τις αδυναμίες τους και τα λάθη τους. Το ίδιο κάνουν και τώρα στον ΠΑΟΚ». Απάντηση σε όλους εκείνους που θεωρούν ότι ο ΠΑΟΚ αδικήθηκε προχθές βράδυ στο παιχνίδι με τον Ολυμπιακό έδωσε χθες μιλώντας στην «Ε» ο Αλέξης Αλεξανδρής. Ο σκόρερ του ενός από τα τέσσερα «ερυθρόλευκα» τέρματα στην Τούμπα υποστήριξε ότι «ήμασταν καλύτεροι και κερδίσαμε» και έσπευσε να προσθέσει: «Οι ποδοσφαιριστές του Ολυμπιακού έχουν μια διαφορετική νοοτροπία και φιλοσοφία για τη διαιτησία. Δεν βγήκαμε να φωνάξουμε όταν παίξαμε με δέκα σε δύο δύσκολα παιχνίδια στο πρωτάθλημα (ΟΦΗ, Πανηλειακό), ούτε πέσαμε πάνω στο διαιτητή».
 Οι ποδοσφαιριστές του Ολυμπιακού όμως ήταν χθες ευχαριστημένοι όχι μόνο από το αποτέλεσμα κόντρα στον ΠΑΟΚ, αλλά και για άλλον ένα λόγο. «Η ομάδα έδειξε ότι είναι μια γροθιά. Πρώτη φορά ύστερα από αρκετούς μήνες πανηγυρίζαμε όλοι μαζί τα γκολ και βρεθήκαμε τόσο κοντά ο ένας με τον άλλον. Hμασταν αποφασισμένοι και δεν χάναμε με τίποτα αυτό το παιχνίδι. Με τον τρόπο μας στείλαμε και το μήνυμα σε αυτούς που αμφισβητούν τα πρωτεία μας. Οποιος είναι καλύτερος, ας έρθει να μας πάρει το πρωτάθλημα».
 Ο Πρέντραγκ Τζόρτζεβιτς, ο οποίος πέτυχε δύο γκολ στην Τούμπα, δήλωσε: «Κέρδισε η ομάδα και αυτό μετράει. Προσπαθώ να είμαι όσο το δυνατό καλύτερος σε κάθε αγώνα. Παίξαμε πολύ καλά στο β' ημίχρονο και αξίζαμε τη νίκη».
 Ο Γιώργος Αμανατίδης, ο οποίος ήταν ο πρωταγωνιστής στις φάσεις στις οποίες ο ΠΑΟΚ ζήτησε πέναλτι χθες βράδυ, είπε: «Οι παίκτες του ΠΑΟΚ έκαναν συνέχεια βουτιές μέσα στην περιοχή και με το παραμικρό τζαρτζάρισμα έπεφταν στο έδαφος. Για ποια πέναλτι μιλάμε; ».
 Από τη «μάχη» της Τούμπας, όμως, ο Ολυμπιακός είχε και απώλειες. Ο Στέλιος Γιαννακόπουλος υπέστη βαρύ διάστρεμμα, ενώ υπήρξαν φόβοι για σπάσιμο στο δεξί πόδι! Ο 26χρονος μεσοεπιθετικός πέρασε χθες από ακτινογραφίες στο «Ερρίκος Ντυνάν», όπου διαπιστώθηκε ότι έχει τελικά διάστρεμμα και θα λείψει περίπου 10 μέρες από τις υποχρεώσεις της πειραϊκής ομάδας. Ο Γιαννακόπουλος πάντως έτσι κι αλλιώς δεν θα έπαιζε κόντρα στην Καλαμάτα την Κυριακή, καθώς συμπλήρωσε τρεις κίτρινες κάρτες.
 Ο Πρέντραγκ Τζόρτζεβιτς έχει ένα μεγάλο αιμάτωμα στην αριστερή γάμπα από κλοτσιά που δέχθηκε στο τέταρτο γκολ στο παιχνίδι με τον ΠΑΟΚ, δεν μπορούσε να περπατήσει, έκανε χθες θεραπεία και είναι εξαιρετικά αμφίβολη η συμμετοχή του στον αγώνα με την Καλαμάτα. Λογικά δεν θα παίξει στο ματς Kυπέλλου με τον Εθνικό Αστέρα, αύριο το απόγευμα στην Πάτρα.
 Η αποστολή του Ολυμπιακού θα αναχωρήσει αυθημερόν για την Πάτρα, ενώ για το παιχνίδι με τη Λίβερπουλ την επόμενη Πέμπτη θα ταξιδέψει την παραμονή του αγώνα.
 Στα μαλακά φαίνεται να πέφτει ο Δημήτρης Ελευθερόπουλος στον Ολυμπιακό. Ο 24χρονος γκολκίπερ πήγε χθες στου Ρέντη, αλλά προπονήθηκε μόνος του υπό τις οδηγίες του Τσεκαρέλι, καθώς αυτή ήταν η εντολή της διοίκησης. Αρχικά, υπήρξε η σκέψη να κληθεί σε απολογία, αλλά τελικά ο Ελευθερόπουλος θα περάσει σήμερα από τα γραφεία της πειραϊκής ΠΑΕ και θα έχει συνάντηση με τον Γιώργο Λούβαρη. Από πλευράς Ολυμπιακού επιχειρείται ψυχολογική στήριξη του νεαρού γκολκίπερ, ο οποίος αναμένεται να επιστρέψει σύντομα στις επίσημες υποχρεώσεις των «ερυθρολεύκων».
 Στην πειραϊκή ΠΑΕ βρίσκονται εν αναμονή της απάντησης του Λουίς Φερναντέζ, η οποία ίσως δοθεί σήμερα, ίσως και μέσα στο Σαββατοκύριακο, αλλά όλα συγκλίνουν στο ότι «ο Ολυμπιακός λογικά θα πάει στο Ανφιλντ με προπονητή τον Τάκη Λεμονή». Στη διοίκηση ήταν χθες ιδιαίτερα ευχαριστημένοι από το επιθετικό πνεύμα που είχε ο Ολυμπιακός στην Τούμπα, αλλά και την τοποθέτηση του Λεμονή στη συνέντευξη Τύπου. Αλλωστε, και οι περισσότεροι ποδοσφαιριστές μιλούσαν χθες με κολακευτικά λόγια για τον Λεμονή.
 Ωστόσο, ο Σωκράτης Κόκκαλης ασχολείται καθημερινά με την ανεύρεση ξένου τεχνικού «με γερμανική φιλοσοφία» και έχουν γίνει επαφές τόσο με τον Γιουπ Χάινκες όσο και με τους Κριστόφ Ντάουμ, Οτο Ρεχάγκελ, Μαρσέλο Λίπι. Στη λίστα παραμένει πάντα ο Στρέτσκο Κάτανετς.
