 Διάχυτη είναι η αγωνία του Κώστα Καραμανλή για την αλλαγή επί το αναλογικότερο του εκλογικού νόμου. Εγινε σαφής η αγωνία αυτή κατά τη διήμερη συνεδρίαση της Kοινοβουλευτικής Ομάδας και της Kεντρικής Eπιτροπής του κόμματός του την περασμένη Παρασκευή και Σάββατο, στο Καβούρι.
 Tυπικά, το αντικείμενο της συζήτησης είναι η επικείμενη αναθεώρηση του Συντάγματος. Εν τούτοις και ο πρόεδρος της Ν.Δ. και ο Γιάννης Βαρβιτσιώτης αναφέρθηκαν επισταμένως στο ενδεχόμενο αλλαγής του εκλογικού νόμου και προειδοποίησαν την κυβέρνηση να μην προχωρήσει σε κάτι τέτοιο.
 «Ενα από τα ζητήματα που θέτουμε -ζήτημα που αφορά το ήθος του πολιτικού κόσμου και προπάντων την ίδια τη Δημοκρατία- αφορά τον εκλογικό νόμο. Καθιστούμε σαφές ότι δεν νοείται αλλαγή εκλογικού νόμου ενόψει εκλογών. Η ισχύς οποιουδήποτε νέου εκλογικού νόμου, πρέπει να αρχίζει από τις μεθεπόμενες
και όχι τις επόμενες εκλογές», είπε χαρακτηριστικά ο πρόεδρος της Ν.Δ. κατά την ομιλία του στο κλείσιμο του διημέρου.
 Σε ανάλογο ύφος κινήθηκε και ο Γ. Βαρβιτσιώτης, ο οποίος είπε πως σ' αυτό το θέμα οφείλει να απαντήσει το ΠΑΣΟΚ. «Πρέπει να απαντήσει αν θα τροποποιήσει τον ισχύοντα εκλογικό νόμο μέχρι της ψηφίσεως του Συντάγματος. Ναι ή όχι. Αυτό
είναι καίριο σημείο. Διότι, αν το ΠΑΣΟΚ θελήσει να τροποποιήσει τον εκλογικό νόμο εν όψει της συνταγματικής αναθεώρησης, θα προβεί σε μια πολιτική απρέπεια. Πρέπει, λοιπόν, να ξεκαθαρίσει το θέμα απόλυτα. Ποιος θα είναι ο νόμος με τον οποίο θα πάμε στις επόμενες εκλογές; », είπε χαρακτηριστικά ο πρώην υπουργός και κατέληξε: «Εμείς δεν φοβόμαστε να πάμε με τον ισχύοντα εκλογικό νόμο».
 Και σ' αυτό ο κ. Βαρβιτσιώτης είχε δίκιο. Δεν φοβάται τον ισχύοντα νόμο η Ν.Δ.
αλλά έναν αναλογικότερο. Και οι φόβοι της ηγεσίας της απορρέουν από ενδεχόμενη
τέτοια πρόθεση της κυβέρνησης, η οποία θα διευκόλυνε και τον Δ. Αβραμόπουλο να
προχωρήσει στη δημιουργία ενός κόμματος, αλλά και άλλες πολιτικές προσωπικότητες, όπως ο Γ. Σουφλιάς ή ο Στ. Μάνος, ο οποίος μ' έναν αναλογικότερο νόμο θα συνέχιζε το εγχείρημα των Φιλελευθέρων.
 Από τη συνεδρίαση εν τούτοις, δεν απουσίασαν οι αιχμηρές κατά της κυβέρνησης αναφορές του Κ. Καραμανλή για τη διαπλοκή. Οπως είπε η κυβέρνηση είναι αιχμάλωτη στις σχέσεις αδιαφάνειας και ταυτόχρονα εκφραστής και προστάτης των διαπλεκόμενων «Εταίρος και συνήγορός τους», όπως είπε. Ο πρόεδρος της Νέας Δημοκρατίας χαρακτήρισε την κυβέρνηση εκφραστή της καθεστωτικής νοοτροπίας που
βαίνει από την κομματικοποίηση του κράτους στην κρατικοποίηση του κόμματος, ενώ μίλησε για εκτεταμένη διαφθορά σ' όλους τους τομείς. «Από τις υπηρεσίες χορήγησης αδειών των διαφόρων υπουργείων, μέχρι τους ελεγκτικούς μηχανισμούς του κράτους. Σχεδόν σε κάθε περίπτωση συναλλαγής με το Δημόσιο ο πολίτης βρίσκεται αντιμέτωπος με τη «μίζα» και το «χρονόσημο». Σε πολλές περιπτώσεις, μάλιστα το νοσηρό κατεστημένο έβαλε και «ταρίφα», είπε.
 Ο κ. Καραμανλής κάλεσε την κυβέρνηση να υιοθετήσει την πρόταση της Ν.Δ. για άμεση εκλογή από το λαό του Προέδρου της Δημοκρατίας, κάτι το οποίο έκανε επισταμένως και ο Κωνσταντίνος Μητσοτάκης λέγοντας ότι υπάρχει λαϊκό έρεισμα για μια τέτοια πρόταση, αλλά και στελέχη του ΠΑΣΟΚ τα οποία συμφωνούν. Ο επίτιμος πρόεδρος της Ν.Δ. όμως, αναφέρθηκε και στη διαπλοκή και αφού, επανέλαβε ότι η κυβέρνησή του το 1993 έπεσε από τα διαπλεκόμενα, τόνισε ότι το
θέμα λύνεται με θεσμική θωράκιση και όχι με ξόρκια. Και δεν ήταν λίγοι εκείνοι
που είπαν πως υπαινίσσεται τις εξεταστικές επιτροπές τις οποίες αφειδώς ζητάει
η Ν.Δ. για διάφορα ζητήματα. Ο Κ. Μητσοτάκης αναφέρθηκε στην ανάγκη συνταγματικού διαχωρισμού του δάσους από τις δασικές εκτάσεις, ενώ επιτέθηκε και πάλι στον πρόεδρο της Βουλής Απ. Κακλαμάνη, για τον οποίο είπε ότι η Ν.Δ. πρέπει να καταθέσει πρόταση μομφής, επειδή μερικές φορές δεν συμπεριφέρεται ως
 Εντύπωση, στη συνεδρίαση προκάλεσε και η τοποθέτηση του βουλευτή Α. Ανδρεουλάκου, ο οποίος τάχθηκε κατά της άμεσης εκλογής Προέδρου της Δημοκρατίας από το λαό και παράλληλα ζήτησε τη συνταγματική καθιέρωση της θανατικής ποινής. Το τελευταίο, ωστόσο, δεν προκαλεί εσωκομματικούς τριγμούς, αφού η ηγεσία της Ν.Δ. στο θέμα αυτό και σ' εκείνο των αντιρρησιών συνείδησης θα αφήσει τους βουλευτές της να ψηφίσουν κατά συνείδηση.
