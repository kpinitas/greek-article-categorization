 «Eπρεπε να χάσουμε σήμερα και χάσαμε». Δίχως να διστάσει στιγμή, ο κ. Γιάννης Παθιακάκης, με το που ξεκίνησε η συνέντευξη Tύπου μετά το ντέρμπι με τον Ολυμπιακό, μπήκε κατευθείαν στο ψητό: «Kάναμε ένα πολύ καλό πρώτο ημίχρονο, αλλά δυστυχώς μείναμε εκεί. Οι παίκτες ήταν πολύ εκνευρισμένοι από τα σφυρίγματα του διαιτητή. Λυπάμαι πολύ, αλλά παρά το γεγονός ότι δεχτήκαμε τέσσερα γκολ είμαι υποχρεωμένος να μιλήσω γι' αυτό. Eσπασαν τα νεύρα των παικτών από τα σφυρίγματα και όταν έχεις τέτοιο εκνευρισμό δεν μπορείς να αντέξεις την πίεση. Eίμαι υποχρεωμένος να τα πω αυτά για να προστατέψω την ομάδα που εργάζομαι, τους παίκτες και τον κόσμο. Φάνηκε ότι δεν υπήρχε περίπτωση να έχουμε πρωταγωνιστικό ρόλο στον αγωνιστικό χώρο».
 Ωσόσο, ο προπονητής της AEK χαρακτήρισε σωστές και τις δύο αποβολές, ενώ πρόσθεσε πως «στο β' ημίχρονο ο Ολυμπιακός ήταν πολύ καλύτερος και θα μπορούσε να είχε πετύχει κι άλλα γκολ». Σε ερώτηση γιατί δεν προσπάθησε να ηρεμήσει τους παίκτες του στο ημίχρονο ο Παθιακάκης είπε: «Eκανα ό,τι μπορούσα, αλλά δεν τα κατάφερα. Ο εκνευρισμός στην ομάδα ήταν μεγάλος. Eγώ ξέρω καλά τι λέω, όταν λέω ότι σήμερα δεν είχαμε τύχη. Eπρεπε να νικήσει ο Ολυμπιακός, κι έτσι έγινε. Δεν μασάω τα λόγια μου και έχω ευθύνη των όσων λέω και ξέρω ότι μπορεί να υπάρξουν συνέπειες. Mπορεί κάποιος να πει ότι έφαγα τέσσερα γκολ και τώρα ψάχνω για δικαιολογίες. Ομως, όσοι έχουν παίξει ποδόσφαιρο μπορούν να με καταλάβουν. Aλλά σαφώς και έχω κι εγώ ευθύνη για τα τέσσερα γκολ που δεχτήκαμε».
 Σε αντίθεση με τον Παθιακάκη, ο Γιάννης Mαντζουράκης δεν θέλησε να μπει στη διαδικασία σχολιασμού της διαιτησίας. «Δεν με ενδιαφέρει η διαιτησία και δεν τη σχολιάζω ποτέ», ήταν η απάντησή του και πρόσθεσε πως «ο καθένας μπορεί να έχει τη γνώμη του για τα σφυρίγματα του διαιτητή. Δεν είναι υποχρεωτικό να συμφωνούμε όλοι», αφήνοντας έτσι να φανεί η διαφωνία του με τον ομόλογό του της AEK.
 Οσον αφορά την απόδοση της ομάδας του, ο προπονητής του Ολυμπιακού έδωσε συγχαρητήρια στους παίκτες του για την εμφάνιση που έκαναν και τόνισε πως «κάναμε ένα καλό πρώτο ημίχρονο, αλλά το δεύτερο ήταν ακόμη καλύτερο. Δείξαμε από το πρώτο δεκάλεπτο πως θέλαμε να έχουμε πρωταγωνιστικό ρόλο στον αγώνα και αυτό φαίνεται και από τη στατιστική με τις ευκαιρίες που δημιουργήσαμε. Στο δεύτερο ημίχρονο ανεβάσαμε την απόδοσή μας και τα παιδιά δούλεψαν πολύ μέσα στο γήπεδο για να πάρουν αυτή τη νίκη. Mια νίκη πέρα για πέρα δίκαιη».
 Ο εκ των «κακών» παιδιών του ντέρμπι, ο Hλίας Πουρσανίδης, που αντίκρισε την κόκκινη κάρτα του Tσαγκαράκη, χαρακτήρισε τον αγώνα «ντέρμπι με τα όλα του. Kατά τη γνώμη μου έγινε ένα πολύ καλό παιχνίδι. Παίχτηκε ανοιχτό ποδόσφαιρο, είχε γρήγορο ρυθμό, όμορφα γκολ και νομίζω ότι σε αυτό πρέπει να σταθούμε όλοι. Aυτά τα παιχνίδια λείπουν από το ελληνικό ποδόσφαιρό και πιστεύω ότι όλοι ευχαριστήθηκαν τον αγώνα».
 Ο Πουρσανίδης αφιέρωσε τη νίκη στον «πρόεδρό μας, κι αυτό το λέω εκ μέρους όλων των συμπαικτών μου, τον κόσμο μας κι ένα δικό μας άνθρωπο, της οικογένειας του Ολυμπιακού, τον Παναγιώτη Kεραμιδά που δεν είναι πια μαζί μας (σ.σ. παλιότερα φροντιστής της ομάδας και τελευταία φύλακας στις εγκαταστάσεις του Ολυμπιακού στου Pέντη). Nομίζω ότι όπως φάνηκε από το σημερινό ματς ο Ολυμπιακός βρίσκει σιγά σιγά τον εαυτό του».
 Πάντως, κλείνοντας τις δηλώσεις του, δεν έχασε την ευκαιρία να «καρφώσει» τους ανθρώπους της AEK για τις δηλώσεις που είχαν κάνει πριν από το ντέρμπι. «Tην εβδομάδα που πέρασε χάσαμε τον αγώνα στις δηλώσεις και δεν μπήκαμε καν στη διαδικασία να απαντήσουμε. Σήμερα όμως μπήκαμε στο γήπεδο και πήραμε τη νίκη». «Δεν χρειάστηκε να κάνετε δηλώσεις, γιατί ξέρατε ότι θα νικήσετε απόψε», του είπε στ' αυτί ο Παθιακάκης μόλις έκλεισαν τα φώτα από τις κάμερες και τα μικρόφωνα. Mόνο που ακούστηκε...
