«Εγγραφα, ψέματα... και κοκαΐνη. Αυτά μπορεί να βρει κανείς στο βρετανικό κοινοβούλιο». Ετσι τουλάχιστον υποστηρίζει η κυριακάτικη έκδοση των «Τάιμς». Σύμφωνα με το δημοσίευμα, ερευνητές της εφημερίδας συνέλεξαν δείγματα από επιφάνειες στις τουαλέτες και τα μπαρ της Βουλής των Κοινοτήτων και της Βουλής των Λόρδων. Εργαστηριακός έλεγχος απέδειξε ότι μικροποσότητες του «ναρκωτικού των πλουσίων κυκλοφορούσαν σε αυτές τις επιφάνειες», όπως αναφέρουν χαρακτηριστικά οι «Τάιμς».
 Επίσης, ποσότητα κοκαΐνης βρέθηκε στα γραφεία που χρησιμοποιεί ο λόρδος Ιρβιν. Η ποσότητα ήταν αρκετή για τέσσερις δόσεις, οι οποίες θα μπορούσαν να κρατήσουν τους χρήστες σε εγρήγορση για πολλές ώρες. «Οσο για το κόστος της, είναι μάλλον αμελητέο», γράφουν οι «Τάιμς» «καθώς δεν ξεπερνά τα 58 δολάρια». Οι «Τάιμς» πραγματοποίησαν έρευνα για την κοκαΐνη σε 10 κτίρια στο Λονδίνο, θέλοντας να διαπιστώσουν ποια κτίρια χρησιμοποιούν οι Λονδρέζοι «για τις δόσεις τους». Και από τα 10 κτίρια «θετικά ήταν μόνο τα δείγματα της Βουλής των Κοινοτήτων και των Λόρδων».
 Η χρήση των αποκαλούμενων «σκληρών» ναρκωτικών, όπως η κοκαΐνη, αποτελεί ταμπού για τους Βρετανούς πολιτικούς, πολλοί εκ των οποίων πάντως έχουν ταχθεί υπέρ της νομιμοποίησης των λεγόμενων «μαλακών» ναρκωτικών, όπως η κάνναβη. Πρόσφατα μάλιστα, επτά μέλη της σκιώδους κυβέρνησης των Συντηρητικών παραδέχθηκαν ότι κάπνισαν κάνναβη όταν ήταν ακόμη φοιτητές στο Πανεπιστήμιο, ακολουθώντας προφανώς την παράδοση του Σέξπιρ, όπως αποκαλύπτουν τα ίχνη χασίς που βρέθηκαν στις πίπες του (βλ. σελ. 31).
 Το περιστατικό προκαλεί ιδιαίτερη ανησυχία, καθώς μόλις πριν από λίγες ημέρες ποσότητα ναρκωτικών εντοπίστηκε και στο γερμανικό κοινοβούλιο, προκαλώντας έντονες αντιδράσεις της κοινής γνώμης της χώρας αλλά και στην υπόλοιπη Ευρώπη.
