 Το φανταστικό που ενυπάρχει με τόσο υποβλητικό τρόπο στα έργα του Σέξπιρ, όπως οι μάγισσες στον «Μάκβεθ» ή το όνειρο στη «Δωδέκατη νύχτα», πιθανόν να είναι αποτέλεσμα «φτιαξίματος» του ελισαβετιανού συγγραφέα από χρήση... κάνναβης.
 Οπως αναφέρεται σε δημοσίευμα της εφημερίδας «Ιντιπέντεντ», μια ομάδα επιστημόνων του τμήματος παλαιοντολογίας του μουσείου Τρανσβάαλ της Πρετόρια στη Νότια Αφρική, θα ψάξει μέσα από εργαστηριακές εξετάσεις τις πίπες που χρησιμοποιούσε ο κορυφαίος Αγγλος δημιουργός.
 Η επικεφαλής της ομάδας δρ Φράνσις Θάκερεϊ πιστεύει πως η συχνή περιγραφή σκοτεινών σκηνών και οι περίπλοκες νοητικές διαδρομές σε κάποια έργα του ενδεχομένως να είναι παραισθήσεις που προκαλούνται από αυτή τη ναρκωτική ουσία. «Η λεπτομερής ανάγνωση των σονέτων του κι άλλων χωρίων του έργου του μας υποδεικνύει ότι και ο Σέξπιρ μπορεί να πειραματίστηκε με ναρκωτικά», αναφέρει σε δοκίμιό της που συνέγραψε με το συνεργάτη της καθηγητή Νικ φαν ντερ Μέρβε για λογαριασμό της Σεξπιρικής Εταιρείας της Νότιας Αφρικής.
 Οι πίπες του Σέξπιρ που βρέθηκαν στην κατοικία του στο Στράνσφορντ στην κεντρική Αγγλία (έζησε εκεί έως το θάνατό του το 1616) βρίσκονται σήμερα για αναλύσεις στα εργαστήρια της αστυνομίας της Πρετόρια, αποκαλύπτει η εφημερίδα.
 Την εποχή που έζησε ο Σέξπιρ (ανάμεσα στο 15ο και 16ο αιώνα) η ινδική κάνναβις καλλιεργείτο στην Αγγλία και εχρησιμοποιείτο ευρέως στην κατασκευή σκοινιών και πανιών για τα καράβια.
