 Την πρώτη χωρίς κομμουνιστές κυβέρνηση στην ιστορία της απέκτησε η Γιουγκοσλαβία και ο νέος πρόεδρος της χώρας έσπευσε να αλλάξει ελαφρώς θέση γύρω από τη δίωξη Μιλόσεβιτς, λέγοντας ότι θα είναι αναπόφευκτη η συνεργασία με το Διεθνές Δικαστήριο.
 Η νέα κυβέρνηση έχει 16 μέλη, εκ των οποίων τα εννέα ανήκουν ή πρόσκεινται στη Δημοκρατική Αντιπολίτευση (από την οποία προέρχεται και ο πρόεδρος Βόισλαβ Κοστούνιτσα). Τα έξι ανήκουν στο Λαϊκό Σοσιαλιστικό Κόμμα του Μαυροβουνίου (ΛΣΜ) και στο Λαϊκό Σερβικό Κόμμα (ΛΣΚ), επίσης του Μαυροβουνίου. Αξίζει να σημειωθεί ότι το ΛΣΜ αποκήρυξε επισήμως τη συμμαχία του με το Σοσιαλιστικό Κόμμα του Μιλόσεβιτς μόλις 24 ώρες πριν τα δύο σώματα της Βουλής υπερψηφίσουν τη νέα κυβέρνηση.
 Ενας υπουργός προέρχεται από την ανεξάρτητη οργάνωση οικονομολόγων G17, η οποία επίσης πρόσκειται στον Κοστούνιτσα. Πρωθυπουργός της νέας κυβέρνησης ανέλαβε ο Ζόραν Ζίζιτς, αντιπρόεδρος του ΛΣΜ. Στο Συμβούλιο των Πολιτών (Κάτω Βουλή) την ψήφισαν 88 από τους 138 βουλευτές. Στο Συμβούλιο των Δημοκρατιών (Ανω Βουλή) την ψήφισαν 28 βουλευτές από τους 40. Ο πρωθυπουργός δήλωσε ότι η κυβέρνηση αυτή έχει θέσει ως στόχους την επιστροφή της Ομοσπονδιακής Δημοκρατίας της Γιουγκοσλαβίας (Σερβία και Μαυροβούνιο) στη διεθνή κοινότητα, την ανοικοδόμηση και τις οικονομικές μεταρρυθμίσεις.
 Αξίζει να σημειωθεί, πάντως, ότι αφότου η κυβέρνηση πήρε ψήφο εμπιστοσύνης στα δύο σώματα, ο Κοστούνιτσα άλλαξε θέση ως προς το αν θα διωχθεί ο Μιλόσεβιτς. Ως τώρα έλεγε ότι υπάρχουν άλλες προτεραιότητες και ότι η προσαγωγή του ανατραπέντος προέδρου της Γιουγκοσλαβίας στο Διεθνές Δικαστήριο της Χάγης δεν είναι πρώτη προτεραιότητα. Τώρα δήλωσε ότι θεωρεί «αναπόφευκτη», τελικά, κάποιου είδους συνεργασία της γιουγκοσλαβικής κυβέρνησης με το Διεθνές Ποινικό Δικαστήριο. «...Εξακολουθώ να πιστεύω ότι στο θέμα του πολέμου της Γιουγκοσλαβίας το Δικαστήριο δεν βρίσκεται σε καλό δρόμο. Ομως είναι εξίσου αλήθεια ότι το Δικαστήριο είναι η συνέπεια των συμφωνιών του Ντέιτον και ο Μιλόσεβιτς τις έχει υπογράψει», τόνισε ο Κοστούνιτσα.
 Πάντως, ο νέος πρόεδρος της Γιουγκοσλαβίας τόνισε πως ο προκάτοχός του Σλόμπονταν Μιλόσεβιτς οφείλει να λογοδοτήσει για τις πράξεις του «ενώπιον του σερβικού λαού». «Είναι αναπόφευκτο να αναλάβει ο Μιλόσεβιτς τις ευθύνες του. Εχει αρχίσει να το κάνει από τότε που έχασε τις εκλογές. Ομως επίσης θα πρέπει να το κάνει για την προσπάθεια να αρνηθεί τη βούληση του σερβικού λαού μετά τις εκλογές της 23ης Σεπτεμβρίου. Και για μένα η προτεραιότητα είναι να λογοδοτήσει ενώπιον του σερβικού λαού», προσθέτει ο Κοστούνιτσα.
 Μολαταύτα, στην ίδια συνέντευξη ο Κοστούνιτσα τονίζει πως «η τύχη του Μιλόσεβιτς δεν περιλαμβάνεται στις παρούσες προτεραιότητές μου» και δηλώνει πως, κατά τη γνώμη του, θα πρέπει πρώτα να ενισχυθούν οι γιουγκοσλαβικοί θεσμοί και η σταθερότητα του κράτους και να «απομακρύνουμε ό,τι θα μπορούσε να παρεμποδίσει την προσπάθειά μας».
