 Στον αστερισμό των «διδύμων», δηλαδή των αμερικανικών εκλογών και των ελληνικών επιτοκίων, εισέρχεται με την έναρξη της νέας χρηματιστηριακής εβδομάδας η Σοφοκλεους.
 Πρόκειται για ένα συνδυασμό ικανό, κατά την άποψη τουλάχιστον ανθρώπων της αγοράς, να ταράξει τα λιμνάζοντα ύδατα στη χρηματιστηριακή ενδοχώρα και να συνεγείρει τα αγοραστικά αντανακλαστικά των επενδυτών, ιδιαίτερα στην περίπτωση που η Wall Street σπεύσει, το πρωί της Tετάρτης, να χαιρετίσει το νικητή της αναμέτρησης δίνοντας το δικό της παλμό και στις άλλες μεγάλες αγορές.
 Λογικά, από το ύψος των 3.800 μονάδων, όπου και παλλινδρομεί το τελευταίο δίμηνο, η Σοφοκλέους μόνο σε καλύτερες ημέρες και στην ανάπτυξη δυναμικής ανόδου μπορεί να ελπίζει, καθώς τα περιθώρια περαιτέρω συρρίκνωσης τιμών και δείκτη έχουν εξαντληθεί, με τον τζίρο συναλλαγών να φτάνει στο ναδίρ (γύρω στα 50-60 δισ. δρχ.) την περασμένη εβδομάδα. 
 Το ίδιο στενά, όμως, προβάλλουν πλέον και τα περιθώρια για την Τράπεζα της Ελλάδος, που θα πρέπει εντός των προσεχών 50 ημερών να ρίξει τα επιτόκια παρέμβασης κοντά στις 3 εκατοστιαίες μονάδες, ώστε από 1.1.2001 να ευθυγραμμιστούν πλήρως τα ελληνικά τραπεζικά επιτόκια με αυτά των χωρών της ευρωζώνης. Παρά τις πληθωριστικές πιέσεις που εξέθρεψε η κούρσα δολαρίου-πετρελαίου (για πληθωρισμό 3, 7% τον Οκτώβριο κάνουν λόγο οι προγνώσεις) οι πληροφορίες επιμένουν ότι καλώς εχόντων των πραγμάτων, ο διοικητής της ΤτΕ Λουκάς Παπαδήμος θα ανακοινώσει την ερχόμενη Τετάρτη νέα μείωση επιτοκίων, πιθανότατα κατά 0, 75%. Αλλά και πάλι, τα ελληνικά επιτόκια θα εξακολουθήσουν να είναι κατά δύο εκατοστιαίες μονάδες υψηλότερα σε σύγκριση με τα ευρωπαϊκά, που στην πράξη σημαίνει ότι περί το τέλος Δεκεμβρίου, εκούσα-άκουσα η κεντρική τράπεζα της χώρας θα πρέπει να προβεί σε μείωση-σοκ των επιτοκίων κατά δύο ολόκληρες εκατοστιαίες μονάδες.
 Θα συνδυαστεί, λοιπόν, η νέα αποκλιμάκωση των επιτοκίων με μια πιθανή ανοδική αντίδραση της χρηματιστηριακής αγοράς; 
 Διόλου απίθανο, απαντούν χρηματιστές και αναλυτές, υπενθυμίζοντας στους επενδυτές ότι για πρώτη φορα, τον παρελθόντα Σεπτέμβριο, η χρηματιστηριακή αγορά πανηγύρισε απόφαση της Τράπεζας της Ελλάδος για μείωση των επιτοκιων. Ολες τις προηγούμενες φορές οι σχετικές αποφάσεις είχαν συνοδευτεί από πιέσεις στις τιμές των μετοχών. Ωστόσο, οι ίδιοι παράγοντες επισημαίνουν ότι κάτι τέτοιο (μια ανοδική αντίδραση, δηλαδή) δεν θα πρέπει να θεωρείται δεδομένη, αφού η λειτουργία και η βραχυπρόθεσμη κίνηση μιας χρηματιστηριακής αγοράς σχεδόν ποτέ δεν υπαγορεύεται από συγκεκριμένους κανόνες και μαθηματικές εξισώσεις με σταθερές μεταβλητές.
 Ενα δεύτερο στοιχείο, αλλά και μια εξίσου ενδιαφέρουσα παράμετρος για τα μέλλοντα να συμβούν και στη Σοφοκλέους, είναι αυτή των αμερικανικών εκλογών. Εκ πρώτης όψεως το δίλημμα «γαϊδουράκι ή ελέφαντας», δηλαδή Γκορ ή Μπους, Δημοκρατικοί ή Ρεπουμπλικάνοι, ουδεμία σχέση έχει με τα δρώμενα στο ελληνικό χρηματιστήριο. Σε μια παγκοσμιοποιημένη, όμως, αλλά και «διαπεπλεγμένη» οικονομία το στοιχείο αυτό αποκτά ενδιαφέρουσα διάσταση, ακόμη και για τις εξελίξεις στη Σοφοκλέους. Κατά παράδοση το αμερικανικό χρηματιστήριο, το κεφάλαιο δηλαδή, δείχνει μια σαφή προτίμηση υπέρ των Ρεπουμπλικάνων, αν και κατά την τελευταία τετραετία οι γραμμές προτίμησης έχουν θολώσει αρκετά, καθώς ο Μπιλ Κλίντον αποδείχθηκε για την αμερικανική οικονομία και το δολάριο πολύ πιο σοβαρή περίπτωση από αυτή που αρχικά είχαν εκτιμήσει. Δεν αποκλείεται, κατά συνέπεια, η Wall Street να χορέψει και αυτή... «κάντρι», στην περίπτωση που το βράδυ της Τρίτης (ξημερώματα Τεταρτης για την Ελλάδα) ο Αλ Γκορ κατισχύσει του σκληρού Τζορτζ Μπους τζούνιορ! .. Αλλωστε, όχι μόνο οι Aμερικανοί, αλλά και πολλοί άλλοι ανά τον κόσμο επενδυτές έχουν φροντίσει να καταρτίσουν χαρτοφυλάκια με μετοχές «Γκορ» ή «Μπους», κατά περίπτωση. Εχει και ο καπιταλισμός τον τρόπο του...
