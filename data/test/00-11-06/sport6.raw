 Ξέσπασε με καρδιοχτύπια ο ΠΑΟΚ κατά του ΟΦΗ 4-1 και περιόρισε στο ελάχιστο τις αντιδράσεις κατά Μπατατούδη. Ηταν στην Τούμπα ένας κόσμος που πήγε για να συμπαρασταθεί και να σηκώσει την ομάδα του κι αυτό έκανε, μόνο που ο ΠΑΟΚ έκανε τα εύκολα δύσκολα κι αμφισβήτησε μόνος του την υπεροχή του.
 Προηγήθηκε 2-0 ο ΠΑΟΚ. Είχε τον έλεγχο του παιχνιδιού. Εφτιαχνε κι έχανε με χαρακτηριστική...ευκολία τα γκόλ κι όταν στο 70' από μια περίτεχνη ενέργεια του Μάουρο ο ΟΦΗ ξαναμπήκε στο παιχνίδι έγιναν όλα δύσκολα. Το γήπεδο, που έως εκείνη την ώρα είχε στήσει πανηγύρι κι έφτιαξε εορταστική ατμόσφαιρα και θυμήθηκε και την Ουντινέζε,...βουβάθηκε. Kι άρχισαν ν' ακούγονται οι 100 ηρωικοί Κρητικοί και στο γήπεδο να κυριαρχεί ο ΟΦΗ. Ηταν η «μαύρη» στιγμή για τον ΠΑΟΚ. Κι ο προβληματισμός άρχισε να γίνεται μεγάλος για τους γηπεδούχους.
 Αρχισε όμως και ο ΟΦΗ να δείχνει ότι υπάρχει κι ότι μπορεί, αλλά δεν μπόρεσε γιατί υπήρξε ο Ναλιτζής. Εδωσε τη λύση όταν όλα προδίκαζαν ένα τέλος περιπετειώδες. Και πέτυχε ένα από τα γκόλ της χρονιάς. Πήρε την μπάλα από το κέντρο. Ντρίμπλαρε όποιον βρήκε μπροστά του και τον Μπεκιάι και πανηγύρισε έξαλλα ένα γκόλ δικό του. Ηταν το 3-1 και η λύτρωση.
 Το γκόλ αυτό ήταν ίσως ένα από τα σημαντικά στοιχεία αυτού του αγώνα όχι μονο γιατί λύτρωσε τους γηπεδούχους, όχι γιατί ήταν περίτεχνο, αλλά κυρίως γιατί το πέτυχε ο Ναλιτζής που χρειαζόταν μια ψυχολογική τόνωση εν όψει Ουντινέζε και τη βρήκε μόνος του.Υπήρξαν όμως κι άλλα σημεία που δεν είναι τόσο ευχάριστα και δεν ξέρουμε τι θα επιφυλάξουν στις ομάδες μας που μετέχουν στην Ευρώπη: 
 Ο Γκόμεζ τραυματίστηκε λίγο μετά το μέσο του ημιχρόνου σε μια του σύγκρουση με τον Χασιώτη και παρ' ότι προσπάθησε δεν μπόρεσε να συνεχίσει. Εφυγε κουτσαίνοντας από το γήπεδο.
 Ο Τετράτζε σε μια του μονομαχία με τον Νιόπλια, στο τέλος του ημιχρόνου, βρέθηκε εκτός γηπέδου. Επανήλθε για ένα λεπτό, αλλά δεν εμφανίστηκε στο β' ημίχρονο. Και τη νύφη την πλήρωσε ο Νιόπλιας που άκουσε τα εξ αμάξης σ' όλο το παιχνίδι γιατί θεωρήθηκε από τους φιλάθλους υπαίτιος του τραυματισμού αυτού, και
 Στο τελευταίο πεντάλεπτο του αγώνα και σε μια του προσπάθεια να κερδίσει με κεφαλιά την μπάλα έφυγε αρχικά με φορείο και στη συνέχεια υποβασταζόμενος ο Τάσος Κατσαμπής.
 Υπήρξε στα προς εξέταση σημεία του αγώνα και η φάση του δεύτερου γκόλ εκεί που ο επόπτης Τζώρας σήκωσε τη σημαία του για οφσάιντ, αλλά ο διαιτητής πήρε πάνω του τη φάση και καταλόγισε γκόλ υπέρ του ΠΑΟΚ. Το οφσάιντ σημειώθηκε όταν ο Μπράτιτς πέρασε μπροστινή μπαλιά προς τον Οκκά, ο οποίος καλυπτόταν. Ηταν ακάλυπτος ο Φρούσος που ήταν αρκετά μέτρα μακριά από την πορεία της μπάλας, αλλά αυτός δεν επηρέαζε τη φάση. Τον Τζώρα, πάντως, αγνόησε ο Παπαπαναγιώτου και σ' άλλες δύο περιπτώσεις.
 Ηταν ένα καλό παιχνίδι που έγινε καλύτερο με την έκπληξη που έκρυβε το γκόλ του ΟΦΗ. Εϊχε τότε και αγωνία, που έλειψε στο προηγούμενο διάστημα, καθώς ο ΟΦΗ βγήκε με αξιώσεις μπροστά.
 Ο ΠΑΟΚ προηγήθηκε στο σκόρ με πέναλτι του Φρούσου στο 31', που δόθηκε σε ανατροπή του Οκκά από τον Παυλόπουλο. Ο Οκκάς στο 40' ήταν ο σκόρερ του δεύτερου γκόλ του ΠΑΟΚ, αυτό που σήκωσε τη σημαία ο επόπτης Τζώρας, ύστερα από την μπαλιά του Μπράτιτς. Με τον Νιόπλια τροφοδότη ο Μάουρο στο 70' πέτυχε ένα πολύ ωραίο γκολ, αλλά στο 87' ο Ναλιτζής έβαλε την προσωπική του σφραγίδα στο παιχνίδι. Ο Εγκωμίτης στις καθυστερήσεις με σούτ από την περιοχή έφτιαξε αυτό το θριαμβευτικό 4-1 για την ομάδα του.
 Καλή διαιτησία είχε ο Παπαπαναγιώτου από τον Πειραιά, ο οποίος έδειξε κίτρινες κάρτες στους Παυλόπουλο, Μπεκιάι και Μπράτιτς.
 Στον αγώνα δεν ήταν ο Γιώργος Μπατατούδης-κεντρικό πρόσωπο τις τελευταίες ημέρες και αποδέκτη της δυσαρέσκειας των φανατικών οπαδών της ομάδας του ιδιαίτερα μετά το 4-0 με τον Αρη- αλλά αυτό δεν εμπόδισε φανατικούς οπαδούς της ομάδας, εκεί όπου η Θύρα 4 να φωνάξουν ορισμένα συνθήματα σε βάρος του κι ενώ ένας άλλος σύνδεσμος, οι Μακεδόνες, είχαν σηκώσει ένα δυσδιάκριτο πανό στη Θύρα 6, σε βάρος του μεγαλομετόχου και προέδρου του ΠΑΟΚ. Κάποια συνθήματα που είχαν γραφτεί τα χαράματα της Κυριακής στους τοίχους του γηπέδου σβήστηκαν με το φως της ημέρας. Εκείνο που διακρίνει κανείς μετά τη νίκη στο μπάσκετ αλλά κι αυτή την ευρεία νίκη επί του ΟΦΗ και εν όψει Ουντινέζε είναι ότι καλμάρουν τα πνεύματα.
