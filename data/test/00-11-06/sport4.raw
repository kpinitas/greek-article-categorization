 Πού να είχαν κερδίσει κιόλας! Σαββατόβραδο, λίγο μετά τις δέκα, έφτανε το πούλμαν της ΑΕΚ στο γήπεδο της Ν. Φιλαδέλφειας. Συναισθήματα; Κατήφεια, λύπη, σκυμμένα κεφάλια από τους ποδοσφαιριστές. Οι οποίοι αντίκρισαν ξαφνικά μπροστά τους περί τους πεντακόσιους οπαδούς, που μόλις είχαν καταφτάσει και αυτοί στη Ν. Φιλαδέλφεια από το ΟΑΚΑ. Ούτε γκρίνιες ούτε αποδοκιμασίες ούτε μουρμουρητά! 
 Τους χειροκρότησαν θερμά, τους συμπαραστάθηκαν, φώναξαν συνθήματα υπέρ της ομάδας και απλώς απαίτησαν να μην τους πάρει από κάτω! 
 «Μη μασάτε, δεν τρέχει τίποτα, είστε καλύτεροι και θα το αποδείξετε, συνεχίστε με ψηλά το κεφάλι, η ΑΕΚ είναι μεγάλη», και όλα τα σχετικά.
 Λίγο νωρίτερα, στο Ολυμπιακό Στάδιο, κανείς από τους ποδοσφαιριστές δεν είχε διάθεση να μιλήσει στους δημοσιογράφους που περίμεναν έξω από τα αποδυτήρια.
 Είναι βλέπετε το σύνηθες φαινόμενο των ελληνικών γηπέδων: Yστερα από αποτυχία (πόσο μάλλον μετά από 4-1 από τον Ολυμπιακό) να μην έχουν οι ηττημένοι το κουράγιο και τη θέληση να αρθρώσουν λέξη.
 Αν μιλούσαν, πάντως, οι πιο πολλοί θα είχαν έτοιμη τη δικαιολογία: Φταίει η διαιτησία! Τη «γραμμή» την πέρασε στη συνέντευξη Τύπου ο Γιάννης Παθιακάκης. Εξω από τα αποδυτήρια, κάθησε σ' ένα πεζούλι να ηρεμήσει ο Βασίλης Τσάρτας. Αμέσως περικυκλώθηκε από καμιά εικοσαριά οπαδούς της ομάδας. Ανοιξε διάλογο μαζί τους, άνοιξε πυρ κατά της διαιτησίας και της γενικότερης κατάστασης που επικρατεί στο ελληνικό ποδόσφαιρο: 
 «Πριν αλλάξουμε πάσα στο α' ημίχρονο, ο επόπτης σήκωνε τη σημαία για οφσάιντ. Στις τρεις πάσες ο διαιτητής σφύριζε φάουλ. Ο Νικολαΐδης πήρε κίτρινη επειδή πέταξε την μπάλα μακριά αλλά δεν έγινε το ίδιο στην επόμενη φάση με τον Αλβεζ. Εντεκα εναντίον πέντε να παίζαμε, πάλι θα χάναμε! Στο πρώτο ημίχρονο μάς έλεγε να μη μιλάμε, να μη διαμαρτυρόμαστε, θα σας δείξω κάρτα, μας έλεγε. Και στο δεύτερο, μετά το 4-1, μας το παίζει κολλητός! "Είστε παικταράδες εσείς, και δεν κάνει να δείχνετε τέτοια συμπεριφορά", μας έλεγε με γλυκομίλητο ύφος. Ακόμη και στη φάση του Πουρσανίδη, δεν θα του 'δειχνε κόκκινη, ο Ντέμης με τσαμπουκά τον υποχρέωσε να βγάλει την κόκκινη».
 Ο Τσάρτας είπε πολλά και διάφορα με τον κόσμο. Για τον Ολυμπιακό, ότι έπαιξε καλή μπάλα μόνο τη χρονιά που πήγε στους 8 της Ευρώπης. «Η Ευρώπη αποτελεί τον καθρέφτη του ποδοσφαίρου. Εκεί όπου έχασαν από τα Τρίκαλα της Ολλανδίας.
 Εχετε αναρωτηθεί γιατί δεν ήρθε κόσμος στο γήπεδο; Τι να έρθει να δει; Ας ήταν η διαιτησία 50-50 και ας κέρδιζε ο καλύτερος» Αλλά και για την ΕΠΟ και την ΕΠΑΕ, ότι έχουν κάνει εγκλήματα. «Οποτε γουστάρουν αρχίζουν, διακόπτουν και τελειώνουν το πρωτάθλημα».
 Ο Μιχάλης Καψής ήταν ο παίκτης που έδωσε το παρών στη συνέντευξη Τύπου.
 Δεν έψαξε για δικαιολογίες: «Δυστυχώς σήμερα δεν καταφέραμε να πετύχουμε και να εμφανιστούμε σύμφωνα με τις δυνατότητές μας. Δεν μας αρέσει να ψάχνουμε για δικαιολογίες. Ολοι όσοι ήσασταν στο γήπεδο είδατε. Δεν μας αντιπροσωπεύει η εμφάνιση και κοιτάμε μπροστά. Είμαστε υποχρεωμένοι να το κάνουμε. Πρέπει να βελτιωθούμε και να κοιτάξουμε τα λάθη μας. Στο ματς της Τρίτη να κάνουμε μια νέα αρχή, έτσι ώστε αυτό που έγινε σήμερα να ξεχαστεί».
 Ο πρόεδρος της ΑΕΚ, Ολλανδός γαρ, ξέφυγε από τη συνήθη πρακτική παραγόντων και παικτών να τα φορτώνουν όλα στη διαιτησία. Στο ημίχρονο του αγώνα, ο Κορνίλιους Σιρχάουζ χαρακτήρισε την ΑΕΚ πολύ τυχερή και καλύτερο τον Ολυμπιακό ο οποίος - όπως είπε - είχε πολλές ευκαιρίες να πετύχει ένα γκολ. Οσο για τη διαιτησία, «κανένα πρόβλημα», ήταν η απάντησή του! Ο προπονητής της ΑΕΚ έσπευσε στον Τσαγκαράκη να διαμαρτυρηθεί, τον πήρε χαμπάρι ο Τάσος Μητρόπουλος και του φώναξε σε έντονο ύφος: «Οχι εδώ, ρε Γιάννη! » Ο Παθιακάκης εκνευρίστηκε και του απάντησε: «Τι είναι εδώ, ρε Τάσο; Σπίτι σου είναι; Τι είσαι, ο μπράβος του διαιτητή; Δεν μπορώ να του μιλήσω και να του εκφράσω τα παράπονά μου; Τι θα πει "όχι εδώ; ". Στη Ν. Φιλαδέλφεια σε πείραξε κανένας; ».
