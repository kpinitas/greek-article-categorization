 «Ελαστικότερη» ως προς τον πληθωρισμό γίνεται η Ευρωπαϊκή Κέντρικη Τράπεζα, καθώς μετά την αναταραχή που έχει δημιουργηθεί με τις τιμές του πετρελαίου, στη χάραξη της νομισματικής πολιτικής θα λαμβάνει υπόψη της την εξέλιξη του δομικού πληθωρισμού, του «επονομαζόμενου σκληρού» πυρήνα ο οποίος δεν επηρεάζεται από τις τιμές των καυσίμων. Η αλλαγή αυτή πλεύσης της Ευρωπαϊκής Κεντρικής Τράπεζας σηματοδοτεί μια πιο χαλαρή αντιμετώπιση στον τομέα των επιτοκίων, η οποία ευνοεί και τη χώρα μας στην παρούσα συγκυρία.
 Η επικέντρωση του ενδιαφέροντος της ΕΚΤ προκύπτει από τις δηλώσεις του αντιπροέδρου της Kριστιάν Nουαγιέ, ο οποίος σύμφωνα με τηλεγράφημα του πρακτορείου Bloomberg επισήμανε ότι η τράπεζα «θα χρησιμοποιεί για τη χάραξη της πολιτικής της το δείκτη τιμών καταναλωτή, ο οποίος δεν περιλαμβάνει το κόστος της ενέργειας. Και αυτό γιατί μετά τη μεγάλη άνοδο των διεθνών τιμών πετρελαίου έχει δημιουργήσει παραμορφώσεις στο Γενικό Δείκτη Τιμών Καταναλωτή, ο οποίος μετρά την εξέλιξη του πληθωρισμού.
 Η νέα αυτή θεώρηση της Ευρωπαϊκής Κεντρικής Τράπεζας απομακρύνει, σύμφωνα με διεθνείς αναλυτές, το ενδεχόμενο και νέας αύξησης των επιτοκίων στη ζώνη του ευρώ. Ηδη η ΕΚΤ έχει αυξήσει 7 φορές τα επιτόκια μέσα στο χρόνο, προκειμένου να περιορίσει τις πληθωριστικές πιέσεις που έχουν δημιουργηθεί μέσα στην ευρωζώνη. Το ενδεχόμενο διατήρησης των επιτοκίων στη ζώνη του ευρώ στο επίπεδο του 4, 75% μπορεί να συντηρεί αμείωτο το χάσμα που χωρίζει τα ελληνικά από τα ευρωπαϊκά επιτόκια, δεν αποτελεί όμως αρνητική εξέλιξη για την ελληνική πραγματικότητα. Το κλίμα για την εφαρμογή νομισματικής πολιτικής από την Τράπεζα της Ελλάδος, δηλαδή της μείωσης των ελληνικών επιτοκίων, γίνεται πιο ευνοϊκό. Και αυτό γιατί η μείωση των δραχμικών επιτοκίων γίνεται με μικρότερους κραδασμούς, όταν γίνεται σε διεθνές περιβάλλον σταθερών και όχι αυξανόμενων επιτοκίων.
 Βέβαια, η ΕΚΤ παραμένει αταλάντευτη στο στόχο της για συγκράτηση του πληθωρισμού (συμπεριλαμβανομένων και των επιπτώσεων από τα καύσιμα) σε επίπεδο χαμηλότερο του 2%. Ωστόσο το Σεπτέμβριο στην ευρωζώνη ο πληθωρισμός αυξήθηκε για τέταρτο συνεχή μήνα στο 2, 8%, ενώ ο δομικός πληθωρισμός συγκρατήθηκε στο 2%. Σε αυτό το επίπεδο (2%) διαμορφθώθηκε και στη χώρα μας ο δομικός πληθωρισμός τον ίδιο μήνα, γεγονός που επιβεβαιώνει ότι η χώρα μας δεν έχει επιβαρυνθεί περισσότερο από τις υπόλοιπες χώρες της Ε.Ε, από την άνοδο των τιμών του πετρελαίου. Ωστόσο οι εκτιμήσεις για την εξέλιξη του πληθωρισμού δεν είναι ιδιαίτερα ευνοϊκές. To τμήμα μελετών της Alpha Bank προβλέπει ότι ο πληθωρισμός θα εξακολουθήσει να κυμαίνεται στο 3, 5% και στο πρώτο εξάμηνο του 2000.
