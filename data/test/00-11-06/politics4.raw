Το δρόμο της παραίτησης από την έδρα του στο Eυρωκοινοβούλιο υποδεικνύει στον Γιάννη Θεωνά το Πολιτικό Γραφείο του ΚΚΕ και ουσιαστικά προαναγγέλλει τη διαγραφή του.
 * Δεν εκτίμησε την εμπιστοσύνη που του έδειξε η Κεντρική Επιτροπή, όταν τον έβαζε σε εκλόγιμη θέση στο ευρωψηφοδέλτιο.
 * Παραβιάζει τις αρχές και τους κανόνες λειτουργίας του κόμματος. 
 Η παρέμβαση του ΠΓ έγινε με «ενημερωτικό σημείωμα για τα μέλη του κόμματος, τους φίλους και οπαδούς και τους αναγνώστες του "Ριζοσπάστη"» (τους οποίους και επιχειρεί με τον τρόπο αυτό να κινητοποιήσει εναντίον του ευρωβουλευτή και όσων συμμερίζονται τις απόψεις του), που δημοσιεύτηκε στο χθεσινό φύλλο της εφημερίδας του ΚΚΕ.
 Στο σημείωμα αυτό γίνεται για πρώτη φορά αναφορά στη συνεδρίαση της 31ης Οκτωβρίου, στην οποία είχε κληθεί ο Γιάννης Θεωνάς να δώσει εξηγήσεις για τη στάση του απέναντι στο κόμμα, τη θέση του υπέρ του Μήτσου Κωστόπουλου και την εναντίωσή του στο ζήτημα της πολιτικής των συμμαχιών, έτσι όπως την αντιλαμβάνεται και την εφαρμόζει η ηγεσία.
 Οπως τονίζεται, «το ΠΓ θεωρεί ότι υπάρχει πρόβλημα με τον κ. Θεωνά, όχι όσον αφορά το δικαίωμά του να διατηρεί τις απόψεις του, έστω και αν οι βασικότερες έχουν κριθεί και απορριφθεί κατά το προγραμματικό 15ο Συνέδριο του Κόμματος. Το ζήτημα είναι ότι ο σύντροφος με δική του ευθύνη και πρωτοβουλία έχει επιλέξει το δρόμο της αντιπαράθεσης με το Κόμμα, παραβιάζοντας σε αρκετές περιπτώσεις τις αρχές και κανόνες λειτουργίας του Κόμματος».
 Με το σημείωμα κατηγορείται επίσης, ότι στις δηλώσεις του μία μέρα μετά τη συνεδρίαση (έγιναν με αφορμή τη διαγραφή Μαντζουράνη) «χρησιμοποίησε επιχειρήματα και στοιχεία που είναι ανακριβή, παραποιούν την πραγματικότητα. Αναφέρθηκε σε ζητήματα που δεν συζητήθηκαν κατά τη συζήτηση στο Π.Γ. Δεν περιφρούρησε το πρόσωπό του και το κομματικό αξίωμα που κατέχει, από την προσπάθεια που γίνεται να τον "προστατεύσουν" πολιτικές δυνάμεις και παράγοντες, που ανοιχτά έχουν δηλώσει ότι διαφωνούν με την πολιτική συμμαχιών του Κόμματος». Στο σημείωμα ωστόσο δεν αναφέρονται τα επιχειρήματα αυτά και οι ανακρίβειες του εγκαλούμενου στελέχους.
 Πάντως, εξ όλων αυτών, «το Π.Γ. εκτιμά ότι ο κ. Θεωνάς δεν μπόρεσε και δεν θέλησε να εκτιμήσει την εμπιστοσύνη που η Κ.Ε. του έδειξε -παρά το γεγονός ότι είχε πλήρη γνώση των διαφορετικών απόψεών του- να τον συμπεριλάβει σε εκλόγιμη θέση ευρωβουλευτή το 2000, να τον υποδείξει δύο φορές υποψήφιο βουλευτή στις εθνικές εκλογές. Μια τέτοια απόφαση και στάση της Κ.Ε. δεν υποδήλωνε τίποτε παραπάνω, παρά την προσπάθεια να αξιοποιούνται όλα τα στελέχη και μέλη του Κόμματος, ανάλογα με τις ικανότητες και δυνατότητες που έχουν, την προσπάθεια να αναπτύσσεται μέσα στο Κόμμα η εσωκομματική δημοκρατία, όλοι ελεύθερα να λένε τις απόψεις τους, και όλοι, επίσης, να προωθούν ενιαία τις συλλογικές αποφάσεις, και σ' αυτή τη βάση να κρίνεται τελικά.
 »Και μόνο με κριτήριο την ανάδειξή του σε υπεύθυνη θέση, αποδεικνύεται ότι τα περί διώξεων και διωγμών με βάση τις απόψεις δεν ισχύουν. Στην πραγματικότητα πρόκειται για επιχείρημα, που στοχεύει στη συγκάλυψη του χαρακτήρα των διαφορετικών απόψεων που έχει ο σύντροφος και οι οποίες θίγουν το χαρακτήρα και τις αρχές λειτουργίας του Κόμματος...».
 Ο Γιάννης Θεωνάς δεν θέλησε να απαντήσει χθες στις κατηγορίες που του απηύθηνε -και δημοσίως πλέον- το ΠΓ, αλλά δεν αποκλείεται να προβεί σήμερα ή αύριο σε δηλώσεις, αφού εκ των πραγμάτων πια καλείται να υπερασπιστεί τις απόψεις του και εκτός των οργάνων του ΚΚΕ.
