 Τα «γκάζια» του Βασίλη Γεωργόπουλου στους παίκτες της Καλαμάτας στο ημίχρονο της αναμέτρησης με τον Εθνικό Αστέρα ξύπνησαν τους Μεσσήνιους και απέτρεψαν την ήττα από τους Καισαριανιώτες στις καθυστερήσεις του ματς. Οι φιλοξενούμενοι κατάφεραν να προηγηθούν (από το πρώτο ημίχρονο) 2-0 στο γήπεδο του Μεσσηνιακού κι έδειχναν ικανοί να πάρουν το πολύτιμο «διπλό», όμως στο δεύτερο 45λεπτο γύρισαν ομαδικά στην άμυνα και ισοφαρίστηκαν (2-2) στις καθυστερήσεις της αναμέτρησης. Ηταν μια δίκαιη μοιρασιά.
 Οι γηπεδούχοι μπήκαν γερά στο ματς. Πάτησαν την μπάλα στη μεσαία γραμμή αλλά σ' ευκαιρίες δεν έφτασαν. Η Καλαμάτα είχε την ελαφρά υπεροχή, ο Εθνικός Αστέρας περίμενε στην περιοχή του, σωστά οργανωμένος. Το στήσιμο του Σπύρου Λιβαθηνού δεν επέτρεψε στους παίκτες του Βασ. Γεωργόπουλου να φτιάξουν φάσεις και να φτάσουν κοντά στην επιτυχία ενός γκολ. Πάντως, μέχρι το 30ο λεπτό μόνο η Καλαμάτα υπήρχε στο γήπεδο. Ο (γκολκίπερ) Κελπέκης, ήταν απλώς θεατής. Σ' αυτό το διάστημα, οι ευκαιρίες μετρήθηκαν με το σταγονόμετρο. Δύο σουτ του Φρατζέσκου (19', 29') έφυγαν άουτ, ένα ακόμη, από τον Νάστο, εξοστρακίστηκε στην πλάτη του Μίλαν Πάβλοβιτς (28') και δεν απείλησε τον Σιρονβάλ.
 Οι φιλοξενούμενοι, πέρασαν για πρώτη φορά τη μεσαία γραμμή στο ημίωρο και προειδοποίησαν τον αντίπαλό τους. Στη σέντρα του Καστανιώτη, ο Κοντόπουλος «έπιασε» το σουτ αλλά ο Κελπέκης, έδιωξε σε κόρνερ. Οι επόμενες δύο φάσεις ήταν καθοριστικές για την εξέλιξη του ματς. Και στις δύο περιπτώσεις (με δημιουργό τον Πέτρο Μαρινάκη) οι Καισαριανιώτες αιφνιδίασαν πλήρως την άμυνα των Καλαματιανών.
 Στην πρώτη, όταν ο μέσος του Εθνικού Αστέρα έβγαλε στον Ντάρκο Τέσοβιτς (35') κι αυτός, από το σημείο του πέναλτι, έκανε το 0-1. Στη δεύτερη, όταν συνδυάστηκε περίτεχνα με τον Κοντόπουλο (42') για να πετύχει ο τελευταίος το 0-2. Στο μεσοδιάστημα (39') οι γηπεδούχοι προσπάθησαν ν' αντιδράσουν με τον Μπελεβώνη αλλά χωρίς ουσιαστικό αποτέλεσμα και πάλι! 
 Η Καλαμάτα πλήρωσε τη φλυαρία της. Για το μεγαλύτερο διάστημα του πρώτου 45λεπτου έπαιζε μπάλα, χωρίς να απειλεί. Ηταν θέμα χρόνου για τον Εθνικό Αστέρα να ξεμυτίσει από την περιοχή του, ενώ επιπροσθέτως, οι φιλοξενούμενοι είχαν την αποτελεσματικότητα που έψαχναν οι γηπεδούχοι.
 Στο δεύτερο ημίχρονο, οι φωνές του Βασίλη Γεωργόπουλου αφύπνισαν τους γηπεδούχους. Η Καλαμάτα βγήκε αποφασισμένη να γυρίσει το ματς. Σε αυτή την κατεύθυνση βοήθησε το γεγονός ότι οι φιλοξενούμενοι γύρισαν μαζικάστην περιοχή του Σιρονβάλ. Από την άλλη πλευρά, οι Μεσσήνιοι είχαν το μυαλό τους μόνο στην επίθεση και άφησαν κενά στην άμυνα, τα οποία δεν κατάφεραν (σε μερικές περιπτώσεις) να εκμεταλλευτούν οι παίκτες του Σπύρου Λιβαθηνού.
 Η Καλαμάτα βρήκε πολύ γήπεδο μπροστά της και έφτιαξε φάσεις, με πρωταγωνιστή τον Κώστα Φρατζέσκο. Στο 47' ο Σιρονβάλ έπεσε στη δεξιά του γωνία και γλίτωσε το γκολ, όμως στο 58', ύστερα από πάσα του, ο Σοάρες έβαλε ξανά τους γηπεδούχους στο ματς με το 1-2. Ενδιαμέσως (54') ο Θωμαΐδης έχασε την ευκαιρία να προσφέρει τρίτο γκολ στον Εθνικό Αστέρα. Το παιχνίδι διαδραματιζόταν συνεχώς στην περιοχή του Σιρονβάλ και σε κάποιες σποραδικές αντεπιθέσεις οι Καισαριανιώτες έψαχναν ένα ακόμη γκολ. Δεν ήρθε ούτε για τους γηπεδούχους (σε σουτ του Φρατζέσκου, στο 74') ούτε για τους φιλοξενούμενους (83' σε ατομική προσπάθεια του Ξάνθη) στην κανονική διάρκεια της συνάντησης.
 Οι γηπεδούχοι λυτρώθηκαν στις καθυστερήσεις. Ο Κώστας Φρατζέσκος δοκίμασε από μακριά (90
) ένα από τα γνωστά σουτ και η μπάλα κατέληξε στο «παραθυράκι» του Σιρονβάλ, μέσα σε πανηγυρισμούς.
 Ο, τι δεν είχε στο παιχνίδι της η γηπεδούχος ομάδα στο πρώτο 45 λεπτό, δηλαδή ουσία, το βρήκε στο δεύτερο. Με τη διαφορά ότι ο Βασίλης Γεωργόπουλος αναγκάστηκε να ρισκάρει πολύ περισσότερο, καθώς δεν είχε άλλες επιλογές. Ο Σπύρος Λιβαθηνός ακόμη θ' απορεί πώς χάθηκε ένα τέτοιο ματς. «Οταν βάζεις δύο γκολ μακριά από την έδρα σου δεν μπορείς να πανηγυρίζεις με την ισοπαλία...».
 Καλύτεροι των δύο ομάδων οι Κοντόπουλος, Μαρινάκης (για τους φιλοξενούμενους) Κελπέκης και Φρατζέσκος (για τους γηπεδούχους).
 Ο (διαιτητής) Παύλος Παπίλιας έκοψε το καρπούζι στη μέση.
