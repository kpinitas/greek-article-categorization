 Με ηπειρώτικα μοιρολόγια και ρακί, αλλά και με φωνές για το μέλλον τους στον τραχύ ακριτικό τόπο, υποδέχθηκαν το Σάββατο τον πρωθυπουργό Κώστα Σημίτη οι λιγοστοί κάτοικοι των χωριών Καστανή και Αγία Μαρίνα (δεν ξεπερνούν όλοι μαζί τους 180-200).
 «Αγωνιζόμαστε κάθε μέρα με τους δασκάλους και τους γονείς μας να μην αισθανόμαστε μαθητές δεύτερης κατηγορίας», του έγραψαν στο γράμμα τους οι 55 μαθητές του ολοήμερου δημοτικού του Δήμου Μολοσσών. «Κάντε κάτι για να μείνουμε εδώ», «μην μας ξεχνάτε», «ζούμε στην απομόνωση και την εγκατάλειψη», «οι νέοι φεύγουν» του έλεγαν οι κάτοικοι.
 Η Καστανή και η Αγία Μαρίνα βρίσκονται κοντά στα αλβανικά σύνορα και τον περασμένο Αύγουστο δέχθηκαν, όπως και η ευρύτερη περιοχή, ένα ακόμη καίριο πλήγμα: H πύρινη λαίλαπα στο ανελέητο πέρασμά της άφησε πίσω της 7 νεκρούς, καμένα ολοσχερώς σπίτια και μια μαύρη ζώνη με αποτεφρωμένα δένδρα στις άγριες πλαγιές μιας μοναδικής στον κόσμο φύσης, που η θέα τους σου προκαλεί βαθιά θλίψη.
 Ο Κώστας Σημίτης είχε την ευκαιρία να δει αυτές τις εικόνες και να καταλάβει το βαθύ νόημα των όσων άκουσε στη συνέχεια. Οτι, δηλαδή, «όλα τα πράγματα δεν αντιμετωπίζονται με τη λογιστική», ότι «αυτά που σας ζητάμε μας τα χρωστάτε».
 Στην Καστανή έφτασε με στρατιωτικό ελικόπτερο «σινούκ» (από τα Ιωάννινα) το οποίο πετούσε χαμηλά και από εκεί πήγε με λεωφορείο στην Αγία Μαρίνα, διασχίζοντας ένα στενό κι επικίνδυνο χωματόδρομο που περνούσε μέσα από τα βουνά με την καμένη φύση. Οταν αρχίζει να βρέχει ή να χιονίζει, δεν είναι δύσκολο να φανταστείς ότι αυτός ο χωματόδρομος γίνεται απροσπέλαστος και κόβονται οι γέφυρες επικοινωνίας των γύρω χωριών με τον έξω κόσμο.
 «Πρέπει να έρθει κάποιος εδώ για να καταλάβει», μου είπε κάποια στιγμή ο Hπειρώτης Κάρολος Παπούλιας. «Ο πρωθυπουργός δίνει με την επίσκεψή του ένα σημαντικό μήνυμα». Οι φωτιές ήταν το καλοκαίρι, σχολίασα. Δεν άργησε λίγο; «Κάλιο αργά παρά ποτέ», απάντησε. «Γι' αυτούς τους ανθρώπους μετράει το ότι ήρθε. Είναι η πρώτη φορά που έρχεται εδώ ένας πρωθυπουργός. Ο Σημίτης έχει καλές προθέσεις. Το θέμα είναι τι κάνουν οι από κάτω».
 Δήμαρχοι, κοινοτάρχες, τοπικοί παράγοντες, αλλά και Hπειρώτες και Hπειρώτισες άνοιξαν φύλλο και έφτιαξαν τις παραδοσιακές τους χορτόπιτες και τυρόπιτες για να τον υποδεχτούν. Επισκέφθηκε κι ένα λυόμενο, όπου μένει η ηλικιωμένη Σταυρούλα Λένη που η φωτιά τής έκαψε το σπίτι. «Καλά είμαστε εδώ», είπε στην «Ε» η μαυροφορεμένη Hπειρώτισσα. «Εχουμε μασίνα, έπιπλα, φως, νερό. Τώρα περιμένουμε να μας φτιάξουν σπίτια να πάμε να μείνουμε εκεί. Εδώ δεν βγαίνει ο
χειμώνας. Ο πρωθυπουργός μου είπε ότι θα μας τα φτιάξει».
 Ενα ειδικό αναπτυξιακό πρόγραμμα για τους πυρόπληκτους της Ηπείρου, ύψους 8 δισ. δραχμών, προβλέπει ανέγερση πρότυπων οικισμών και σημαντικά γι' αυτή την απομονωμένη περιοχή έργα υποδομής, όπως ασφαλτόστρωση οδικού δικτύου Καστανής,
Αγίας Μαρίνας και 16ης επαρχιακής οδού προς Λάβδανη, αντιπλημμυρικά έργα και άλλα.
 «Θέλουμε να μειώσουμε την απόσταση και να δώσουμε στην περιοχή μια νέα ευκαιρία κι άλλες δυνατότητες», είπε ο πρωθυπουργός. «Πρώτη κατεύθυνση της πολιτικής μας είναι η φροντίδα για τον ορεινό όγκο, γι' αυτούς που ζουν εδώ. Δεύτερη κατεύθυνση είναι οι παραμεθόριες περιοχές που παλιά ήταν απομονωμένες.
Τώρα έχουν ανοίξει τα σύνορα. Υπάρχουν νέες δυνατότητες αλλά και κίνδυνοι. Ρώτησα αν το σώμα των συνοριακών φυλάκων το οποίο δημιουργήσαμε έχει οδηγήσει σε περισσότερη ασφάλεια. Η απάντησή σας είναι ότι έχουν βελτιωθεί κατά πολύ οι
συνθήκες ασφάλειας, έστω κι αν πάντα υπάρχουν περιθώρια να γίνουν περισσότερα πράγματα».
 Ηταν η πρώτη περιοδεία του Κώστα Σημίτη μετά από πολύ καιρό, από την οποία απουσίασαν τα αντιπολιτευτικά πυρά, οι πράσινες σημαίες και τα ΠAΣΟKικά συνθήματα. Εντάσσεται στο νέο πνεύμα της επικοινωνιακής πολιτικής της κυβέρνησης κι έχει στόχο ν' αναδείξει το διάλογο με το λαό και την περιφερειακή της πολιτική, προκειμένου, από τη μια να σηματοδοτήσει ότι συνεχίζει το έργο της απερίσπαστη από τα νοσηρά φαινόμενα της διαπλοκής και της διαφθοράς, και στον αντίποδα της Ν.Δ., που εμμένει στις προεκλογικού χαρακτήρα μεγάλες συγκεντρώσεις. Επικοινωνιακή ανάγκη ή όχι, η ουσία είναι ότι
καλόν είναι όχι μόνο ο κ. Σημίτης, αλλά και ο κάθε πρωθυπουργός να αποκτά ιδία
γνώση των προβλημάτων της Ελλάδας και όχι να σχεδιάζει επί χάρτου τις πολιτικές του. 
 Οι ηπειρώτες υποδέχθηκαν θερμά και τους υπουργούς, Βάσω Παπανδρέου, Κώστα Λαλιώτη και Γιώργο Ανωμερίτη, που συνόδευαν τον πρωθυπουργό.
