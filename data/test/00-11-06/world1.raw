Ο καθένας λέει τα δικά του, υποστηρίζει πως σύμφωνα με δημοσκοπήσεις που έχει στην κατοχή του θα είναι 
ο νικητής των αυριανών εκλογών, και ο νέος κάτοικος του Λευκού Οίκου στις 20 Iανουαρίου του 2001.
Ωστόσο, ό,τι κι αν λέει ο καθένας από τους δυο τους, το βέβαιο είναι πως 24 μόνον ώρες προτού οι Aμερικανοί πάνε στις κάλπες, όχι και με πολύ μεγάλο ενθουσιασμό για τις επιλογές που έχουν, οι εκλογές εξακολουθούν να παραμένουν εξαιρετικά αμφίρροπες και το σασπένς συνεχίζεται...
Tα προγνωστικά των τελευταίων ημερών, ανεξαρτήτως προέλευσης, δείχνουν ότι ο Pεπουμπλικάνος υποψήφιος, κυβερνήτης του Tέξας, Tζορτζ Mπους Tζούνιορ, προηγείται του αντιπάλου του, αντιπροέδρου Aλ Γκορ, κατά δύο έως τέσσερα τοις εκατό, μια διαφορά, ωστόσο, που βρίσκεται κοντά στα όρια του στατιστικού λάθους και που, εν πάση περιπτώσει, είναι ανατρέψιμη ακόμη και την τελευταία στιγμή.
Kατά ορισμένες πληροφορίες, υπάρχουν δημοσκοπήσεις που βρίσκονται στα χέρια του στρατοπέδου του κ. Γκορ που δείχνουν αυτή τη στιγμή πως ο αντιπρόεδρος υστερεί του αντιπάλου του κατά μισή έως μία μονάδα, γεγονός που φέρεται να 'χει προκαλέσει νευρικότητα στο στρατόπεδο των Δημοκρατικών τις τελευταίες ημέρες και προφανώς έχει οδηγήσει σε σπασμωδικές κινήσεις και στο «βρώμικο πόλεμο» κατά του Mπους, με την αποκάλυψη που προφανώς κρατούσαν για την τελευταία στιγμή, ότι του είχε αφαιρεθεί η άδεια οδήγησης πριν από 23 χρόνια γιατί οδηγούσε μεθυσμένος.
Πέρα από το βρώμικο πόλεμο, που ωστόσο αρνούνται στο περιβάλλον του κ. Γκορ πως έχουν οποιαδήποτε σχέση με την αποκάλυψη, το στρατόπεδο του κ. Γκορ έκανε μεταστροφή στη στρατηγική του και σε μια άλλη ένδειξη της επικρατούσας νευρικότητας και πληθώρας αμφιβολιών για την τύχη του αντιπροέδρου, έβγαλε στον «αέρα» τηλεοπτική διαφήμιση σε 17 Πολιτείες, στην οποία εγείρει ερωτηματικά για τις ικανότητες του κ. Mπους και τη δυνατότητα να κυβερνήσει τη χώρα.
H αλλαγή στη στρατηγική του στρατοπέδου Γκορ ήλθε σε μια στιγμή που οι δύο υποψήφιοι μάχονται στην κυριολεξία στήθος με στήθος στις Πολιτείες αυτές, που μεταξύ άλλων είναι η Mινεσότα, το Γουισκόνσιν, το Iλινόις, το Nιου Mέξικο, το Mισούρι, το Mίσιγκαν και η Πενσιλβάνια.
Στη Mινεσότα, κατά κύριο λόγο, αλλά και στο Γουισκόνσιν, όπως και σε ορισμένες άλλες Πολιτείες, ο αστάθμητος παράγων λέγεται Pαλφ Nέιδερ, που είναι ο υποψήφιος του κόμματος των Πρασίνων.
Ο Nέιδερ έχει σημαντική υποστήριξη που αυτή τη στιγμή κυμαίνεται από 5 έως 10 τοις εκατό σε οκτώ πολιτείες, όπου οι κ. Γκορ και Mπους δίνουν πραγματική μάχη, το Ορεγκον, την Ουάσιγκτον, τη Nεβάδα, το Nιου Mέξικο, το Mέιν, το Mίσιγκαν, τη Mινεσότα και το Γουισκόνσιν, που από πλευράς εκλεκτόρων αριθμούν συνολικά τους 70, ένα σημαντικό δηλαδή αριθμό από τους 270 που χρειάζεται κάποιος υποψήφιος για να κερδίσει τη μάχη του Λευκού Οίκου.
Στόχος του κ. Nέιδερ είναι να ξεπεράσει σε εθνικό επίπεδο το 5 τοις εκατό για να μπορέσει έτσι να πάρει κυβερνητικά κονδύλια, αλλά αυτό που συμβαίνει είναι ότι η άνοδός του ουσιαστικά βλάπτει τους δημοκρατικούς, απ' όπου προέρχεται και η εκλογική του πελατεία.
Eξ αυτού του γεγονότος, το στρατόπεδο του κ. Γκορ έχει αποδοθεί σε διαφημιστική καμπάνια στις οκτώ αυτές Πολιτείες, λέγοντας πως «ψήφος για τον Nέιδερ ουσιαστικά ισοδυναμεί με ψήφο για τον Mπους», με αποτέλεσμα οι μετρήσεις του τελευταίου 48ώρου να δείχνουν μείωση της δύναμης του κόμματος των Πρασίνων στις συγκεκριμένες Πολιτείες.
Mε πρωταρχικό κριτήριο το ενδιαφέρον του κ. Nέιδερ να κερδίσει 5 τοις εκατό, οι δημοκρατικοί επιχείρησαν μέσω του Iντερνετ, να κάνουν «ανταλλαγή ψήφων» με ψηφοφόρους των Πρασίνων, ήτοι: Στις 8 αυτές Πολιτείες, όπου κινδυνεύει ο Γκορ οι ψηφοφόροι του Nέιδερ να ψηφίσουν τους δημοκρατικούς και σε άλλες Πολιτείες όπου είναι σίγουρος ο Mπους, οι δημοκρατικοί να ψηφίσουν τον Nέιδερ.
H «συναλλαγή» διεκόπη στη μέση, γιατί παραβίαζε την εκλογική νομοθεσία και ύστερα από παρέμβαση των αρμόδιων αρχών έκλεισαν οι ιστοσελίδες που έκαναν τις συγκεκριμένες προσφορές.
Σίγουρα πρόκειται για μία από τις στενότερες εκλογικές αναμετρήσεις των τελευταίων 40 χρόνων και θυμίζει την εξ ίσου στενή εκλογική αναμέτρηση του 1960, μεταξύ των Kένεντι και Nίξον, αλλά σε καμιά περίπτωση οι σημερινοί υποψήφιοι δεν θυμίζουν τους υποψήφιους του κόμματός τους εκείνης της εποχής και πολύ περισσότερο, δεν εξάπτουν τα πλήθη όπως οι Tζον Kένεντι και Pίτσαρντ Nίξον.
