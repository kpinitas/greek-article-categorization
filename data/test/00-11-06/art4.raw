 Ενα ταξίδι στα άδυτα της ψυχής και στην αγωνιώδη ανακάλυψη των ανεξιχνίαστων λειτουργιών της. Ενα ταξίδι στις περιπέτειες της γέννησης της ψυχανάλυσης, στις προσωπικές αλλά κι επιστημονικές αναζητήσεις του πατέρα της, Σίγκμουντ Φρόιντ, στα συναισθήματα μιας γυναίκας παράφορα ερωτευμένης μαζί του, της συζύγου του Μάρθας, και στις εκπρόθεσμες απόπειρες αυτοσυνειδησίας της, στη Βιέννη στο γύρισμα του προηγούμενου αιώνα. Η κοινωνική θέση της γυναίκας, των Εβραίων, οι κοινωνικές συμβάσεις και προκαταλήψεις, τα σεξουαλικά ταμπού στην εκπνοή του 19ου αιώνα, στο κατώφλι μιας νέας εποχής, η προδοσία...
 Στη γοητευτική Μάρθα Φρόιντ. Τη φανταστική αυτοβιογραφία της γυναίκας του Σίγκμουντ Φρόιντ, την οποία αποτόλμησε, με σφιχταγκαλιασμένες γερά την Iστορία
και τη φαντασία, η Φωτεινή Τσαλίκογλου, και με ένα τίτλο, «Εγώ, η Μάρθα Φρόιντ» (εκδόσεις «Καστανιώτη»), που δεν επιδέχεται παρανοήσεις.
 Προκλητικό το εγχείρημα αυτό καθ' εαυτό. Η «σκιά» του Φρόιντ, η βυθισμένη στη σιωπή μια ολόκληρη ζωή γυναίκα του Μάρθα, το «περιθώριο» του διάσημου άνδρα της έρχεται από το θάνατο για να μιλήσει καταρχάς για τον εαυτό της, και έπειτα για το σύζυγό της. Το «διασημότερο ερμηνευτή ονείρων», όπως η ίδια λέει, στον οποίο ωστόσο η ίδια ποτέ δεν εξομολογήθηκε τα δικά της όνειρα. Επανακάμπτοντας μ'αυτό το ισχυρό, το αντεκδικούμενο «Εγώ».
 «Εγώ», γιατί το Εγώ της ποτέ του δεν υπήρξε. Γιατί συνθλιμμένο, μαζί με όλες τις επιθυμίες της -όπως συνέβαινε σε όλες τις συγκαιρινές της γυναίκες- καταποντίστηκε στους σκοτεινούς δαιδάλους μιας βασανισμένης, καταδικασμένης στο ανολοκλήρωτο και τη σιωπή, ψυχής.
 Η Φωτεινή Τσαλίκογλου, γνώριμη ήδη από την «Κόρη της Ανθής Αλκαίου» και τον «Ερωτα φαρμακοποιό» (και τα δύο από τον «Καστανιώτη»), στη «Μάρθα» ακροβατεί και τελικά ισορροπεί μεταξύ του διπόλου πραγματικότητα (Iστορία) -φαντασία. Παρασυρμένη, ωστόσο, και η ίδια «σε έναν πυρετό». Στον ίδιο πυρετό που παραδίδεται εντέλει αναπόφευκτα και ο αναγνώστης όταν έχει πλέον βυθιστεί στο στρόβιλο της «Μάρθας Φρόιντ», ο οποίος τον ταξιδεύει στο φροϊδικό κόσμο της Βιέννης του τέλους του περασμένου αιώνα και στις μαγικές δυνάμεις ενός παράφορου έρωτα. «Ενιωθα έναν πυρετό όταν το έγραφα το βιβλίο. Θυμάμαι μια φορά έβαλα θερμόμετρο και είχα 38, 5 πυρετό. Ητανε από την ένταση που μου δημιουργούσαν τα όσα έγραφα», εξομολογείται η συγγραφέας.
 Οι 900 ερωτικές επιστολές του Φρόιντ στη Μάρθα τον καιρό του αρραβώνα τους -μετά το γάμο ο έρωτας του σα να «ξεθύμανε»-, η Αννα Ο, ο Λυκάνθρωπος, ασθενείς του Φρόιντ που καθόρισαν την εξέλιση της ψυχανάλυσης, ο πατέρας του ο
γερο-Ιωσήφ, η μάνα του Αμαλία, οι φίλοι και συνεργάτες του, Γιόζεφ Μπρόιερ και
Βίλχελμ Φλις, οι οποίοι στην πορεία τον πρόδωσαν, η κοινωνική χλεύη και απομόνωση, ο αντισημιτισμός, ο Κάρλ Γιούνγκ, η Μαρία Βοναπάρτη, η αυτοκράτειρα
Σίσι, ο μικρός Χαϊνελέ, το 5χρονο εγγονάκι του, που ο θάνατός του συγκλόνισε τον Φρόιντ, η εμβληματική Γκραντίβα, τα Διεθνή Ψυχαναλυτικά Συνέδρια, η κόρη του Αννα, η κόρη του Σοφία και ο θάνατός της, η φυγή του από τη Βιέννη, ο πόνος, το Λονδίνο, ο θάνατος. Μα πάνω απ' όλα ο έρωτας..., η Μάρθα. Ολα σχεδόν
τα γεγονότα που σημάδεψαν τη ζωή των Φρόιντ ζωντανεύουν, όλοι όσοι τους έζησαν
ή τους συναναστράφηκαν, μαζί με το ζευγάρι, ανασαίνουν στο αυτί του αναγνώστη,
του ψιθυρίζουν τους καημούς και τους πόθους τους, δημιουργώντας μίαν ατμόσφαιρα απρόσμενης οικειότητας, αναστημένοι από την πυρετώδη πένα της Φωτεινής Τσαλίκογλου, η οποία ξεκαθαρίζει πως αυτό το βιβλίο ήθελε να το γράψει «σαν ένα άτομο δίχως ιδιότητες».
 Απεκδυόμενη, δηλαδή, τόσο την ιδιότητα της καθηγήτριας της ψυχολογίας όσο ακόμη και αυτή της συγγραφέως...
 «Τελικά κέρδισε η Μάρθα. Επειδή ακριβώς δεν υπήρχε κάποιο υλικό για να μου αντισταθεί...», η κουβέντα μας με τη συγγραφέα έχει μόλις ξεκινήσει.
 * Η απάντηση, δηλαδή, στο ερώτημα: «γιατί η Μάρθα Φρόιντ; », βρίσκεται στον «Καισαρίωνα» του Καβάφη, τον οποίο προτάσσετε κιόλας πριν από το έργο και στον
οποίο ο ποιητής λέει: «Στην ιστορία λίγες γραμμές μονάχα βρίσκονται για σένα κι έτσι πιο ελεύθερα σ' έπλασα μες στο νου μου»; 
 «Ναι. Για τη Μάρθα Φρόιντ, η οποία έζησε στο πλευρό του συζύγου της όλη την επανάσταση της ανακάλυψης της ψυχής, υπάρχει ένα κενό, υπάρχει ένα τίποτα, μια
γραμμή, μια μικρή σημείωση στις βιογραφίες του Φρόιντ: ότι παντρεύτηκαν το 1886, ήταν μια αφοσιωμένη σύζυγος, μεγάλωσε έξι παιδιά, και αγαπούσε τον Τόμας
Μαν. Από κει και πέρα τελεία. Η Μάρθα ήταν στο περιθώριο, και είχα μια αγωνία να βγει από αυτό το περιθώριο, να αποκτήσει μια φωνή, από κει που είναι ένα λευκό και μια ερημιά να υπάρξει σαν ένα υποκείμενο επιθυμιών, να μπορέσει να εκφράσει το τι ένιωθε όλο αυτό τον φοβερό μισό αιώνα που καθόρισε τη φυσιογνωμία της εποχής μας, να της δανείσω μια φωνή. Μπορεί ακόμη και η φυσιογνωμία της να έπαιξε ρόλο. Η Μάρθα έχει από τη μια αυτή την ευπρέπεια, τον κανόνα στην αμφίεση, στα τραβηγμένα πίσω μαλλιά, αλλά παρ' όλα αυτά μέσα από αυτή την ευπρέπεια, τον καθωσπρεπισμό βλέπουμε στο βλέμμα της να επιτρέπει
στον εαυτό της να θέλει και να ονειρεύεται να φτάσει κοντά σ'αυτή την επιθυμία. Ισως σ'αυτό το βλέμμα να θέλησα να δώσω ένα λόγο, να θέλησα να το κάνω μυθιστόρημα και πλοκή μυθιστορήματος.
 Το να ασχοληθείς με ένα πρόσωπο, όπως λέει ο Καβάφης στον "Καισαρίωνα", που υπήρξε και δεν είναι πλασμένο από την αρχή με τη φαντασία σου, σε συνδυασμό με
το γεγονός ότι δεν είναι επιβαρημένο με ιστορικό υλικό αλλά συνειρμικά ελεύθερο, αυτό σου δίνει μια ελευθερία στο χειρισμό του, στο να καλύψεις τα κενά της Iστορίας, να γεμίσεις την Iστορία, να πραγματώσεις τη δική σου ελευθερία». 
 * Μέσα σε αυτή την ελευθερία του γεμίσματος των κενών, όπως λέτε, δεν εγκυμονεί όμως ο κίνδυνος της αυθαιρεσίας; θέσατε, αλήθεια, φραγμούς, όρια, κανόνες στη δημιουργική σας φαντασία; 
 «Ναι. Είχα τεράστιο το φόβο της αυθαιρεσίας με έναν ήρωα που δεν έπλασα εκ του
μηδενός αλλά με ένα πρόσωπο που υπήρξε. Αυτό πραγματικά με έκανε συχνά να νιώθω ότι διαπράττω μια ιεροσυλία, ειδικά όταν έβαζα τη Μάρθα να έχει τόσο ακραίες αντιδράσεις. Ο φόβος αυτός ήταν συγχρόνως και κινητήριος δύναμη, είχε και μια σαγήνη. Φοβόμουνα και συνέχιζα.
 Φοβόμουνα τις αυθαιρεσίες μου, φοβόμουνα τον εαυτό μου, μέχρι πού μπορεί να φτάσει. Και έβλεπα ότι δεν υπήρχαν όρια και αν συνέχιζα μπορούσα να τη φτάσω σε πολύ ανεπίτρεπτα σημεία τη Μάρθα».
 * Πράγμα που τελικά δεν επιτρέψατε να συμβεί; 
 «Ναι, κάπου συγκρατήθηκα, αν και νομίζω τελικά ότι η γραφή είναι αυτό το παιχνίδι με το ανεπίτρεπτο».
 * Επαναφέροντας τη Μάρθα στη ζωή, για να περιγράψει τη ζωή και τα αισθήματά της, της αποδίδετε μαγικές ιδιότητες. Γιατί; 
 «Οταν έγραφα το έργο δεν είχα στο νου μου ότι αυτό εκ των υστέρων θα μπορούσε να λειτουργεί σαν ένα σχόλιο στον έρωτα, ότι δηλαδή ο έρωτας σού προσδίδει μαγικές ιδιότητες, όπως το να γνωρίζεις τα μελλούμενα, τα οποία δεν είναι πάντα φωτεινά, τις πιο πολλές φορές είναι σκοτεινά, γιατί στο τέλος περιμένει ο θάνατος. Βάζω, λοιπόν, τη Μάρθα να γνωρίζει αυτό που θα συμβεί κι αυτό που θα συμβεί είναι τρομακτικό. Γνωρίζει ότι θα έρθουν οι ναζί, ότι θα διωχτούνε κάποια θλιβερή μέρα από τη Βιέννη, ότι θα πάνε στο Λονδίνο, γνωρίζει ακριβώς πότε θα πεθάνει ο Φρόιντ, πόσο θα υποφέρει πεθαίνοντας. Ολα αυτά τα γνωρίζει και νομίζω ο έρωτάς της ο ακραίος είναι εκείνος που της επιτρέπει να τα γνωρίζει όλα αυτά. Ισως είναι και ένα άλλο σχόλιο ότι ο έρωτας εκτός από ενόραση είναι και ένα είδος γνώσης μαζί». 
 * Η Μάρθα στο βιβλίο σας είναι πάνω απ' όλα μια γυναίκα ερωτευμένη. Λέει απευθυνόμενη στον άνδρα της: «Εν αρχή ην Εσύ, μόνον Εσύ». Ενώ το alter ego της, η Κασσάνδρα, τής κρούει τον κώδωνα: «Χάριν του έρωτα γίνεσαι απάνθρωπη, Μάρθα»...
 «Ναι, το απάνθρωπο είναι ότι φτάνει στο σημείο να ζηλεύει την κόρη τους Αννα, τη μάνα του Φρόιντ Αμαλία. Διεκδικεί τους πόνους της γέννας του. Ζηλεύει το συνεργάτη του Φλις. Αυτό έχει κάτι απάνθρωπο».
 * Απάνθρωπο δεν είναι, όμως, και η ακύρωση του Εγώ της, η ακύρωση των «θέλω» της; 
 «Ναι, γιατί δεν έχει τις δικές της αναμνήσεις. Τη βλέπουμε να ζει μια δάνεια ζωή, όσο εξελίσσεται βλέπουμε όμως ότι είναι ψευδοδάνεια γιατί νομίζω στο τέλος, όταν σαν αναγνώστης την έζησα τη Μάρθα Φρόιντ, είδα ότι καταφέρνει κάτι
πολύ σημαντικό. Μέσα από αυτή την ακραία παράδοση του εαυτού της, μέσα από αυτό το σβήσιμο του εαυτού της, καταφέρνει να κάνει μια τρομακτική υπέρβαση, δηλαδή να υπάρχει. Αν λοιπόν το στοίχημα της Μάρθας Φρόιντ ήταν να υπάρξει, να
πει "Εγώ, η Μάρθα Φρόιντ", νομίζω ότι εντέλει το καταφέρνει».
 * Στη «Μάρθα», μεταξύ άλλων, έχει κανείς την αίσθηση ότι παίρνετε τον αναγνώστη από το χέρι και μέσα από ένα στρόβιλο πραγματικών γεγονότων και εξομολογήσεων, συναισθημάτων -επινοημένων αλλά και υπαρκτών- τον μυείτε στην ουσία της ψυχανάλυσης. Εννοιες-κλειδιά στην ψυχανάλυση περνάνε αυθορμήτως στο έργο και μπλέκονται με την πλοκή. Αυτό ήταν μια συνειδητή επιλογή; 
 «Το ήθελα, αν και όχι συνειδητά. Ηθελα αυτή η τόσο παρερμηνευμένη θεωρία, που
έχει ονομαστεί πολύ σωστά "πασίγνωστη άγνωστη θεωρία", η ψυχανάλυση, να γίνει
κάτι σαν αντικείμενο μιας οικειοποίησης από τον αναγνώστη, ώστε να μπορέσει να
έρθει λίγο κοντά της, όχι σαν να πρόκειται για μια θεωρία αλλά σαν ένα ανθρώπινο σώμα που αναπνέει, που ονειρεύεται, που έχει δέρμα. Δηλαδή να γίνει η θεωρία σαν άνθρωπος. Και ίσως τελικά η Μάρθα είναι ένα πρόσχημα γι'αυτό ακριβώς ή θα μπορούσε τουλάχιστον να ήτανε».
 * Για τι άλλο θα μπορούσε, αλήθεια, να είναι ένα πρόσχημα η Μάρθα; 
 «Θα μπορούσε να είναι ένα πρόσχημα για τον ακραίο έρωτα, για να μιλήσει για την απελπισία και τη δύναμη του να είσαι γυναίκα, ένα πρόσχημα να μιλήσει για το πόσο η ψυχανάλυση είναι μια θεωρία που αξίζει να της ανοιχτείς και να σε φέρει σε επαφή με μια πραγματικότητα του εαυτού σου. Ενα σχόλιο επίσης για μια
 * Η Μάρθα είναι ερωτευμένη στο γύρισμα του 19ου αιώνα. Η ερωτευμένη γυναικα σήμερα στον εσώτερο πυρήνα της διαφέρει από την ερωτευμένη γυναίκα του παρελθόντος; 
 «Είναι πράγματα που μένουν ίδια, που δεν μπορούν παρά να μένουν ίδια: αυτά τα οποία έχουν να κάνουν με την αλήθεια του ψυχισμού μας. Κάτι το οποίο μένει σταθερό είναι αυτό το αίτημα της γυναίκας για απεριόριστη αγάπη από τον άλλο. Μια αγάπη που θα την κάνει να αναγνωρίσει και η ίδια τον εαυτό της και να υπάρχει μέσα από την αγάπη του άλλου. Από την άλλη μεριά, υπάρχει στον άνδρα ένας τρόμος μην κατακλυστεί από αυτή την επιθυμία της γυναίκας, που, αν μείνουμε σε μια ψυχαναλυτική οπτική, αυτό μπορεί να του θυμίζει την αφόρητη αγάπη που του έδειχνε η μάνα του. Ξέρουμε πόσο μπορεί να πνίξει η μάνα με την αγάπη το γιο της. Ισως να υπάρχει, λοιπόν, ένα ίχνος μιας τέτοιας ανάμνησης, όπου η αγάπη συνορεύει με το πνίξιμο, με την ασφυξία. Κι ο άνδρας να θέλει αμυντικά να κρατήσει ορισμένες αντιστάσεις. Από την άλλη μεριά, η γυναίκα θέλει να τον καταλάβει, να τον έχει σε πλήρη κατοχή, κι εκεί πέρα παίζεται νομίζω ένα πανάρχαιο παιχνίδι, που στην ουσία είναι ένα παιχνίδι αλληλοαναγνώρισης δύο ψυχών που πασχίζουνε να υπάρχουνε η μία μέσω της επιθυμία της άλλης».
 * Η παράθεση αυτούσιου αποσπάσματος από τον «Αινεία» του Γιώργου Χειμωνά είναι
ένα σχόλιο πάνω στη διακειμενικότητα ή φόρος τιμής στον πρόσφατα χαμένο συγγραφέα και καθηγητή; 
 «Οταν είχε πρωτοκυκλοφορήσει το βιβλίο του Χειμωνά θυμάμαι είχα συγκλονιστεί. Πίστευα ότι ακουμπά σε κάποια ρίζα της σκέψης, του συναισθήματός μας, ότι έπιανε ένα έσχατο σημείο. Είχε μείνει μέσα μου αυτό. Δεν το'χα ξεχάσει κι όταν έγραφα το κεφάλαιο για τον Φρόιντ στην Ακρόπολη ήρθε η μνήμη του που ήταν
φορτισμένη από τον πρόσφατο θάνατο του Χειμωνά. Ηταν σαν να είχε μείνει μια άδεια θέση στο τέλος του κεφαλαίου γι' αυτό το κομμάτι του Χειμωνά. Μπήκε το ένα κείμενο μέσα στο άλλο και για μένα ήταν πράγματι στην πράξη αυτό που λέμε διακειμενικότητα».
 * Ο ψυχισμός της Μάρθας Φρόιντ είναι επινοημένος. Ανήκει στη συγγραφέα και τους αναγνώστες, γράφετε προτού ξεκινήσει το έργο. Αυτό υπονοεί ότι τα βιβλία
γράφονται όχι μόνο από το συγγραφέα τους αλλά και από τον αναγνώστη τους; 
 «Σίγουρα. Από τη στιγμή που τελειώνει το έργο ανήκει και στον αναγνώστη. Τα κενά που όχι μόνο έχει αλλά και που πρέπει να έχει ένα κείμενο ο αναγνώστης έρχεται να τα συμπληρώσει με τη δική του φαντασία, με τα δικά του εφόδια, με το δικό του ψυχισμό. Ετσι νομίζω λειτουργεί η συνωμοτική σχέση συγγραφέα-αναγνώστη στην ιδεατή της μορφή».
 * Μία από τις βασικές ιδέες που διατρέχουν όλο το έργο, και αποτελούν βασική φροϊδική θέση, είναι ότι για να κερδίσουμε το παρόν πρέπει να ξαναζήσουμε το παρελθόν.
 «Είναι κεντρική θέση στον Φρόιντ, η οποία θεωρώ ότι επιβεβαιώνεται και σήμερα.
Νομίζω ότι εάν αγνοήσουμε το παρελθόν, αν αγνοήσουμε τη μνήμη και την Iστορία,
αυτή θα μας εκδικηθεί. Θα μας εκδικηθεί με πάρα πολλούς τρόπους. Και νομίζω ότι πολύ έντονα ο σημερινός άνθρωπος είναι σα να γεννιέται ετούτη τη στιγμή, σαν να μην υπάρχει πριν, σαν να μην υπάρχει καταγωγή, να μην υπάρχει παρελθόν.
Κάθε στιγμή είναι σαν να γεννιέται και να υπάρχει μόνο μια κίνηση προς τα εμπρός, μια κίνηση προς τη διεκπεραίωση, προς την κατανάλωση προς το επίτευγμα, προς τη λειτουργία. Ετσι όμως ακρωτηριάζεται μια πολύ σημαντική διάσταση του εαυτού. Αυτός ο ακρωτηριασμός θα τον βρει μπροστά του. Διάβαζα ότι η τελευταία πιο μοντέρνα τάση της αρχιτεκτονικής είναι οι διαστήμικες κατοικίες υπό μορφή εμβρύου. Μένοντας σ' αυτό βλέπουμε πόσο προχωράμε ιλιγγιωδώς μπροστά αλλά και πώς υπάρχει ένα "πίσω" το οποίο νοσταλγούμε και μας κρατάει και μας τραβάει. Και νομίζω ότι πρέπει να το σεβαστούμε, αλλιώς πραγματικά είμαστε ανάπηροι και ως ανάπηροι προχωράμε μπροστά». 
 «Ναι. Ακόμη και όταν της αντιπαρατίθενται πολλοί, ακόμη κι αν έχουν προκύψει ένα σωρό άλλες θεραπείες που είναι πολύ πιο σύντομες, πολύ πιο διεκπεραιωτικές, όσο κι αν ξεπεραστεί, η ψυχανάλυση θα είναι πάντοτε ένα κομμάτι του πολιτισμού μας. Ενα κομμάτι της κουλτούρας μας που δεν θα μπορέσει
να ξεπεραστεί. Μέσα από αυτή την ευχή που έκανε ο Φρόιντ "όπου είναι το Αυτό",
και όταν λέει "Αυτό" εννοεί όλο το ασυνείδητο, "να είναι το Εγώ". Να μπορέσει
δηλαδή το άτομο μέσα από τη συνείδηση να φωτίσει τα σκοτάδια του ασυνείδητου. Είναι αυτό που επαναδιατυπώνει με τους δικουύς του όρους ο Καστοριάδης, ο οποίος παραφράζοντας τη φροϊδική φράση λέει "όπου είναι το Αυτό να είμαι Εγώ".
Δηλαδή βάζει πιο δυνατά το ρόλο του υποκειμένου σαν μια αυτοστοχαστική οντότητα. Αυτή η ευχή νομίζω δεν θα ξεπεραστεί ποτέ. Είναι μια μεγάλη κληρονομιά που μάς άφησε ο Φρόιντ».
