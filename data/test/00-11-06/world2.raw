 Προσαρμοσμένες στα αποτελέσματα των δημοσκοπήσεων, που κάνουν λόγο για οριακή διαφορά μεταξύ Μπους - Γκορ είναι και οι αντιδράσεις από τον υπόλοιπο κόσμο, εν όψει της εκλογής του νέου Αμερικανού προέδρου. Τα γκάλοπ που έρχονται στη δημοσιότητα στην άλλη πλευρά του Ατλαντικού κάνουν λόγο για διαφορές εντός των
ορίων του στατιστικού λάθους, γι' αυτό και όσοι παρακολουθούν απ' έξω τη διαδικασία εκλογής δεν έχουν κανένα λόγο να εκτεθούν υπέρ του ενός ή του άλλου
 Ο πρόεδρος της Ευρωπαϊκής Κεντρικής Τράπεζας, Βιμ Ντούιζενμπεργκ, δήλωσε προχθές ότι οι συνέπειες της αμερικανικής εκλογής στο ευρώ θα έπρεπε να είναι οριακές, όπως οριακό αναμένεται να είναι και το αποτέλεσμα της ψηφοφορίας. Παρά το ότι η δήλωση Ντούιζενμπεργκ αφήνει ανοικτά όλα τα ενδεχόμενα, οικονομολόγοι των Βρυξελλών εκτιμούν ότι δεν είναι πολύ πιθανή μία εκ νέου στήριξη του ενιαίου ευρωπαϊκού νομίσματος από την ΕΚΤ, τουλάχιστον πριν γίνουν
γνωστά τα τελικά αποτελέσματα στις ΗΠΑ. Σύμφωνα με εκτιμήσεις του Tύπου, πιθανή εκλογή του Τζορτζ Μπους θα απομάκρυνε το ενδεχόμενο παρέμβασης υπέρ του
ευρώ, καθώς ο υποψήφιος των Ρεπουμπλικανών ήταν αντίθετος και με την παρέμβαση
που εκδηλώθηκε στις 22 Σεπτεμβρίου, μετά τη Σύνοδο των Επτά ανεπτυγμένων χωρών
 Η Μόσχα απέφυγε επιμελώς μέχρι τώρα να εκφράσει δημόσια την προτίμησή της για έναν από τους δύο υποψηφίους προέδρους των ΗΠΑ, παρά το ότι οι «παροικούντες» γνωρίζουν πως ο Αλ Γκορ θα ήταν ευκολότερος συνομιλητής για τον Πούτιν, από τον Τζορτζ Μπους. Σε κάθε περίπτωση οι αναλυτές θεωρούν ότι ανεξάρτητα του εκλογικού αποτελέσματος οι διμερείς σχέσεις Ουάσιγκτον - Μόσχας εισέρχονται σε
νέα φάση, καθώς ο απερχόμενος πρόεδρος Μπιλ Κλίντον κατά το μεγαλύτερο μέρος της θητείας του είχε υποστηρίξει σχεδόν χωρίς προϋποθέσεις τις μεταρρυθμίσεις του Μπόρις Γέλτσιν, «κλείνοντας παράλληλα τα μάτια» στη διαφθορά και τα φαινόμενα σήψης στη Ρωσία. Παρ' όλα αυτά, οι δύο χώρες κατέγραψαν τα τελευταία
χρόνια μια σειρά διαφωνιών σε κρίσιμα ζητήματα: η ανάπτυξη νέου αντιπυραυλικού
συστήματος από τις ΗΠΑ (που υπενθυμίζεται ότι αναβλήθηκε, δεν ματαιώθηκε), η υπογραφή της αντιβαλλιστικής συμφωνίας (ΑΒΜ), αντικρουόμενα γεωπολιτικά ενδιαφέροντα σχετικά με το φυσικό αέριο και το πετρέλαιο της Κασπίας Θάλασσας,
είναι μερικοί μόνο από τους τομείς που διατάραξαν κατά καιρούς τις διμερείς σχέσεις και που, μετά την εκλογή νέου προέδρου στις ΗΠΑ, αναμένεται αργά ή γρήγορα να επανέλθουν στην πρώτη γραμμή του ενδιαφέροντος. Ο Αλ Γκορ αναμίχθηκε ενεργά στις αμερικανορωσικές σχέσεις, ως επικεφαλής των ΗΠΑ στη διμερή επιτροπή Γκορ - Τσερνομίρντιν, εμπλοκή για την οποία ο σημερινός αντιπρόεδρος δέχεται τα βέλη του συνυποψηφίου του Τζ. Μπους για κακούς χειρισμούς. 
 Μικρές ελπίδες για αλλαγή της αμερικανικής στάσης στην περιοχή, ανεξάρτητα του
ποιος θα είναι ο επόμενος πρόεδρος των ΗΠΑ, τρέφουν και τα εμπλεκόμενα μέρη στη μεσανατολική κρίση. Οι πάντες θεωρούν ότι η πολιτική της Ουάσιγκτον θα συνεχίσει να γέρνει υπέρ του Ισραήλ, εκτίμηση που μοιράζονται ακόμη και τα αραβικά κράτη που έχουν ισχυρούς δεσμούς με τη Δύση, όπως η Σαουδική Αραβία, η
Αίγυπτος και η Ιορδανία, οι οποίες κατηγορούν τους δύο Aμερικανούς υποψηφίους για εκστρατεία προσεταιρισμού του φιλοεβραϊκού λόμπι των ΗΠΑ. 
