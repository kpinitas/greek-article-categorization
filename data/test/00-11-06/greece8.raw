 Το... αστείο του Tούρκου αντιπρόεδρου Μεσούτ Γιλμάζ ότι πρέπει να μετράς τα δάχτυλα του χεριού σου μετά τη χειραψία με Eλληνα δεν φαίνεται να αγγίζει τους δύο λαούς.
 Ετσι για παράδειγμα, στα Αλάτσατα της Τουρκίας οι ντόπιοι όχι μόνο χαιρέτισαν αλλά άνοιξαν και τα σπίτια τους για να φιλοξενήσουν τους Aλατσατιανούς από το Ηράκλειο της Κρήτης που με πολυμελή αποστολή πραγματοποίησαν εκδηλώσεις μνήμης την προηγούμενη Παρασκευή και το Σάββατο στα πατρογονικά τους εδάφη, στα Αλάτσατα.
 Tη γη των προγόνων τους επισκέφθηκαν οι 90 περίπου Kρητικοί του συλλόγου Αλατσατιανών Νομού Ηρακλείου. Αριθμώντας περισσότερα από 700 μέλη και έχοντας σκοπό τη διατήρηση των ηθών και εθίμων αυτής της μέχρι το 1922 ελληνικής πόλης και γενικότερα της πολιτιστικής κληρονομιάς της Χερσονήσου της Ερυθραίας, σύλλογος πραγματοποίησε τριήμερη προσκυνηματική εκδρομή.
 Η αποστολή έφθασε στη Χίο την περασμένη Πέμπτη με ένα C-130, προσφορά του υπουργείου Εθνικής Aμυνας, και με το καραβάκι της γραμμής πέρασε στις απέναντι ακτές.
 Μαζί τους κρατούσαν και μια ρίζα ελιάς την οποία και φύτεψαν στο λόφο, εκεί που ήταν το παλιό χριστιανικό νεκροταφείο των Αλατσάτων.
 «Η ελιά θα ψηλώσει, θα ριζώσει και θα βλέπει από ψηλά το χωριό», λένε με δάκρυα στα μάτια και τραγουδώντας την «Αλατσατιανή» οι Kρητικοί πια Mικρασιάτες.
 «Η Κρήτη είναι η πατρίδα μας και τα Αλάτσατα οι ρίζες μας», σημειώνει η αντιπρόεδρος του συλλόγου Μαλβίνα Σφίγγα που μας λέει και λίγα στοιχεία από την ιστορία του χωριού. 
 «Το 1914, πριν την πρώτη προσφυγιά, τα Αλάτσατα είχαν 22.000 κόσμο. Λίγο πριν το 1922 είχαν 14.000, ενώ σήμερα ο δήμος έχει 8.000 κατοίκους. Τότε ήταν το Πάνω και Κάτω χωριό. Στο κέντρο του χωριού, εκεί που σήμερα είναι το τζαμί, ήταν η εκκλησιά της Παναγιάς που γιόρταζε στα Εισόδια της Θεοτόκου στις 21 Νοεμβρίου όπως και η εκκλησία της Παναγιάς στα Νέα Αλάτσατα Ηρακλείου. Στο Πάνω ήταν η Αγία Τριάδα και στο Κάτω ο Aγιος Κωνσταντίνος που σήμερα δυστυχώς δεν υπάρχει», σημειώνει η κ. Σφίγγα.
 Η υποδοχή είναι θερμή όχι μόνο από τους σημερινούς κατοίκους των Αλατσάτων που κατάγονται από την Κρήτη (βρέθηκαν εκεί με την ανταλλαγή των πληθυσμών στα 1923) αλλά και από τη δημοτική αρχή που σε μια κίνηση φιλίας έφτιαξε δρόμο που οδηγεί στο χώρο του παλιού χριστιανικού νεκροταφείου. Μάλιστα, δόθηκε η υπόσχεση να φυτευτούν κυπαρίσσια στην περιοχή όπως είθισται στα δικά μας νεκροταφεία. 
 Το προσκύνημα ολοκληρώθηκε με επιμνημόσυνη δέηση και το άναμμα ενός κεριού στη μνήμη των προγόνων.
 «Αισθάνομαι ιδιαίτερα ευτυχής και είμαι συγκινημένος», σημειώνει ο Μητροπολίτης Ρεθύμνης και Αυλοποτάμου Aνθιμος που ανάμεσα στα ερείπια ανακαλύπτει ένα ξεχωριστό κειμήλιο. Ενα μικρό κομμάτι από την Αγία Τράπεζα της εκκλησιάς που βρισκόταν εκεί και που, όπως είπε, θα το δώσει στον εφημέριο της Παναγίας των Νέων Αλατσάτων Κρήτης ώστε να το τοποθετήσει κάτω από την Αγία Τράπεζα του Ναού.
 Στον ουρανό των Αλατσάτων αφήνονται να πετάξουν δύο ζευγάρια περιστέρια συνοδευόμενα με την ευχή για ειρήνη. «Αυτό συμβολίζει και το δέντρο ελιάς που φυτέψαμε», σημειώνει ο νομάρχης Ηρακλείου Γιάννης Γαρεφαλάκης.
 Ο βουλευτής Στέλιος Ματζαπετάκης (ΠΑΣΟΚ), που με το συνάδελφό του Γιώργο Δεικτάκη (Ν.Δ.) και με άλλους εκπροσώπους της Τοπικής Aυτοδιοίκησης του νομού Ηρακλείου συνόδευαν την αποστολή, εύχεται το λάδι που θα βγάλουν οι καρποί αυτού του δέντρου «να φωτίζει τις μνήμες που έχει ο καθένας ερχόμενος σε αυτή τη γη και από την άλλη να φωτίζει τις σχέσεις των δύο λαών».
