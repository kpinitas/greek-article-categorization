 Στιγμές που θύμιζαν τις εποχές του Αγιαξ της Ηπείρου ξανάζησαν χθες οι παλιότεροι στα Γιάννινα. Ολη η πόλη στα...γιορτινά της, πρεμιέρα στο καινούργιο σπίτι της ομάδας και πρώτη νίκη γιά τον ΠΑΣ με 3-1 απέναντι στον Αθηναϊκό, μπροστά σε 6 χιλιάδες θεατές χθες το βράδυ.
 Ενα ματς που το ευχαριστήθηκε ο κόσμος, όχι μόνο για την καλή μπάλα που παίχτηκε, παρά τη βροχή στο τέλος, αλλά και επειδή οι Γιαννιώτες έδωσαν την τεράστια σημασία που έπρεπε στο παιχνίδι.
 Ηξεραν πως ο χθεσινός τους αντίπαλος θα είναι έτσι κι αλλιώς η μία από τις ομάδες που θα παλέψουν για την αποφυγή του υποβιβασμού ώς το τέλος. Αλλο αποτέλεσμα, λοιπόν, εκτός από τη νίκη δεν υπήρχε και το κυνήγι του γκολ άρχισε από το πρώτο λεπτό.
 Δύναμη, πάθος και δίψα για μια πρώτη επιτυχία ήταν τα χαρακτηριστικά της ομάδας του Γιώργου Παράσχου, ο οποίος στο τέλος έδειχνε ενθουσιασμένος. «Ακόμη δεν είδατε τίποτα», έλεγε και ξανάλεγε. «Τα κενά που παρουσιάστηκαν, κάποιες στιγμές, οφείλονται στο άγχος της πρώτης επαφής των παικτών με το κοινό τους, αλλά θα διορθωθούν».
 Ο ΠΑΣ ξεκίνησε φουριόζος, με τον κόσμο να παροτρύνει συνεχώς. Πίεσε όσο περισσότερο μπορούσε, αλλά δεν κατάφερνε να βρει δίχτυα. Μια, δυο, τρεις, τίποτα. Ο τερματοφύλακας του Αθηναϊκού, ο Μπαρτζώκας, κρατούσε γερά, δυο φορές πήγε να την κάνει ο Σαπάνης, αλλά αποδείχτηκε ο...χασογκόλης της ιστορίας. Στο 16' σούταρε στο δοκάρι, ενώ στο 25' σε άλλη φάση, από δική του κεφαλιά, η μπάλα έφυγε μόλις άουτ.
 Σε όλο το πρώτο ημίχρονο ο Αθηναϊκός κάθισε αναγκαστικά πίσω, με μοναδική αιχμή τον Γιώργο Παπανδρέου, στον οποίο όμως δεν μπορούσε να φτάσει με τίποτα η μπάλα. Ετσι ο...ηρωισμός των αμυντικών ήταν το στοιχείο που κρατούσε ζωντανή την ομάδα και της έδινε ελπίδες.
 Αλλη εικόνα με το ξεκίνημα του δευτέρου ημιχρόνου. Τρία λεπτά μετά την έναρξη, στο 48', ο Σεϊταρίδης ελίχθηκε και μπήκε έξυπνα στην περιοχή, ανάγκασε τον Ζαβαντία να τον ανατρέψει και ο διαιτητής κ. Αγγελάκης έδειξε αμέσως την άσπρη βούλα. Ο Τζούμπα ήταν ο εκτελεστής...1-0.
 Εκεί, οι παίκτες του ΠΑΣ νόμισαν ότι... τέλειωσε το παιχνίδι, το 'ριξαν στο χαβαλέ, έχασαν και μια δυο ακόμη καλές ευκαιρίες, ώσπου ξαναξύπνησαν, και μάλιστα άσχημα, στο 62'. Τότε ο Βέλγος, ο Μπούις Φάντζιο, που είχε περάσει αλλαγή, μπήκε σφήνα από μπαλιά του Ζαβαντία καί πλάσαρε τον Μανώλη...1-1. 
 Οταν οι γηπεδούχοι κατάλαβαν τι έγινε και μπροστά στον κίνδυνο να πάθουν καμιά μεγάλη ζημιά ξαναπέρασαν μπροστά, πίεσαν, πίεσαν, πίεσαν, αλλά ό,τι δεν μπορούσαν οι επιθετικοί το κατάφερε η...άμυνα που έγινε επίθεση! Χρειάστηκε, λοιπόν...ο όγκος του Λάζαρου Σέμου για να έρθει το δεύτερο γκολ. Στο 74', από χτύπημα κόρνερ, σηκώθηκε ο...τεράστιος αμυντικός και έπιασε καρφωτή κεφαλιά μέσα από πολλά αντίπαλα κεφάλια, στέλνοντας την μπάλα στα δίχτυα...2-1. Εκεί ήρθε η λύτρωση, αλλά τέλειωσε ουσιαστικά και ο αγώνας, αφού ο Αθηναϊκός ήταν φανερό πως δεν μπορούσε να κάνει τίποτα παραπάνω μπροστά. Ομως τη σφραγίδα την έβαλε ο Ελντερ, ο Βραζιλιάνος, στο 90'. Με ατομική προσπάθεια, αφού ντρίπλαρε και τον τερματοφύλακα Μπαρτζώκα, μπήκε με την μπάλα στα δίχτυα μέσα σε αποθέωση.
 «Χάσαμε από δικά μας λάθη, αφού δεν μας βγήκαν οι αντεπιθέσεις», δήλωσε στο τέλος ο προπονητής του Αθηναϊκού Τάσος Χατζηαγγελής.
 Ηταν η μεγάλη νίκη, μα και η μεγάλη...εκδίκηση των Γιαννιωτών, που δεν μπορούσαν από το ξεκίνημα της φετινής σεζόν να χωνέψουν πώς γινόταν μόνοι αυτοί να παίζουν με έδρα την Πάτρα και να έχουν χάσει εξ αιτίας του ξεσπιτώματος πέντε ολόκληρους βαθμούς, από τους οποίους, αν έπαιζαν στην έδρα τους, θα μπορούσαν να έχουν πάρει από τρεις ή και μέχρι και έξι.
 Αυτό ήταν το κλίμα στην εξέδρα, έτσι φτιάχτηκε η ατμόσφαιρα και αυτό βοήθησε και τους παίκτες να αποχτήσουν αυτοπεποίθηση, καθώς έχουν μπει σ' ένα άγνωστο για τους περισσότερους από αυτούς πρωτάθλημα.
 Τώρα, αφ' ενός ξεκόλλησαν από την τελευταία θέση της βαθμολογίας και αφ' ετέρου θα δουν με μεγαλύτερη αυτοπεποίθηση τη συνέχεια. Φτάνει, βέβαια, να συνεχίσουν να παίζουν με το ίδιο πάθος, το χθεσινό, που ισοφαρίζει πολλά από τα μειονεκτήματά τους και ειδικά την έλλειψη πείρας.
