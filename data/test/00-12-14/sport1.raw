 Εγινε το χατίρι του προέδρου. Αλλά και πρωτοκλασάτων της ομάδας, όπως του Τσάρτα και του Ντέμη. Η Μπάρτσα μέσα στις Απόκριες (15 και 22 Φεβρουαρίου) στο δρόμο της ΑΕΚ και τουλάχιστον θα έχουν με κάτι να ασχολούνται εκεί στη Ν. Φιλαδέλφεια, αν στο μεταξύ δεν μειωθεί η βαθμολογική απόσταση από την κορυφή στο ελληνικό πρωτάθλημα. Ο Κορνίλιους Σιρχάουζ το είχε ζητήσει από την επομένη του αγώνα με τη Λεβερκούζεν («και τώρα θέλουμε την Μπάρτσελόνα! »), ο Νικολαΐδης και ο Τσάρτας δεν το είχαν πει δημοσίως, παρά μόνο σε μεταξύ τους συζητήσεις στα αποδυτήρια. Αλλωστε οι μεγάλοι σε αξία ποδοσφαιριστές τέτοια παιχνίδια ψάχνουν (κι όχι αντιπάλους τύπου Θέλτα και Πόρτο), για να εμπνευστούν και να δώσουν το κάτι παραπάνω. 
 Πρώτο παιχνίδι στη Αθήνα, ο επαναληπτικός στο επιβλητικό Καμπ Νου, τα έσοδα μόνο από τα τηλεοπτικά για τη μετάδοση του αγώνα στην Ισπανία και την Ελλάδα θα αγγίξουν τα 400 εκατομμύρια. Και τουλάχιστον 150-180 εκ. δρχ. από 23.000 εισιτήρια, για τα οποία υπάρχει πρόθεση της διοίκησης να κυκλοφορήσουν την άλλη εβδομάδα! Και αν δεν προλάβουν πριν από τα Χριστούγεννα, σίγουρα στις αρχές Ιανουαρίου. Μόλις οριστικοποιηθεί ότι η ΑΕΚ θα υποδεχθεί τους Καταλανούς στη Ν. Φιλαδέλφεια, διότι υπάρχει σκέψη (με ελάχιστες πιθανότητες) και για ΟΑΚΑ.
 Κατ' αρχάς πάντως στη Ν. Φιλαδέλφεια...τρόμαξαν. Ηταν άλλωστε και η πρώτη ατάκα του Γιάννη Παθιακάκη. «Eσείς τι λέτε, να μην...τρομάξαμε; Είναι από τις μεγαλύτερες ομάδες της Ευρώπης και του κόσμου. Αλλα τα μεγέθη της Μπαρτσελόνα κι άλλα της ΑΕΚ. Θα είμαστε αντίπαλοι για 180 λεπτά, στο ποδόσφαιρο υπάρχουν πάντα πιθανότητες και πιστεύω ότι έχουμε κι εμείς, έστω και λίγες, και αυτές θα κυνηγήσουμε».
 Από πλευράς Ισπανών στο επίκεντρο εκείνες τις ημέρες θα βρεθεί ο Βασίλης Τσάρτας. Το γνωρίζουν καλά το 10 το καλό της ΑΕΚ οι Καταλανοί, από την τετράχρονη θητεία του στο ισπανικό πρωτάθλημα. Το ίδιο καλά όμως τους ξέρει και ο Τσάρτας! «Η ΑΕΚ δεν πρέπει να φοβηθεί το όνομα της αντιπάλου της. Κάθε ομάδα έχει τις αδυναμίες της. Με σωστή μελέτη και καλό διάβασμα μπορούμε να τη χτυπήσουμε. Υπάρχουν πιθανότητες πρόκρισης, αρκεί να μη φοβηθούμε. Το επιβλητικό Καμπ Nου είναι ένα γήπεδο που σε...φτιάχνει».
 Η άποψη του Βασίλη Λάκη: «Μόνο και μόνο το όνομα τα λέει όλα. Η Μπαρτσελόνα είναι το φαβορί στις μεταξύ μας αναμετρήσεις, αλλά είναι και η ομάδα με τις περισσότερες πιθανότητες να κατακτήσει το UEFA. Στο ποδόσφαιρο ποτέ δεν ξέρεις ποιος θα είναι ο νικητής πριν από το παιχνίδι. Εμείς θα παλέψουμε. Χρειάζεται μεγάλη προσοχή και πλήρης αυτοσυγκέντρωση για 180 λεπτά, διότι η Μπάρτσα είναι ομάδα που δεν πρόκειται να σε συγχωρήσει αν αδρανήσεις έστω και για λίγο». Και του Ακη Ζήκου, που αν προχωρήσουν οι επαφές με τη Σαραγόσα ίσως να μην προλάβει τα ματς του Φεβρουαρίου: «Είναι η πιο δύσκολη ομάδα που θα μπορούσε να μας τύχει. Ο δρόμος για την πρόκριση είναι ιδιαίτερα δύσκολος».
 Το επίσημο site της UEFA δίπλα σε φωτογραφία του Ριβάλντο κάνει λόγο για «ελληνική Οδύσσεια εν όψει για Ριβάλντο και Μπαρτσελόνα».
 *Τη Δευτέρα (17.00) θα παίξει η ΑΕΚ στο Ηράκλειο με τον ΟΦΗ. Χθες ορίστηκε και η ημερομηνία του πρώτου αγώνα Kυπέλλου με τον Ολυμπιακό: 10 Ιανουαρίου στη Ν. Φιλαδέλφεια (20.00).
