 Η χθεσινή συνάντηση του Ζέλιμιρ Ομπράντοβιτς με τους δημοσιογράφους μπορεί να έγινε με αφορμή το κρίσιμο αποψινό (9.30 μ.μ., ΤΕΜΡΟ) ραντεβού με την ισόβαθμη (3-3 νίκες) Αλμπα Βερολίνου, όμως η ανάλυση των Γερμανών αποδείχτηκε πως δεν ήταν το κυρίαρχο ζήτημα. Ο «Ζοτς» δεν είχε μόνο να αντιμετωπίσει τη θλίψη του για το δράμα του Χάρις Μπρίκιτς της Παρτιζάν, που εκείνη την ώρα χαροπάλευε επειδή δυο ληστές (τους είδε να κλέβουν), του «φύτεψαν» δυο σφαίρες στο κεφάλι («Ηταν σοκ για όλους. Είναι σε κώμα και πιθανότατα η ομάδα δεν θα παίξει με την Εφες. Μιλάμε για τραγωδία») προχθές το βράδυ στο πάρκινγκ του γηπέδου, αλλά και τις πιεστικές ερωτήσεις σχετικά με το σίριαλ της επιστροφής του Οντεντ Κάτας στην αγωνιστική δράση. «Δεν πρέπει να υποπτεύεσθε τον επαγγελματισμό και τη θέληση των παικτών. Πιο πολύ από όλους στενοχωριέται ο Οντεντ, γιατί θέλει να παίζει. Ο κάθε οργανισμός αντιδρά διαφορετικά στην ίδια εγχείρηση. Οταν μου πει ότι αισθάνεται 100% έτοιμος, θα μπει στο πρόγραμμα της ομάδας και μετά θα παίξει. Αν δεν χρειαζόταν προπόνηση, τότε ο Γκάλης θα ήταν ακόμη στην κορυφή μόνο με το ταλέντο του», ήταν η αδιαπραγμάτευτη θέση του κόουτς που κάποια στιγμή ξέσπασε: «Θέλετε δηλαδή να τον πιέσω και...χτύπα ξύλο να μείνει ανάπηρος; » ήταν το ρητορικό ερώτημά του. Πάντως, προς αποφυγήν παρεξηγήσεων, εξέφρασε την απόλυτη εμπιστοσύνη του στο ιατρικό τιμ του Παναθηναϊκού, αν και η εγχείρηση έγινε το καλοκαίρι στο Τελ Αβιβ από τους γιατρούς που επέλεξε ο Ισραηλινός σταρ.
 Κατά τα άλλα, ο προπονητής του «τριφυλλιού» απηύθυνε για πολλοστή φορά έκκληση στους οπαδούς της ομάδας να πάνε στο γήπεδο («μήπως μετά την κατάκτηση των δυο περσινών τίτλων επήλθε κορεσμός»), επιμένοντας ότι και η διοίκηση έκανε το χρέος της το καλοκαίρι, αλλά και το μπάσκετ που παίζεται είναι υψηλού επιπέδου.
