Και στα δίχτυα της Δικαιοσύνης, μετά τη «σύλληψή» τους από την Επιτροπή Κεφαλαιαγοράς, έπεσαν ο υπεύθυνος μεγάλης χρηματιστηριακής εταιρείας, Παν. Κονταλέξης, και ο γνωστός επιχειρηματίας Γ. Μπατατούδης.
 Και οι δυο τους κλήθηκαν σε απολογία για αδικήματα σε βαθμό κακουργήματος, τα οποία, σύμφωνα με πληροφορίες, αφορούν τον πρωταγωνιστικό ρόλο που φέρεται να έπαιξαν στο στήσιμο κερδοσκοπικής «φάμπρικας», την οποία αποκάλυψε η Επιτροπή Κεφαλαιαγοράς. Η τελευταία, εκτός από τα πρόστιμα που επέβαλε στους φερόμενους
ως πρωτεργάτες αυτής της ιστορίας, φρόντισε να υποβάλει και το σχετικό πόρισμα
 Τα αδικήματα που εντόπισε η 19η τακτική ανακρίτρια Κωνσταντίνα Μπουρμπούλια, η
οποία ερεύνησε σχετικά, είναι τα κακουργήματα «απάτη και νομιμοποίηση εσόδων από παράνομη δραστηριότητα (ξέπλυμα βρώμικου χρήματος) ». Η ποινική δίωξη για το πρώτο κακούργημα στρέφεται σε βάρος και των δύο εμπλεκομένων, ενώ το «ξέπλυμα βρώμικου χρήματος» βαρύνει τον Παν. Κονταλέξη, υπεύθυνο της χρηματιστηριακής εταιρείας «Contalexis Financial Services», που κατηγορήθηκε για φοροδιαφυγή από το υπουργείο Οικονομικών. Ο Παν. Κονταλέξης διώκεται και για «παραβίαση χρηματιστηριακής νομοθεσίας» (πλημμέλημα).Οι δύο κατηγορούμενοι
ζήτησαν χθες και πήραν προθεσμία για να προετοιμάσουν τις απολογίες τους, ο μεν Π. Κονταλέξης για τις 22 Ιανουαρίου του 2001, ο δε Γ. Μπατατούδης για τις 25 του ίδιου μήνα.
 Σύμφωνα με το πόρισμα της Επιτροπής Κεφαλαιαγοράς, στο περιεχόμενο του οποίου φέρεται να στηρίζεται η ποινική δίωξη, η υπόθεση αφορά τη μεταβίβαση πακέτων μετοχών σε τιμές χαμηλότερες από αυτές που ανακοινώνονταν, με αποτέλεσμα οι εμπλεκόμενοι -εμφανίζονται και τρίτα πρόσωπα- να ωφελούνται από τις διαφορές εκατομμυρίων που προέκυπταν. Μάλιστα, σύμφωνα με τα στοιχεία, το συνολικό ποσόν που εισέρρευσε σε διάφορους προσωπικούς λογαριασμούς προσεγγίζει τα δύο δισεκατομμύρια δραχμές. Για την ίδια υπόθεση η Επιτροπή Κεφαλαιαγοράς είχε κατηγορήσει κι άλλους επιχειρηματίες, στους οποίους επίσης είχε επιβάλει πρόστιμα και οι οποίοι ενδεχομένως κάποια στιγμή θα παρελάσουν με τη σειρά τους από το ανακριτικό γραφείο.
 Για το τι ακριβώς συνέβαινε αναφέρουμε ένα χαρακτηριστικό παράδειγμα από τα στοιχεία που είχαν δώσει στη δημοσιότητα τον περασμένο Οκτώβριο οι αρμόδιες εποπτικές αρχές: 
 *Στις 30 Μαρτίου του 2000 μεταβιβάστηκε μέσω τής Κονταλέξης πακέτο 520.000 μετοχών τής Intersat από τον Γ. Μπατατούδη στη Laidlow International, στην τιμή των 2.000 δραχμών. Από τον έλεγχο προέκυψε ότι την επόμενη ημέρα οι δύο εταιρείες συμψήφισαν μέσω ενδιάμεσου λογαριασμού ποσόν 421.545.000 δραχμών, με
αποτέλεσμα η μεταβίβαση των μετοχών να γίνει στις 1.200 δραχμές και όχι στις 2.000 όπως είχε γνωστοποιηθεί στο επενδυτικό κοινό. Οι αγοραστές κατέβαλαν τελικά κατά μέσο όρο 1.443 δραχμές ανά μετοχή και όχι 1.200 δραχμές ανά μετοχή, τιμή στην οποία έγινε επίσημα η πράξη. Η διαφορά του επιπλέον ποσού που καταβλήθηκε από τους αγοραστές αντιστοιχεί σε 82.275 μετοχές που παραδόθηκαν χωρίς να καταβληθεί οποιοδήποτε τίμημα στον πελάτη Barstow Investment Corp. Η εταιρεία αυτή, που εδρεύει στη Λιβερία, είχε ορίσει ως αντιπρόσωπό της τον Δημήτρη Ράνιο (ο οποίος έχει επίσης κληθεί σε απολογία για
συνέργεια στην απάτη), πρόεδρο τής Lead Capital ΑΕΛΔΕ που έχει υποστεί κυρώσεις από την Επιτροπή Κεφαλαιαγοράς για «παιχνίδια» με τη μετοχή τής Ηλέκτρα. Ακόμα σε απολογία για το αδίκημα της «συνέργειας στην απάτη» έχει κληθεί και ο Κων. Αρνοκούρος.
 Πάντως χθες, που έγινε γνωστη η δικαστική εξέλιξη της υπόθεσης, οι δύο κατ' αρχήν εμπλεκόμενοι εξέδωσαν δελτία Τύπου, με τα οποία, αν και δεν μπαίνουν στην ουσία των κατηγοριών, «αποστασιοποιούνται» απ' αυτές.
  Ειδικότερα, ο Παν. Κονταλέξης υποστηρίζει: «Σχετικά με πληροφορίες που δημοσιοποιήθηκαν σήμερα και με αφορούν, θα πρέπει να σημειωθεί ότι οποιαδήποτε
κατηγορία, από οποιονδήποτε κι αν προέρχεται, θα απαντηθεί αρμοδίως, τεκμηριωμένα και με τα αναγκαία αποδεικτικά στοιχεία. Ως εκ τούτου -και έχοντας εμπιστοσύνη στην Eλληνική Δικαιοσύνη- δεν θα ήταν σκόπιμο να εμπλακούμε σε δημόσιους διαλόγους και σχετικές δηλώσεις. Η απάντηση θα δοθεί μέσα από τις νομικές διαδικασίες».
 Από την πλευρά του ο Γ. Μπατατούδης ισχυρίζεται ότι: «Στο πλαίσιο των πρόσφατων ανακοινώσεων της Επιτροπής Κεφαλαιαγοράς γίνεται έρευνα για ορισμένες πωλήσεις πακέτων μετοχών στις αρχές του 2000. Στην έρευνα κλήθηκα να
προσκομίσω στοιχεία που αφορούν τις πωλήσεις αυτές, πράγμα και το οποίο θα πράξω. Είμαι βέβαιος ότι με τα στοιχεία αυτά θα καταδειχθεί ότι όλες οι συναλλαγές, οι οποίες πραγματοποιήθηκαν, δεν ήταν παράτυπες και σε καμιά περίπτωση δεν έβλαψαν το επενδυτικό κοινό».
Η προσωποποίηση των κατηγοριών Η κλήση προς απολογία στους δύο επιχειρηματίες Γιώργο Μπατατούδη και Παναγιώτη Κονταλέξη, ουσιαστικά «εγκαινιάζει» στα χρηματιστηριακά χρονικά την προσωποποίηση του αδικήματος της «νομιμοποίησης εσόδων από εγκληματική δραστηριότητα».
 Ο εισαγγελέας Δημήτρης Ασπρογέρακας, που είχε διενεργήσει τη μεγάλη δικαστική έρευνα για τις μετοχές-φούσκες, προχώρησε στην απαγγελία της νέας -ιδιαίτερα σοβαρής- κατηγορίας, η οποία, ούτε λίγο ούτε πολύ, σημαίνει ότι κάποιοι επιτήδειοι (στον τζόγο) του Χρηματιστηρίου, επιτυγχάνουν να το χρησιμοποιούν ακόμη και «ως πλυντήριο» για «ξέπλυμα βρώμικου χρήματος».
 Υπενθυμίζεται ότι ενδείξεις για τη διάπραξη του αδικήματος της απάτης είχαν εντοπιστεί ήδη από τον εισαγγελέα που είχε αναλάβει το έργο της «κάθαρσης» στο
Χρηματιστήριο. Στο πλαίσιο και εκείνης της έρευνας, η μετοχή της «Ιντερσάτ» πέρασε τη «βάσανο» της Δικαιοσύνης.
 Βέβαια, δεν διευκρινίστηκε χθες, που έγινε γνωστή η συγκεκριμένη δικαστική εξέλιξη, από τους ίδιους τους αρμόδιους να το πράξουν (εισαγγελέας, ανακρίτρια), αν αφορά και άλλες «συναλλαγές» της εταιρείας του κ. Μπατατούδη. Ωστόσο η ανακρίτρια, σύμφωνα με όλες τις πληροφορίες, προχώρησε στην «προσωποποίηση» των κατηγοριών, με βάση τα συμπεράσματα της Επιτροπής Κεφαλαιαγοράς και τα στοιχεία της σχηματισθείσας δικογραφίας.
