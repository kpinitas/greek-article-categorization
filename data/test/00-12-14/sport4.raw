Το στερνό αντίο στον Ανδρέα Μουράτη είπαν χθες το μεσημέρι στο νεκροταφείο του Σχιστού οι συγγενείς, οι φίλοι και όλη η οικογένεια του Ολυμπιακού. Η πειραϊκή γη δέχθηκε στα σπλάχνα της τον θρυλικό «Μιζούρι», ο οποίος έφυγε στα 74 χρόνια του· καθώς τον πρόδωσε η καρδιά του. Xθες το πρωί έκανε την τελευταία του βόλτα στα μέρη όπου σύχναζε τα τελευταία χρόνια. Σκεπασμένος με την ερυθρόλευκη σημαία και τη φανέλα με τον αριθμό 3 στην πλάτη ο κυρ Ανδρέας πέρασε από το στάδιο Καραϊσκάκη και τις εγκαταστάσεις του Ολυμπιακού στο Ρέντη.
 Η σορός του Ανδρέα Μουράτη βρέθηκε το πρωί στο στάδιο Καραϊσκάκη, όπου έκανε το γύρο του γηπέδου, πέρασε από το καφενεδάκι όπου έπινε κάθε πρωί τον καφέ του και στη συνέχεια πήρε το δρόμο για το Ρέντη. Εκεί τον περίμεναν οι ποδοσφαιριστές του Ολυμπιακού και οι υπάλληλοι μαζί με τους οποίους πέρασε όλες τις χαρές και τις λύπες τα τελευταία χρόνια. Συγκλονισμένοι όλοι στην πειραϊκή ομάδα δεν μπόρεσαν να συγκρατήσουν τα δάκρυά τους και μερικά δευτερόλεπτα αργότερα και ενώ έφευγε η σορός από το Ρέντη φώναξαν «αθάνατος».
 Εως την τελευταία στιγμή όλοι στάθηκαν δίπλα του. Ο πρόεδρος του Ολυμπιακού, Σωκράτης Κόκκαλης, όλα τα μέλη του Δ.Σ. της πειραϊκής ΠΑΕ, οι ποδοσφαιριστές (μαζί τους και οι Καραπιάλης, Ιβιτς), η τεχνική ηγεσία, οι παλαιοί συμπαίκτες του, ο σύνδεσμος βετεράνων ποδοσφαιριστών του Ολυμπιακού, οι φίλοι και οι συγγενείς. Το παρών έδωσε ο πρώην πρόεδρος της πειραϊκής ΠΑΕ Σταύρος Νταϊφάς και ο πρώην πρόεδρος του Παναθηναϊκού Γιώργος Βαρδινογιάννης, ο οποίος είχε και χειραψία με τον Σωκράτη Κόκκαλη. Από την οικογένεια του Παναθηναϊκού ήταν και οι Μίμης Δομάζος, Αντώνης Αντωνιάδης, Ανδρέας Παπαεμμανουήλ και Κώστας Λινοξυλάκης. Επίσης, στην κηδεία παρευρέθηκαν άνθρωποι του ποδοσφαίρου από όλους τους φορείς.
 Ο Ολυμπιακός έχασε ένα από τα επιφανέστερα στελέχη της ιστορίας του, αλλά κανείς στην «ερυθρόλευκη» οικογένεια δεν πρόκειται να ξεχάσει τον κυρ Ανδρέα. Ο γραμματέας του Συνδέσμου των Βετεράνων Αντώνης Γλύκας, πρότεινε στη διοίκηση να τοποθετηθεί άγαλμα στο νέο γήπεδο του Ολυμπιακού με την προτομή του Ανδρέα Μουράτη, ως ελάχιστο φόρο τιμής της προσφοράς του στην πειραϊκή ομάδα.
