 Επικοινωνείτε με e-mail, στέλνετε την αίτηση με φαξ, παίρνετε το πιστοποιητικό από το τηλέφωνο, συμμετέχετε σε τηλεδιάσκεψη, μιλάτε μέσω εικονοτηλεφωνίας.
 Δεν είναι ταινία επιστημονικής φαντασίας, είναι η επόμενη... ημέρα των δημόσιων υπηρεσιών μέσα από το ηλεκτρονικό όραμα που ανέλυσε χθες, δεύτερη ημέρα της συνάντησης για την κοινωνία της πληροφορίας, η υπουργός Εσωτερικών και Δημόσιας Διοίκησης Βάσω Παπανδρέου, εξαγγέλλοντας ταυτόχρονα τη δημιουργία
1.000 σημείων εξυπηρέτησης του πολίτη στις υπηρεσίες, που θα αποτελέσουν ταυτόχρονα και 1.000 σημεία πρόσβασης των πολιτών στο Ιντερνετ... Τα σημεία αυτά, υπογράμμισε η κ. Παπανδρέου, θα είναι διακεκριμένα, αναγνωρίσιμα και θα λειτουργούν: 
 - Ως γραφεία ενημέρωσης με ειδικές και συνεχώς ανανεούμενες βάσεις δεδομένων και πληροφοριών, που θα παρέχονται μέσω του τηλεφώνου 1464 και του Διαδικτύου.
 - Ως κέντρα εξυπηρέτησης που θα διεκπεραιώνουν σειρά αιτήσεων και άλλων πιστοποιητικών, που έχουν μαζικό χαρακτήρα.
 - Ως χώροι αμφίδρομης επικοινωνίας, όχι μόνο των πολιτών με τις υπηρεσίες, αλλά και των δήμων με την κεντρική διοίκηση και μεταξύ τους.
 Η προσπάθεια αυτή, τόνισε η υπουργός, δεν είναι θέμα πόρων, παρά το γεγονός ότι οι πόροι έχουν ήδη εξασφαλιστεί, αλλά θέμα οράματος, και κάλεσε σε συνεργασία ολόκληρο το δημόσιο τομέα και την αυτοδιοίκηση, γιατί η διοικητική μεταρρύθμιση είναι μια μεγάλη πρόκληση, ένα τολμηρό πείραμα, που δεν γίνεται αυτόματα από μόνη της, ούτε με εκκλήσεις και διακηρύξεις αλλαγής.
 Αντικείμενο αυτού του έργου, είπε η κ. Παπανδρέου, είναι η σύνδεση όλων των δημόσιων φορέων της χώρας με τη δημιουργία ενός δικτύου, το οποίο θα καλύψει όλες τις τηλεπικοινωνιακές ανάγκες του δημόσιου τομέα που υπάρχουν, δηλαδή την
τηλεφωνία, το ηλεκτρονικό ταχυδρομείο, την πρόσβαση στο Ιντερνετ, τις επικοινωνίες δεδομένων μεταξύ υπολογιστικών συστημάτων, ενώ θα υποστηριχθούν και καινούργιες υπηρεσίες, όπως η τηλεδιάσκεψη και η εικονοτηλεφωνία.
 Οι επόμενες άμεσες ενέργειες στη δημόσια διοίκηση, δήλωσε η κ. Παπανδρέου, θα είναι: 
 - Tυποποίηση και πιστοποίηση των εντύπων και απλούστευση των διαδικασιών και των διοικητικών δραστηριοτήτων. Εχει ξεκινήσει ήδη η ομογενοποίηση και η τυποποίηση των διοικητικών εντύπων, αποτυπώνοντάς τα σε έγγραφη και ψηφιακή μορφή.
 - Eναλλακτικοί τρόποι διακίνησης και αποστολής δημόσιων εγγράφων με φαξ και e-mail. Η χρήση τού φαξ και του ηλεκτρονικού ταχυδρομείου είναι πραγματικότητα
για την ελληνική δημόσια διοίκηση, καθώς ήδη πολλές δημόσιες υπηρεσίες τα χρησιμοποιούν για παροχή πληροφοριών στους πολίτες. Το διάταγμα για την ισχύ της ψηφιακής υπογραφής βρίσκεται υπό επεξεργασία.
 - Δημιουργούνται νέες μορφές εξυπηρέτησης των πολιτών με υπηρεσίες μιας στάσης, «ινφοκιόσκια», έξυπνες κάρτες, διοικητικά πολυκαταστήματα. Αυτές οι μορφές εξυπηρέτησης των πολιτών μειώνουν τη γραφειοκρατία και την ταλαιπωρία και αυξάνουν την αποτελεσματικότητα των υπηρεσιών και έχουν αρχίσει να εφαρμόζονται και στη χώρα μας.
