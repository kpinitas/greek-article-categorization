 Το λάβαρο της εξυγίανσης στο ελληνικό ποδόσφαιρο σηκώνει από χθες η Ενωση Ποδοσφαιρικών Σωματείων της Αθήνας! Η μεγαλύτερη και ιστορικότερη Ποδοσφαιρική Ενωση ανακοίνωσε ότι αίρει την εμπιστοσύνη της στον πρόεδρο και τα μέλη του διοικητικού συμβουλίου της ΕΠΟ, «παρακαλώντας τους να υποβάλουν τις παραιτήσεις τους, καθώς έτσι θα διευκολύνουν τις περαιτέρω διαδικασίες». Ο κ. Παπαδήμας υπέδειξε τον δήμαρχο Κοζάνης Πάρη Κουκουλόπουλο ως νέο πρόεδρο της ΕΠΟ, «διότι μπορεί να συνθέσει τις αντιθέσεις των αθλητικών παραγόντων σε γόνιμη δημιουργία».
 Το Δ.Σ. της ΕΠΟ θα συνεδριάσει την ερχόμενη Δευτέρα, οπότε θα συζητηθούν και οι τελευταίες εξελίξεις. Ο γ.γ. της ομοσπονδίας Βασίλης Γκαγκάτσης ήταν προβληματισμένος με όσα συμβαίνουν, δεν θέλησε όμως να σχολιάσει την πρόταση της ΕΠΣ Αθήνας και στις δηλώσεις του υποστήριξε ότι «οι απόψεις των Ενώσεων είναι σεβαστές για μας και τη Δευτέρα θα αποφασίσουμε τι θα πράξουμε». Στην περίπτωση που δεν παραιτηθεί το συμβούλιο της ΕΠΟ, η ΕΠΣ Αθήνας θα καταθέσει μομφή κατά της διοίκησης Αλεξανδρίδη για να την ανατρέψει.
 Στην Πανεπιστημίου 25 δεν έκρυβαν την ικανοποίησή τους για τις αποφάσεις της ΕΠΣ Αθήνας και κύκλοι του υφυπουργείου Αθλητισμού έλεγαν: Η κάθαρση θα προχωρήσει έως το τέλος και προς κάθε κατεύθυνση. Το ζήτημα δεν είναι προσωπικό, αλλά έχει να κάνει με την απόδοση ευθυνών σε βάρος όσων παρανομούν.
 Στη Γ.Γ.Α. αιφνιδιάστηκαν πάντως με την πρόταση Παπαδήμα για την προώθηση του κ. Κουκουλόπουλου στην προεδρία της ΕΠΟ. Κι αυτό, διότι ο ηγέτης της αντιπολίτευσης στην ΕΠΟ είναι ο Γιώργος Λυσσαρίδης.
 «Θωμά, βγες από την παράγκα και έλα στη νομιμότητα»! Απίστευτη όμως ήταν η πρόταση που έκανε ο πρόεδρος της ΕΠΣ Αθήνας Νίκος Παπαδήμας στον άνθρωπο που φέρεται να ηγείται του παρασκηνίου στο ελληνικό ποδόσφαιρο, Θωμά Μητρόπουλο. Ο κ. Παπαδήμας είχε άριστες σχέσεις με το πρώην μέλος του Δ.Σ. της ΠΑΕ Ολυμπιακός και στη συνέντευξη Τύπου που έδωσε, εμμέσως πλην σαφώς, κάλεσε τον κ. Μητρόπουλο (αδελφό του Βίκτωρα) να συνεργαστούν για την εξυγίανση του ποδοσφαίρου! 
 «Ο Θωμάς Μητρόπουλος γνωρίζει το ελληνικό ποδόσφαιρο όσο λίγοι», δήλωσε ο πρόεδρος της ΕΠΣ Αθήνας, ο οποίος πρόσθεσε: «Θα μπορούσε λοιπόν να προσφέρει πολλά περισσότερα αν ήταν στο προσκήνιο και άφηνε την ανωνυμία. Πρόκειται για έναν σοβαρό άνθρωπο και επιχειρηματία, τον οποίο θα καλούσα να συμβάλει σε αυτήν την προσπάθεια που έχει ξεκινήσει για την κάθαρση. Πιστεύω ότι με την επιρροή που μπορεί να ασκήσει, θα βοηθήσει να βγούμε από το αδιέξοδο».
 Χθες, υπήρχε έντονη φημολογία ότι παραιτείται ο Βίκτωρας Μητρόπουλος, κάτι που διέψευσε ο πρόεδρος της ΕΠΑΕ. Ο κ. Μητρόπουλος θα δώσει σήμερα συνέντευξη Τύπου και θα αναφερθεί στις τελευταίες εξελίξεις, ενώ η διοργανώτρια αρχή εξέδωσε ανακοίνωση με αφορμή τις καταγγελίες που έκανε στο Mega ο γενικός γραμματέας του ΣΔΟΕ Γιώργος Κανελλόπουλος, ο οποίος υποστήριξε ότι έχουν βρεθεί εικονικά τιμολόγια. «Κατάπληξη προκαλούν οι δηλώσεις προϊσταμένου του ΣΔΟΕ, οι οποίες μόνο εντυπώσεις είναι δυνατόν να προκαλέσουν», αναφέρεται στην ανακοίνωση, η οποία καταλήγει: «Δεν υπάρχει ούτε ένα εικονικό τιμολόγιο και κάποιοι άλλοι πρέπει να δώσουν απαντήσεις σε τι αποσκοπούν τοποθετήσεις τέτοιας μορφής». Αυτό που διαπιστώθηκε από τον έλεγχο των «Ράμπο» είναι ότι η ΕΠΑΕ δεν έχει αποδώσει φόρους 210 εκ. δραχμών.
 H Ο τομέας Aθλητισμού του ΠΑΣΟΚ σε ανακοίνωσή του επισημαίνει ότι «είναι αλληλέγγυος στον αγώνα του κ. Φλωρίδη για κάθαρση στο χώρο του ποδοσφαίρου», ενώ το μέλος της Π.Γ. του Συνασπισμού Σπύρος Λυκούδης δήλωσε: «Πρέπει να χτυπηθεί η ασυδοσία στο ποδόσφαιρο και η πολιτεία είναι αυτή που θα ρυθμίσει τους όρους με τους οποίους θα γίνει αξιόπιστο».
 H Ενα συμπληρωματικό έγγραφο κατέθεσε χθες στον εισαγγελέα Πρωτοδικών Ισίδωρο Ντογιάκο ο Αχιλλέας Μπέος, ο οποίος δήλωσε: «Ο κ. Μητρόπουλος δεν λέει τίποτα για την ταμπακιέρα και με έξοδα της ΕΠΑΕ έχει γίνει ένας Eυρωπαίος επαίτης που γλείφει την UEFA και τη FIFA ζητώντας τη σωτηρία του».
