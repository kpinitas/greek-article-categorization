 Τα Χριστούγεννα περιμένει πώς και πώς ο Αγγελος Aναστασιάδης για να ξεκουράσει τους παίκτες του, για τους οποίους πιστεύει ότι έχουν φθάσει στα όριά τους από
το βαρύ αγωνιστικό πρόγραμμα που έχουν βγάλει εις πέρας μέχρι τώρα. Γι' αυτό άλλωστε αποφάσισε ήδη να δώσει ρεπό... διαρκείας, πέντε ημερών (22-27 Δεκεμβρίου). Απαραίτητη προϋπόθεση είναι, βέβαια, η νίκη την Κυριακή στην Καισαριανή στον αγώνα με τον Εθνικό Αστέρα (19.00).
 Ο Γκαλέτο μπήκε χθες στο πρόγραμμα της ομάδας και πήρε μέρος στο οικογενειακό δίτερμα χωρίς να νιώσει την παραμικρή ενόχληση. Ετσι τέθηκε στη διάθεση του προπονητή. Ατομικό πρόγραμμα ακολούθησαν οι Σόουζα και Γκούμας.
 * Προτάσεις από το εξωτερικό έχει ο Μπλένταρ Κόλα, το συμβόλαιο του οποίου λήγει τον προσεχή Ιούνιο. Με τον καινούργιο χρόνο, ο διεθνής Αλβανός μπορεί νομίμως να υπογράψει σε σύλλογο (εκτός Ελλάδας) της αρεσκείας του, επιθυμία του ωστόσο είναι να παραμείνει στον Παναθηναϊκό.
 *Σύμφωνα με την ηλεκτρονική εφημερίδα Sportnews, προτάθηκε στον Παναθηναϊκός ο 20χρονος Αργεντινός σέντερ φορ της Εστουντιάντες, Ερνέστο Αντόνιο Φαρίας, που είναι τρίτος σκόρερ στο πρωτάθλημα της χώρας του με 10 γκολ σε 18 αγώνες. Η τιμή του αγγίζει τα 700 εκατ. δρχ.
