Μπορεί να μην έχουν τη μεγαλοπρέπεια ή και την γκλαμουριά των μεγάρων μουσικής,
μπορεί να μην προσφέρονται για κοινωνικές επαφές «υψηλότατου επιπέδου», αλλά οι ιστοσελίδες με περιεχόμενο την κλασική μουσική θα ικανοποιήσουν σε επαρκή βαθμό τους λάτρεις του Μπραμς, του Μότσαρτ ή του Τσαϊκόφσκι. Προσφέρουν μια αρκετά μεγάλη γκάμα κλασικών κομματιών, δωρεάν, οι χρήστες δεν χρειάζονται εξειδικευμένο εξοπλισμό για να τα ακούσουν και όσοι θέλουν να πλουτίσουν τις γνώσεις τους μπορούν να το κάνουν με ένα δύο κλικ του ποντικιού και μπόλικη ανάγνωση.
 Η αναζήτηση καλής μουσικής στο Ιντερνετ μπορεί να ξεκινήσει από το Global Music Network (Διεθνές Μουσικό Δίκτυο) στη διεύθυνση www.gmn.com. Αρκεί ένας μετρίων δυνατοτήτων υπολογιστής και ένα ζευγάρι συνηθισμένα ηχεία για να ακούσετε οποιοδήποτε από τα 500 κομμάτια που έχει στην αρχειοθήκη του το σάιτ.
Η ποιότητα υστερεί σε σχέση με το CD, αλλά υπερέχει της ζωντανής μετάδοσης από
το ραδιόφωνο. Επιπλέον, μπορείτε να ακούσετε οποιαδήποτε στιγμή το κομμάτι που
θέλετε, με μόνη εξαίρεση τα κομμάτια που ηχογραφήθηκαν αποκλειστικά για το GMN
 Κάτι αντίστοιχο συμβαίνει και με το δικτυακό τόπο του Web Concert Hall, στη διεύθυνση www.webconcerthall.com. Το βάρος εδώ δίνεται στη διοργάνωση διαγωνισμών, χωρίς περιορισμούς ηλικίας, γεωγραφικής θέσης ή άλλους. Στην αρχή
μεταδίδει τις ερμηνείες των νικητών μέσω Ιντερνετ και στη συνέχεια αναλαμβάνει
την προώθησή τους, φέρνοντάς τους σε επαφή με δισκογραφικές εταιρείες και οργανισμούς που ασχολούνται με την κλασική μουσική.
 Στην εποχή π.Δ. (προ Διαδικτύου) όποιος ονειρευόταν καριέρα ως μουσικός έπρεπε
να λάβει μέρος σε έναν αυστηρότατο διεθνή διαγωνισμό και αν ήταν πολύ πολύ καλός και εξίσου τυχερός, να επιλεγεί ώστε να μπορέσει να κάνει το ντεμπούτο του σε κάποια μεγάλη σκηνή. Αν ήταν εξαιρετικά τυχερός, οι κριτικοί θα τον επαινούσαν, θα εμφανιζόταν και σε άλλες μεγάλες σκηνές. Αν κι αυτές οι εμφανίσεις είχαν επιτυχία, μπορούσε να θεωρεί ότι έκανε το πρώτο μόλις βήμα...
Στην εποχή του παγκόσμιου ψηφιακού ιστού, μουσικοί από όλο τον κόσμο στέλνουν τις ηχογραφήσεις τους μέσω μόντεμ και ελπίζουν ότι, αν επιλεγούν, η δουλειά τους θα μπορεί να ακουστεί από θεωρητικά άπειρο αριθμό ακροατών. Αν ανάμεσα στους τελευταίους είναι και οι κυνηγοί ταλέντων των δισκογραφικών εταιρειών, ο
δρόμος προς τη δόξα ενδέχεται να συντομευθεί κατά τι... Γιατί αυτό είναι το Ιντερνετ: μια παράκαμψη, μια υπέρβαση συνόρων και γεωγραφικών αποκλεισμών. Στον τελευταίο σχετικό διαγωνισμό, oι νικητές προέρχονταν από όλες τις γωνιές του πλανήτη: ένας πιανίστας από τις Φιλιππίνες, ένας συνάδελφός του από τη Νότιο Αφρική και ένας τσελίστας από τη Ρωσία. Και οι τρεις ελπίζουν ότι έκαναν
 Το Διαδίκτυο δεν απευθύνεται μόνο στους «πρωτάρηδες». Ο διάσημος τσελίστας Γιόγιο Μα έκανε κι αυτός το ντεμπούτο του στο Διαδίκτυο, διαλέγοντας μάλιστα έναν λιγότερο γνωστό παρτενέρ, τον 23χρονο Εντουαρντ Αρόν. Το Global Music Network διέθετε σε ψηφιακή μορφή για 10 μέρες το κοντσέρτο του Μα και του Αρόν
στο διεθνές φεστιβάλ Καραμούρ, τον περασμένο Ιούνιο. Ο Αρόν δεν θα μπορούσε να
ζητήσει από το ψηφιακό του αστέρι κάτι καλύτερο για την επίσης πρώτη δική του εμφάνιση στα μόνιτορ των απανταχού μουσικόφιλων.
 Προς το παρόν, γιατί είναι κοινό μυστικό ότι ο στόχος των εταιρειών είναι η πλήρης εμπορευματοποίηση, το Διαδίκτυο δίνει διέξοδο σε δημιουργούς κάθε είδους και αξίας. Οι προσωπικές σελίδες που στήνουν τραγουδιστές, γκρουπάκια, φωτογράφοι και λοιποί καλλιτέχνες τούς δίνουν την ψευδαίσθηση ότι μπορούν να απευθυνθούν σε κοινό μεγαλύτερο απ' αυτό που θα συγκεντρωθεί στην πλατεία του χωριού τους. Οταν μάλιστα η κλασική μουσική, που έχει περιορισμένο κοινό, ανοίγεται στις νέες τεχνολογίες, μπορούν οι θιασώτες της να ελπίζουν ότι οι «απέξω» δεν θα γνωρίζουν το μέγαρο μόνο από το γνωστό άσμα με τον παίδαρο, αλλά αντίθετα η δικτυακή τους εμπειρία θα τους ωθήσει να περάσουν τις πύλες του. Προαπαιτούμενο βέβαια ότι οι χρήστες του Ιντερνετ δεν επισκέπτονται μόνο τις σελίδες του στενού και άμεσου ενδιαφέροντός τους, αλλά διαθέτουν χρόνο στην αναζήτηση και άλλων «νησιών» στο αρχιπέλαγος του παγκόσμιου δικτυακού ιστού.
