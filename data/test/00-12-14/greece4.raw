 Φως στα σκοτεινά πλοκάμια της διαφθοράς αστυνομικών και πολιτών της Ηλείας θα επιχειρήσουν να ρίξουν σήμερα δύο Κακουργιοδικεία στην Πάτρα και στο Ναύπλιο, όπου θα εκδικαστούν υποθέσεις στις οποίες βασικοί κατηγορούμενοι για συμμετοχή
σε καλλιέργεια χασίς στην Ηλεία και στην Αρκαδία είναι οι ίδιοι οι αστυνομικοί! 
 Στο Τριμελές Εφετείο Κακουργημάτων της Πάτρας αναμένεται σήμερα να ξεκινήσει η
δίκη κατ' έφεση της περίφημης χασισοφυτείας των 2.000 δενδρυλλίων χασίς που ανακαλύφθηκαν στη περιοχή «Κρύα Βρύση» της κοινότητας Οινόης και την οποία -σύμφωνα με τις εισαγγελικές διώξεις και την πρωτόδικη απόφαση του δικαστηρίου- καλλιεργούσαν και επόπτευαν πολίτες και αστυνομικοί των γνωστών «αμαρτωλών» Τμημάτων Ασφαλείας Πύργου και Αμαλιάδας.
 Πρωτόδικα το Τριμελές Εφετείο Κακουργημάτων στις 6 Μαΐου 2000 είχε επιβάλει συνοπτικά τις εξής καταδίκες: 
 - Στον αγρότη Δημήτριο Δημητρακόπουλο, που είχε αποκαλύψει με την κατάθεσή του
το κύκλωμα των επίορκων αστυνομικών, το δικαστήριο είχε επιβάλει την ποινή 19 ετών και εννέα μηνών για κατοχή, διάθεση, συγκομιδή, αγορά και προμήθεια χασίς.
 - Σε 11 χρόνια και τρεις μήνες κάθειρξη και 1, 5 εκατ. δρχ. χρηματικό πρόστιμο είχε καταδικαστεί ο αστυφύλακας Δημήτριος Μαχαίρας για ηθική αυτουργία σε καλλιέργεια χασίς, κατοχή και πώληση ναρκωτικών, κατοχή και διάθεση όπλου και δωροληψία.
 - Ο αρχιφύλακας Κώστας Αλεξόπουλος καταδικάστηκε σε 10 χρόνια και 6 μήνες για διακεκριμένη απλή συνέργεια και ηθική αυτουργία σε συγκομιδή χασίς καθώς και υπόθαλψη εγκληματία.
 - Σε 10 χρόνια κάθειρξη είχε τιμωρηθεί ο αστυφύλακας Αριστοτέλης Αθανασόπουλος
για συγκατοχή και διακεκριμένη ηθική αυτουργία σε καλλιέργεια χασίς.
 - Κάθειρξη 10 ετών επιβλήθηκε και στον αστυφύλακα Αντώνιο Μπεκρή για συγκατοχή
 - Ο ανθυπαστυνόμος Χρίστος Χριστόπουλος είχε καταδικαστεί σε 6 χρόνια κάθειρξη
για απλή συνέργεια σε καλλιέργεια, συγκομιδή και συγκατοχή χασίς.
 - Σε φυλάκιση 2 ετών με τριετή αναστολή είχε καταδικαστεί ο υπαστυνόμος Παναγιώτης Σώκας για παρότρυνση σε ψευδή κατάθεση, ενώ με την ίδια ποινή τιμωρήθηκε και ο αστυφύλακας Γεώργιος Καπεζάνος για ψευδή βεβαίωση κατάθεσης.
 Υπόδικος στη συγκεκριμένη υπόθεση για υπόθαλψη εγκληματία είναι και ο, πρόσφατα καταδικασθείς σε τρία χρόνια φυλάκιση λόγω της εμπλοκής του σε ροζ κυκλώματα της Ηλείας, πρώην διοικητής του Τμήματος Ασφαλείας Πύργου Γρηγόριος Δημητρόπουλος.
 Την ίδια ώρα, τρεις από αυτούς δικάζονται και στο Τριμελές Εφετείο Κακουργημάτων του Ναυπλίου κατηγορούμενοι ότι από τις 13 Αυγούστου έως τις 13 Οκτωβρίου 1995, ενεργώντας από κοινού με πρόθεση, καλλιεργούσαν στις όχθες του
ποταμού Ερύμανθου στην Αρκαδία, πλησίον της κοινότητας Νεοχωρίου, τριάντα δενδρύλλια χασίς τα οποία πότιζαν από αυτοσχέδιο πηγάδι στο οποίο έπαιρναν νερό από τον ποταμό Ερύμανθο. Είναι οι Αρ. Αθανασόπουλος, Αντ. Μπεκρής και Χρίστος Χριστόπουλος. 
