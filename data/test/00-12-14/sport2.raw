Ο Αγγελος Μπασινάς ξεκίνησε τη μέρα του με το αυτογκόλ που...δεν χανόταν στο τετ-α-τετ με τον Νικοπολίδη (0-1 στο 8', με αριστερό ντεμί-βολέ σε σέντρα του Τσίρκοβιτς). Τη συνέχισε με το πέναλτι που ξόδεψε (62', απέκρουσε ο Κότσιτς) όταν ο ρέφερι Μετίν Τοκάτ, προφανώς θιασώτης της ελληνοτουρκικής φιλίας, τιμώρησε το...μη μαρκάρισμα του Πέτκοβιτς στον Αμανατίδη.
 Μα, στο τέλος της βραδιάς, έσωσε τα προσχήματα με τη σέντρα-ασίστ για το γκολ της ισοφάρισης (1-1 στο 86', με προσπάθεια σε δύο χρόνους, προβολή κι ύστερα συρτό σουτ, του Λεωνίδα Βώκολου εξ επαφής).
 Μαζί έσωσε τα προσχήματα και η (για ακόμη μία φορά ίδια στην άνοστη γεύση της) Εθνική που, αν μη τι άλλο, κατάφερε να μην ηττηθεί σε τούτο το φιλικό με τη Γιουγκοσλαβία, χθες στην Ξάνθη. Για νίκη, ας μην το συζητάμε. Είναι 66 χρόνια από την τελευταία φορά που το αντιπροσωπευτικό συγκρότημα πέτυχε κάτι τέτοιο με αντίπαλους τους πλάβι και η φαγούρα θα εξακολουθεί να μας τρώει, τουλάχιστον ώς το επόμενο ραντεβού.
 Οι μουσαφίρηδές μας, διαχρονικά μάστορες στην κατοχή της μπάλας, ήταν ξεκάθαροι κυρίαρχοι του παιχνιδιού στο α' ημίχρονο. Ελεγχαν ανέτως την κυκλοφορία και το ρυθμό, κινούνταν καλύτερα και...περισσότερο από τα δικά μας παιδιά, έδειχναν μεγαλύτερη διάθεση συμμετοχής στα δρώμενα. Εν ολίγοις: έκαναν ό,τι ήθελαν, όπως το ήθελαν, όποια ώρα ήθελαν.
 Στο β' μέρος, αντιθέτως, το μόνο που επέδειξαν ήταν η προθυμία τους να σεβαστούν τη φιλοξενία μας. Σαν να ενδιαφέρονταν για την ισοφάριση πιο πολύ κι από την ελληνική ομάδα! Αλλά, πριν και πέραν του πέναλτι, ο Γεωργιάδης σπατάλησε το τετ α τετ (49', τον μπλόκαρε ο Πέτκοβιτς) κι ο Ζήκος σούταρε από τα 30 μέτρα στο οριζόντιο δοκάρι (53').
 ΕΛΛΑΔΑ: Νικοπολίδης (46' Κατεργιαννάκης), Λάκης (74' Μαυρογενίδης), Αμανατίδης, Λυμπερόπουλος (46' Ναλιτζής), Ουζουνίδης, Βώκολος, Γεωργιάδης, Μπασινάς, Πατσατζόγλου (46' Ζήκος), Καραγκούνης, Βενετίδης (46' Φύσσας).
 ΓΙΟΥΓΚΟΣΛΑΒΙΑ: Κότσιτς, Τσίρκοβιτς (85' Τζένιτς), Ντραγκουτίνοβιτς, Ράσοβιτς (46' Πέτκοβιτς), Μπουνιέβτσεβιτς, Ομπράντοβιτς (46' Λαλάτοβιτς), Ντούλιαϊ, Ιλιτς (85' Τρόμποκ), Ντρούλιτς, Τζόρτζεβιτς, Πιάνοβιτς (46' Γκλούστσεβιτς). 
 Νωρίτερα στην Αλεξανδρούπολη, η απόσταση στην ποιότητα του ταλέντου (αλλά και της βασικής, περί το ποδόσφαιρο, παιδείας) έκανε όλη τη διαφορά στο φιλικό των Ελπίδων: 1-2. Οι Γιουγκοσλάβοι, πριν καν συμπληρωθεί το πρώτο ήμισυ του α' μέρους, έβαλαν τα δύο τέρματα με την κεφαλιά του Μπρνοβιτς (14') και το γωνιακό σουτ του Ιλιεβ (21'). Κι άφησαν μετά τον ομοσπονδιακό τεχνικό Ανδρέα Μιχαλόπουλο να τρέχει και να μη φτάνει! Ο εκλέκτορας άλλαξε, σταδιακά, κατά τα εννέα ενδέκατα (σχεδόν, δηλαδή, όλη) τη σύνθεση της Εθνικής ώσπου να δει φως, μόνο που αυτό άναψε πολύ αργά. Στο 83', με την εξ επαφής προβολή-γκολ του μόνιμου σκόρερ της ομάδας Γιώργου Καζατζή. Το γκολ, τρόπον τινά, της τιμής. 
 Το αντιπροσωπευτικό συγκρότημα ξεκίνησε με τους Κοτσόλη, Σεϊταρίδη, Μπερνεάνου, Νάστο, Πίτσο, Κυριαζή, Βενέτη, Λουμπούτη, Θεοδωρίδη, Χαριστέα, Βακουφτσή. Στην πορεία χρησιμοποιήθηκαν και οι Πέτρου, Μανουσάκης, Καζατζής, Αναστασόπουλος, Ταβλαρίδης, Βάλλας, Παπαδόπουλος, Ταραλίδης, Χελιώτης.
