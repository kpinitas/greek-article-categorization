Σε πανηγυρικό κλίμα, αλλά και χωρίς διαφωνούντες, αρχίζει σήμερα στον Περισσό το 16ο Συνέδριο του ΚΚΕ, με την Αλέκα Παπαρήγα να δίνει τον τόνο των εργασιών και το σύνθημα για εντονότερες προσπάθειες στην κατεύθυνση οικοδόμησης του Αντιιμπεριαλιστικού Αντιμονοπωλιακού Δημοκρατικού Μετώπου. 
 Λίγες ώρες πριν ανοίξει η αυλαία στη μεγάλη αίθουσα συνεδρίων, ο Γιάννης Θεωνάς από το Στρασβούργο ανακοίνωνε ότι υπέβαλε στο Ευρωκοινοβούλιο την παραίτησή του, με ημερομηνία ισχύος την 25η Ιανουαρίου, ώστε «να δοθεί ο απαραίτητος χρόνος στη νέα Κεντρική Επιτροπή να διευθετήσει όλα τα πρακτικά θέματα, που συνδέονται με συνεργάτες, αποσπασμένους υπαλλήλους κ.λπ.».
 Με τον τρόπο αυτόν, όμως, αφήνει ανοιχτό το ενδεχόμενο να αναιρέσει την παραίτησή του, αν μέσα σ' αυτό το χρονικό διάστημα η Λιάνα Κανέλλη, ως πρώτη επιλαχούσα, δεν καταθέσει και εκείνη την παραίτησή της στο προεδρείο της Ευρωβουλής, ώστε να ανοίξει ο δρόμος για τον Γιάννη Πατάκη που ακολουθεί, όπως
 Στο συνέδριο αναμένεται με ενδιαφέρον και η ομιλία του Χαρίλαου Φλωράκη, αν και επισήμως δεν ανακοινώθηκε ότι θα μιλήσει, και, βεβαίως, θα αποτελέσει έκπληξη αν δεν πάρει το λόγο. Με ενδιαφέρον, επίσης, αναμένονται και αναφορές τόσο από τη γενική γραμματέα όσο και από άλλα κορυφαία στελέχη στο 1989, για το οποίο ήδη από το 15ο Συνέδριο ασκήθηκε κριτική στην υπό τον σημερινό επίτιμο πρόεδρο του κόμματος ηγεσία για τη συμμετοχή της στην κυβέρνηση Τζαννετάκη.
 Την Κυριακή θα εκλεγεί η νέα Κ.Ε., από την οποία βέβαιο θεωρείται ότι θα επανεκλεγεί στη σημερινή της θέση η Αλέκα Παπαρήγα. Αυτή τη φορά, όμως, δεν αποκλείεται να οριστεί και θέση αναπληρωτή γενικού γραμματέα, με επικρατέστερο
τον Δημήτρη Γόντικα, χωρίς να αποκλείεται και ο Σπύρος Χαλβατζής. Ετσι κι αλλιώς, πάντως, αν και θα είναι πανηγυρική η έκφραση εμπιστοσύνης στο πρόσωπο της γενικής γραμματέως, έχει ήδη αρχίσει σιγά-σιγά να δημιουργείται το κατάλληλο κλίμα για τη διαδοχή της.
 Ο Σπ. Χαλβατζής, μιλώντας στον «Αθήνα 9, 84», υποστήριξε ότι η απομάκρυνση των τεσσάρων γνωστών στελεχών (Κωστόπουλος, Θεωνάς, Ντρέκος, Μαντζουράνης) είχε ελάχιστη αρνητική επίδραση στο κόμμα, κάτι που φάνηκε και στις προσυνεδριακές συνελεύσεις. Δήλωσε ικανοποιημένος από την πορεία του κόμματος και τόνισε ότι υπάρχουν σήμερα οι προϋποθέσεις να πάρει σάρκα και οστά η συνεργασία πολιτικών
και κοινωνικών δυνάμεων στην κατεύθυνση οικοδόμησης του Μετώπου.
 Στο συνέδριο έχουν προσκληθεί και θα χαιρετίσουν ο γραμματέας της Κ.Ε. του ΠΑΣΟΚ Κ. Σκανδαλίδης, ο γενικός γραμματέας της κοινοβουλευτικής ομάδας της Ν.Δ. Δ. Σιούφας, ο πρόεδρος του ΔΗΚΚΙ Δ. Τσοβόλας, ο γενικός γραμματέας των Φιλελευθέρων Αρ. Αϊβαλιώτης, και ο Αλ. Βεναρδάκης, μέλος της γραμματείας της Κομμουνιστικής Ανανέωσης.
 Θα αντιπροσωπευτούν 87 ξένα κομμουνιστικά και άλλα αριστερά κόμματα, από τα οποία 12 σε επίπεδο γεν. γραμματέα ή προέδρου. Μεταξύ αυτών είναι οι Δ. Χριστόφιας του ΑΚΕΛ, Β. Τιούλκιν του ΚΕΚΡ, Π. Σιμονένκο του Κ.Κ. Ουκρανίας, Β.Ν. Βορόνιν του Κ.Κ. Μολδαβίας, Γ. Σεφτς του Κ.Κ. Σλοβακίας, Γ. Τούρμερ του Ε.Κ. Ουγγαρίας και Μ. Αχσανκάν του Κ.Κ. Μπαγκλαντές.
