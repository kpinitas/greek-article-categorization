 Σε συμβιβασμό, αλλά πολύ κοντά στις θέσεις του υπουργείου ΠΕΧΩΔΕ, κατέληξε η χθεσινή σύσκεψη υπό τον πρωθυπουργό για το μέλλον του Ελληνικού μετά την έναρξη λειτουργίας του νέου αεροδρομίου στα Σπάτα. Λέγεται πως αυτό που μέτρησε για τον κ. Σημίτη είναι το γεγονός ότι οι όποιες προτάσεις απαιτούν τροποποίηση του νόμου για το νέο αεροδρόμιο των Σπάτων, κίνηση που βρίσκει ριζικά αντίθετο τον πρωθυπουργό.
 Συμφωνήθηκε, ύστερα από συζητήσεις που διήρκεσαν πάνω από δύο ώρες, ότι το Ελληνικό θα παραμείνει ανοικτό για άλλους 10 έως 12 μήνες για να καλυφτούν οι ανάγκες της 159 πτέρυγας μάχης, που αποτελεί το βασικό εργοστάσιο για τα εξοπλιστικά προγράμματα της αεροπορίας. Ο υπουργός Εθνικής Αμυνας, σύμφωνα με πληροφορίες, εξέφρασε έντονες αντιρρήσεις γιά τη μετεγκατάσταση της βάσης και ζήτησε διετή παράταση καθώς και τη διάθεση των απαραίτητων κονδυλίων για τη μετεγκατάσταση, που υπολογίζονται 30 έως 35 δισ. δραχμές, όπως έγινε και στην περίπτωση της «Ολυμπιακής».
 Στο διάστημα αυτό θα μπορεί να λειτουργεί η «βαριά» επισκευαστική βάση της «Ολυμπιακής», ενώ η «ελαφριά» θα έχει ήδη κατασκευαστεί στα Σπάτα. Συμφωνήθηκε
επίσης να παραμείνει στις σημερινές εγκαταστάσεις της η Υπηρεσία Πολιτικής Αεροπορίας με το σύγχρονο εξοπλισμό της που θα ελέχθει το FIR Αθηνών, δραστηριότητα που αφορά ολόκληρο τον ελληνικό εναέριο χώρο και δεν συνδέεται με τα Σπάτα.
 Σε αυτό το χρονικό διάστημα μπορεί να μεταφερθούν και οι αερολέσχες, οι οποίες
σήμερα λειτουργούν στο Μαραθώνα, αλλά κανονικά πρέπει να κλείσουν ώς...αύριο,
για να προωθηθούν τα ολυμπιακά έργα. Θεωρείται βέβαιο ότι θα δοθεί παράταση στην προθεσμία.
 Αυτά είναι τα θέματα που αποδέχθηκε ο Κώστας Λαλιώτης, όμως στα υπόλοιπα -που είναι και τα πιο βασικά- πέτυχε να υιοθετηθούν οι προτάσεις του υπουργείου ΠΕΧΩΔΕ. Ο επίσης παριστάμενος υπουργός Μεταφορών Χρ. Βερελής είπε ότι δεν υπάρχει προηγούμενο στον κόσμο να κλείνει αεροδρόμιο, αλλά δεν υποστήριζε την πρόταση για λειτουργία αεροδρομίου για VIP με ένα διάδρομο προσγείωσης, η οποία φέρεται να έχει υποδειχθεί από το υπουργείο του.
 Για τη μακροπρόθεσμη αξιοποίηση του Ελληνικού, το υπουργείο ΠΕΧΩΔΕ υπολογίζει να αρχίσουν οι παρεμβάσεις στις αρχές του 2002 και έχει τον εξής προγραμματισμό: 
 - Στα μέσα Ιανουαρίου προβλέπεται να παρουσιαστεί το μάστερ πλαν που εκπονείται από τον Οργανισμό Αθήνας και ομάδα επιστημόνων του Ε.Μ. Πολυτεχνείου υπό τον καθηγητή Λουδοβίκο Βασενχόφεν. 
 - Με βάση και τον κυρωτικό νόμο για το νέο αεροδρόμιο στα Σπάτα, το Ελληνικό θα πάψει να έχει εμπορική λειτουργία και θα μετατραπεί σε μητροπολιτικό πάρκο,
με ήπια οικιστική ανάπτυξη και κάποιες υποστηρικτικές υποδομές.
 - Οι κτιριακές εγκαταστάσεις του Δυτικού Aεροδρομίου θα φιλοξενήσουν τα πέντε ολυμπιακά αθλήματα.
 -  Το συγκρότημα του Aνατολικού Aεροδρομίου προβλέπεται να μετατραπεί σε συνεδριακό κέντρο. 
 - Σχεδιάζονται μεγάλα έργα αντιπλημμυρικής προστασίας, με βασικό αποδέκτη το ρέμα στους Τράχωνες, που σήμερα έχει μπαζωθεί σε ένα του τμήμα γιά τις ανάγκες
του διαδρόμου προσγείωσης. Επίσης προωθούνται και οδικά έργα και μελετάται το ενδεχόμενο να μετατοπιστεί η παραλιακή λεωφόρος ή και να βυθιστεί, ώστε να ενωθεί ο χώρος με τις εγκαταστάσεις του Αγίου Κοσμά, που επίσης θα βελτιωθούν γιά τις ανάγκες του ιστιοπλοϊκού κέντρου.
 Στη χθεσινή σύσκεψη πήραν επίσης μέρος η πρόεδρος του Οργανισμού Αθήνας Αυγή Μαρκοπούλου και ο καθηγητής Λ. Βασενχόφεν.
