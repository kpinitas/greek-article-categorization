Είναι κι αυτό ένα Ημερολόγιο του 2001, αλλά από αυτά που δεν σου κάνει καρδιά να «ξοδέψεις» ούτε μία σελίδα του. Το Ημερολόγιο της Εθνικής Πινακοθήκης, που εκδόθηκε με χορηγό για δεύτερη χρονιά τον ΕΟΤ, είναι αφιερωμένο στον Νικόλαο Γύζη (1842-1901), με αφορμή τη συμπλήρωση 100 χρόνων από το θάνατό του. Προαγγέλλει, ως εκ τούτου, και τη μεγάλη αναδρομική έκθεση του ζωγράφου στην Πινακοθήκη το Σεπτέμβριο του 2001, με επιμελήτρια τη Νέλλη Μισιρλή.
 Η ίδια, με τη βοήθεια της Μαρίας Κατσανάκη, επιμελήθηκε και το ημερολόγιο που,
διατρέχοντας το 2001, διατρέχει και την εικαστική δημιουργία του Γύζη, παρουσιάζοντας σε κάθε σελίδα κι ένα έργο από τα γνωστότερα («Γιάντες», «Τ' Αρραβωνιάσματα των Παιδιών», «Το Κρυφό Σχολειό», «Κου-Κου») μέχρι τα λιγότερο γνωστά, σύνολο 58 έργα που προέρχονται από τη συλλογή της Πινακοθήκης και από ιδιωτικές συλλογές. Για το εξώφυλλο έχει επιλεγεί η «Ιστορία», η οποία είχε φιλοτεχνηθεί από τον Γύζη το 1892, για να γίνει λίγο αργότερα και αφίσα που θα
κοσμούσε επί 23 συνεχείς χρονιές την ετήσια διεθνή έκθεση στο Glaspalast του Μονάχου.
 Η επίσημη παρουσίαση του ημερολογίου έγινε χθες, παρόντος και του γ.γ. του ΕΟΤ, Ευγένιου Γιαννακόπουλου που χαρακτήρισε τη χορηγία του Οργανισμού για την
έκδοση ως «αυτονόητη συνεισφορά του ελληνικού τουρισμού για την υποστήριξη της
τέχνης και της δραστηριότητας της Εθνικής Πινακοθήκης». Η υποστήριξη του Οργανισμού εκτείνεται και στη φροντίδα για τη διακίνηση της έκδοσης στις αγορές του εξωτερικού μέσω των γραφείων του ΕΟΤ και όπου αυτά δεν υπάρχουν, μέσω των πρεσβειών ή των προξενείων.
 Η επιλογή του Γύζη για το ημερολόγιο αντικατοπτρίζει για τη διευθύντρια της Εθνικής Πινακοθήκης, Μαρίνα Λαμπράκη - Πλάκα, και τον «απέραντο σεβασμό όλων μας για τους Ελληνες ζωγράφους του 19ου αιώνα που, ξεκινώντας από τα απομακρυσμένα χωριά τους, μπόρεσαν μέσα σε λίγα χρόνια να γεφυρώσουν το χάσμα μεταξύ της Ελλάδας και των πολιτισμένων χωρών και να κάνουν ζωγραφική, η οποία
δεν έχει σε τίποτε να ζηλέψει αυτή των ξένων δασκάλων τους».
 Τέτοια περίπτωση ακριβώς ήταν ο Γύζης, όπως επισήμανε η Νέλλη Μισιρλή, μελετήτρια του έργου του και συγγραφέας του βιβλίου «Νικόλαος Γύζης», που προ 5ετίας της χάρισε και βραβείο της Ακαδημίας Αθηνών. Ο ζωγράφος γεννήθηκε στην Τήνο και με υποτροφία σπούδασε στο Μόναχο με καθηγητή τον Πιλότι. Αν και ο Γύζης έμεινε μέχρι το τέλος της ζωής του στο Μόναχο και θεωρήθηκε πρωτοπόρος και της γερμανικής τέχνης, επηρεάστηκε καθοριστικά από την Ελλάδα στη διαμόρφωση του ξεχωριστού εικαστικού του ιδιώματος.
 Η εξαιρετική απόδοση των χρωμάτων και η διατήρηση της μαγείας της ζωγραφικής του Γύζη στις σελίδες του ημερολογίου που σχεδίασε ο Θύμιος Πρεσβύτης, οφείλονται στις εκδόσεις «Αδάμ».
