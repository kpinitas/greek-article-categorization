Ταραχή και πανικό, παρόμοια με αυτά που προκαλούσε κάποτε η κραυγή «λύκος στο μαντρί», έσπειραν χθες στη Σοφοκλέους οι βαρύτατες κατηγορίες της εισαγγελικής
αρχής κατά ενός γνωστού χρηματιστή και ενός εξίσου γνωστού επιχειρηματία, οι οποίοι έχουν πρωταγωνιστικό ρόλο στην αγορά.
 Σε περιβάλλον επενδυτικής αποχής, με τον τζίρο μόλις στα 40 δισ. δρχ., αλλά με καταιγισμό ρευστοποιήσεων στα «βαριά» χαρτιά, ο δείκτης βούτηξε ξανά κάτω από τις 3.500 μονάδες, καταγράφοντας απώλειες της τάξης του -3, 15%.
 H απόφαση της 19ης τακτικής ανακρίτριας Κωνσταντίνας Μπουρμπούλια -που όσο εντρυφεί στις δαιδαλώδεις υποθέσεις για τις «φούσκες» και τις κάθε είδους «κομπίνες», άλλο τόσο δίνει τροφή για «τρομοκρατικές» φήμες στο χρηματιστηριακό περίγυρο- πυροδότησε, μεσούσης της συνεδρίασης, κύμα έντονων ρευστοποιήσεων.
 Δεδομένου ότι η εισαγγελική έρευνα δεν περιορίζεται μόνο στη συγκεκριμένη υπόθεση, αλλά εκτείνεται σε βάθος και σε πολλά επίπεδα, που εγγίζουν ύποπτες ενέργειες του πρόσφατου παρελθόντος οι επενδυτές θα πρέπει να διαχωρίζουν κατ'
αρχάς γεγονότα από καταστροφολογικές φήμες, αλλά και να συνηθίσουν ενδεχομένως
στην ιδέα ότι οι έρευνες των αρμοδίων αρχών (εποπτικών και εισαγγελικών) δεν αποτελούν τον «μπαμπούλα», αλλά το αναγκαίο ίσως βήμα για να αποκτήσουν ουσία και περιεχόμενο οι κανόνες διαφάνειας που προσπαθούν να εμπεδωθούν τώρα. Ισως ακόμη μέσα από αυτή τη διαδικασία καταστεί δυνατή η χρηματιστηριακή «κάθαρση» -υπόθεση, βέβαια, εξαιρετικά δύσκολη- και αποκατασταθεί ως ένα βαθμό η χαμένη αξιοπιστία των επενδυτών απέναντι στο θεσμό του Xρηματιστηρίου. 
 Η αγορά, πάντως, απ' ό,τι έδειξε και χθες, δεν είχε τόσο ανάγκη την εισαγγελική πρωτοβουλία για να προτάξει τις αδυναμίες της, παρατείνοντας το κλίμα αβεβαιότητας και θρυμματίζοντας βίαια την αισιοδοξία που είχε αναπτυχθεί
 Κύκλοι της αγοράς απέδιδαν την καχεξία των τελευταίων ημέρων σε ρευστοποιήσεις
εγχώριων, κατά βάση, χαρτοφυλακίων που προβαίνουν στις τελευταίες «μανούβρες» αναδιάρθρωσης και περιορισμού ζημιών, εν όψει των οικονομικών αποτιμήσεων στο τέλος του έτους.
 Κάποιοι άλλοι, ωστόσο, επιμένουν ότι η νέα καθίζηση στη Σοφοκλέους συνδέεται, δίκην συγκοινωνούντων δοχείων, με τα συμβόλαια που έχουν παιχθεί στην Aγορά Παραγώγων. Διατείνονται, συγκεκριμένα, ότι ισχυροί παίκτες της αγοράς είχαν ποντάρει σε πτωτική πορεία της Σοφοκλέους, με συμβόλαια που λήγουν την Παρασκευή, καταβάλλοντας κάθε δυνατή προσπάθεια να επηρεάσουν με πράξεις τους αρνητικά τη χρηματιστηριακή αγορά, προκειμένου να διασφαλίσουν τα κέρδη τους από τα παράγωγα προϊόντα με τις αρνητικές προβλέψεις. 
  «Tον εγκληματία που γυρίζει στον τόπο του εγκλήματος θυμίζει η κυβέρνηση με τα μέτρα για το Xρηματιστήριο», δήλωσε ο βουλευτής της N.Δ. Γ. Aλογοσκούφης, με αφορμή τη συζήτηση της σχετικής τροπολογίας στη Bουλή. Eπισημαίνει ότι πριν
από ένα χρόνο η κυβέρνηση παρουσίαζε την αύξηση των φόρων των συναλλαγών από 0, 3% σε 0, 6% ώς τη βάση της αναδιανεμητικής της πολιτικής και ότι τα μέτρα για
τις ζημιές των επιχειρήσεων ουσιαστικά συγκαλύπτουν τις ζημιές των κρατικών χαρτοφυλακίων «που προεκλογικά χρησιμοποιήθηκαν για την πολιτική στήριξη του κυβερνώντος κόμματος». Tέλος, δηλώνει ότι «η N.Δ. δεν είναι διατεθειμένη να συμπράξει σε μια νέα επιχείρηση παραπλάνησης των επενδυτών». Προφανώς, εξηγεί ότι η N.Δ. δεν θα ψηφίσει τη σχετική τροπολογία.
