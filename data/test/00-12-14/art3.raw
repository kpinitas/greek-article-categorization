Μια «γέφυρα για να περάσει ο αναγνώστης στο έργο ενός δημιουργικού και ριζοσπαστικού πνεύματος» εύχεται η Τέτα Παπαδοπούλου να αποτελέσει το βιβλίο της «Του Κορνήλιου Καστοριάδη», που κυκλοφόρησε από τις εκδόσεις «Πόλις». Είναι, άλλωστε, έτσι σχεδιασμένο, ώστε να ελκύει, χωρίς να είναι απλοϊκό, να ερεθίζει χωρίς να είναι βαρύ καί δύσκολο.
 Το βιβλίο «Του Κορνήλιου Καστοριάδη» χωρίζεται σε τρία μέρη. Στο πρώτο («Λόγος
άμεσος») περιλαμβάνονται δύο συνεντεύξεις που ο Κορνήλιος Καστοριάδης έχει δώσει στην Τέτα Παπαδοπούλου -την πρώτη χρονολογικά το Δεκέμβριο του 1984 για την εκπομπή «Παρασκήνιο», τη δεύτερη το Μάρτιο του 1994 στην «Ελευθεροτυπία».
 Το δεύτερο μέρος του βιβλίου («Λόγος ίδιος») είναι μια ενότητα με κείμενα, παρεμβάσεις και ομιλίες του ίδιου του Κορνήλιου Καστοριάδη -στη Γαλλία, την Πράγα και τον Τριπόταμο της Τήνου.
 Στο τρίτο μέρος («Λόγος των άλλων») γράφουν για τον Κορνήλιο Καστοριάδη, έναν χρόνο μετά το θάνατό του, άνθρωποι που από χρόνια συνδέονταν μαζί του με σχέσεις αμοιβαίας εκτίμησης και φιλίας.
 Πρόκειται για κείμενα της ίδιας της Τέτας Παπαδοπούλου, αλλά και των Joel Whitebook (καθηγητή Ψυχαναλυτικής Θεωρίας στο Columbia Universit y), Ντανιέλ Κον-Μπεντίτ (ευρωβουλευτή σήμερα, επικεφαλής της ομάδας τών Γάλλων Πρασίνων), Εντγκάρ Μορέν, Ανταμ Μίχνικ (διευθυντή της πολωνικής εφημερίδας Gazeta B yborcza), Πιέρ Βιντάλ Νακέ (ιστορικού της ελληνικής αρχαιότητας), Λάκη Προγκίδη (ιδρυτή του περιοδικού L' atelier du roman), Aki Οrr (μαθηματικού, Πανεπιστήμιο τής Ιερουσαλήμ) και Γεράσιμου Στεφανάτου (ψυχίατρου-ψυχαναλυτή). Δημοσιεύεται ακόμα μια συζήτηση τού Κορνήλιου Καστοριάδη με το νομπελίστα ποιητή Οκτάβιο Πας τον Ιούλιο του 1996, στη διάρκεια ραδιοφωνικής εκπομπής του
Αλέν Φίνκιελκροτ στη France Culture. Αξίζει να σημειωθεί ότι οι δύο άνδρες πέθαναν με τέσσερις μήνες απόσταση ο ένας από τον άλλο. Ο Κορνήλιος Καστοριάδης στις 26 Δεκεμβρίου 1997, ο Οκτάβιο Πας στις 19 Απριλίου 1998.
 Το τρίτο μέρος του βιβλίου είναι ουσιαστικά μια αναδημοσίευση του ειδικού αφιερώματος της «Βιβλιοθήκης» της «Ελευθεροτυπίας» στην πρώτη επέτειο του θανάτου τού Κορνήλιου Καστοριάδη, με τίτλο «Ελληνας, Ευρωπαίος και Παγκόσμιος», που είχε επιμεληθεί η Τέτα Παπαδοπούλου, τακτική συνεργάτρια της «Ε». Και τα υπόλοιπα κείμενα του βιβλίου έχουν δημοσιευτεί στην «Ε» στο χρονικό διάστημα 1994- 2000, πάντα με την ευθύνη της Τέτας Παπαδοπούλου.
 Απαντώντας η ίδια στο προλογικό της σημείωμα στο ερώτημα «Γιατί μια δημοσιογραφική εργασία χρόνων να πάρει τη μορφή βιβλίου; », τονίζει τα εξής: 
 «Θέλω να πιστεύω ότι αυτό το βιβλίο προσφέρει στοιχεία και ερεθίσματα -ή τουλάχιστον κάνει νύξεις- που εξοικειώνουν τον αναγνώστη με την πολυδιάστατη και συναρπαστική σκέψη του Κορνήλιου Καστοριάδη: με τις βασικές φιλοσοφικές του ιδέες. Με την αντίληψή του για τη Δημοκρατία, την πολιτική δράση και την κοινωνική μεταβολή. Με τις θέσεις του για την κρίση των σύγχρονων δυτικών κοινωνιών και την απόσυρση των ανθρώπων στην ιδιωτική τους σφαίρα. Με την ανάλυσή του για την Αριστερά, το μαρξισμό, τον κομμουνισμό και τις μετακομμουνιστικές κοινωνίες. Με την τοποθέτησή του για τους σκοπούς και την πολιτική διάσταση της ψυχανάλυσης. Με την άποψή του για την ευρωπαϊκή παράδοση
-την ελληνοδυτική, όπως την ονομάζει-, τη μόνη παράδοση στην οποία υπάρχει η δυνατότητα της κριτικής και της αμφισβήτησης».
