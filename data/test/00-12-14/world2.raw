 Ούτε η προοπτική των εκλογών στο Ισραήλ ούτε οι σπασμωδικές προσπάθειες αναζωογόνησης της ειρηνευτικής διαδικασίας αποδεικνύονται ικανές να αναχαιτίσουν το λουτρό αίματος στη Μέση Ανατολή. Τέσσερις Παλαιστίνιοι αστυνομικοί σκοτώθηκαν χθες στη Λωρίδα της Γάζας κι ένας πέμπτος στη Χεβρόνα της Δυτικής Οχθης, κατά τη διάρκεια ανταλλαγής πυρών με Ισραηλινούς. Παράλληλα, δεκάδες είναι οι τραυματίες, στην πλειονότητά τους Παλαιστίνιοι. Ο νεκρός της Χεβρόνας ήταν μέλος της στρατιωτικής πτέρυγας της Χαμάς, σύμφωνα με
 Ως συνήθως, η μια πλευρά ρίχνει την ευθύνη στην άλλη. Ο επικεφαλής της παλαιστινιακής ασφάλειας στη Λωρίδα της Γάζας, στρατηγός Αμπντελραζάκ Ματζαϊντέχ, κατηγόρησε το Ισραήλ ότι «αυτό προκάλεσε τις συγκρούσεις» στο προσφυγικό στρατόπεδο Χαν Γιούνις. Από την άλλη, ο ισραηλινός στρατός ισχυρίζεται ότι οι Παλαιστίνιοι άνοιξαν πυρ εναντίον των ανδρών του, τραυματίζοντας έναν και προκαλώντας την αντίδραση του Ισραήλ. Από την έναρξη της νέας κρίσης (28 Σεπτεμβρίου) μέχρι σήμερα, συνολικά 323 άτομα έχουν χάσει τη ζωή τους, από τα οποία 274 ήταν Παλαιστίνιοι, 38 Ισραηλινοί, 13 Αραβες Ισραηλινοί και ένας Γερμανός.
 Παράλληλα με τις εχθροπραξίες, στο εσωτερικό του Ισραήλ οι υποψήφιοι διάδοχοι του Εχούντ Μπάρακ προετοιμάζονται για τις βουλευτικές εκλογές. Το ισραηλινό Kοινοβούλιο ενέκρινε σήμερα σε πρώτη ανάγνωση το νομοσχέδιο που παρουσιάστηκε από την αντιπολίτευση για την τροποποίηση του εκλογικού νόμου, η οποία αναμένεται να ανοίξει το δρόμο του Μπέντζαμιν Νετανιάχου για την υποβολή υποψηφιότητας. Το νομοσχέδιο πρέπει να υπερψηφιστεί σε δεύτερη και, αργότερα, σε τρίτη ανάγνωση στην Κνεσέτ για να γίνει νόμος του ισραηλινού κράτους.
 Χθες, παρουσιάστηκε ένα ακόμα σχέδιο ειρήνευσης στην περιοχή, αιγυπτοιορδανικής εμπνεύσεως αυτή τη φορά. Σύμφωνα με δημοσίευμα της ισραηλινής εφημερίδας «Μααρίβ», το σχέδιο συζητήθηκε στο Παρίσι μεταξύ του Iσραηλινού υπουργού Εξωτερικών Σλόμο μπεν Αμί και του Ουσάμα ελ Μπαζ, συμβούλου του Αιγύπτιου προέδρου Χόσνι Μουμπάρακ. Ο ισραηλινός αξιωματούχος, ωστόσο, αρνείται τη συνάντηση και, συνεπώς, τη συζήτηση επί ενός σχεδίου ειρήνευσης και χαρακτηρίζει την επίσκεψή του στη γαλλική πρωτεύουσα «ιδιωτικής
