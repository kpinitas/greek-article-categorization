 «Θέλω να δω τον καλό Τζιοβάνι, στη συνέχεια· αυτόν που περιμένει η ομάδα και ο κόσμος». Ιδιαίτερη συνομιλία με τον Τζιοβάνι Σίλβα ντε Ολιβέιρα είχε χθες το πρωί πριν από την προπόνηση ο Τάκης Λεμονής, σε μια προσπάθεια να τονώσει το ηθικό του Βραζιλιάνου μετά τον αποκλεισμό του Ολυμπιακού από το κύπελλο UEFA, αλλά και να τον φέρει προ των ευθυνών του.
 Γι' αυτό το λόγο, άλλωστε, ο τεχνικός του Ολυμπιακού συμπεριέλαβε τον Τζιοβάνι στην αποστολή για τον αγώνα κυπέλλου, σήμερα (3 μ.μ.), με το Αιγάλεω, παρά το γεγονός ότι δεν είναι απόλυτα έτοιμος από τον πρόσφατο τραυματισμό του. Ο «ερυθρόλευκος» τεχνικός θα δοκιμάσει σήμερα σχήμα με τρεις επιθετικούς στο Περιστέρι (4-4-3) και θα χρησιμοποιήσει όλους τους παίκτες που έχει στη διάθεσή του. Τη 15άδα για το παιχνίδι απαρτίζουν οι Αλβεζ, Γεωργίου, Γιαννακόπουλος, Ζέτερμπεργκ, Καραταΐδης, Καστίγιο, Κόντης, Κωστούλας, Λουτσιάνο, Πασσαλής, Πουρσανίδης, Σηφάκης, Ανατολάκης, Τζιοβάνι και Τζιωρτζιόπουλος.
 * Στον Ολυμπιακό εξακολουθούν να αναζητούν την ιδανική λύση για την τεχνική ηγεσία, αλλά όλα δείχνουν ότι έως τις αρχές Ιανουαρίου δεν θα υπάρξει συμφωνία με ξένο τεχνικό. Ο Σωκράτης Κόκκαλης εξετάζει και κάποιες νέες προτάσεις που του έχουν γίνει (όπως ο Αγγλος Γκλεν Χοντλ), αλλά δεν έχει πάρει την οριστική του απόφαση. 
 * Στη διοίκηση ασχολούνται πάλι με τον Γρηγόρη Γεωργάτο και τα νέα σενάρια που τον θέλουν να επιστρέφει στην Ιντερ. Kορυφαίο στέλεχος της ΠΑΕ υποστήριξε: «Δεν έχουμε καμία επίσημη επαφή με την διοίκηση της ιταλικής ομάδας».
 Ο αριστεροπόδαρος ποδοσφαιριστής του Ολυμπιακού χθες το απόγευμα δήλωσε: «Δεν με έχει πλησιάσει κανείς και ούτε σκέφτομαι να γυρίσω στην Ιντερ. Θέλω να μείνω στον Ολυμπιακό».
