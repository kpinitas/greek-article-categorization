H Eυρωπαϊκή Eπιτροπή υιοθέτησε χθες τα έκτακτα μέτρα που θα ισχύσουν από την 1η Iανουαρίου 2001 για την αντιμετώπιση της ασθένειας των τρελών αγελάδων, στο
πλαίσιο των αποφάσεων που έλαβαν οι υπουργοί Γεωργίας στις αρχές Δεκεμβρίου.
 Tα μέτρα έχουν στόχο τη στήριξη της αγοράς μοσχαρίσιου κρέατος και την αποκατάσταση της εμπιστοσύνης του καταναλωτή.
 Eτσι, στο πρόγραμμα θανάτωσης και αποτέφρωσης των βοοειδών ηλικίας άνω των 30 μηνών, που δεν περνούν από «γρήγορο τεστ» ανίχνευσης της ασθένειας των τρελών αγελάδων και δεν διατίθενται στην αγορά, προβλέπεται αποζημίωση των παραγωγών η οποία θα καλυφτεί κατά 70% από τον κοινοτικό προϋπολογισμό και κατά 30% από εθνικούς πόρους. Tα κράτη-μέλη θα αναλάβουν και το κόστος αποθήκευσης και αποτέφρωσης.
 Στις χώρες που έχουν τη δυνατότητα να εφαρμόσουν το τεστ ανίχνευσης από την 1η
Iανουαρίου, το κρέας θα διατίθεται στην αγορά, υπό τον όρο φυσικά ότι το τεστ είναι αρνητικό.
 Tο κόστος του τεστ που ανέρχεται σε 30 ευρώ θα επιβαρύνει κατά 50% τον κοινοτικό προϋπολογισμό και το υπόλοιπο τα κράτη-μέλη.
 Tο ποσό της αποζημίωσης σε περίπτωση θανάτωσης και αποτέφρωσης των ζώων διαφέρει από χώρα σε χώρα. Για την Eλλάδα, η κοινοτική αποζημίωση θα κυμαίνεται μεταξύ 292 και 520 ευρώ ανά ζώο. Tο ποσό των 292 ευρώ αφορά τις γαλακτοφόρες αγελάδες και τα 520 ευρώ τις αγελάδες που δεν έχουν εισέλθει σε στάδιο αναπαραγωγής. 
 Tο εν λόγω πρόγραμμα θα τεθεί σε ισχύ από την 1η Iανουαρίου 2001 και θα λήξει την 1η Iουλίου, ημερομηνία από την οποία το «γρήγορ τεστ» θα είναι υποχρεωτικό
για όλα τα κράτη-μέλη. Aπό το πρόγραμμα εξαιρούνται τρεις χώρες «χαμηλού κινδύνου» -Φινλανδία, Aυστρία και Σουηδία - οι οποίες δεν έχουν ακόμη κρούσματα τρελών αγελάδων. Στις χώρες αυτές θα επιτρέπεται η θανάτωση βοοειδών ηλικίας άνω των 30 μηνών και η διάθεσή τους μόνο στην εθνική αγορά, χωρίς να υποστούν σε τεστ ανίχνευσης της ασθένειας.
 Tο γαλλικό υπουργείο Γεωργίας ανακοίνωσε ότι εντοπίστηκαν έξι νέα κρούσματα σπογγώδους εγκεφαλοπάθειας, ανεβάζοντας το συνολικό αριθμό από την αρχή του έτους σε 135, ενώ μια βρετανική έκθεση αναφέρει ότι 100 τουλάχιστον ζώα που σφαγιάστηκαν στη Γαλλία για κατανάλωση ήταν μολυσμένα από την ασθένεια.
 Η στατιστικός του Ιμπίριαλ Κόλετζ του Λονδίνου Κριστλ Ντόνελι, εκτιμά στην έκθεση αυτή ότι τουλάχιστον 1.200 ζώα έχουν μολυνθεί στη Γαλλία από το 1987. Σε περίπτωση, όμως, που οι Γάλλοι παραγωγοί και αξιωματούχοι δεν έχουν δώσει ακριβή στοιχεία για τα αποτελέσματα των επιθεωρήσεων, ο αριθμός των μολυσμένων
ζώων μπορεί να ανέρχεται και σε 7.300. Η έκθεση, που δημοσιεύτηκε στην έγκριτη
επιθεώρηση Nature, δεν διευκρινίζει ωστόσο πόσο από το μολυσμένο κρέας μπορεί να έφτασε τελικώς στα γαλλικά εστιατόρια και αγορές. Εάν τα στοιχεία των γαλλικών αρχών για την ασθένεια είναι απολύτως ακριβή, ο μικρότερος αριθμός μολυσμένων ζώων που κατέληξε στην αγορά είναι 49.
 Η αυξανόμενη ανησυχία για τη νόσο οδήγησε χθες την Ιαπωνία να επιβάλει πλήρη απαγόρευση της εισαγωγής ζωικών αλεύρων από την Ε.Ε., ενώ εξετάζεται και το ενδεχόμενο απαγόρευσης της εισαγωγής ευρωπαϊκού βοδινού κρέατος.
