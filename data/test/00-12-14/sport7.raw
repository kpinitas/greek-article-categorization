 Πώς να ζεσταθεί κανείς και να παίξει μπάσκετ μέσα σε τέτοια ατμόσφαιρα; Στις κερκίδες του παγωμένου ΟΑΚΑ ήταν μετρημένοι 80 άνθρωποι, άντε κι άλλοι τόσοι αστυνομικοί και δημοσιογράφοι. Τα έβλεπε ο Γιάννης Φιλίππου κι έμοιαζε έτοιμος να βάλει τα κλάματα. Οι παίκτες της ΑΕΚ χρειάστηκαν 30 λεπτά για να ανάψουν τις μηχανές και να δαμάσουν τα «Λιοντάρια» της Αγίας Πετρούπολης: 84-73, από 46-56 στην ανάπαυλα του 3ου δεκαλέπτου.
 «Είναι έμπειρη ομάδα, οι Λάιονς. Δεν τους είχαμε δει σε πολλές κασέτες, γνωρίζαμε όμως ότι και στην Μπολόνια κέρδιζαν μέχρι το 38ο λεπτό. Ο Ντούσαν Ιβκοβιτς μιλούσε για το παιχνίδι που μόλις είχε τελειώσει, αλλά το μυαλό του ήταν αλλού, στη δολοφονία του Χάρις Μπρκιτς. «Τραγικό, να βρει τέτοιο τέλος ένας αθλητής στο πάρκινγκ του γηπέδου. Τι να πω, είμαι χάλια από το πρωί».
 Η ΑΕΚ απέφυγε το πατατράκ χάρη στη χαμαλοδουλειά των Κακιούζη - Μπετς, στα εύστοχα σουτ του Χατζή, αλλά και στο ξύπνημα του (αρνητικού μέχρι τότε) Στεφάνοφ στην τέταρτη περίοδο. Εκλεψε μια-δυο μπάλες ο Σκοπιανός, έβαλε και τέσσερα καλαθάκια, ε, δεν ήθελε παραπάνω. Τους Λάιονς είχε απέναντί της η ΑΕΚ, όχι καμιά Κίντερ. Τους Λάιονς του παλιού της γνώριμου Ντέρεκ Χάμιλτον, ο οποίος ήταν ο κορυφαίος σκόρερ της βραδιάς. Mας φάνηκε καλύτερος από κάθε φορά! 
 Είδε το Xάρο με τα μάτια της η Ν. Ηστ μέχρι να λυγίσει στην Καισαριανή την αντίσταση της Βοσνιακής Σλόμποντα Ντίτα με 68-64 (ημ. 32-30) και να περάσει (με ρεκόρ 2-1) στην κορυφή του Ε' ομίλου του Κόρατς. Ολα κρίθηκαν στα τελευταία 31'', τότε που ο Σοφογιάννης με 3/4 βολές και ο Βετούλας με 1/2 «ξεκόλλησαν» τη Νηαρ από το ισόπαλο 64-64 και «σφράγισαν» τη νίκη. Η σύνθεση της Νηαρ: Βον 15, Παυλίδης 16, Βετούλας 6 (1), Σοφογιάννης 14 (1), Πανατζόπουλος 6 (1), Ασημακόπουλος 9, Αντρέου 2, Τσιριγωτάκης 2.
