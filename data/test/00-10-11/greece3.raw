Εντυπωσιακά αποτελέσματα την αναχαίτιση του καρκίνου του μαστού και στον περιορισμό του όγκου δίνει μία νέα θεραπεία, που απευθύνεται σε γυναίκες που βρίσκονται σε προχωρημένο στάδιο της νόσου, αλλά και σε όσες βρίσκονται αντιμέτωπες με τη μαστεκτομή.
 Σήμερα, τέσσερις χιλιάδες νέες περιπτώσεις καρκίνου του μαστού καταγράφονται κάθε χρόνο στη χώρα μας. Η ασθένεια αυτή αποτελεί την πρώτη αιτία θανάτου στις
γυναίκες σε όλο τον κόσμο, ηλικίας 45-60 ετών. 
 Η είδηση αυτή που δίνει ελπίδα σε εκατομμύρια γυναίκες σε όλο τον κόσμο, ανακοινώθηκε κατά τη διάρκεια του πανευρωπαϊκού συνεδρίου για τον καρκίνο του μαστού, που πραγματοποιήθηκε στις Βρυξέλλες. Κατά τη διάρκεια του συνεδρίου, οι ερευνητές παρουσίασαν τα πρώτα αποτελέσματα δύο κλινικών μελετών για τη δράση της λετροζόλης, ενός αναστολέα του ενζύμου της αρωματάσης, που έρχεται να ανατρέψει τις μέχρι σήμερα θεραπευτικές πρακτικές.
 Οι ερευνητές συνέκριναν τη δράση της λετροζόλης με την ταμοξιφένη, το πιο διαδεδομένο και ισχυρό μέχρι σήμερα φάρμακο για τον καρκίνο του μαστού. Τα αποτελέσματα έδειξαν σημαντική υπεροχή της λετροζόλης στη θεραπευτική δράση, το χρόνο εξέλιξης της νόσου, αλλά και το κλινικό όφελος. 
 Το γεγονός χαρακτηρίστηκε από τους ειδικούς εξαιρετικά σημαντικό, καθώς καμία άλλη θεραπευτική ουσία μέχρι σήμερα δεν είχε να παρουσιάσει καλύτερα αποτελέσματα από την ταμοξιφένη. Η δράση της λετροζόλης έρχεται να αλλάξει τα δεδομένα και να δώσει προοπτική για ακόμη καλύτερα αποτελέσματα στο μέλλον.
 Στην πρώτη μελέτη, στόχος ήταν η αναστολή της εξέλιξης της νόσου και η καταπολέμηση του προχωρημένου καρκίνου. Πήραν μέρος 907 μετεμμηνοπαυσιακές γυναίκες με καρκίνο του μαστού σε προχωρημένο στάδιο, οι οποίες χωρίστηκαν σε δύο ομάδες. Η πρώτη ομάδα άρχισε να παίρνει λετροζόλη και η δεύτερη ταμοξιφένη. 
 Οι γιατροί μετρούσαν το χρόνο μέχρι να εξελιχθεί η νόσος, το μέγεθος του όγκου
και το διάστημα μέχρι τα πρώτα αποτελέσματα. Η ομάδα που πήρε τη λετροζόλη παρουσίασε: 
 * Σημαντική αύξηση του χρονικού διαστήματος μέχρι να εξελιχθεί η νόσος (9, 4 μήνες η λετροζόλη, 6 μήνες η ταμοξιφένη).
 * Καλύτερη ανταπόκριση στη θεραπεία με ολική ή μερική υποχώρηση του όγκου.
 Στη δεύτερη συγκριτική μελέτη, στόχος ήταν ο μεγαλύτερος περιορισμός του όγκου, ώστε να ακολουθήσει επέμβαση και να αποφευχθεί η μαστεκτομή. Πήραν μέρος 337 μετεμμηνοπαυσιακές γυναίκες με ορμονικά ευαίσθητο καρκίνο του μαστού, όπου το μέγεθος του όγκου δεν επέτρεπε τοπική επέμβαση.
 Στις μισές γυναίκες χορηγήθηκε λετροζόλη και στις υπόλοιπες ταμοξιφένη και τα αποτελέσματα ήταν για ακόμη μία φορά εντυπωσιακά. Η ομάδα που ελάμβανε λετροζόλη παρουσίασε πολύ καλή ανταπόκριση στη θεραπεία με ολική ή μερική υποχώρηση του όγκου, καθώς και μεγάλη επιτυχία στην αποφυγή της μαστεκτομής.
 Οπως ανέφερε χαρακτηριστικά ο καθηγητής Ογκολογίας του Πανεπιστημιακού Νοσοκομείου της Κοπεγχάγης Henning Mouridsen, «για πρώτη φορά, έπειτα από προσπάθειες πολλών δεκαετιών, έχουμε στα χέρια μας μια θεραπεία που εμφανίζεται ανώτερη από την ταμοξιφένη. 
 Εξέλιξη ορόσημο για τη μάχη της επιστήμης εναντίον του καρκίνου χαρακτήρισε τα
αποτελέσματα των ερευνών η καθηγήτρια του Ινστιτούτου Jules Bordet των Βρυξελλών και πρόεδρος του συνεδρίου Martin Piccart. Τόνισε ότι «ύστερα από πολλά χρόνια στασιμότητας, οι ερευνητές έκαναν ένα σημαντικό βήμα στην αντιμετώπιση του καρκίνου του μαστού».
