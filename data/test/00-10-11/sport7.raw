 Το ότι ο Γκερτ Χάμινγκ προπονήθηκε χθες κανονικά με την ομάδα της ΑΕΚ δεν σημαίνει ότι οι σχέσεις του με τη διοίκηση έχουν εξομαλυνθεί. Η ένταση που προέκυψε με αφορμή ένα επεισόδιο οικονομικής φύσης μετατοπίζεται σταδιακά και προς το πρόσωπο του Ντούσαν Ιβκοβιτς, ο οποίος εισηγήθηκε την απόκτησή του. Βέβαια πρέπει να είναι αφελής κάποιος για να σκεφτεί ότι ο Ολλανδός είναι η (μόνη) αιτία. Η ηγεσία του «δικεφάλου» -ύστερα από όσα τράβηξε με τις υποθέσεις Τσακαλίδη και Κορωνιού- αναλογίζεται σε πόσο δύσκολη θέση θα βρεθεί αν τελικά το ΑΣΕΑΔ δεν «περάσει» τον Ιμπραΐμ Κουτλουάι ως κοινοτικό στο ελληνικό πρωτάθλημα και την πιάνει απελπισία. Αποδίδει μάλιστα το μεγαλύτερο μερίδιο ευθύνης στον «Ντούντα», θεωρώντας ότι την παρέσυρε σε βιαστικές επιλογές, χωρίς πρώτα να είναι εξασφαλισμένες κάποιες μίνιμουμ προϋποθέσεις. Το σίγουρο είναι ότι τα πνεύματα είναι τεταμένα λίγες μέρες πριν από την έναρξη των επίσημων αγωνιστικών υποχρεώσεων και βάλσαμο μπορεί ν' αποδειχθεί μόνον η δικαίωση στο ΑΣΕΑΔ, ώστε να μη θυσιαστεί ο Μάρτιν Μούρσεπ.
 ΜΑΡΣΑΛ: Ο Ντόνι Μάρσαλ (28, 2.01) κέρδισε τελικά την κούρσα διαδοχής του Τσάντλερ Τόμσον για τη θέση του δεύτερου ξένου στη Νηαρ Ηστ. Χθες ο παίκτης -που επικράτησε του Ντόντεϊ Τζόουνς- έστειλε υπογεγραμμένο το συμβόλαιό του και αύριο αναμένεται στην Ελλάδα για να περάσει από εξετάσεις και να ξεκινήσει
προπονήσεις. Λογικά λοιπόν το αποψινό φιλικό με τον Aρη, που θα γίνει στις 6 μ.μ. στο κλειστό της Καισαριανής και τα έσοδα του οποίου θα διατεθούν στο Σύλλογο Ατόμων με ειδικές ανάγκες «Ο Ηλιος», θα είναι το τελευταίο στο οποίο η
ομάδα του Ζευγώλη θα παίξει με έναν ξένο.
 ΔΑΦΝΗ: Ο χρυσός ολυμπιονίκης του τάε κβον ντο Μιχάλης Μουρούτσος ήταν εκεί για
να δηλώσει την ηθική υποστήριξή του στην ομάδα της γειτονιάς του, τη Δάφνη. Ο νέος χορηγός και ιδιοκτήτης της «Moda Bagno», Νίκος Βαρβέρης, με κίτρινη γραβάτα, εξέφρασε τη σιγουριά ότι τα χρήματά του θα πιάσουν τόπο, βλέποντας το
υλικό, αλλά και την ατμόσφαιρα της ομάδας, για χάρη της οποίας επανήλθε ύστερα
από τρία χρόνια στο χώρο του μπάσκετ. Κάτω από αυτές τις προϋποθέσεις πώς να μην ανεβάσουν ψηλότερα τον πήχυ των φετινών στόχων τους ο πρόεδρος Κώστας Τζιβελέκας, ο προπονητής Νίκος Χριστοδούλου και οι παίκτες της Δάφνης, που ξεκινάνε με όραμα «την υπέρβαση», όπως την προσδιόρισε και το νέο τους αστέρι,
ο Aμερικανός Μπλου Εντουαρντς. Aποψη που βρήκε σύμφωνο όχι μόνο τον παρτενέρ του, Μπακ Τζόνσον, αλλά και τους υπόλοιπους συμπαίκτες του, που έκαναν λόγο για το νέο άνεμο που... πνέει σε όλο το φάσμα του συλλόγου. «Θέλουμε να ξεφύγουμε από το επίπεδο της μικρής ομάδας, η οποία προσπαθεί απλώς να σωθεί»,
τόνισε ο πρόεδρος Κώστας Τζιβελέκας, που υπενθύμισε ότι εκτός από καλούς ξένους στο ρόστερ συμπεριλαμβάνονται και 11 Eλληνες.
 ΟΛΥΜΠΙΑΚΟΣ: Μόνο το συνδρομητικό κανάλι της Telefonica (WVA) θα μεταδώσει σίγουρα την ευρωπαϊκή πρεμιέρα του Ολυμπιακού κόντρα στη Ρεάλ (παίζει χωρίς τον τραυματισμένο Ερέρος) την ερχόμενη Δευτέρα. Οι απαιτήσεις για τα δικαιώματα των αγώνων όλων των ελληνικών ομάδων στην «Ευρωλίγκα» έφτασαν τα 4, 5 δισ., ποσόν που τα ελληνικά κανάλια χαρακτήρισαν απαγορευτικό. Προς το παρόν πάντως γίνεται προσπάθεια τουλάχιστον ο συγκεκριμένος αγώνας να μεταδοθεί από την ΕΤ1. Στο μεταξύ, η προετοιμασία συνεχίζεται χωρίς τον τραυματία Δημήτρη Παπανικολάου και με δύο φιλικά. Ενα απόψε στο Περιστέρι με την ομώνυμη ομάδα κι ένα αύριο στο ΣΕΦ με τον Πανιώνιο.
 ΠΑΟ: Και να που γύρισε, έστω κι αργά. Ο Ζέλιμιρ Ομπράντοβιτς εμφανίστηκε προχθές σε τηλεοπτικό σόου στο Βελιγράδι και χθες στην προπόνηση του Παναθηναϊκού στο ΟΑΚΑ, αναλαμβάνοντας πλέον τα ηνία της ομάδας μία εβδομάδα πριν από την έναρξη των επίσημων υποχρεώσεών της.
