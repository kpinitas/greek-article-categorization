 Λαβωμένα από την τριήμερη κακοκαιρία -από Σάββατο μέχρι Δευτέρα- βγήκαν τα μοναστήρια- κυρίως της δυτικής πλευράς -του Αγίου Ορους. Το οδικό δίκτυο έχει γίνει απροσπέλαστο -παρασύρθηκαν μέχρι και γέφυρες- ενώ προβλήματα διαπιστώθηκαν και στις τηλεφωνικές επικοινωνίες.
 Πέντε τουλάχιστον μοναστήρια έχουν υποστεί σοβαρές ζημιές, καθώς τα αντιπλημμυρικά έργα δεν στάθηκαν ικανά να συγκρατήσουν την ορμή των υδάτων. Οι
χείμαρροι παρέσυραν αυτοκίνητα στη θάλασσα και κατέστρεψαν τους χωμάτινους δρόμους που υπήρχαν. Χαρακτηριστική είναι η περιγραφή της κατάστασης -«πρωτοφανής» για τα τελευταία 25 χρόνια- από ανθρώπους που εργάζονται στην αθωνική πολιτεία και ανέφεραν: «εχουμε αποκλειστεί», «κοντέψαμε να πνιγούμε». Ηδη μάλιστα έχει καταγραφεί και ο πνιγμός ενός μοναχού στην Ιερά Μονή Σίμωνος Πέτρας, το Σάββατο.
 Από το Αστυνομικό Τμήμα Καρυών έγινε γνωστό ότι «χάθηκαν από το χάρτη οι δρόμοι» που ενώνουν τις Καρυές - πρωτεύουσα του Αγίου Ορους- με τη Δάφνη επίνειο των Καρυών- και με τις Ιερές Μονές Δοχειαρίου, Παντελεήμονος, Ξενοφώντος, Βατοπεδίου. Επίσης, καταστράφηκε και ο δρόμος που ενώνει την Δάφνη
με την Ιερά Μονή Σίμωνος Πέτρας. Για την αποκατάσταση του οδικού δικτύου χρησιμοποιούνται σκαπτικά μηχανήματα των μοναστηριών, της Ιεράς Επιστασίας και
ιδιωτών εργολάβων που είχαν κληθεί για την κατασκευή άλλων έργων.
 Η εικόνα που σχηματίστηκε για τα 14 από τα 20 μοναστήρια είναι η εξής: 
 - Ι.Μ. Σίμωνος Πέτρας: Πλημμύρισαν υπόγεια και το αρχονταρίκι. Εσπασαν σκεπές.
Παρασύρθηκαν ένα τοίχος, ένας λέβητας και δένδρα. Καταστράφηκαν τρεις γέφυρες.
 - Ι.Μ. Ξενοφώντος: Καταστράφηκε το δίκτυο παροχής πόσιμου νερού -γίνονται προσπάθειες για την υδροδότηση του μοναστηρίου από άλλες πηγές. Πλημμύρισαν κελιά. Παρασύρθηκαν δένδρα, τρία αυτοκίνητα και καταγράφηκαν ζημιές στους γύρω
 - Ι.Μ. Χιλιανδαρίου: Επεσε ένας τοίχος που συγκρατούσε τα χώματα μπροστά από το μοναστήρι. Αποκόπηκε η πρόσβαση προς τον αρσανά (λιμανάκι), αφού καταστράφηκε ο μοναδικός δρόμος που ενώνει τα δύο σημεία. 
 - Ι.Μ. Aγίου Διονυσίου: Οι φερτές ύλες μπάζωσαν το λιμανάκι του μοναστηρίου και καταστράφηκαν όλοι οι γύρω δρόμοι. Η καταστροφή αποδίδεται σε αλλαγή της ροής του χειμάρρου.
 - Ι.Μ. Αγίου Παύλου: Σύμφωνα με πληροφορίες, υπήρξαν σοβαρές ζημιές και παρασύρθηκε ένα αυτοκίνητο.
 - Στις Ιερές Μονές Μεγίστης Λαύρας, Βατοπεδίου, Ιβήρων, Κουτλουμουσίου, Παντοκράτορος, Ξηροποτάμου, Καρακάλου, Φιλοθέου και Σταυρονικήτα δεν αναφέρθηκαν ζημιές, τουλάχιστον όσον αφορά τις κτιριακές εγκαταστάσεις.
 - Με τις Ιερές Μονές Ζωγράφου, Δοχειαρίου, Οσίου Γρηγορίου, Εσφιγμένου, Παντελεήμονος και Κωνσταμονίτου δεν ήταν δυνατή η τηλεφωνική επικοινωνία. 
 Την παροχή επιδόματος ύψους 200.000 δραχμών για την ανακούφιση των πλημμυροπαθών εξήγγειλε ο υπουργός Μακεδονίας-Θράκης κατά τη διάρκεια της επίσκεψής του στις πληγείσες περιοχές του νομού Χαλκιδικής. Σύμφωνα με τις πρώτες εκτιμήσεις, το ύψος των ζημιών ανέρχεται περίπου στο ένα δισεκατομμύριο
 Yστερα από σύσκεψη που έγινε χθες στο δημαρχείο Μεγάλης Παναγιάς μεταξύ κυβερνητικού κλιμακίου και της Tοπικής Aυτοδιοίκησης Χαλκιδικής αποφασίστηκε η
άμεση παρέμβαση της πολιτείας στις περιοχές που επλήγησαν από τις πλημμύρες. Στην περιοδεία και στη σύσκεψη συμμετείχαν ο υπουργός Μακεδονίας-Θράκης, Γιώργος Πασχαλίδης, ο υφυπουργός ΠΕΧΩΔΕ, Νάσος Αλευράς, ο γενικός γραμματέας Περιφέρειας Κεντρικής Μακεδονίας, Βασίλης Βαλασόπουλος, ο νομάρχης Χαλκιδικής Βασίλης Βασιλάκης και ο δήμαρχος Μ. Παναγιάς, Δημήτρης Δρούγκας.
