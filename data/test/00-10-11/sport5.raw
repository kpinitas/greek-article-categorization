 Στην τελική ευθεία για την επιστροφή του στην ενδεκάδα μπήκε από χθες ο Πάολο Σόουζα, ύστερα και από το ιατρικό οκέι, που εξασφάλισε από τον καθηγητή Ορθοπεδικής και μέλος του ΔΣ του ΠΑΟ, Αργύρη Μήτσου.
 Οπως διαπιστώθηκε στο ραντεβού του με το γιατρό χθες το πρωί, όντως ο Πορτογάλος σούπερ σταρ έχει «ήπια συμπτώματα της πάθησης των προσαγωγών». Για δύο ημέρες θα ακολουθήσει ειδικό πρόγραμμα προπόνησης και θεραπευτική αγωγή, ενώ ο κ. Μήτσου θα τον ξαναδεί αύριο βράδυ ή την Παρασκευή το πρωί. Το πιο πιθανό είναι ο Σόουζα να μπει σε πιο εντατικούς ρυθμούς σε δύο ημέρες και εκμεταλλευόμενος το Σαββατοκύριακο να φορτσάρει, ώστε να μπορέσει να παίξει, έστω και για λίγο, στο κρίσιμο παιχνίδι του Τσάμπιονς Λιγκ με το Αμβούργο την ερχόμενη Τετάρτη στο Ολυμπιακό Στάδιο.
 «Γιατρέ έλειπες στο Σίδνεϊ και δεν έβρισκα κάποιον να μου πει υπεύθυνα τι έχω,
γι' αυτό πήγα στην πατρίδα μου. Ο Τύπος μεγιστοποίησε το θέμα. Εχω απεριόριστη
εμπιστοσύνη στο πρόσωπό σου», ήταν τα λόγια που απηύθυνε στον κ. Μήτσου ο Σόουζα, που το απόγευμα στρώθηκε στη δουλειά στην Παιανία. Δεν είδε τον Αναστασιάδη απλούστατα γιατί ο προπονητής ήταν απών. Εμεινε στη Θεσσαλονίκη εξαιτίας προσωπικού του ζητήματος. Σήμερα εκτός απροόπτου πάντως, θα γίνει η συνάντηση, κατά την οποία αναμένεται να δοθούν αμοιβαίες εξηγήσεις, ώστε να λυθεί η παρεξήγηση. Με τον πρόεδρο Αγγελο Φιλιππίδη ο Πορτογάλος δεν πρόκειται
να συναντηθεί. Εξάλλου, από τότε που δημιουργήθηκε το θέμα, οι δυο τους έχουν μιλήσει τρεις φορές.
 Την ώρα που το θέμα Σόουζα στον Παναθηναϊκό βαίνει προς εκτόνωση, αγγλικός δικτυακός τόπος στο «Ιντερνετ» ανέφερε χθες πως «ο προπονητής της Μπάγερν Μονάχου Οτμαρ Χίτσφελντ τον απέρριψε το περασμένο καλοκαίρι, επειδή ήταν επιρρεπής στους τραυματισμούς και επηρεαζόταν πολύ από τον προσωπικό του φυσιοθεραπευτή και φίλο Μαριάνο Μπαρέτο».
 Στο μέτωπο των άλλων τραυματιών Βαζέχα, Γκούμας προπονήθηκαν και είναι στη διάθεση του προπονητή για τον αγώνα του Σαββάτου με τον ΟΦΗ στο Ηράκλειο.
 Πανζουρλισμός με τα εισιτήρια του αγώνα με το Αμβούργο! Δεύτερη ημέρα χθες των
πωλήσεων και είχαν ήδη διατεθεί 15.000 περίπου. Συνολικά κυκλοφόρησαν 74.030 και τιμώνται 5.000, 7.000, 8.000 και 12.000 δρχ. Τα φθηνά των 5.000 και 7.000 είναι παραπάνω από τα μισά του όλου αριθμού. Η «πράσινη» ΠΑΕ έριξε τις τιμές και περιμένει βέβαια ανταπόκριση από την πλατιά μάζα των φιλάθλων. Την ερχόμενη Τετάρτη στο Ολυμπιακό Στάδιο θα δώσουν το «παρών» και 500 περίπου Γερμανοί φίλαθλοι, που θα καθήσουν στη θύρα 14.
