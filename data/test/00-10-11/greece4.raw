 Αβραάμ Λεσπέρογλου (απολογούμενος): «Δεκαοκτώ χρόνια τώρα η ψυχή μου είναι σε μια φυλακή. Αν όμως εμφανιζόμουν, έπρεπε να δώσω κάποιους ανθρώπους. Αυτό πρέπει να το καταλάβετε, είναι έξω από μένα. Πίστευα ότι ήταν επαναστάτες... Κι αν κατέδιδα και τελικά μ' αθώωναν, τι θα ήμουν από μέσα; Ενας κουβάς γεμάτος σκατά, ένα ρουφιάνος».
 Ιωαν. Λιακόπουλος (εισαγγελέας της έδρας του Μ.Ο.Δ.): «Ο Αβραάμ Λεσπέρογλου, χωρίς καμιά ηθική αναστολή, περιφρονώντας πλήρως την ανθρώπινη ζωή, πυροβόλησε
τρεις φορές με ανθρωποκτόνο σκοπό. Με βάση το αποδεικτικό υλικό, την ακροαματική διαδικασία και την απολογία του αποδεικνύεται πλήρως η ενοχή του».
 Η απολογία του κατηγορούμενου, Αβραάμ Λεσπέρογλου, ενώπιον των δικαστών του Μικτού Ορκωτού Δικαστηρίου Αθήνας, διήρκεσε περίπου τρεισήμισι ώρες.
 Η αγόρευση του εισαγγελέα της έδρας επί της ενοχής μόλις που ξεπέρασε το ένα τέταρτο της ώρας. Σ' αυτά τα περίπου είκοσι λεπτά της εισαγγελικής εισήγησης «χώρεσαν»: 
 - Η επανάληψη του κατηγορητηρίου (και έτερον επί της ουσίας ουδέν, μια και όπως ο ίδιος ο εισαγγελέας τόνισε «ουκ εν τω πολλώ το ευ»), η απόρριψη ως «αναξιόπιστων» συλλήβδην των μαρτύρων υπεράσπισης, η εκδήλωση της συμπάθειας του κ. Λιακόπουλου προς το πρόσωπο της συντρόφου του κατηγορουμένου «απ' την οποία τόσα χρόνια κρυβόταν παριστάνοντάς της τον τίμιο και καλό άνθρωπο», η αποστροφή του για τον «λάθος δρόμο» που επέλεξε ο Αβραάμ Λεσπέρογλου «αντί να κοιτάξει να πάρει το πτυχίο του» και τέλος, η κατάληξη του σκεπτικού του, σύμφωνα με την οποία: 
 - Ο κατηγορούμενος πρέπει να κηρυχθεί ένοχος για τα δύο κακουργήματα που αντιμετωπίζει (απόπειρα ανθρωποκτονίας και απόπειρα διακεκριμένης κλοπής) και να παύσει η ποινική δίωξη σε βάρος του λόγω παραγραφής για τα υπόλοιπα πλημμεληματικού χαρακτήρα αδικήματα. 
 Η δίκη διακόπηκε για σήμερα με τις αγορεύσεις συνηγόρων πολιτικής αγωγής και υπεράσπισης, ενώ το αργότερο μέχρι αύριο αναμένεται να έχει εκδοθεί και η απόφαση του δικαστηρίου.
 Ανθρωπινος, προσπαθώντας να «κοντρολάρει» τη συναισθηματική του φόρτιση, και ετοιμόλογος εμφανίστηκε στην απολογία του ο Αβραάμ Λεσπέρογλου.
 «Από 18 χρόνια τώρα έχει ασκηθεί σε βάρος μου η χειρότερη δίωξη. Εχω κατηγορηθεί για πολλά και αιτία στάθηκε η φυγοδικία μου, που έγινε για να προστατεύσω τους συντρόφους Παλαιστίνιους, στους οποίους πίστευα και προσπαθούσα μ' αυτόν τον τρόπο να προστατεύσω», ξεκίνησε ο κατηγορούμενος.
 «Η ιδεολογία μου -εξήγησε στους δικαστές ο Αβραάμ Λεσπέρογλου- δεν μου επέτρεπε να μην τους βοηθήσω. Ετσι, όταν ένας από αυτούς ζήτησε κάποια χαρτιά,
ταυτότητα και δίπλωμα οδήγησης, τα έδωσα. Οταν έγινε το περιστατικό τρελάθηκα... έμαθα ότι με καταζητούσε η Aστυνομία, απ' τις εφημερίδες ενημερώθηκα τι ακριβώς είχε συμβεί και κατάλαβα πως με είχαν μπλέξει. Δεν ήξερα ποιος ήταν αυτός που είχε τα χαρτιά μου, η σχέση δεν ήταν προσωπική, ήταν πολιτική. Με τρέλαινε η ιδέα ότι ο άνθρωπος που είχαν πυροβολήσει κινδύνευε να πεθάνει. Αν εμφανιζόμουν, έπρεπε να δώσω κάποιους ανθρώπους. Δεν μπορούσα, είχα άλλη συνείδηση. Εκείνο τον καιρό γινόταν συστηματική ποινικοποίηση ανθρώπων που ανήκαν σε συγκεκριμένο πολιτικό χώρο. Εγινα ο αναρχικός, ο πιστολέρο, ο ψυχρός δολοφόνος. Δεν κατάφερα να βρω επαφή μ' αυτούς που είχαν τα χαρτιά μου... εξαφανίστηκαν και μπορώ να υποθέσω το γιατί.
Στη συνέχεια εμφανίστηκα και ως τρομοκράτης. Σηκώθηκα κι έφυγα. Αυτό με σκότωσε εσωτερικά. Οταν μετά από τόσα χρόνια έφεραν τη μάνα μου στη φυλακή, αυτή δεν με αναγνώρισε. Εκανα πολλές προσπάθειες όλα αυτά τα χρόνια να γυρίσω στη νομιμότητα, αλλά δεν περνούσε μόνο από το χέρι μου. Δεν υπήρχε καμία εγγύηση ότι θα με πίστευαν οι διωκτικές αρχές. Μετά το 1985 βρέθηκα και κατηγορούμενος για 6 δολοφονίες μαζί με κάποιον Μπαλάφα. Πώς να ξαναγύριζα; Προσπάθησα να πιέσω τους Παλαιστίνιους να ξεδιαλύνουν τα πράγματα. Τα όργανά τους μου απάντησαν ότι αυτός που είχε τα χαρτιά μου δεν ήταν δικός τους. Εγώ δεν ζητούσα χαρτιά. Να βρεθεί ο ένοχος ζητούσα». 
