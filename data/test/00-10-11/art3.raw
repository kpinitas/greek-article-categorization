Τρεις πρεμιέρες θα δοθούν σήμερα και άλλες τέσσερις αύριο (οι περισσότερες είναι επαναλήψεις από πέρσι). Ειδικότερα: 
 - Παρωδία του σεξπιρικού Αμλετ, το έργο του Σαμ Μπόμπρικ «Αμλετ ο Β'» επαναλαμβάνεται από σήμερα στο θέατρο «Νέο Ριάλτο» σε σκηνοθεσία Βλαδίμηρου Κυριακίδη, που κρατάει και τον ομώνυμο ρόλο. Στην κωμωδία αυτή που δίνει το δικαίωμα στους θεατές να...συμμετέχουν ενεργά στην παράσταση παίζουν επίσης οι Χρήστος Κελαντώνης, Ελισάβετ Κωνσταντινίδου, Βασιλική Ανδρίτσου, Αλέξανδρος
Κολιόπουλος, Πρόδρομος Τοσουνίδης, Σωκράτης Πατσίκας, Πάνος Σταθακόπουλος, Δημήτρης Μενούνος, Μαργαρίτα Βαρλάμου. Η μετάφραση είναι του Ερρίκου Μπελιέ, η
μουσική επένδυση των Νίκου Ζαχαρόπουλου-Δημήτρη Αρναούτογλου, η χορογραφία του
 - Χοροθέατρο στο ρυθμό των βίντεο-κλιπ από σήμερα στο θέατρο «Φούρνος», μ' ένα
έργο του συγγραφέα του «Τρεϊνσπότινγκ» Ιρβιν Γουέλς που έχει τίτλο «Η φάση του
πάρτι». Τρεις φίλοι πηγαίνουν σ' ένα πάρτι και φλερτάρουν με δυο παράξενα κορίτσια. Ο αναπάντεχος θάνατος του ενός θα οδηγήσει τους υπόλοιπους σε μια μακρινή περιπλάνηση. Η σκηνοθετική επιμέλεια είναι του Γιάννη Καταφύγη. Παίζουν οι Αντώνης Ιορδάνου, Γιάννης Οικονομίδης, Σοφία Μαραθάκη, Εμμανουέλα Κόρκη, Κατερίνα Νικολοπούλου, Μάνος Σοφουλάκης, Ηλίας Παπασιδέρης, Χρήστος Βασιλόπουλος, Μαρία Μαργέτη. Χορεύουν οι Αμαλία Καραπανίδου, Πασχάλης Ζαγρέλης, Βαγγέλης Ζαρκάδας.
 - Στη Θεσσαλονίκη βρίσκεται το θέατρο «Στοά» παρουσιάζοντας την περσινή του παραγωγή, την «Εκάβη» του Ευριπίδη, στο θέατρο «Ανετον», σε μετάφραση Κ.Χ. Μύρη, σκηνοθεσία Θανάση Παπαγεωργίου, μουσική Νίκου Ξυδάκη. Στον ομώνυμο ρόλο η Λήδα Πρωτοψάλτη. Οι παραστάσεις θα διαρκέσουν έως τις 15 Οκτωβρίου.
 - Μια αστική οικογένεια στα τελευταία στάδια της ύπαρξής της. Ο πατέρας, η μητέρα, ο γιος, η κόρη κι ο αρραβωνιαστικός της. Εργο κωμικό και σοκαριστικό γύρω από τον αλκοολισμό, την ομοφυλοφιλία, την απώλεια μνήμης, την άρνηση ενοχής, οι «Πτεροδάχτυλοι» του Αμερικανού Νίκι Σίλβερ έχουν πρεμιέρα αύριο στο
θέατρο «Αθηνών», σε σκηνοθεσία Βαρβάρας Μαυρομάτη. Πρωταγωνιστούν οι Μίνα Αδαμάκη, Αρης Λεμπεσόπουλος, Αλκης Παναγιωτίδης, Δημήτρης Αλεξανδρής, Αγγελική
Δημητρακοπούλου. Η μετάφραση είναι του Λεωνίδα Καρατζά, τα σκηνικά-κοστούμια του Γιώργου Σουγλίδη, η μουσική του Κωνσταντίνου Βήτα.
 - Με το έργο του Χάρολντ Πίντερ «Τέφρα και σκιά», που παίχτηκε και πέρσι, ξεκινάνε αύριο οι παραστάσεις στο Θέατρο της οδού Κυκλάδων με τον Λευτέρη Βογιατζή σκηνοθέτη και πρωταγωνιστή έχοντας στο πλάϊ του τη Ρένη Πιττακή. Ενας
άντρας και μια γυναίκα σ' ένα εξοχικό σπίτι. Αναμνήσεις και πραγματικότητα συγχέονται. Μέσα από μια ψυχαναγκαστική ανάκριση, αποκαλύπτεται ένας κόσμος οργανωμένης αγριότητας. Το ιδιωτικό με το πολιτικό, το τοπικό με το οικουμενικό, το φαντασιακό με την πραγματικότητα συμπλέκονται σ' αυτό το έργο που παρουσιάζεται σε μετάφραση Τζένης Μαστοράκη, σκηνικά-κοστούμια Γιώργου Πάτσα, σύνθεση ήχων Δημήτρη Ιατρόπουλου, επιμέλεια κίνησης Δημήτρη Παπαϊωάννου. Για το μικρό φιλμ της παράστασης η σκηνοθεσία και η κάμερα είναι του Γιώργου Σκεύα και η μουσική του Νίκου Κυπουργού. Tην παράσταση της 21ης Οκτωβρίου θα παρακολουθήσει ο ίδιος ο Xάρολντ Πίντερ.
 - Στο γειτονικό Θέατρο της οδού Κεφαλληνίας ανεβαίνει αύριο η επίσης περσινή παραγωγή του, το έργο του Τόμας Μπέρνχαρντ «Πριν από την αποχώρηση», σε σκηνοθεσία Στάθη Λιβαθινού, με την Μπέττυ Αρβανίτη, τον Σοφοκλή Πέππα και την Αννέζα Παπαδοπούλου. Ο ελλοχεύων φασισμός που ίσως καθένας κρύβει μέσα του ζωντανεύει εδώ μέσα από τη σχέση τριών αδελφών που γιορτάζουν κρυφά μια απαγορευμένη επέτειο: την επέτειο των γενεθλίων του αρχηγού των Ες-Ες Χάινριχ Χίμλερ. Η μετάφραση είναι του Βασίλη Πουλαντζά, τα σκηνικά-κοστούμια του Γιώργου Πάτσα.
 - Πρεμιέρα με μια ακόμη επανάληψη, το έργο της Λείας Βιτάλη «Το γεύμα», αύριο στη «Θεατρική Σκηνή» του Αντώνη Αντωνίου που έχει κάνει και τη σκηνοθεσία. Τρία ζευγάρια πετυχημένων, σ' ένα πλούσιο γιορταστικό γεύμα, ξεκινούν ένα παιχνίδι που θα καταλήξει σε μια σκληρή αντιπαράθεση φτάνοντας στα άκρα. Παίζουν οι Αντώνης Αντωνίου, Φίλης Σέννα, Νατάσα Ασίκη, Ανδρέας Αρβανίτης, Γεωργία Ζώη, Δημήτρης Κανέλλος, Ρενέ Ρεβάχ.
