 Σε κλιμάκωση των καταγγελιών του για τη διαπλοκή είναι αποφασισμένος να προχωρήσει ο Κώστας Καραμανλής, όπως αποδείχτηκε από τη χθεσινή του ομιλία στην κοινοβουλευτική ομάδα του κόμματός του.
 Μια ομιλία, κατά την οποία «φωτογράφισε» τον επιχειρηματία Σ. Κόκκαλη, ενώ παράλληλα επιχείρησε να δεσμεύσει τους βουλευτές του ότι θα συνυπογράψουν την πρόταση για προανακριτική επιτροπή που θα ερευνήσει τις υποθέσεις που αναφέρονται στο πόρισμα Ντογιάκου και όπου εμπλέκεται το συγκρότημα Λαμπράκη.
 Την ίδια στιγμή όμως, η Ντόρα Μπακογιάννη έστελνε το δικό της μήνυμα στον πρόεδρο της Ν.Δ. ζητώντας έκτακτη σύνοδο της Κ.Ο. για να συζητήσει τα του συνεδρίου και προειδοποιώντας έτσι πως οι τρέχουσες πολιτικές εξελίξεις δεν θα
 Ο πρόεδρος της Ν.Δ. δεν αιφνιδίασε κατά τη χθεσινή συνεδρίαση σε ό,τι αφορά τους τόνους της κριτικής του κατά της κυβέρνησης. Ηταν περίπου όσο αυστηρός ήταν και κατά την πρόσφατη συνεδρίαση της κεντρικής επιτροπής. Εκανε σύνδεση του ΠΑΣΟΚ με την ιδιοκτήτρια εταιρεία του «Σάμινα», μίλησε για οργανωμένα συμφέροντα που ελέγχουν τον ΟΤΕ και τα συστήματα μηχανογράφησης του Δημοσίου, έκανε λόγο για υποχωρήσεις απέναντι στην Τουρκία.
 Εκείνο όμως που προκάλεσε πολλές συζητήσεις ήταν οι αναφορές του στο πόρισμα Ντογιάκου και η πρόθεσή του να καταθέσει αίτημα για προανακριτική επιτροπή που
θα ερευνήσει τις δύο υποθέσεις που περιλαμβάνονται στο εισαγγελικό πόρισμα: Το διορισμό του Στ. Ψυχάρη στη θέση του διοικητή του Αγ. Ορους και τη σύμβαση του
Δημοσίου με το ταξιδιωτικό γραφείο Travel Plan. Ο κ. Καραμανλής επιχείρησε να δεσμεύσει όλους τους βουλευτές της Ν.Δ. ότι θα συνυπογράψουν την πρόταση, μια και υπήρχαν «υπόγειες» πληροφορίες ότι κάποιοι θα αρνηθούν. «Αν δεν φέρει η κυβέρνηση το θέμα στη Βουλή, θα το πράξουμε εμείς. Και θα το πράξουμε όλες και
όλοι μαζί τις επόμενες ημέρες γιατί είναι χρέος μας προς τον τόπο, τη Δημοκρατία, τους Ελληνες και τις Ελληνίδες», είπε χαρακτηριστικά, αν και είναι
γνωστό πως για την υποβολή μιας τέτοιας αίτησης δεν απαιτείται το σύνολο των βουλευτών, αλλά 30 μόνο υπογραφές.
 Σε ό,τι αφορά τον επιχειρηματία Σ. Κόκκαλη, ο κ. Καραμανλής απέφυγε να τον κατονομάσει, εν τούτοις τον «φωτογράφισε», όταν απευθυνόμενος στην κυβέρνηση αναρωτήθηκε «ποιος και με ποιον τρόπο αναθέτει σχεδόν όλες τις προμήθειες του ΟΤΕ στα ίδια οργανωμένα συμφέροντα; Ποιος και με ποιες διαδικασίες παρέδωσε όλα σχεδόν τα συστήματα μηχανοργάνωσης των δημοσίων υπηρεσιών και των κρατικών
τραπεζών στον ίδιο μονοπωλιακό προμηθευτή; Ποιος επέβαλε τη φόρμουλα που, ουσιαστικά, συνεπάγεται αναθέσεις στα δημόσια έργα; »
 Για διαπλοκή, όμως, έκανε λόγο και όταν αναφέρθηκε στο τραγικό ναυάγιο και μίλησε για «γιγάντωση της συγκεκριμένης εταιρείας που διαπλέκεται με το ταμείο
του ΠΑΣΟΚ». Οπως, είπε, η κυβέρνηση υποχρεούται να δώσει απαντήσεις, να εξηγήσει πώς γιγαντώθηκε η συγκεκριμένη εταιρεία, ποιο ρόλο έπαιξαν οι κρατικές τράπεζες και ποια παιχνίδια στήθηκαν στο Xρηματιστήριο, ποιοι μοίραζαν αφειδώς άδειες σκοπιμότητας στα σαπιοκάραβα όταν τις αρνούνται για σύγχρονα πλοία, ποιοι είναι οι μέτοχοι της συγκεκριμένης εταιρείας».
 Ο κ. Καραμανλής αναφέρθηκε και στους Ολυμπιακούς του 2004 και ζήτησε να αποκλειστεί κάθε σκέψη για απ' ευθείας αναθέσεις έργων από την κυβέρνηση και να διασφαλιστούν διαδικασίες πλήρους διαφάνειας.
 Ιδιαίτερα αιχμηρός, όμως, ήταν και για τα εθνικά θέματα και ιδιαίτερα τα Eλληνοτουρκικά, κατηγορώντας την κυβέρνηση για αδιανόητες υποχωρήσεις που αποθράσυναν την Αγκυρα, αλλά και για σιωπή σε ό,τι αφορά την ενταξιακή πορεία της Κύπρου στην Ε.Ε. Τέλος, για τη Γιουγκοσλαβία, αλλά και για την ευρύτερη Βαλκανική είπε ότι απουσιάζει η σθεναρή και καθαρή φωνή της χώρας μας. Σε ανάλογο μήκος κύματος όμως και η ομιλία της Ντόρας Μπακογιάννη για το θέμα: «Η
χώρα μας δεν μπορεί να είναι ουραγός στις εξελίξεις, πρέπει να πρωτοστατήσει»,
 Και αν σ' αυτό συμφώνησαν με τον κ. Καραμανλή, οι αναφορές της περί της ανάγκης πραγματοποίησης μιας ειδικής συνεδρίασης της κοινοβουλευτικής ομάδας με αντικείμενο συζήτησης το επικείμενο συνέδριο του κόμματος έμειναν αναπάντητες από τον πρόεδρο της Ν.Δ., ο οποίος προτίμησε απλά να μιλήσει για ένα «ανοικτό και αδιάβλητο συνέδριο». 
 Ως έμμεση απάντηση στην κ. Μπακογιάννη, άλλωστε, μπορεί να εκληφθούν οι αναφορές του Γ. Κεφαλογιάννη, ο οποίος είπε ότι καμία προσωπική επιλογή δεν μπορεί να μπει πάνω από το συμφέρον της παράταξης, προσθέτοντας ότι οποιαδήποτε παρέκκλιση θα καταγγελθεί! 
 Η κ. Μπακογιάννη, πάντως, στον Γ. Κεφαλογιάννη μπορεί να μην απάντησε, στην εποχή της προεδρίας του Μ. Εβερτ όμως αναφέρθηκε λέγοντας ότι το κόμμα πέρασε μια φάση που καλύτερα να μην θυμόμαστε...
 Αίσθηση προκάλεσε και η αναφορά του βουλευτή και πρώην υπουργού Ναυτιλίας Αρ. Παυλίδη, ο οποίος αναφερόμενος στο καμποτάζ, είπε ότι αντί να υπερηφανεύεται η
Ν.Δ. ότι το πέτυχε επί των ημερών της, αφήνει ακάλυπτο το κόμμα, ενώ χαρακτήρισε τη σχετική ανακοίνωση της Ν.Δ. ως ανακοίνωση «ΠAΣΟKικής έμπνευσης». Απαντώντας ο κ. Καραμανλής είπε ότι το καμποτάζ ήταν μια επιτυχία της Ν.Δ. αλλά δεν είχε στόχο την εξαφάνιση του ανταγωνισμού.
  Ο κυβερνητικός εκπρόσωπος Δ. Pέππας σχολίασε ως εξής την ομιλία Kαραμανλή: 
 «Ο τρόπος με τον οποίο μίλησε δείχνει ότι δεν έχει συμφιλιωθεί με το αποτέλεσμα των πρόσφατων εκλογών. Mε την αναφορά του, αφ' ενός σε καθεστώς και
καθεστωτικές αντιλήψεις και αφ' ετέρου με την αναδρομή σε περιστατικά, σε γεγονότα του παρελθόντος, του πρόσφατου και απώτερου, δείχνει ότι δεν έχει προτάσεις για τα προβλήματα που απασχολούν τη χώρα μας, δεν έχει θέσεις για το
