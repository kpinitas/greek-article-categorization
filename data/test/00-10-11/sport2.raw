«Ολυμπιακή εκεχειρία τεσσάρων ετών» ζήτησε απεγνωσμένα η ΔΟΕ (διά χειλέων Ζακ Ρογκ) από τα αλληλοσπαρασσόμενα στελέχη της ελληνικής κυβέρνησης και του «Αθήνα 2004». Η Λωζάννη περιμένει με το χέρι στη σκανδάλη να δει τι θα γίνει με τα τηλεοπτικά. Και επιμένει να ζητά κυβερνητική ευθύνη και υπουργείο Ολυμπιάδας, στα πρότυπα του Σίδνεϊ.
 Ο κυβερνητικός εκπρόσωπος Δ. Pέππας, που ρωτήθηκε για τις δηλώσεις Pογκ, απάντησε: «Eμείς ετοιμαζόμαστε να διοργανώσουμε την καλύτερη Ολυμπιάδα, το 2004».
 Tα λόγια του υπουργού μαρτυρούν μια αδιαφορία για τη νέα παρέμβαση της ΔΟE, ίσως γιατί αυτή η τελευταία μπορεί να ήταν και αναμενόμενη, έπειτα από την ατυχή συνάντηση του πρωθυπουργού K. Σημίτη με τη Γιάννα Aγγελοπούλου και την αναχώρηση της προέδρου του 2004 για Λονδίνο...
 «Καλώ ανακωχή, από σήμερα ώς το 2004», είπε σε συνέντευξή του στο πρακτορείο Ασοσιέιτεντ Πρες ο Βέλγος πρόεδρος της συντονιστικής επιτροπής. «Οι Ελληνες δεν έχουν περιθώριο για άλλους τσακωμούς. Πρέπει να μονιάσουν. Τώρα είναι η ώρα για να ενωθούν όλες οι δυνάμεις και να εργαστούν για το κοινό καλό».
 Στο τηλεγράφημα, που υπογράφεται από το δημοσιογράφο Στίβεν Ουίλσον, περιγράφονται με λεπτομέρειες οι ίντριγκες των τελευταίων μηνών («γραφειοκρατική κωλυσιεργία, πολιτική παράλυση») και τονίζεται ότι η συνάντηση της Γιάννας με τον πρωθυπουργό Κώστα Σημίτη «δεν έφερε καμία πρόοδο». Αναφέρεται επίσης ότι η ΔΟΕ ζήτησε κατ' επανάληψη από την ελληνική κυβέρνηση (αλλά επί ματαίω) να ανατεθεί η ευθύνη των Αγώνων σε έναν υπουργό Ολυμπιάδας.
 «Ας είναι και περισσότεροι οι υπουργοί, ο αριθμός δεν παίζει ρόλο», διευκρινίζει ο Ρογκ. «Δεν έχουν σημασία τα πρόσωπα, σημασία έχει τι μπορεί να κατορθώσει η ελληνική κυβέρνηση. Αν το αποτέλεσμα είναι το επιθυμητό, θα είμαστε ευτυχείς. Αλλά η κυβέρνηση λέει ότι ένα τέτοιο βήμα είναι ασύμβατο με τις πολιτικές παραδόσεις της χώρας».
 «Ο Τύπος στην Ελλάδα γράφει συνεχώς για την υποτιθέμενη έλλειψη συνεργασίας ανάμεσα στην Οργανωτική Επιτροπή και την ελληνική κυβέρνηση», προσθέτει προσεκτικός στις διατυπώσεις του ο Ζακ Ρογκ. 
 «Δεν είναι ενθαρρυντικά όλα αυτά. Χρειαζόμαστε απόλυτα αρμονική συνεργασία ανάμεσα στους εμπλεκόμενους φορείς. Επίσης, χρειαζόμαστε συναίνεση της κοινής γνώμης, η οποία οφείλει να στηρίξει τους Αγώνες». 
 Σύμφωνα με τον Βέλγο, η ΔΟΕ περιμένει με αγωνία την έκβαση του θρίλερ με τα τηλεοπτικά, το οποίο θα πρέπει να λυθεί ώς το τέλος του Οκτώβρη. «Το επόμενο τεστ θα είναι η πρόοδος των κατασκευαστικών έργων», προσθέτει ο Ρογκ. Σύμφωνα με τους «αθανάτους», την άποψη των οποίων μεταφέρει ο συντάκτης του τηλεγραφήματος, το χρονοδιάγραμμα που έχει θέσει η ελληνική κυβέρνηση είναι απαράδεκτο: «Πρέπει τα ολυμπιακά έργα να είναι έτοιμα ένα χρόνο πριν από τους Αγώνες».
 Ο Ρογκ και οι συνεργάτες του αναμένονται στην Αθήνα για κρίσιμες συσκέψεις και
crash-test στις 22 Νοεμβρίου. Μαζί τους θα φέρουν και πρόσωπα-κλειδιά των Ολυμπιακών του Σίδνεϊ, ειδήμονες που επί δύο μέρες θα συμβουλεύουν τους δικούς
μας. «Να ακολουθήσετε το μοντέλο του Σίδνεϊ», ήταν η συμβουλή του Σάμαρανκ προς την Αθήνα.
 *Ο υπουργός ΠEXΩΔE K. Λαλιώτης, σε σχέση με τα έργα που έχει αναλάβει, είπε ότι θα είναι έτοιμα νωρίτερα από το Mάιο του 2004. «Iσως και το Γενάρη», δήλωσε. «Tο Nοέμβριο, θα μπορέσουμε να δώσουμε υπεύθυνες απαντήσεις», συμπλήρωσε.
 Ο αδυσώπητος πόλεμος των φατριών του «Αθήνα 2004», που ξεκίνησε λίγες μέρες πριν
από την αναχώρηση της ελληνικής αποστολής για το Σίδνεϊ, κορυφώνεται αυτές τις
 Από τη μέρα (και τον τρόπο) επιστροφής της (πάλαι ποτέ) ομάδας νίκης της Γιάννας Αγγελοπούλου, η «Ε» είχε επισημάνει ότι τα μέλη της Οργανωτικής Επιτροπής έγιναν από δυο χωριά. Ο Σίμιτσεκ με τον Καπράλο. Κι ο Λιάσκας με τον
 Δεν ήταν συμπτωματικό το γεγονός ότι η Γιάννα Αγγελοπούλου γύρισε στην Ελλάδα με το σύζυγό της, ενώ οι τέσσερις συνεργάτες της διαχωρίστηκαν. Οι Σίμιτσεκ - Καπράλος επέστρεψαν μέσω Περθ. Κι ο Λιάσκας με τον Συναδινό, μαζί με την αποστολή της Ελληνικής Ολυμπιακής ομάδας...
 Ο καιρός που οι τέσσερις ήταν μια ομάδα αποτελεί παρελθόν. Για κάποιους λόγους, η ενότητα πήγε περίπατο και σήμερα, ο ένας επιχειρεί να «σκάψει» το λάκκο του άλλου. Είναι προφανές ότι στο «Αθήνα 2004» επικρατεί ψυχροπολεμικό καθεστώς στην τελική μάχη για την επιβίωση.
 Οι χθεσινές αποκαλύψεις του Μιλτιάδη Εβερτ, για τον τρόπο και τις εταιρείες που αναμίχθηκαν στο σκάνδαλο του ενοικίου των διώροφων γραφείων της Οργανωτικής Επιτροπής στο Σίδνεϊ αγγίζουν την ίδια τη Γιάννα Αγγελοπούλου, καθώς ο στενότερος συνεργάτης της, ο Μάρτον Σίμιτσεκ, φέρεται ότι έχει υπογράψει την περιβόητη συμφωνία ανάμεσα στο «Αθήνα 2004» και στην αυστραλιανή
εταιρεία ΑΡΡ. Χωρίς μάλιστα να προϋπάρξει σύμφωνη γνώμη του διοικητικού συμβουλίου και φυσικά δίχως την έγκριση της δαπάνης (των 621 εκ. δραχμών) από το Ελεγκτικό Συνέδριο.
 Ολα αυτά σαφώς και δεν είναι τυχαία. Εξελίσσονται σε μια χρονική στιγμή κατά την οποίαν, οι πληροφορίες για την αντικατάσταση μελών της τακτικής σύνθεσης, αλλά και του 17μελούς διοικητικού συμβουλίου του «Αθήνα 2004», κατακλύζουν τα δημοσιογραφικά γραφεία. 
 Ο καθένας προσπαθεί να σώσει το τομάρι του, καθώς οι καταγγελίες για τη διασπάθιση του δημοσίου χρήματος (μέχρι στιγμής το κράτος χρηματοδοτεί την υπόθεση των Ολυμπιακών Αγώνων) διαδέχονται η μία την άλλη, ενώ στο σκηνικό εμπλέκονται με τον έναν ή τον άλλο τρόπο εταιρεία και σχήματα στελεχών του «Αθήνα 2004».
 Την ίδια ώρα η ΔΟΕ εμφανίζεται ξανά στο προσκήνιο, μέσω του Ζακ Ρογκ και ζητεί
εκεχειρία, αλλά ουσιαστικά τάσσεται υπέρ της επικυριαρχίας της Γιάννας Αγγελοπούλου, στο εγχείρημα. Εξέλιξη προβλέψιμη, από πολλούς, όταν έγινε γνωστό ότι η πρόεδρος της Οργανωτικής ζήτησε και πήρε άδεια από τον Κώστα Σημίτη για να μεταβεί στην οικογένειά της στο Λονδίνο.
 Οι εξελίξεις γύρω από την υπόθεση οργάνωσης των Ολυμπιακών Αγώνων του 2004 εντοπίζονται πλέον στις αποφάσεις του Κώστα Σημίτη. Η Γ. Αγγελοπούλου τα μαζεύει και γυρίζει από το Λονδίνο, όμως ο πρωθυπουργός θα απουσιάσει από την Αθήνα ώς το τέλος της εβδομάδας. Δύο είναι τα πιθανά ενδεχόμενα. Οι αποφάσεις (κυρίως ως προς την αντικατάσταση κάποιων μελών της Οργανωτικής) είτε θα γίνουν γνωστές άμεσα (πράγμα δύσκολο) ή στις αρχές της επόμενης εβδομάδας, λίγα 24ωρα πριν από τη συνεδρίαση της διϋπουργικής Επιτροπής. Την Τρίτη 17 Οκτωβρίου... 
