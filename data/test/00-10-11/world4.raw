 Το Νόμπελ Φυσικής μοιράζονται φέτος τρεις ερευνητές -ένας Ρώσος και δύο με έδρα τις Ηνωμένες Πολιτείες- που θεωρούνται πρωτοπόροι στις νέες τεχνολογίες στον τομέα της πληροφορικής και η εργασία τους αποτέλεσε τη βάση για συσκευές καθημερινής χρήσης όπως η αριθμομηχανή τσέπης και τα κινητά τηλέφωνα. Με το Νόμπελ Χημείας τιμήθηκαν δύο Αμερικανοί κι ένας Ιάπωνας για τις ανακαλύψεις τους σχετικά με την ανάπτυξη αγώγιμων πολυμερών, που βρίσκουν εφαρμογή στα φωτογραφικά φιλμ και τις οθόνες των ηλεκτρονικών υπολογιστών.
 Ο Ζορές Αλφέροβ, που γεννήθηκε στη Λευκορωσία το 1930 και εργάζεται στο Φυσικό-Τεχνολογικό Ινστιτούτο της Αγίας Πετρούπολης και ο Χέρμπερ Κρέμερ, γεννημένος το 1928 στη Γερμανία, ερευνητής στο Πανεπιστήμιο της Καλιφόρνιας στη Σάντα Μπάρμπαρα των ΗΠΑ, τιμήθηκαν για την ανακάλυψη των ημιαγώγιμων ετεροδομών στην ταχεία ηλεκτρονική και στην οπτοηλεκτρονική.
 Ο 76χρονος Αμερικανός Τζακ Κίλμπι, που έχει έδρα του το Ντάλας, τιμήθηκε για τη συνεισφορά του στην ανακάλυψη του ολοκληρωμένου κυκλώματος.
 Είναι η 94η φορά που το Νόμπελ Φυσικής μοιράζεται σε τρεις υποψηφίους, που ο καθένας θα λάβει χρηματικό έπαθλο 915 χιλιάδων δολαρίων (περίπου 120 εκατομμυρίων δραχμών).
 «Χωρίς τον Κίλμπι δεν θα ήταν δυνατόν να κατασκευαστούν οι προσωπικοί υπολογιστές που έχουμε σήμερα, και χωρίς τον Αλφέροβ δεν θα ήταν δυνατή η μεταβίβαση πληροφοριών από τους δορυφόρους στη Γη ή η εγκατάσταση και λειτουργία τόσο πολλών τηλεφωνικών γραμμών μεταξύ των πόλεων», δήλωσε μέλος της Βασιλικής Ακαδημίας Επιστημών της Σουηδίας. Ο Κρέμερ μαζί με Αλφέροβ θεωρούνται οι πρωτεργάτες της τεχνολογικής γνώσης που χρησιμοποιήθηκε στα κινητά τηλέφωνα και τους δορυφορικούς δεσμούς. Η ίδια τεχνολογία χρησιμοποιείται στη δημιουργία διόδων λέιζερ που ρυθμίζουν τη ροή πληροφοριών στο Ιντερνετ και άλλα ανάλογα δίκτυα.
 Το Νόμπελ Χημείας μοιράστηκαν οι Αμερικανοί Αλαν Χίγκερ και Αλαν Μακ Ντίαρμιντ
μαζί με τον Ιάπωνα Χιντέκι Σιρακάουα για την ανακάλυψη και ανάπτυξη αγώγιμων πολυμερών.
 Η ανακάλυψή τους αυτή θεωρήθηκε από τη Βασιλική Σουηδική Ακαδημία Επιστημών, επαναστατική γιατί «έπειτα από ορισμένες τροποποιήσεις ένα πλαστικό μπορεί να γίνει αγωγός ηλεκτρικού ρεύματος».
 Ο 64χρονος Αλαν Χίγκερ, από την Αϊόβα, είναι καθηγητής Φυσικής και διευθυντής του Ινστιτούτου Πολυμερών και Οργανικών Στερεών Σωμάτων του Πανεπιστημίου της Καλιφόρνιας στη Σάντα Μπάρμπαρα.
 Ο 73χρονος Αλαν Μακ Ντίαρμιντ γεννήθηκε στη Νέα Ζηλανδία, έχει αμερικανική υπηκοότητα και διδάσκει Χημεία στο Πανεπιστήμιο της Πενσιλβάνιας.
 Ο 64χρονος Χιντέκο Σιρακάουα, γεννήθηκε στο Τόκιο και είναι καθηγητής Χημείας στο Ινστιτούτο Επιστημών του Πανεπιστημίου Τσουκούμπα.
