 Εμπόδια στη μεταβίβαση της εξουσίας δημιουργούν οι σκληροπυρηνικοί και το κόμμα του Μιλόσεβιτς στη Γιουγκοσλαβία, παρά τις προειδοποιήσεις ότι η λαϊκή ισχύς που ανέτρεψε τον Μιλόσεβιτς είναι ασυγκράτητη και επικίνδυνη για τους αντιπάλους της.
 Η ένταση άρχισε όταν το Σερβικό Ριζοσπαστικό Κόμμα του Βόισλαβ Σέσελι, το οποίο συνεργαζόταν με το Σοσιαλιστικό στην προηγούμενη κυβέρνηση, εγκατέλειψε τις συνομιλίες για το σχηματισμό προσωρινής κυβέρνησης, δηλαδή για τη μεταβίβαση της εξουσίας. Λίγο μετά ακολούθησε και το Σοσιαλιστικό Κόμμα. Τα δύο κόμματα ανακοίνωσαν ότι θα επιστρέψουν μετά το τέλος των εξεγέρσεων, της βίας και της ανομίας εναντίον των πολιτών». Οπως εξήγησαν, αιτία για τη στάση τους ήταν τα βίαια επεισόδια εναντίον διευθυντών κρατικών εταιρειών και υπηρεσιών που εκδιώχθηκαν, αλλά και εναντίον του Σέσελι, οι σωματοφύλακες του οποίου πυροβόλησαν χθες στον αέρα, για να σώσουν τον αρχηγό τους από διαδηλωτές μπροστά στη Βουλή. 
 Η αποχώρηση των δύο κομμάτων προκάλεσε την οργίλη αντίδραση του Βελιμίρ Ιλιτς,
του δημάρχου του Τσάτσακ, που αποκάλυψε ότι ο Μιλόσεβιτς έπεσε βάσει προδιαγεγραμμένου σχεδίου υπό την ηγεσία του και με τη συμμετοχή αξιωματικών του στρατού, της αστυνομίας και πρώην καταδρομέων. «Εξαντλήθηκε η υπομονή των ανθρώπων. Οι Σέρβοι αδημονούν να δουν αλλαγές και δεν ξέρω πώς και ποιον θα προστατεύσουν οι Σοσιαλιστές, αν συνεχίσουν σκόπιμα να καρκινοβατούν», είπε ο δήμαρχος. Ωστόσο, ήταν φανερή η ένταση και πριν από την αποχώρηση των δύο κομμάτων, όταν εκδηλώθηκε διαφωνία για την ηγεσία της αστυνομίας. Ο εκ των ηγετών της Ενωμένης Αντιπολίτευσης και σύμμαχος του προέδρου Κοστούνιτσα, Ζόραν Τζίντζιτς, δήλωσε ότι στελέχη πιστά στον Μιλόσεβιτς προσπαθούν να κρατήσουν τον έλεγχο της αστυνομίας, κρατώντας το υπουργείο Εσωτερικών. 
 Ο υπουργός Εσωτερικών παραιτήθηκε, αλλά ο Τζίντζιτς είπε ότι οι Σοσιαλιστές θέλουν να ανατεθεί το υπουργείο σε σύμμαχο του Μιλόσεβιτς. Αυτή η διαφωνία προφανώς είναι η αιτία των διαφωνιών και της έντασης. Πάντως, και σύμμαχοι του
Κοστούνιτσα παραδέχτηκαν το ενδεχόμενο «καταχρήσεων» κατά τη μεταβίβαση της εξουσίας και κάλεσαν τους εργαζομένους σε εταιρείες και υπηρεσίες όπου σημειώνονται αλλαγές ηγεσίας, να τηρούν σωστή συμπεριφορά. «Ο λαός θα τους φάει (τους Σοσιαλιστές) ζωντανούς», αν οι σύμμαχοι του Μιλόσεβιτς δεν παραδώσουν ειρηνικά την εξουσία, είπε ο Τζίντζιτς, δίνοντας το μέτρο του λαϊκού αισθήματος. Νωρίτερα είχε αποκαλύψει ότι επιχειρείται συσπείρωση των παλαιών στελεχών στις μυστικές υπηρεσίες: «Τους προειδοποιήσαμε ότι δεν θέλουμε συγκρούσεις. Περιμένουμε ότι οι άνθρωποι στην υπηρεσία αυτή θα αντιληφθούν πως η κατάσταση άλλαξε». Για το ενδεχόμενο να μην αλλάξουν στάση οι οπαδοί του Μιλόσεβιτς, απείλησε ότι οι πολίτες του Τσάτσακ δεν το έχουν σε τίποτα να επιστρέψουν στο Βελιγράδι.
 Στην ένταση προστέθηκε και ανακοίνωση του στρατού ότι δεν θα ανεχθεί εις βάρος
του ανυπόστατες επικρίσεις από τα μέσα ενημέρωσης -τα οποία πια δεν έχουν λογοκρισία. Το Γιουγκοσλαβικό Επιτελείο Ενόπλων Δυνάμεων ανακοίνωσε ότι «ο στρατός έμεινε ενωμένος και συνεχίζει να ασκεί με επιτυχία λειτουργίες του... σύμφωνα με το σύνταγμα». Το Ανώτατο Συμβούλιο Αμυνας της Γιουγκοσλαβίας συνεδριάζει σήμερα με τη συμμετοχή του ομοσπονδιακού προέδρου Κοστούνιτσα και των προέδρων της Σερβίας, Μίλαν Μιλουτίνοβιτς, και του Μαυροβουνίου, Μίλο Τζουγκάνοβιτς. 
 Στη Σερβία πάντως δεν έχει ακόμη διευκρινιστεί η ημερομηνία των βουλευτικών εκλογών, η οποία κινείται ακόμη μεταξύ 17, 19 και 24 Δεκεμβρίου. Χθες ελευθερώθηκε ο δημοσιογράφος Μίροσλαβ Φιλίποβιτς, τον οποίον το Ανώτατο Στρατοδικείο αθώωσε από την κατηγορία της κατασκοπίας, που του είχε απαγγελθεί. 
