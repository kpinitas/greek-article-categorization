 Με την απόδοσή του στον αγώνα με τη Φινλανδία κέρδισε πόντους εν όψει της συμμετοχής του στο κρίσιμο παιχνίδι με τη Χερενφέιν. Αν και απόψε ο Λάμπρος Χούτος τα πάει καλά στο ματς της Εθνικής με την Αλβανία στα Τίρανα, τότε ο Γιάννης Μαντζουράκης φέρεται διατεθειμένος να αλλάξει το σύστημα του Ολυμπιακού στους εκτός έδρας αγώνες στην Ευρώπη. Ο «ερυθρόλευκος» τεχνικός σε συζητήσεις με τους συνεργάτες του τα τελευταία εικοσιτετράωρα δεν έκρυψε ότι περιμένει με αγωνία την απόδοση του Χούτου σήμερα κόντρα στην Αλβανία, καθώς προσανατολίζεται σε επιθετικό δίδυμο Τζιοβάνι-Χούτου την Τρίτη στο «Αμπε Λένστρα».
 Ο Μαντζουράκης φέρεται διατεθειμένος να αλλάξει αγωνιστική φιλοσοφία (σε σχέση
με τον αγώνα με τη Βαλένθια στο «Μεστάγια») και να παρατάξει τον Ολυμπιακό με δύο παίκτες στην επίθεση (υποψηφιότητα θέτει και ο Οφορίκουε) και όχι με έναν (Τζιοβάνι), όπως συνέβη στην Ισπανία, ώστε να ασκήσει μεγαλύτερη πίεση στην άμυνα της Χερενφέιν. Ο 52χρονος προπονητής σκέφτεται να παρατάξει τον Ολυμπιακό με σύστημα 4-4-2 και όχι 4-5-1, αλλά πολλά θα κριθούν και από τη συζήτηση που θα έχει με τον Χούτο στου Ρέντη με την επιστροφή του τελευταίου από την Αλβανία. 
 Ξεκίνησαν χθες τρέξιμο οι Ζε Ελίας, Γεωργάτος και όλα δείχνουν (όπως γράψαμε από τη Δευτέρα) ότι θα είναι στη διάθεση του Μαντζουράκη για τον αγώνα με τη Χερενφέιν. Οπως και οι Ελευθερόπουλος, Οφορίκουε (επέστρεψε χθες από την Γκάνα) οι οποίοι γυμνάστηκαν χθες με την υπόλοιπη ομάδα, αλλά και ο Ανατολάκης, ο οποίος δεν νιώθει πλέον ενοχλήσεις στο πόδι και δείχνει να βρίσκεται και σε καλή ψυχολογική κατάσταση. 
 Οι Ζε Ελίας, Γεωργάτος θα προσπαθήσουν αύριο να ακολουθήσουν ειδικό πρόγραμμα με μπάλα. Για τον τελευταίο εκφράζεται η σιγουριά στον Ολυμπιακό ότι θα είναι βασικός την Τρίτη, ενώ για τον Ζε Ελίας υπάρχουν ακόμη κάποιες αμφιβολίες. Οι «ερυθρόλευκοι» γυμνάστηκαν χθες στις 5 το απόγευμα (ασκήσεις τακτικής) και σήμερα θα γυμναστούν στις 5.30 μ.μ., ώστε να παρακολουθήσουν στις 8 μ.μ. το παιχνίδι της Eθνικής ομάδας με την Αλβανία. 
 *Αισιόδοξοι ότι θα αναβληθεί το παιχνίδι το Σάββατο με τον Πανηλειακό (η απόφαση θα ανακοινωθεί σήμερα) ήταν χθες στον Ολυμπιακό.
 *Περίπου 800 εισιτήρια θα παραλάβει τελικά ο Ολυμπιακός από την Χερενφέιν για το παιχνίδι την Τρίτη, από τα οποία τα 350 θα πάνε στους συνδέσμους.
 *Το αγγλικό site «onefootball» ανέφερε χθες ότι ο Ολυμπιακός ενδιαφέρεται για τον Καμερουνέζο Ουόμε (Μπολόνια) που αγωνίζεται στη θέση του αριστερού μπακ χαφ. 
