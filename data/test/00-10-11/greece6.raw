 «Αυτό που φτιάξαμε δεν είναι κανένα σπουδαίο κτίριο με μάρμαρα και πολυτέλειες. Είναι απλά ένα κομμάτι αγάπης μέσα από το οποίο θέλουμε να ξεκινήσει η κοινωνική ένταξη των Τσιγγάνων της περιοχής. Θέλουμε αύριο να μην μπορεί κανένας να αποκαλέσει έναν Τσιγγάνο που κατοικεί εδώ, αγράμματο». 
 Με αυτά τα λόγια ο δήμαρχος του Πύργου Γραβρίλης Λιατσής εγκαινίασε χθες συγκινημένος το Κέντρο Δημιουργικής Απασχόλησης, που έχει σκοπό του την κάλυψη
των εκπαιδευτικών αναγκών των Τσιγγάνων του οικισμού «Μπαλτζίκι», που βρίσκεται κοντά στον ποταμό Αλφειό. 
 Παρόντες οι γονείς των 35 μαθητών, ο αρχηγός των Τσιγγάνων Κ. Χαλιλόπουλος και
η παιδίατρος Τ. Παπαδοπούλου, η οποία προσφέρει την πολύτιμη βοήθειά της στους
 Ενα παλιό και μέχρι πρότινος εγκαταλειμμένο λυόμενο μεταμορφώθηκε σε μικρή, ζεστή σχολική αίθουσα και πλαισιώθηκε με τον απαραίτητο εξοπλισμό, θρανία, βιβλιοθήκη και αναγνωστήριο.
 Στο σχολείο πρόκειται να λειτουργήσουν σε πρώτη φάση δύο τμήματα, ένα ενισχυτικής διδασκαλίας που έχει στόχο να μάθουν τα Τσιγγανόπουλα γραφή και ανάγνωση κι ένα τμήμα δημιουργικής απασχόλησης, όπου τα παιδάκια μέσα από διάφορες δραστηριότητες θα περνούν ευχάριστα το χρόνο τους αναπτύσσοντας παράλληλα ομαδικό πνεύμα συνεργασίας και επικοινωνίας. 
 Δάσκαλος στο σχολείο της αγάπης θα είναι ο συνταξιούχος εκπαιδευτικός Γιώργος Παναγούλιας, ο οποίος θα προσφέρει εθελοντικά τις υπηρεσίες του.
 Μια σημαντική ιατρική έρευνα, που αφορά τον πληθυσμό των Tσιγγάνων, που διαμένουν μόνιμα σε περιοχές γύρω από την Τρίπολη και είναι ενδεικτική των κοινωνικών συνθηκών μέσα στις οποίες ζουν, πραγματοποίησε το Πνευμονολογικό Τμήμα του Παναρκαδικού Νοσοκομείου. Τα αποτελέσματά της έρευνα ανακοινώθηκαν πρόσφατα από τον αναπληρωτή διευθυντή του τμήματος, πνευμονολόγο Κώστα Ζαχαριά, στο Πανελλήνιο Παιδιατρικό Συνέδριο, που έγινε πριν από λίγο καιρό στην Κω και προκάλεσε αίσθηση στο ακροατήριο των επιστημόνων. 
 Στις αρχές του χρόνου πραγματοποιήθηκε η έρευνα στην οποία συμμετείχε όλο το προσωπικό του τμήματος, στο πλαίσιο του προγράμματος επιτήρησης και πρόληψης της φυματίωσης της χώρας μας, ώστε να ελεγχθεί η δερμοαντίδραση Μαντού και να εμβολιαστούν κατά της φυματίωσης τα παιδιά των Tσιγγάνων που η ηλικία τους είναι μέχρι 18 ετών και διαμένουν στην περιαστική περιοχή της Τρίπολης. Οι πληροφορίες συλλέχθηκαν από εφτά καταυλισμούς Tσιγγάνων, στους οποίους διαμένουν μόνιμα 44 οικογένειες με πληθυσμό συνολικά 255 άτομα, εκ των οποίων τα 161 είναι παιδιά έως 18 ετών.
 - Από τα 161 παιδιά ήταν δυνατός τελικά ο έλεγχος μόνο στα 133. Από αυτά μόνο τα 90 (ποσοστό 67, 66%) είχαν βιβλιάριο υγείας, κάτι δηλαδή που διαθέτουν όλα τα μη Tσιγγανόπαιδα από την ώρα της γέννησής τους.
 - Το βασικό εμβολιασμό, που περιλαμβάνει τα εμβόλια της διφθερίτιδας, πολιομυελίτιδας, τετάνου και κοκκίτη δεν το είχε ολοκληρώσει ούτε ένα παιδί ηλικίας μέχρι 5 ετών. Eνα ποσοστό δε 15-22% των παιδιών είχε κάνει ελλιπείς δόσεις εμβολιασμών.
 - Αντιφυματικό εμβόλιο είχαν κάνει μόνο 6 στα 84 παιδιά μεγαλύτερα από 5 χρόνων, ενώ ο φυματικός δείκτης ήταν σχετικά ικανοποιητικός (σύμφωνα με την εκτίμηση της ομάδας) αφού ήταν 1, 75%.
