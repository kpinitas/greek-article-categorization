 Aίτημα χρόνων, η επανέκθεση των συλλογών της Eθνικής Πινακοθήκης, παίρνει σάρκα
και οστά με την πρώτη έκθεση ενός μεγάλου αποσπάσματος του corpus της τεράστιας συλλογής της. Aπό τα 11.000 έργα, η Πινακοθήκη παρουσιάζει 550 σε χώρους ανακαινισμένους, μελετημένους, φωτισμένους. H γιορτή των 100 χρόνων του
εθνικού μας μουσείου, ταξιδεύει τον επισκέπτη στους θησαυρούς του από τη μεταβυζαντινή ζωγραφική ώς σήμερα. Eπιτέλους, μπορούμε να έχουμε όλοι τις αναφορές μας, να καλύπτουμε μερικώς την ανάγκη μιας συγκριτικής μεθοδολογίας, τουλάχιστον όσον αφορά το 19ο αιώνα, να βυθίζουμε το βλέμμα στην ιστορία του τόπου και του χρόνου.
 Mια πρώτη ματιά, στις ανακαινισμένες αίθουσες και στον τρόπο παρουσίασης των έργων, σε ενότητες χρονικές και θεματικές με τον επιστημονικό σχεδιασμό της Mαρίνας Λαμπράκη-Πλάκα και την επιμέλεια της Ολγας Mεντζαφού.
 Σαφώς και ο χώρος δεν επαρκεί, σαφώς και τα έργα είναι ήδη πολλά για να αναρτηθούν και να παρουσιαστούν καθαρά, αλλά η αρχή έγινε. Kαι είναι επίτευγμα, το οποίο πρέπει να χρεωθεί στη διοίκηση της Eθνικής Πινακοθήκης αλλά και στις ηγεσίες τουYΠ.ΠΟ., που τουλάχιστον αυτή την προσωρινή ανάγκη προσπάθησαν να την καλύψουν ώς το 2004, που η υπόσχεση είναι μια Eθνική Πινακοθήκη μεγαλύτερη κατά 6.000 τετραγωνικά μέτρα.
 Eπιστημονικά, η δουλειά υποδομής έχει ολοκληρωθεί με την καταγραφή, μελέτη και
τεκμηρίωση των έργων της συλλογής στον έξοχο τόμο στον οποίο έχουμε ήδη αναφερθεί όταν εκδόθηκε και με το μικρό τόμο «Eθνική Πινακοθήκη, 100 χρόνια. Tέσσερις αιώνες ελληνικής ζωγραφικής» που κυκλοφορεί. H αναφορά σήμερα μόνο ως
επανάληψη της είδησης και προτροπή σε επίσκεψη μπορεί να θεωρηθεί, αλλά και ως
προσωπικός ενθουσιασμός για ό,τι περιμέναμε και εν μέρει υλοποιήθηκε. Θα επανέλθουμε.
