Από την 1η Μαρτίου 2001 αναμένεται να τεθούν σε ισχύ οι νέες αντικειμενικές αξίες των ακινήτων, καθώς και οι μειώσεις στη φορολογία μεταβίβασης.
 Η πολιτική ηγεσία του υπουργείου Οικονομικών προσανατολίζεται, σύμφωνα με πληροφορίες, να θέσει σε ισχύ τις νέες τιμές των ακινήτων από τον επόμενο Μάρτιο, οπότε και θα έχει ήδη ψηφιστεί από την Ολομέλεια της Βουλής το νομοσχέδιο περί φορολόγησης των ακινήτων.
 Σύμφωνα με τις προτάσεις των αρμοδίων επιτροπών, που έχει ήδη παραλάβει ο υφυπουργός Οικονομικών Απόστολος Φωτιάδης, ως προς την αναπροσαρμογή των αντικειμενικών αξιών θα υπάρξουν τρεις επιλογές: 
  Αύξηση των αντικειμενικών, ακόμη και σε ποσοστό μεγαλύτερο του 50% σε περιοχές που παρουσιάζουν αυξημένη αγοραστική κίνηση, όπως οι τοποθεσίες γύρω από το νέο αεροδρόμιο των Σπάτων.
  Μείωση των αντικειμενικών αξιών, σε μικρότερο ποσοστό, κυρίως στις σεισμόπληκτες περιοχές, όπως εκείνες της δυτικής Αττικής, που επλήγησαν από το
  Σταθερές θα παραμείνουν οι τιμές σε περιοχές που δεν παρουσιάζουν κανένα αγοραστικό ενδιαφέρον ή αυτό έχει περιοριστεί σε σχέση με τα προηγούμενα χρόνια.
 Σε κάθε περίπτωση, πάντως, οι αντικειμενικές αξίες θα είναι σε ποσοστό περίπου
30% χαμηλότερο από τις πραγματικές τιμές πώλησης, που ισχύουν σήμερα στην αγορά των ακινήτων. Οι νέες τιμές ζωνών, οι συντελεστές οικοπέδου, εμπορικότητας και αξιοποίησης οικοπέδου θα ισχύσουν από την 1η Μαρτίου του 2001.
 Από τότε θα τεθεί σε ισχύ και το νομοσχέδιο για τη φορολογία κεφαλαίου, το οποίο θα έχει ήδη ψηφιστεί από την Ολομέλεια της Βουλής και όπως έχει επισημανθεί από την πολιτική ηγεσία του υπουργείου «θα βασίζεται στη λογική των ελαφρύνσεων και απλουστεύσεων».
 Σύμφωνα με τις ίδιες πληροφορίες, το νομοσχέδιο θα προβλέπει τη μείωση, πιθανότατα κατά τρεις ποσοστιαίες μονάδες και συγκεκριμένα στο 10% από 13%, του φόρου μεταβίβασης των ακινήτων. Ακόμη, θα προβλέπει σημαντική αύξηση του αφορολόγητου, αλλά και γενικότερα στις κλίμακες φορολογίας ακινήτων από κληρονομιά ή δωρεά ή γονική παροχή, και δη στην αγορά πρώτης κατοικίας ή οικοπέδου με σκοπό την ανέγερση πρώτης κατοικίας.
 Υπενθυμίζεται ότι ο φορολογικός νόμος, που ψηφίστηκε στη Βουλή πρόσφατα, θεσπίζει απαλλαγές για την αγορά πρώτης κατοικίας από όσους έχουν τρία παιδιά και πάνω (όπως αύξηση απαλλασσόμενου εμβαδού και αφορολόγητου), καθώς και για τις μεταβιβάσεις αγροτικών εκτάσεων σε όσους είναι κατά κύριο επάγγελμα αγρότες και κυρίως για τους νέους αγρότες.
