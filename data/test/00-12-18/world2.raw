 Παιδιά από αναπτυσσόμενες χώρες πουλιούνται από τους γονείς τους σε εμπόρους λευκής σαρκός, που τα φέρνουν παράνομα στη Βρετανία για να εργάζονται σε οίκους ανοχής. Ανατριχιαστικές λεπτομέρειες για αγόρια και κορίτσια, που μόλις
έχουν κλείσει τα έξι τους χρόνια και εργάζονται ως «σκλάβοι για σεξ», αποκαλύπτει έρευνα της εφημερίδας Ομπσέρβερ.
 «Τα φέρνουν λαθραία με αεροπλάνα και πλοία, και τα παιδιά που δεν μιλούν λέξη αγγλικά, φυλακίζονται σε σπίτια και αναγκάζονται να πραγματοποιούν κάθε είδους
σεξουαλικές πράξεις με πλούσιους επιχειρηματίες της Βρετανίας, επιχειρηματίες που πληρώνουν μέχρι και 250.000 δρχ. για μισή ώρα με τα παιδιά», γράφει το δημοσίευμα.
 Η εφημερίδα αναφέρει ότι παρ' όλο που οι φήμες για το «παιδικό εμπόριο και την
παιδική πορνεία» πρωτοεμφανίστηκαν πριν από 4 χρόνια στη Βρετανία, οι αστυνομικές αρχές δεν έχουν σημειώσει πρόοδο στην «προσέγγιση» αυτών των κυκλωμάτων, γιατί τα παιδιά δεν μιλούν αγγλικά και βρίσκονται υπό συνεχή παρακολούθηση από αυτούς που τα έχουν αγοράσει. Ερευνητές του Ομπσέρβερ, ύστερα από μακροχρόνια έρευνα, κέρδισαν την εμπιστοσύνη μιας 15χρονης Bρετανής
πόρνης στο νότιο Λονδίνο, η οποία τους έφερε στη συνέχεια σε επαφή με 10χρονα κορίτσια από τη Νιγηρία, που τώρα το έχουν σκάσει από τους «αγοραστές τους» και «προσπαθούν να δουλέψουν μόνες τους στους δρόμους του νότιου Λονδίνου».
 Τα κορίτσια διηγούνται πως οι γονείς τους τα πούλησαν σε πλούσιους ανθρώπους, οι οποίοι τις πέρασαν με παράνομα χαρτιά από το αεροδρόμιο στο Λάγος και τις έφεραν στη Βρετανία. «Είμαστε πέντε κορίτσια, η μεγαλύτερη ήταν 18 και η μικρότερη μόλις 6. Ανδρες με κοστούμια έρχονταν από νωρίς το πρωί στο διαμέρισμα μέχρι αργά το βράδυ. Με πόνεσαν αλλά, όταν φώναζα, οι άνδρες που μας φύλαγαν στο δωμάτιο, με ανάγκαζαν να παίρνω ηρωίνη. Μια μέρα πήδηξα από το
παράθυρο και έπεσα στο δρόμο, δεν έσπασα τίποτε και άρχισα να τρέχω. Δεν θέλω να πάω στην αστυνομία -δεν πιστεύω ότι θα με βοηθήσουν».
 Ντετέκτιβ του τμήματος ηθών και δίωξης ναρκωτικών της Σκότλαντ Γιαρντ δηλώνουν
«τρομοκρατημένοι» στον «Ομπσέρβερ» για την έρευνα. «Το πρόβλημα των εφήβων κοριτσιών που απάγονται ή πείθονται και μπλέκουν με κυκλώματα πορνείας, είναι από τα εντονότερα που αντιμετωπίζουμε, αλλά το εμπόριο παιδιών από αναπτυσσόμενες χώρες είναι ό,τι χειρότερο έχουμε συναντήσει», λέει στην εφημερίδα ο αστυνομικός επιθεωρητής Πολ Χολμς. «Το εμπόριο παιδιών είναι κάτι σχετικά καινούργιο στη Βρετανία και λυπάμαι να παραδεχθώ ότι δεν μπορούμε να βρούμε εύκολα στοιχεία για να εξαρθρώσουμε τα κυκλώματα. Πιστεύουμε, για παράδειγμα, ότι κορίτσια από την Αλβανία κρατούνται στο Σόχο. Μετακινούνται συνέχεια, όμως, και έχουν πλαστά χαρτιά, οπότε δεν εντοπίζονται εύκολα», υποστηρίζει εκπρόσωπος της Σκότλαντ Γιαρντ και παραδέχεται ότι «εάν οι αρχές δεν αναλάβουν τις ευθύνες τους, η αύξηση των ποσοστών της παιδικής πορνείας στη Βρετανία θα είναι κατακόρυφη τα επόμενα χρόνια».
