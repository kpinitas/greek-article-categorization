 Τα πρώτα ογδόντα «βιολογικά» αρνιά, αρνιά δηλαδή προϊόν βιολογικής κτηνοτροφίας, θα κυκλοφορήσουν στα μέσα του Iανουαρίου στην ελληνική αγορά. Παραγωγός, το πρωτοπόρο σε βιολογικές αγροτικές καλλιέργειες ίδρυμα «Αγρόκτημα
Αχλαδερής», ένα νομικό πρόσωπο ιδιωτικού δικαίου που διαχειρίζεται κληροδοτήματα με κέρδη διαχειριζόμενα από την Eκκλησία για φιλανθρωπικούς σκοπούς. 
 Πρόκειται για τα πρώτα στην ελληνική κτηνοτροφική ιστορία αρνιά που γεννήθηκαν
από ζώα τα οποία τράφηκαν με προϊόντα βιολογικών καλλιεργειών και βόσκησαν σε βιολογικά ελαιοκτήματα του «Αγροκτήματος Αχλαδερής». Βιολογικός μάλιστα είναι ώς και ο τρόπος σταβλισμού των ζώων. Ηδη το προϊόν έχει πιστοποιηθεί ως βιολογικό, έχει προπουληθεί σε γνωστή αλυσίδα της Αθήνας, ενώ η τιμή του κρέατος ανά κιλό αναμένεται να δώσει στον παραγωγό περί τις 3.000 δρχ. Πράγμα που μεταφράζεται σχεδόν σε μια τιμή περί τις 5.000 δρχ. ανά κιλό στον καταναλωτή, αν υπολογίσει κανείς το κόστος μεταφοράς του προϊόντος και τα εμπορικά κέρδη.
 «Η παραγωγή βιολογικών αρνιών», λέει ο κ. Αντώνης Μακρέλλης, διευθυντής του Ιδρύματος, «έρχεται να δώσει λύσει στο ερώτημα "τι κρέας να καταναλώνουμε", που επιτακτικά τέθηκε τις τελευταίες μέρες λόγω του προβλήματος της λεγόμενης νόσου των "τρελών αγελάδων". Και η κρεατοπαραγωγή λέμε μπορεί να γίνεται με έναν τρόπο που θα προστατεύει τον καταναλωτή».
 Τα σχέδια βέβαια για την παραγωγή βιολογικού κρέατος στο «Αγρόκτημα Αχλαδερής»
υπερβαίνουν το πρώτο πειραματικό αυτό στάδιο. «Μόλις τον περασμένο Αύγουστο», λέει ο κ. Μακρέλλης, «η κοινοτική οδηγία που υπήρχε και αναφερόταν σε βιολογικά φυτικά προϊόντα επεκτάθηκε στο κρέας και σε άλλα ζωικά προϊόντα. Σύντομα θα έχουμε τη δυνατότητα να παράγουμε μεγαλύτερες ποσότητες τέτοιου βιολογικού κρέατος, γεγονός που θα μας επιτρέψει και να ρίξουμε την τιμή».
 Ας σημειωθεί ότι το αγρόκτημα σύντομα θα δώσει στην κατανάλωση και τα πρώτα βιολογικά τυριά, προϊόν του τυροκομείου τους, ενώ κυκλοφορεί το τυποποιημένο βιολογικό λάδι. Η φετινή παραγωγή βιολογικού λαδιού από το «Αγρόκτημα Αχλαδερής» αναμένεται να φτάσει τους είκοσι τόνους τυποποιημένου λαδιού.
