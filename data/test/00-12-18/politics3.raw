 Στη Νέα Δημοκρατία άρχισαν να ξανασκέφτονται τους τρόπους αντιμετώπισης του δημάρχου. Οι αρχικές ακραίες σκέψεις για κατά μέτωπο επίθεση με την παράλληλη απαίτηση να παραιτηθεί από το δημαρχιακό θώκο υποχωρούν, αφού στην ηγεσία της Ρηγίλλης γίνεται κατανοητό πως τέτοιου είδους αντιμετώπιση λειτουργεί υπέρ του
 «Δεν πρέπει να κάνουμε το λάθος που έγινε το 1993 με τον Α. Σαμαρά, όπου οι οπαδοί μας του πετούσαν βίδες», λένε τώρα στη Ρηγίλλης και σκοπεύουν να απαντήσουν στο δήμαρχο με πολιτικά επιχειρήματα.
 Βέβαια, η αλήθεια είναι πως στην αλλαγή πλεύσης συνετέλεσε σημαντικά και το γεγονός ότι η ηγεσία της Νέας Δημοκρατίας δεν βρήκε πρόθυμους πολλούς δημοτικούς συμβούλους για να ζητήσουν επιτακτικά την παραίτηση Αβραμόπουλου, ενώ αξιοσημείωτο είναι πως η πλειονότητα των συμβούλων αυτών, οι οποίοι φέρονται έτοιμοι να ακολουθήσουν το δήμαρχο, έχουν άριστες σχέσεις με τον Μιλτιάδη Εβερτ.
 Ο Κώστας Καραμανλής, πάντως, όπως λένε οι πληροφορίες από τη Ρηγίλλης, δεν σκοπεύει να απαντά ο ίδιος στον Δ. Αβραμόπουλο «για να μην τον κάνει ισότιμο συνομιλητή», όπως λένε, και παράλληλα θα επιχειρήσει να αντιστρέψει το δυσάρεστο για τη Νέα Δημοκρατία κλίμα με την επανένταξη του Γιώργου Σουφλιά στο κόμμα, κάτι που δεν είναι και ιδιαίτερα εύκολο.
 Πάντως, χαρακτηριστικό της ανησυχίας του Κώστα Καραμανλή για το κόμμα Αβραμόπουλου είναι και το γεγονός ότι συνεργάτες του προσπαθούν με συνεχείς επαφές με κομματικά στελέχη σε όλη τη χώρα να ανιχνεύσουν το βαθμό επιρροής του Δ. Αβραμόπουλου σε στελέχη και μέλη της Ν.Δ.
 Τέλος, η ηγεσία της Ρηγίλλης σημασία δίνει και στη στάση που θα κρατήσει η πλευρά Μητσοτάκη απέναντι στο κόμμα Αβραμόπουλου. Σήμερα, θα δώσει εφ' όλης της ύλης συνέντευξη η Ντόρα Μπακογιάννη (ΜΕΓΚΑ) και η Ρηγίλλης θα την παρακολουθήσει με ιδιαίτερο ενδιαφέρον.
 Ο δήμαρχος, από την πλευρά του, δηλώνει πως οι επιθέσεις που δέχεται δεν τον πτοούν και συνεχίζει την οργάνωση του πολιτικού του εγχειρήματος και έως τις 10 Ιανουαρίου θα έχει αρχίσει να λειτουργεί το πολιτικό του γραφείο, το οποίο θα βρίσκεται κοντά στο Παναθηναϊκό Στάδιο. Παράλληλα μέσω των στενών συνεργατών του, ο Δ. Αβραμόπουλος συνεχίζει τις προσπάθειες προσέγγισης πολιτών, οι οποίοι θα ενδιαφέρονταν να στελεχώσουν το νέο κόμμα του.
 Το στενό επιτελείο του δημάρχου απαρτίζεται από 14 πρόσωπα και συγκεκριμένα από τους Κ. Τριανταφύλλου, υπεύθυνο για τα οργανωτικά του κόμματος, Σ. Παππά, δικηγόρο, πρώην γενικό διευθυντή της Ευρωπαϊκής Επιτροπής, Γ. Γκόλια, καθηγητή
στο Πολυτεχνείο, Γ. Κρεμλή, πρόεδρο της Ελληνικής Eταιρείας Προστασίας Περιβάλλοντος, Γ. Ντελάκη, αντιπρόεδρο του Ελεγκτικού συνεδρίου, Β. Ριζά, τέως
γενικό διευθυντή του υπουργείου Οικονομικών, Β. Ταλαμάγκα, δημοσιογράφο, Π. Παταργιά, πολιτικό μηχανικό, Μαίρη Στεφάνου, φιλόλογο, Γ. Δρακούλη, αρχιτέκτονα, Γ. Κουντούρη, πρώην στέλεχος της νεολαίας ΠΑΣΟΚ, Χ. Στάτζο, μηχανολόγο, Γ. Λαδικό, τέως διευθυντή του ΥΠΕΞ, και Θ. Παπαναστασίου, φοιτητή.
 Ο δήμαρχος δεν σκοπεύει σε πρώτη τουλάχιστον φάση να συνεργαστεί με εν ενεργεία πολιτικούς, χωρίς να το αποκλείει για το μέλλον. Αντίθετα, σκοπεύει μόλις ετοιμαστεί η ιδρυτική διακήρυξη του κόμματος (σε περίπου ένα μήνα), να παραιτηθεί από τη θέση του δημάρχου.
