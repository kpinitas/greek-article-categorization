Στα βαθιά νερά των ναυπηγήσεων μπαίνει το Νεώριο Σύρου. Aνακοίνωσε χθες την εξασφάλιση παραγγελίας από εταιρεία του Μονακό, για δύο πολυτελή κρουαζιερόπλοια, συνολικής αξίας 32 δισ. δραχμών. Από την άλλη πλευρά, στον Σκαραμαγκά, εργαζόμενοι και ΕΤΒΑ ακόμη να συμφωνήσουν για τους όρους πώλησης του υπερχρεωμένου ναυπηγείου και έτσι η προκήρυξη αναβάλλεται τουλάχιστον για μετά τα Χριστούγεννα.
 Την παραγγελία ανέθεσε στη Νεώριο η κυπριακών συμφερόντων εταιρία Liveras Yachts Rose de France, που την τελευταία δεκαπενταετία δραστηριοποιείται στον τομέα της κρουαζιέρας με πολυτελή σκάφη, έχοντας καταλάβει διεθνώς μια από τις
πρώτες θέσεις στον τομέα αυτό. Σύμφωνα με το site της εταιρείας στο Διαδίκτυο,
η Liveras διαθέτει τέσσερα γιώτς που νοικιάζει κατά τους θερινούς μήνες στη Μεσόγειο και τους υπόλοιπους στην Καραϊβική, με τιμές από 2, 5 εκατομμύρια δραχμές μέχρι 11 εκατομμύρια δραχμές την ημέρα.
 Η σύμβαση της εταιρείας με το Νεώριο για τα δύο σκάφη είναι με το κλειδί στο χέρι, είναι δηλαδή σύμβαση κατασκευής, εξοπλισμού, δοκιμών και παράδοσης. Οι δύο πλευρές συμφώνησαν την πρόβλεψη (option) για ακόμη δύο παρόμοια ή μεγαλύτερα πλοία, η οποία θα ασκηθεί μέσα στο επόμενο δεκαοκτάμηνο. Τα πλοία θα έχουν μήκος 81 μέτρα και εκτόπισμα 2.500 τόννων. Σχεδιάστηκαν από διεθνούς φήμης εξειδικευμένη εταιρεία, με συμμετοχή της ελληνικής σχεδιαστικής εταιρίας
Alpha Marine και είναι ιδιαίτερα αυστηρών και απαιτητικών προδιαγραφών. Η κατασκευή τους θα αρχίσει τους πρώτους μήνες του 2001 και θα παραδοθούν τον Απρίλιο και Νοέμβριο του 2003.
 Τη σύμβαση υπέγραψαν την περασμένη Πέμπτη μετά από διαπραγματεύσεις τριών μηνών οι πρόεδροι των δύο εταιρειών Ανδρέας Λιβέρας και Νίκος Ταβουλάρης. Με αφορμή την υπογραφή της σύμβασης, ο κ. Ταβουλάρης δήλωσε ότι το Νεώριο και γενικότερα η ναυπηγική βιομηχανία της χώρας με την ανάληψη του συγκεκριμένου έργου εισέρχεται στη δυναμικά αναπτυσσόμενη διεθνή αγορά των κρουαζιεροπλοίων.
 Από την άλλη πλευρά, στον Σκαραμαγκά συνεχίζεται το σίριαλ με την πώληση του ναυπηγείου. Μέχρι στιγμής, ΕΤΒΑ και εργαζόμενοι δεν κατάφεραν να συμφωνήσουν για τους όρους που θα περιλαμβάνονται στην προκήρυξη. Σε ανακοίνωση που εξέδωσε την περασμένη Παρασκευή ο συνεταιρισμός των εργαζομένων στον Σκαραμαγκά, που ελέγχει το 49% των μετοχών και η οποία απευθύνεται στα μέλη του, επισημαίνονται οι υφιστάμενες αντιθέσεις μεταξύ των δύο πλευρών.
 Συγκεκριμένα, υποστηρίζει ο συνεταιρισμός, ότι στην προκήρυξη θα πρέπει να συμφωνηθούν εκ των προτέρων οι όροι και οι προϋποθέσεις της προεπιλογής, της αξιολόγησης και της τελικής επιλογής των προσφορών των αγοραστών, ενώ αφ' ετέρου θα πρέπει να διασφαλιστεί η βιωσιμότητα της επιχείρησης και των θέσεων εργασίας.
 Σύμφωνα με τον συνεταιρισμό, στο ναυπηγείο θα πρέπει να διατηρηθούν 1.500 θέσεις εργασίας (σήμερα απασχολεί 2.000 άτομα), να επιστραφούν στους εργαζόμενους τα χρήματα που έχουν καταβάλει για αγορά μετοχών (περίπου 3 δισ. δραχμές μέχρι σήμερα), να καλυφθούν με βάση σχέδιο του σωματείου όσοι θα αποχωρήσουν οικειοθελώς κ.λπ.
 Επί της ουσίας, πάντως, όλα τα παραπάνω μοιάζουν με ασκήσεις επί χάρτου, καθώς
η επιχείρηση αντιμετωπίζει πιεστικά προβλήματα, που δυσχεραίνουν την προσπάθεια πώλησης. Συγκεκριμένα, ο Σκαραμαγκάς έχει σωρεύσει ζημιές που πλησιάζουν τις 70 δισ. δραχμές, εκτελεί παραγγελίες όπως αυτή του Στρίντζη, από την οποία θα προστεθούν ζημιές άνω των 15 δισ., ενώ σύμφωνα με όλες τις ενδείξεις, προκαταβολές που έχει λάβει από το Πολεμικό Ναυτικό διατίθενται για
την κάλυψη τρεχουσών αναγκών. Ετσι σύμφωνα με πληροφορίες από την αγορά, επιχειρηματίες που εκδήλωναν ενδιαφέρον για τη συμμετοχή στον διαγωνισμό το τελευταίο διάστημα είναι ιδιαίτερα σκεπτικοί στην προοπτική αυτή.
