 Δεν θα της περάσει της Τουρκίας ο εκβιασμός που επιδιώκει, μέσω του ΝΑΤΟ, να έχει ενισχυμένη συμμετοχή στη λήψη των αποφάσεων της Ευρωπαϊκής Ενωσης για τη συγκρότηση του ευρωπαϊκού στρατού, δήλωσε ο υπουργός Εθνικής Αμυνας Ακης Τσοχατζόπουλος.
 «Να είναι βέβαιη ότι αυτός που θα χάσει θα είναι η ίδια η Τουρκία, όσο εμμένει
στην ίδια πολιτική», σχολίασε για τις κινήσεις των τουρκικών στρατευμάτων κατοχής στην Πύλα της Κύπρου, και υπενθύμισε πως στους όρους της εταιρικής σχέσης Ευρωπαϊκής Ενωσης - Τουρκίας περιλαμβάνονται η συμβολή της στην επίλυση
του Κυπριακού και η αποδοχή των αποφάσεων του ΟΗΕ.
 Η Τουρκία έχει τεράστια εσωτερικά προβλήματα, με πρώτο αυτό των Κούρδων, και με τη δημιουργία εντυπώσεων θέλει να μειώσει το κόστος προσαρμογής της στα ευρωπαϊκά δεδομένα, σημειώνει ο υπουργός. Προσθέτει πως οι αποφάσεις για την κοινή ευρωπαϊκή πολιτική ασφάλειας είναι αποκλειστική υπόθεση των 15 μελών της
Ε.Ε. και η διαμαρτυρία της Τουρκίας για τη συμμετοχή της Κύπρου στον ευρωπαϊκό
 Μιλώντας σε διημερίδα του ΙΣΤΑΜΕ «Ανδρέας Παπανδρέου» και της Ν. Ε. Θεσσαλονίκης του ΠΑΣΟΚ για τη νοτιοανατολική Ευρώπη, υπογράμμισε ότι στη Σύνοδο Κορυφής της Νίκαιας ελήφθησαν μεγάλες και σημαντικές αποφάσεις, αν και υπάρχει κριτική ότι δεν ήταν αυτό που θέλαμε (ήδη στάθηκε κριτικά το Ευρωκοινοβούλιο). Κάλεσε την Ε.Ε. και τους άλλους θεσμούς (ΝΑΤΟ, ΟΑΣΕ κ.λπ.) όχι μόνο να συμβάλουν στην ασφάλεια και τη σταθερότητα στην περιοχή της ΝΑ Ευρώπης, αλλά να υπάρξει και σύνδεση των χωρών αυτών με την Ευρωπαϊκή Ενωση. Επίσης να καταδικάσουν τους Αλβανούς τρομοκράτες, που προκαλούν επεισόδια στο Πρέσεβο της νότιας Σερβίας.
 Κατά την επίσκεψή του στο Βελιγράδι αποκόμισε την εκτίμηση ότι οι δυνάμεις που
στήριξαν τον Κοστούνιτσα θα αποσπάσουν το 60% του εκλογικού σώματος στις εκλογές της 23ης Δεκεμβρίου. Πρότεινε να αρθούν όλες οι κυρώσεις σε βάρος του Βελιγραδίου και επέστησε την προσοχή στις εξελίξεις στην περιοχή του Καυκάσου.
  Ο Ευάγγ. Βενιζέλος τόνισε ότι η Ευρώπη δεν μπορεί να υπερβεί την πολιτική της αμηχανία στα Bαλκάνια, ενώ προστίθεται και η αβεβαιότητα ως προς το πλαίσιο της νέας αμερικανικής εξωτερικής πολιτικής. Για την Ελλάδα, το μεγαλύτερο ζητούμενο είναι η διαμόρφωση συνθηκών ασφάλειας, που αποτελεί και την πρώτη προϋπόθεση για την ελληνική οικονομική και επενδυτική παρουσία στην περιοχή.
  Ο Γ. Πασχαλίδης υπογράμμισε πως η προσπάθεια να φέρουμε πιο κοντά τις χώρες των Βαλκανίων με την Ε.Ε. δεν μπορεί να πετύχει χωρίς τη συμμετοχή της κοινωνίας.
  Ο Γρ. Νιώτης επισήμανε ότι σύντομα θα ξεκινήσει η εφαρμογή του ελληνικού σχεδίου για την ανασυγκρότηση του Βαλκανίων, με την εκτέλεση συγκεκριμένων έργων στις γειτονικές χώρες.
 Την προηγούμενη μέρα, στο ΗPAKΛEIΟ, όπως μεταδίδει ο ΠANAΓIΩTHΣ ΓEΩPΓΟYΔHΣ, ο υπουργός Αμυνας δήλωσε ότι τα αποτελέσματα της Συνόδου της Νίκαιας ενισχύουν την ενταξιακή πορεία της Κύπρου στην Ευρωπαϊκή Ενωση, ενώ η βελτίωση των ελληνοτουρκικών σχέσεων ενισχύει την ευρωπαϊκή προσπάθεια της Κύπρου. 
 Ο κ. Τσοχατζόπουλος, ο οποίος έφτασε ξαφνικά στο Ηράκλειο το μεσημέρι του Σαββάτου, αρνήθηκε να κάνει δηλώσεις για θέματα της πολιτικής επικαιρότητας, μάλιστα απαντώντας σε σχετική ερώτηση για τις προοπτικές του νέου κόμματος του
Δ. Αβραμόπουλου απάντησε πως «έχουμε σοβαρότερα θέματα να ασχοληθούμε».
 Παράλληλα συναντήθηκε με τον Κύπριο υπουργό Αμυνας Σωκράτη Χάσικο, ο οποίος πραγματοποιεί στο νησί 4ήμερη επίσκεψη.
 Ο κ. Χάσικος, αναφερόμενος σε αμυντικά θέματα που αφορούν τη συνεργασία Ελλάδας - Κύπρου, τόνισε ότι «οι ρωσικοί πύραυλοι S-300 είναι σε πλήρη επιχειρησιακή ετοιμότητα και ανταποκρίνονται πλήρως στις απαιτήσεις του Ενιαίου Αμυντικού Χώρου».
