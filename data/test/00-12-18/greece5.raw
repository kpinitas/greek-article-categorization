 «Οπου το μάτι μου και αν ρίξω, η Ελλάδα με πληγώνει...». Μια φράση που αποδίδεται στον Γιώργο Σεφέρη και φαίνεται πως ο ποιητής θα είχε στο νου του πρωτίστως τα νησιά του Αιγαίου.
 Για δεκαετίες ολόκληρες οι τοπικοί μάστορες πελέκησαν με την τέχνη τους την πέτρα και δημιούργησαν τους μοναδικούς οικισμούς, που συνυπήρχαν αρμονικά με τη φύση και τις ιδιαιτερότητές της. Ομως, τα τελευταία χρόνια το «τοπίο» αλλάζει κάτω από την αδηφάγα επέλαση του μπετόν και τις αφότητες πιέσεις τής κακώς εννούμενης τουριστικής «αξιοποίησης». Ακόμα και το μοναδικό ηλιοβασίλεμα
της Οίας, στη Σαντορίνη, παρά τους αυστηρούς όρους δόμησης που έχουν θεσπιστεί, κινδυνεύει από τη συνεχή αύξηση των «ρεντούμηδων».
 Και δυστυχώς τα πράγματα είναι πολύ χειρότερα στα περισσότερα νησιά. Από τους 1.215 οικισμούς του Αρχιπελάγους μόνον οι 236 -κάτι παραπάνω από ένας στους έξι- έχουν χαρακτηριστεί παραδοσιακοί. Από αυτούς έχουν οριοθετηθεί κάτι παραπάνω από τους μισούς, οι 168 με ό,τι αυτό συνεπάγεται για τα πολεοδομικά «παιχνίδια» των επιτήδειων.
 Αλλά και σε αυτές τις περιπτώσεις η προστασία υπάρχει μόνο στα χαρτιά, αφού η θωράκιση έχει περιοριστεί στην έκδοση κάποιων γενικόλογων προεδρικών διαταγμάτων, χωρίς εξειδίκευση όρων δόμησης. Μόνον 39 οικισμοί έχουν την «πολυτέλεια» να διαθέτουν ειδικό θεσμικό πλαίσιο. Για τους υπόλοιπους υπάρχει
μόνον ο...πατριωτισμός των ιδιοκτητών, των μηχανικών και των υπηρεσιών, που φυσικά δεν φτάνουν.
 Χαρακτηριστικό αυτών των ανεπαρκειών είναι οι γενικόλογες προδιαγραφές, που είναι...ενιαίες για όλους τους οικισμούς, είτε πρόκειται για το ακριτικό Καστελόριζο είτε για τους δυναμικούς οικισμούς της Λέσβου. Ετσι, οι αισθητικές
παρεμβάσεις που επιβάλλονται, αν εφαρμοστούν κατά γράμμα, μπορεί να καταλήξουν
 Η εικόνα «συμπληρώνεται» με την ανεπάρκεια, αριθμητική αλλά και ποιοτική, των αρμόδιων πολεοδομικών γραφείων, παρ' όλο που κάθε χρόνο στα νησιά του Αιγαίου εκδίδονται περίπου 6.000 οικοδομικές άδειες. Ούτε λόγος να γίνεται για ελεγχόμενη δόμηση, κυρίως στις εκτός σχεδίου περιοχές. Αυτοψίες δεν γίνονται ούτε καν για τους τύπους. 
 Αρκεί να αναφερθεί ότι ο απαραίτητος έλεγχος των φακέλων των οικοδομικών αδειών για τους 236 προστατευόμενους διενεργείται από ελάχιστα πολεοδομικά γραφεία, που όλα είναι χωρίς την απαιτούμενη στελέχωση. Είναι ενδεικτικό ότι τα μισά γραφεία είναι χωρίς αρχιτέκτονα. Μάλιστα, τρία είναι χωρίς διπλωματούχους μηχανικούς, που αναπληρώνονται από τεχνολόγους και υπομηχανικούς, οι οποίοι δεν διαθέτουν τις ειδικές γνώσεις, αλλά και την αρμοδιότητα να εκδίδουν οικοδομικές άδειες! 
 Ενα άλλο «μείον», που περνάει απαρατήρητο είναι οι συνεχείς απώλειες σε παραδοσιακούς μαστόρους, που μαζί τους χάνονται οι γνώσεις και η τέχνη τους.
 Ομως κάτι αρχίζει να κινείται με πρωτοβουλία του υπουργείου Αιγαίου, το οποίο με το νόμο 2508/97, που αφορά τη βιώσιμη οικιστική ανάπτυξη των πόλεων και των
οικισμών της χώρας, απέκτησε την αρμοδιότητα στον έλεγχο και την άσκηση της πολιτικής προστασίας των παραδοσιακών οικισμών του Αιγαίου και των περιοχών ιδιαιτέρου φυσικού κάλλους.
 Με αυτά τα θεσμικά όπλα η ηγεσία του υπουργείου ετοιμάζεται να προωθήσει εξειδικευμένους όρους δόμησης, όπως μείωση των συντελεστών κάλυψης και των υψών σε νησιά που έχουν ήδη κορεστεί, αύξηση της αρτιότητας για τις εκτός σχεδίου περιοχές. Ενα μεγάλο στοίχημα είναι ο έλεγχος της αυθαίρετης δόμησης, κυρίως σε «ευαίσθητες» περιοχές. 
 Ηδη εκδόθηκαν τα διατάγματα, με την υπογραφή του Νίκου Σηφουνάκη, με τα οποία 183 νησίδες κηρύχτηκαν ως τοπία ιδιαιτέρου φυσικού κάλλους. Μεταξύ αυτών είναι
ολόκληρο το νησί της Λήμνου. Αυτό σημαίνει ότι επιτρέπεται -και μόνον έπειτα από σχετική άδεια- η άσκηση παραδοσιακών ασχολιών, όπως η αλιεία, η γεωργία, η
κτηνοτροφία και η μελισσοκομία. Δίνεται άδεια για αναστύλωση και επισκευή μικρών λιθόκτιστων κτισμάτων και υποδομών, όπως είναι τα καλντερίμια, τα κελιά
και οι μάνδρες. Η χορήγηση οικοδομικής αδείας θα γίνεται μόνον εφόσον το νέο κτίσμα εναρμονίζεται στο περιβάλλον.
 Το πρώτο ουσιατικό βήμα θα γίνει από την παραδοσιακή πόλη της Ρόδου και το δήμο Πολιχνίτου Λέσβου, όπου βρίσκεται σε τελική φάση η έκδοση των σχετικών προεδρικών διαταγμάτων. Θα ακολουθήσουν άλλα 17 νησιά, Κέα, Κύθνος, Σέριφος, Σίφνος, Σίκινος, Φολέγανδρος, Ανδρος, Θήρα, Κάσος, Τήλος, Χάλκη, Αστυπάλαια, Ανάφη, Αμοργός, Σύμη, Κάρπαθος και Καστελόριζο.
 «Η πολιτιστική ταυτότητα και η μοναδική ατμόσφαιρα των νησιών του Αιγαίου οφείλεται, σε ένα μεγάλο μέρος, στο φυσικό και δομημένο περιβάλλον τους», επισημαίνει ο υπουργός Αιγαίου Νίκος Σηφουνάκης και προσθέτει: «Είναι κοινή διαπίστωση ότι οι παραδοσιακοί οικισμοί συγκαταλέγονται ανάμεσα στα πιο υψηλά δείγματα του νεότερου ελληνικού πολιτισμού. Με απλά μέσα και υλικά οι κάτοικοι
των νησιών κατάφεραν, σεβόμενοι την κλίμακα του φυσικού περιβάλλοντος, να δημιουργήσουν μια κτιστή κληρονομιά λαϊκού πολιτισμού μεγάλης αισθητικής πληρότητας. Η διατήρησή της αποτελεί πολιτιστικό χρέος και αναπτυξιακή αναγκαιότητα για την οικονομία των νησιών».
 Το τελευταίο αυτό στοιχείο είναι και το βασικότερο όπλο γι' αυτή την εκστρατεία, αφού η πολιτική ηγεσία του υπουργείου Αιγαίου εκτιμά ότι οι κάτοικοι των νησιών έχουν πλέον πεισθεί για την αναγκαιότητα των παρεμβάσεων και σιγά σιγά αρχίζουν να καταλαβαίνουν ότι αυτή η προστασία είναι τελικά το συμφέρον τους, ο μονόδρομος για το Αιγαίο.
