 Βούλγαρος πρωθυπουργός Ιβάν Κοστόφ δήλωσε ενθουσιασμένος όταν έμαθε ότι η δημοπρασία κατάφερε να πετύχει πολλαπλασιασμό του αρχικού τιμήματος κατά 3, 5 φορές. «Αυτή είναι καλή είδηση για τη Βουλγαρία», είπε, και χαρακτήρισε τον ΟΤΕ «στρατηγικό επενδυτή», ο οποίος «θα είναι ο πρώτος που θα χτυπήσει την πόρτα μόλις ανακοινωθεί η απόφαση της κυβέρνησης για αποκρατικοποίηση του BTC (του βουλγαρικού τηλεπικοινωνιακού οργανισμού) ».
 Η διοίκηση του ΟΤΕ σε ανακοίνωσή της δίνει ιδιαίτερο βάρος στο χαρακτηρισμό που απέδωσε ο Ι. Κοστόφ («πολύ μεγάλος και στρατηγικός επενδυτής») και διέγραψε προφανώς την ταλαιπωρία που υπέστη για περίπου 12 μήνες όταν προσπαθούσε να ολοκληρώσει τις διαπραγματεύσεις για την εξαγορά του βουλγαρικού τηλεπικοινωνιακού οργανισμού, οι οποίες ναυάγησαν τον περασμένο Ιούλιο.
 Αξίζει να σημειωθεί ότι τον Ιούνιο του 1999 ο ΟΤΕ, σε κοινοπραξία με την ολλανδική ΚΡΝ, είχαν συμφωνήσει με τη βουλγαρική κυβέρνηση να δώσουν 165 δισεκατομμύρια δραχμές (510 εκατ. δολάρια) για να αποκτήσουν: 
  Το 51% της εταιρείας κινητής τηλεφωνίας που ήδη λειτουργεί στη Βουλγαρία (Μόμπιλτελ).
  Τη δεύτερη άδεια κινητής τηλεφωνίας (η οποία τελικώς εκχωρήθηκε τώρα μέσω πλειστηριασμού).
 Κοντολογίς, ο ΟΤΕ έδωσε το 1/3 του ποσού που προσέφερε πέρυσι και απέκτησε μια
άδεια λειτουργίας, ενώ πέρυσι θα αποκτούσε την άδεια μαζί με δύο εν λειτουργία
εταιρείες. Ο Βούλγαρος πρώην πρόεδρος της Δημόσιας Επιτροπής που εκτέλεσε τη δημοπρασία, Βεσελίν Στοΐκοφ, δεν απέφυγε να επισημάνει ότι ο ΟΤΕ «έδειξε τώρα πως είναι έτοιμος να πληρώσει για να πετύχει τα σχέδιά του».
 Υπενθυμίζεται ότι οι διαπραγματεύσεις ναυάγησαν τον περασμένο Ιούλιο, παρά το γεγονός ότι υπήρχε αρχική συμφωνία (στο ποσόν των 510 εκατ. δολαρίων, ήτοι 165
δισ. δρχ. με την περυσινή ισοτιμία δραχμής-δολαρίου) και παρά το ότι η κοινοπραξία ΟΤΕ-ΚΡΝ βελτίωσε αργότερα το τίμημα στα 600 εκατομμύρια δολάρια. Τα βουλγαρικά μέσα ενημέρωσης είχαν τότε εκτενή ρεπορτάζ και απέδιδαν το «ναυάγιο» στο γεγονός ότι ο ΟΤΕ κουβαλά πάντοτε μαζί του την Ιντρακόμ ως προνομιακό προμηθευτή, κάτι το οποίο δεν ήθελαν οι βουλγαρικές αρχές.
 Τώρα πλέον θεωρείται πιθανό ότι ο ΟΤΕ θα καταφέρει να αποκτήσει και τον BTC αυξάνοντας την οικονομική προσφορά ώστε στη συνέχεια να προχωρήσει σε αναθέσεις για την προμήθεια τηλεπικοινωνιακού υλικού σε Ιντρακόμ-Ζίμενς (όπως έκανε στη Ρουμανία και την Αρμενία).
 Ο ΟΤΕ εκτός από τα εύσημα του «στρατηγικού επενδυτή» εμφανίζεται ικανοποιημένος διότι η κινητή τηλεφωνία «πουλάει καλά» στη Βουλγαρία και υπάρχουν πελάτες που κάνουν ουρές για να πάρουν κινητό από τη Μόμπιλτελ όσο ισχύει η εορταστική προσφορά (κινητό και σύνδεση έναντι 22.000 δραχμών, με τριετές όμως συμβόλαιο).
 Ο ΟΤΕ εμφανίζεται ως πλειοδότης και στο διαγωνισμό που γίνεται στην ΠΓΔΜ για το 51% του σκοπιανού τηλεπικοινωνιακού οργανισμού (Maktel). Κατά πληροφορίες, προσέφερε 375 εκατ. ευρώ (127, 7 δισ. δραχμές) έναντι 362, 5 εκατ. ευρώ (123, 5 δισ. δρχ) που προσέφερε η κοινοπραξία της ουγγρικής Ματάβ (ελέγχεται από την Ντόιτσε Τέλεκομ) με τον όμιλο Κοντομηνά και τον Τζορτζ Σόρος. Η απόφαση εναπόκειται τώρα στην κυβέρνηση των Σκοπίων, ενώ το κόμμα της αξιωματικής αντιπολίτευσης (Ενωση Σοσιαλδημοκρατών) προσέφυγε στο Ανώτατο Δικαστήριο για να μην πραγματοποιηθεί η πώληση.
