 Σύμφωνα με τα στοιχεία του υπ. Παιδείας, στα Δημοτικά σχολεία το 9% είναι αλλοδαποί μαθητές και από αυτούς, η συντριπτική πλειονότητα είναι Αλβανοί και συγκεκριμένα φοιτούν 33.615 Αλβανοί μαθητές (κυρίως στα μεγάλα αστικά κέντρα).
 Στα Γυμνάσια και τα Λύκεια φοιτούν 732.000 μαθητές, από τους οποίους 12.877 είναι Αλβανοί. Ο αριθμός των αλλοδαπών μαθητών διπλασιάστηκε: Στην καταμέτρηση
του '96 υπήρχαν 44.093 μαθητές και σήμερα έφτασαν τους 86.238. Αλλά και στα Nηπιαγωγεία τα παιδιά των μεταναστών ανέρχονται σε 4.944.
 «Και οι μαθητές αυτοί δεν νιώθουν ούτε Ελληνες ούτε Αλβανοί. Αντιμετωπίζοντας πρακτικές διάκρισης σε βάρος τους, επιθυμούν την αφομοίωση κι όχι την ένταξή τους», διευκρινίστηκε στην ημερίδα που διοργάνωσε το «Διεθνές Δίκτυο Μέσων Ε.Π.Ε» με θέμα τη δεύτερη γενιά μεταναστών στη χώρα μας.
 Ο ευρωβουλευτής της Ν.Δ. Κωστής Χατζηδάκης, ακούγοντας τους διεθυντές των πολωνικού, αφρικανικού και του φιλιππινέζικου σχολείων που λειτουργούν στην Αθήνα (χωρίς οικονομική στήριξη από το ελληνικό Δημόσιο) τόνισε: 
 «Είναι υποχρέωσή μας να προσφέρουμε στους ξένους. Μία αρχή εφάρμοζε πάντα αυτή
η χώρα: Την αρχή της φιλοξενίας. Και σε αυτή πρέπει να παραμείνουμε. Δίνοντας ίσα δικαιώματα -και αφήνοντας κατά μέρος τη λογική της αφομοίωσης- να συμπεριφερθούμε σαν άνθρωποι προς ανθρώπους».
 Ο Πέτρος Κουναλάκης πρόσθεσε πως «είναι απαράδεκτο ότι δεν υπάρχει στον κρατικό προϋπολογισμό κονδύλι που να ενισχύει οικονομικά τις κοινότητες, όπως λειτουργούν τα ελληνικά σχολεία σχεδόν σε ολόκληρο τον κόσμο. Και απαιτείται πλέον η δημιουργία ενός μεγάλου μετώπου πολιτικών και διανοουμένων, που να εργαστούν σκληρά, αλλάζοντας τη στάση της ελληνικής κοινωνίας απέναντι στους ξένους».
 Ξένοι ομιλητές, αναφερόμενοι στις δυσχερείς προσπάθειες εκπαίδευσης της δεύτερης γενιάς μεταναστών, έφεραν ως παράδειγμα τη λειτουργία πολωνικού σχολείου από το '97, με 700 μαθητές (ηλικίας 7-19 ετών), που χρηματοδοτείται από το φτωχό πολωνικό κράτος, παρέχοντας πρωτοβάθμια και δευτεροβάθμια εκπαίδευση των παιδιών, Πολωνών υπηκόων (και υποχρεωτική εκπαίδευση). Η ελληνική γλώσσα διδάσκεται δύο ώρες εβδομαδιαίως στο Δημοτικό και το Γυμνάσιο και τρεις ώρες στο Λύκειο.
 Ο εκδότης των περισσοτέρων ξένων εφημερίδων στην Ελλάδα, Θόδωρος Μπενάκης, διευκρίνισε ότι «πολλά από αυτά τα παιδιά γεννήθηκαν στην Ελλάδα, μιλούν ελληνικά ως πρώτη γλώσσα, εδώ αισθάνονται πως βρίσκονται οι ρίζες τους. Ορισμένες κοινότητες δημιούργησαν και λειτουργούν δικά τους σχολεία (Πολωνοί, Φιλιππινέζοι, Ουκρανοί, Αφρικανοί), ενώ οι Αλβανοί, οι Βούλγαροι, παιδιά από την πρώην Σοβιετική Ενωση φοιτούν σε ελληνικά σχολεία και ένας σημαντικός αριθμός, στα πανεπιστήμια.
 Εκπρόσωπος της βουλγαρικής κοινότητας τόνισε ότι βάσει των στοιχείων της πρεσβείας τους στην Αθήνα, 45 μωρά γεννήθηκαν από Βούλγαρους γονείς και παρέμειναν στην Ελλάδα το '98, ο ίδιος αριθμός επαναλαμβάνεται και το '99, ενώ
μέχρι τις 10 Δεκεμβρίου 2000 γεννήθηκαν 30 μωρά. Σύμφωνα με την άποψη των γονιών, τα παιδιά που φοιτούν στα σχολεία δεν αισθάνονται αποκλεισμό και κανενός είδους ρατσισμό. Αντιθέτως, διατηρούν φιλικές σχέσεις με τα Eλληνόπουλα. Και βάσει των σπουδών τους, μπορούμε να περιμένουμε πως αυτά τα παιδιά μελλοντικά θα έχουν μια πιο επιτυχημένη επαγγελματική πορεία στην ελληνική αγορά εργασίας, παρά στη βουλγαρική.
