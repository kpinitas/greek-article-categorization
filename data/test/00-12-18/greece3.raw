Στάση αναμονής τηρεί το Φανάρι, μετά την «επίθεση», όπως χαρακτηρίζεται, που δέχτηκε από τον Σωτήρη Tζούμα, μέλος της Επικοινωνιακής και Μορφωτικής Υπηρεσίας της Εκκλησίας.
 Σε δημοσίευμα της «Καθημερινής της Κυριακής» (χθες) ο Τζούμας υπερασπίζεται τις θέσεις τις Εκκλησίας της Ελλάδας, επιτίθεται στο Οικουμενικό Πατριαρχείο, κάνει λόγο για «κακές σχέσεις» των δύο Εκκλησιών και απαρριθμεί έναν προς έναν
τους λόγους που προκαλούν την κόντρα μεταξύ Φαναρίου και Εκκλησίας της Ελλάδας.
 Χαρακτηριστικά, αρχιερέας του οικουμενικού θρόνου, όταν κλήθηκε να σχολιάσει το κείμενο, είπε: «Εκ στόματος κοράκου κρα», ενώ έγκυρες πηγές του Οικουμενικού Πατριαρχείου ανέφεραν ότι το Φανάρι αδιαφορεί για τις απόψεις του
μέλους της Επικοινωνιακής και Μορφωτικής Υπηρεσίας της Εκκλησίας της Ελλάδας. Σύμφωνα με τις ίδιες πηγές, δεν πρόκειται να δοθεί απάντηση στην Εκκλησία της Ελλάδας, καθώς για τα προβλήματα που εκκρεμούν μεταξύ των δύο Εκκλησιών θα αρχίσουν διαπραγματεύσεις μετά τα μέσα Ιανουαρίου. 
 Aρχιερέας της Εκκλησίας της Ελλάδας, που κλήθηκε να σχολιάσει το κείμενο, απάντησε ότι είναι πιθανό να πρόκειται για προσπάθεια δημιουργίας πόλωσης στις
σχέσεις των δύο Εκκλησιών και ότι θα αποθαρρύνει το Οικουμενικό Πατριαρχείο να
διεκδικήσει τα δικαιώματά του, όπως αυτά ορίζονται από την Πατριαρχική και Συνοδική Πράξη του 1928.
 Σύμφωνα με τον ίδιο μητροπολίτη, είναι σαφές ότι το Οικουμενικό Πατριαρχείο έχει το δικαίωμα να ζητήσει από την Εκκλησία της Ελλάδας τον κατάλογο προς αρχιερατεία εκλογίμων. Αυτό θα έχει την ευκαιρία να το πράξει το Οικουμενικό Πατριαρχείο στις 12 Ιανουαρίου, όταν θα γίνει η εκλογή του νέου μητροπολίτη Κασσανδρείας. H μητρόπολη Κασσανδρείας τώρα υπάγεται στις μητροπόλεις των «Νέων Χωρών», οι οποίες πνευματικά υπάγονται στο Οικουμενικό Πατριαρχείο. Tην προηγούμενη εβδομάδα επισκέφθηκε τον Οικουμενικό Πατριάρχη Βαρθολομαίο ο μητροπολίτης Αλεξανδρουπόλεως Aνθιμος. Αν και επισήμως από την Ιερά Σύνοδο διαψεύστηκε, πληροφορίες θέλουν τον Aνθιμο να πήγε στο Φανάρι για συνομιλίες με τον Οικουμενικό Πατριάρχη επί των προβλημάτων των δύο Εκκλησιών στις «Νέες Χώρες». 
