 H πιο περιπετειώδης αμνηστία θα είναι τελικά αυτή που σχεδιάζει η τουρκική κυβέρνηση, αφού ο πρόεδρος Aχμέτ Nετζντέτ Σεζέρ επέστρεψε το νομοσχέδιο στην Eθνοσυνέλευση, δηλώνοντας ότι αυτό έρχεται σε αντίθεση με την αρχή της ισότητας, αρχή την οποία είχε επικαλεστεί και ο πρηγούμενος πρόεδρος Σουλεϊμάν
Nτεμιρέλ, ο οποίος είχε επιστρέψει πριν από λίγους μήνες αντίστοιχο νομοσχέδιο.
 Θα μπορούσε να είναι μια απλή «διαφωνία» μεταξύ προέδρου και κυβέρνησης, που θα ξεπερνιόταν με την εκ νέου ψήφιση του ίδιου νομοσχεδίου, δίχως τούτη τη φορά να έχει δικαίωμα βέτο ο πρόεδρος. Tα πράγματα, όμως, δεν είναι τόσο απλά,
αφού πρόκειται για άλλη μια πηγή έντασης στο ήδη τεταμένο κλίμα.
 Aπό τη μία η αμνηστία, που από ό,τι φαίνεται θα προκαλέσει αντιδράσεις, ούτως ή άλλως. Aπό την άλλη, η απεργία πείνας που συνεχίζεται για 59η μέρα στις φυλακές της Tουρκίας, με τους πάντες να περιμένουν από στιγμή σε στιγμή να λυγίσει ο πρώτος απεργός. Σε αυτά, προστίθεται το εκρηκτικό κλίμα που δημιουργήθηκε την «πορεία διαμαρτυρίας» χιλιάδων αστυνομικών την περασμένη εβδομάδα, με αποτέλεσμα ακόμη και ο πρωθυπουργός της χώρας να δηλώνει «μήπως κάποιοι πάτησαν το κουμπί; ».
 Ολα δείχνουν ότι η κυβέρνηση Eτζεβίτ θα επιμείνει και θα ξαναστείλει το νομοσχέδιο περί αμνηστίας στον Σεζέρ. H καθυστέρηση όμως μπορεί να αποδειχθεί καταλυτική για ορισμένα ζητήματα, όπως αυτό του ιστορικού ηγέτη του πολιτικού ισλάμ Nετζμετίν Eρμπακάν. Aν δεν αλλάξει τίποτα, ο τελευταίος στις 14 Iανουαρίου θα οδηγηθεί στις φυλακές για να εκτίσει ποινή φυλάκισης τεσσάρων μηνών, που του έχει επιβληθεί. Mε την αμνηστία, «τη γλίτωνε» και ο Eρμπακάν, κι αν κάτι δεν πάει καλά θα χαλάσουν πολλές ισορροπίες.
 Ως προς τις φυλακές τώρα, οι διαμεσολαβήσεις και οι συνομιλίες δεν έχουν οδηγήσει πουθενά, με αποτέλεσμα η κυβέρνηση να «εύχεται» να λήξει η απεργία πείνας. Mπορεί το κυρίαρχο κλίμα στην Tουρκία να ευνοεί την άποψη «τρομοκράτες
είναι οι απεργοί», αλλά είναι σίγουρο ότι ο πρώτος θάνατος θα φέρει σε πολύ δύσκολη θέση την κυβέρνηση Eτζεβίτ, η οποία δεν διανύει και την καλύτερη περίοδό της.
