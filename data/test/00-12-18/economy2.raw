 Ελπίδες για αποκλιμάκωση του πληθωρισμού τον Δεκέμβριο δημιουργεί η ανατίμηση του ευρώ έναντι του δολαρίου, το οποίο έχει φτάσει τα 89, 99 σεντς και η σημαντική υποχώρηση των διεθνών τιμών πετρελαίου στα 25 δολάρια το βαρέλι.
 Στη χώρα μας τον Δεκέμβριο η επίδραση στον Γενικό Δείκτη Τιμών, από την υποχώρηση των τιμών των προϊόντων και υπηρεσιών που επηρεάζονται από το πετρέλαιο εκτιμάται ότι θα είναι τουλάχιστον της τάξεως του 0, 4 ποσοστιαίων μονάδων. Βέβαια από την άλλη πλευρά ενδέχεται να εμφανιστεί αυξητική επίδραση από τις τιμές των κρεάτων, που έχουν σημειώσει άνοδο εξαιτίας του προβλήματος που έχει ανακύψει με το μοσχαρίσιο κρέας.
 Υπό τις παραδοχές αυτές, οικονομικοί αναλυτές της Alpha Bank, εκτιμούν ότι ο πληθωρισμός θα υποχωρήσει ενδεχομένως και κάτω του 4%, εκτός εάν η πτωτική πορεία των τιμών των προϊόντων πετρελαίου και η αυξημένη ισοτιμία του ευρώ, που παρατηρήθηκαν στο πρώτο δεκαπενθήμερο του Δεκεμβρίου, αντιστραφούν μέχρι το τέλος του μήνα.
 Οι εξελίξεις αυτές έχουν επηρεάσει θετικά και τα δεδομένα στην ευρωζώνη, γεγονός που απομακρύνει το ενδεχόμενο ανόδου των επιτοκίων από την Ευρωπαϊκή Κεντρική Τράπεζα. Ο πληθωρισμός στη ζώνη του ευρώ διαμορφώθηκε τον Οκτώβριο στο 2, 7%, σημειώνοντας οριακή υποχώρηση από τον προηγούμενο μήνα όπου ο πληθωρισμός «έτρεχε» με ρυθμό 2, 8%. Το ποσοστό αυτό ήταν το υψηλότερο που είχε
καταγραφεί στις χώρες της Ευρωπαϊκής Ενωσης τα τελευταία 6 χρόνια και απέχει από τον στόχο για τον πληθωρισμό που έχει θέσει η Ευρωπαϊκή Τράπεζα, ο οποίος παραμένει στο 2%.
 Στο μεταξύ το ευρώ ανέκαμψε στο υψηλότερο σημείο των τελευταίων τριών μηνών, με αποτέλεσμα η ισοτιμία του έναντι του δολαρίου να διαμορφωθεί στα 89, 99 σεντς, σημειώνοντας μία ανατίμηση της τάξεως του 9% σε σύγκριση με το χαμηλότερο σημείο στο οποίο είχε φτάσει το ενιαίο νόμισμα στις 26 Οκτωβρίου. Παράλληλα, θετικές ήταν και οι εξελίξεις από την αγορά πετρελαίου. Η διεθνής τιμή του πετρελαίου μπρεντ έχει υποχωρήσει κατά 25% περίπου από τα ανώτατα επίπεδα στα οποία είχε φτάσει στα μέσα Νοεμβρίου.
 Οι παραπάνω εξελίξεις, εκτός από τις «ευεργετικές συνέπειες» που αναμένεται ότι θα έχουν στο μέτωπο του πληθωρισμού, δημιουργούν ένα ευνοϊκό περιβάλλον για τους ρυθμούς ανάπτυξης στην ευρωζώνη. Στο περιβάλλον αυτό η αποκλιμάκωση των ελληνικών επιτοκίων γίνεται πιο εύκολη και χωρίς τριγμούς.
 Σημειώνεται ότι η Τράπεζα της Ελλάδος μείωσε τα βασικά της επιτόκια την προηγούμενη εβδομάδα κατά 0, 75% με αποτέλεσμα τα ελληνικά επιτόκια να απέχουν 1% από τα αντίστοιχα της ζώνης του ευρώ. Ετσι πιθανόν και εντός αυτής της εβδομάδας να σημειωθεί και η κίνηση για την πλήρη προσαρμογή των ελληνικών επιτοκίων.
