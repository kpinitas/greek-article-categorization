 Ο... τελειωμένος Ισλανδός «καρχαρίας» του Παναθηναϊκού, ο Χέλγκι Σίγκουρτσον, λίγες μέρες πριν φύγει από την ομάδα με προορισμό πιθανότατα το Ηράκλειο και τον ΟΦΗ, κατάφερε να δώσει λύση στο χρόνιο πρόβλημα του Παναθηναϊκού, το γκολ, βάζοντας δύο στο 3-0 με τον Εθνικό Αστέρα.
 Το ένα ήταν με κεφαλιά-ψαράκι στο 78' και το άλλο στο 90' και κάτι με πλασέ, καθώς βρέθηκε και στις δύο φάσεις αμαρκάριστος σε θέση βολής. Ηταν η δεύτερη φετινή συμμετοχή του σε αγώνα πρωταθλήματος -η άλλη στο 2-0 με τον Πανιώνιο- και φυσικά τα βλέμματα όλων στράφηκαν πάλι πάνω του, ενώ κέρδισε και το περισσότερο χειροκρότημα.
 Κι εκείνο που σχολίαζε ο κόσμος, μεταξύ σοβαρού και αστείου, είναι ότι δεν αποκλείεται τώρα να δοκιμαστεί... από την αρχή ο Ισλανδός, με την ελπίδα ότι θα μπορέσει να δώσει λύση. Υπάρχουν, πάντως, και οι υποστηρικτές του «καρχαρία», οι οποίοι λένε πως δεν είναι δυνατόν να φεύγει ένας ποδοσφαιριστής που δοκιμάστηκε πρόχειρα σε δύσκολες συνθήκες και δεν κατάφερε να δείξει τα προσόντα του όσο θα ήθελε.
 Πάντως, οι σχετικές συζητήσεις θα φουντώσουν όλη την εβδομάδα και κανένας δεν ξέρει αυτή τη στιγμή αν θα αλλάξουν τελικά τα σχέδια για την παραχώρηση του παίκτη. Κι ο κόουτς Αγγελος Αναστασιάδης έλεγε χθες, απευθυνόμενος στους δημοσιογράφος που καλύπτουν το ρεπορτάζ του Παναθηναϊκού, ότι «εγώ δεν είπα ποτέ ότι θα φύγει κανένας, ούτε ότι θα έρθει κανένας, εσείς τα γράφετε μόνοι σας»... 
 Οπως και να 'χει, όμως, το πράγμα, τη διαφορά στο χθεσινό Παναθηναϊκό έκανε ο Γιώργος Καραγκούνης. Λίγες μέρες πριν από τις τελευταίες και καθοριστικές συζητήσεις του με τη διοίκηση για την ανανέωση του συμβολαίου του φρόντισε να στείλει από την Καισαριανή το δικό του μήνυμα. Και στο τέλος ο Αναστασιάδης τού έπλεξε το εγκώμιο: «Του αξίζουν συγχαρητήρια, γιατί με τα προβλήματα που έχει τα δίνει όλα και παίζει συνέχεια καλά».
 Ο Καραγκούνης, λοιπόν, εκεί που πήγαινε να τελειώσει το πρώτο ημίχρονο (45'), έβαλε την ομάδα του με ατομική προσπάθεια και άπιαστο σουτ από μακριά μπροστά στο σκορ και της χάρισε το... πολυτιμότερο και πιο δυσεύρετο ώς εκείνη τη στιγμή αγαθό: το γκολ, που το κυνηγούσαν όλοι με μανία από την αρχή, χωρίς να τα καταφέρνουν.
 Αμέσως μετά έτρεξε στον πάγκο, για να αγκαλιάσει και να φιλήσει το φίλο του τον Αλεξόπουλο, με τον οποίο ξεκίνησαν μαζί, αλλά σε λίγες μέρες μάλλον χωρίζουν οι δρόμοι τους, αφού ο... «πιτσιρικάς» της άμυνας παίρνει μετεγγραφή.
 Μάλιστα, δύο λεπτά πριν από αυτό το γκολ, στο 43' είχε χτυπήσει θαυμάσια κι ένα απ' ευθείας φάουλ, αλλά είδε το δοκάρι να σταματάει την προσπάθειά του. 
 Οι απουσίες του τραυματία Φερνάντο Γκαλέτο και του άρρωστου Αγγελου Μπασινά ανάγκασαν τον κόουτς Αγγελο Αναστασιάδη να τροποποιήσει στο χθεσινό ματς τα συστήματά του. Πέρασε, λοιπόν, στη μεσαία γραμμή τον Ρενέ Χένρικσεν δίπλα στον Κουτσουρέ (με σπασμένο νύχι ποδιού κι αυτός, αλλά πώς να μην παίξει;) και έβαλε για πρώτη φορά φέτος τον Νίκο Λυμπερόπουλο στα χαφ δίπλα στον Καραγκούνη, αφήνοντας μπροστά τον Κριστόφ Βαζέχα και τον Γκόραν Βλάοβιτς. 
 Ομως η εικόνα δεν έγινε καλύτερη, παρά το επιθετικότερον του σχήματος. Ο Παναθηναϊκός σ' όλο το πρώτο ημίχρονο κρατούσε την μπάλα, αλλά δεν μπορούσε να βρει την... τρύπα, ώς το 45'. Ετσι και πάλι ένας από τους... από πίσω, ένας χαφ, έδωσε τη λύση και το γκολ, αφού οι επιθετικοί δεν μπορούσαν.
 Απόδειξη, ότι ο κόουτς αναγκάστηκε να βγάλει πάλι τον Βλάοβιτς (κάτι λένε και για πρόβλημα στους προσαγωγούς) και να ψάξει λύσεις μέσω του Σίγκουρτσον, ο οποίος με την απόδοσή του και κυρίως με την αποτελεσματικότητά του... τους μπέρδεψε όλους και τους έκανε να αναρωτιούνται, μήπως έκαναν λάθος που βιάστηκαν να τον ξεγράψουν.
 Πάντως, τελευταία φαίνεται να έχει πειστεί πλέον και η διοίκηση του Παναθηναϊκού για την ανάγκη απόκτησης σέντερ φορ που θα είναι έτοιμος για να να παίξει σε Ελλάδα και Ευρώπη.
 Οι πληροφορίες λένε πως οι λύσεις που εξετάζονται είναι περιπτώσεις σαν του Βλάοβιτς ή του Πάουλο Σόουζα. Δηλαδή καλοί παίκτες, ονόματα με ιστορία και καλή καριέρα στην Ευρώπη, αλλά με κάποιο μικρό ή μεγάλο πρόβλημα σε τούτη την περίοδο. Ετσι οι προσπάθειες και οι αναζητήσεις συνεχίζονται, αλλά 
 και το αδιέξοδο μεγαλώνει, καθώς το φαξ της Παιανίας μπορεί να γεμίζει κάθε μέρα με προτάσεις, αλλά οι περισσότερες είναι... άσ' τα να πάνε.
 Προς το παρόν το πρωτάθλημα διακόπτεται, αφού έρχονται τα Χριστούγεννα και η Πρωτοχρονιά, οπότε οι οπαδοί του Παναθηναϊκού, όταν έδιωξαν από πάνω τους το άγχος, αμέσως μετά το δεύτερο γκολ, άρχισαν να τραγουδάνε τα... κάλαντα, με αποδέκτες τους... Ολυμπιακούς: «Αρχιμηνιά κι αρχηχρονιά, στο Mega το κανάλι θα μας βλέπετε και πάλι»! 
