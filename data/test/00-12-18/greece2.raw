«Δεν πρόκειται για ένα νέο τρομονόμο αλλά για μια διεθνή προσπάθεια προστασίας από το οργανωμένο έγκλημα».
 Αυτό διευκρίνισε ο υπουργός Δικαιοσύνης Μιχ. Σταθόπουλος αναφερόμενος στη σύμβαση του ΟΗΕ που υπέγραψε η χώρα μας στο Παλέρμο της Σικελίας, κατά τη διάρκεια ομιλίας του σε δικαστικό συνέδριο για τα προβλήματα της Δικαιοσύνης. 
 Ο κ. Σταθόπουλος υπερασπίστηκε τη θέσπιση της διεθνούς σύμβασης, ενός νομικού κειμένου, δεσμευτικού για όλες τις εθνικές νομοθεσίες των κρατών που το υπέγραψαν.
 Η σύμβαση, που έχει ως κύριο στόχο την αντιμετώπιση του οργανωμένου εγκλήματος, προβλέπει τη λήψη μέτρων για το ξέπλυμα του βρώμικου χρήματος, τη διαφθορά κρατικών υπαλλήλων και τη σωματεμπορία, ενώ ποινικοποιεί τη συμμετοχή
σε εγκληματικές οργανώσεις που εκτελεί κακουργήματα και προσβλέπει σε οικονομικό ή άλλο υλικό όφελος.
 Απαντώντας σε όσους εκφράζουν φόβους ότι οι διατάξεις της σύμβασης θα περιστείλουν τα ατομικά δικαιώματα, ο υπουργός Δικαιοσύνης διερωτήθηκε «γιατί να περιορίζονται τα δικαιώματα μιας ολόκληρης κοινωνίας ή ενός πολίτη και όχι εκείνων που μετέχουν σε τέτοιες δραστηριότητες».
 Οσον αφορά στις σχέσεις εκτελεστικής, νομοθετικής και δικαστικής εξουσίας, ο κ. Σταθόπουλος έκανε λόγο για αναγκαία αλληλεξάρτηση, ενώ τόνισε ότι πολλές φορές όσοι ασκούν εξουσία έχουν την τάση να διευρύνουν τα όρια της εξουσίας αυτής. Υποσχέθηκε ότι θα πληρωθούν 1.200 κενές θέσεις δικαστικών υπαλλήλων και
δεσμεύθηκε ότι εντός του 2001 θα εκσυγχρονισθεί το σύστημα τήρησης πρακτικών στα δικαστήρια, αφού θα δακτυλογραφούνται. 
 Στο ίδιο συνέδριο ο πρόεδρος του Δικηγορικού Συλλόγου Αθηνών Αντ. Ρουπακιώτης χαρακτήρισε το Δημόσιο ως τον μεγάλο «παράνομο», αφού παράγει σκοπίμως δικαστικές διαφορές. Για του λόγου το αληθές παρέπεμψε σε έγγραφο του υπουργείου Οικονομικών, που συστήνει προς τις νομικές του υπηρεσίες να εξαντλούν όλα τα δικονομικά μέσα, ακόμη κι αν μια υπόθεση έχει τελεσιδικήσει.
