Σε αύξηση του μετοχικού τους κεφαλαίου εντός διετίας (μέχρι 31/12/2002) πρέπει
να προχωρήσουν οι ανώνυμες εταιρείες για να καλύψουν την υπεραξία που προκύπτει από την αναπροσαρμογή της αξίας των ακινήτων τους μέχρι 31 Δεκεμβρίου 2000.
 Σύμφωνα με εγκύκλιο του υπουργείου Οικονομικών, από την υπεραξία που προκύπτει
από την αναπροσαρμογή των ακινήτων αφαιρείται το χρεωστικό υπόλοιπο, ανεξάρτητα αν το ποσόν της ζημιάς έχει ή όχι αναγνωριστεί από το φορολογικό έλεγχο. Η αφαίρεση της ζημιάς γίνεται με λογιστικές εγγραφές στα βιβλία και το
υπόλοιπο ποσόν της υπεραξίας κεφαλαιοποιείται με αύξηση του κεφαλαίου στις ατομικές επιχειρήσεις και του εταιρικού κεφαλαίου στις προσωπικές (ομόρρυθμες,
ετερόρρυθμες κ.λπ.), τους συνεταιρισμούς και τις εταιρείες περιορισμένης ευθύνης μέχρι 31/12/2002.
 Οι ανώνυμες εταιρείες, ανεξάρτητα από το αν είναι εισηγμένες ή όχι στο Xρηματιστήριο, πρέπει να κάνουν αύξηση του μετοχικού τους κεφαλαιου μέχρι 31/12/2002. Η αύξηση γίνεται είτε με αύξηση της ονομαστικής αξίας των μετοχών που υπάρχουν κατά το χρόνο κεφαλαιοποίησης είτε με έκδοση νέων μετοχών είτε και με τους δυο τρόπους. Αν εκδοθούν νέες μετοχές θα διανεμηθούν δωρεάν στους παλαιούς μετόχους κατ' αναλογία. Οσοι δεν προχωρήσουν σε αύξηση του κεφαλαίου τους μέχρι το τέλος του δεύτερου έτους από την αναπροσαρμογή αντιμετωπίζουν κυρώσεις.
 Μετά την αναπροσαρμογή της αξίας των ακινήτων ανώνυμης εταιρείας με μετοχές ανώνυμες, τα αστικά της ακίνητα καλύπτουν ποσοστό 60% και άνω των κεφαλαίων (με τα αποθεματικά), τότε δεν υπάρχει υποχρέωση ονομαστικοποίησης των ανώνυμων
μετοχών για τη χρήση 2000. Αν, όμως, ξεπερνούν το 60% και την 31η Δεκεμβρίου 2001, τότε πρέπει να ονομαστικοποιήσουν τις μετοχές τους.
 Οι επιχειρήσεις αυτές μπορούν να αφαιρέσουν αναλογικά από την υπεραξία τυχόν ποσό ζημίας και να το συμψηφίσουν με άλλα εισοδήματα ή να το μεταφέρουν στα επόμενα έτη για συμψηφισμό. Το εναπομείναν υπόλοιπο ποσόν υπεραξίας φορολογείται με συντελεστή 5% για τα γήπεδα και 8% για τα κτίρια. Ειδικά, για τις ξενοδοχειακές επιχειρήσεις και τα κάμπινγκ ποσοστό 50% της υπεραξίας απαλλάσσεται της φορολόγησης, ενώ αντίθετα υπόκειται σε φορολογία ολόκληρο το ποσόν της υπεραξίας των γηπέδων που είναι ελεύθερα ή υπάρχουν σε κτίσματα που δεν εξυπηρετούν τις ανάγκες λειτουργίας του ξενοδοχείου.
 Για το φόρο υπεραξίας, που εκπίπτει λογιστικά από τα ακαθάριστα έσοδα, υποβάλλεται η σχετική δήλωση μέχρι την τελευταία εργάσιμη ημέρα του επόμενου μήνα από το χρόνο αναπροσαρμογής. Ο δε φόρος πληρώνεται σε τέσσερις εξαμηνιαίες δόσεις, εκ των οποίων η πρώτη με την υποβολή της δήλωσης, δηλαδή μέχρι 31 Ιανουαρίου 2001 για φέτος, οπότε και εξαντλείται η υποχρέωση από το φόρο εισοδήματος. 
 Ειδικά για τις ανώνυμες και τις εταιρείες περιορισμένης ευθύνης η εξάντληση της φορολογικής υποχρέωσης παρέχεται με την προϋπόθεση ότι οι επιχειρήσεις αυτές δεν θα διαλυθούν ή το μετοχικό τους κεφάλαιο δεν θα μειωθεί, με σκοπό να
διανεμηθεί στους μετόχους ή εταίρους το ποσόν της υπεραξίας, πριν από την παρέλευση πέντε ετών από το χρόνο αναπροσαρμογής. Αν, όμως, η ανώνυμη εταιρεία
διανείμει το αποθεματικό στους μετόχους της, τότε το ποσόν θα φορολογηθεί με τις διατάξεις που ισχύουν για τη φορολογία εισοδήματος φυσικών και νομικών προσώπων.
 Σημειώνεται ότι η αναπροσαρμογή που πρέπει να γίνει μέχρι 31 Δεκεμβρίου 2000 (ανεξάρτητα από το χρόνο κλεισίματος του ισολογισμού τους) αφορά τις επιχειρήσεις -ημεδαπές ή αλλοδαπές- που τηρούν υποχρεωτικά βιβλία Γ' κατηγορίας του Κώδικα Βιβλίων και Στοιχείων, πρέπει να προχωρήσουν σε αναπροσαρμογή της αξίας των περατωμένων ακινήτων (γήπεδα και κτίρια), που είχαν μέχρι 31/12/2000, όπως οφείλουν να κάνουν κάθε τέσσερα χρονια. Από την υποχρέωση αυτή εξαιρούνται όσες είναι σε καθεστώς εκκαθάρισης και οι εταιρείες
χρηματοδοτικής μίσθωσης για τα κτίρια που έχουν καταρτιστεί συμβάσεις χρηματοδοτικής μίσθωσης.
