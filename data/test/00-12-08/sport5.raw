 Τα...κομπιουτεράκια της πρόκρισης έβγαλαν στον Παναθηναϊκό την επομένη της ισοπαλίας με τη Βαλένθια. Στην Παιανία, το θέμα συζήτησης όλων ήταν τα πιθανά...σενάρια, σύμφωνα με τα οποία ο Παναθηναϊκός μπορεί να έχει κάποια τύχη. Βασικά μιλούσαν για δύο νίκες, μέσα-έξω, επί της Στουρμ Γκρατς και νίκη επί της Μάντσεστερ την τελευταία (6η) αγωνιστική. Ολα αυτά θεωρητικά, γιατί στην πράξη συνήθως άλλα γίνονται.
 Ο Αγγελος Αναστασιάδης που αμέσως μετά το τέλος του αγώνα είπε αμέτρητες φορές «ευχαριστώ» στους παίκτες, χθες χρησιμοποίησε σκληρή γλώσσα σε κάποιες στιγμές της ομιλίας του. Εκείνος που τα...άκουσε περισσότερο απ' όλους ήταν ο Καραγκούνης, γιατί «δεν ήταν απλός και καθυστερούσε να δώσει την μπάλα». Επίσης παρατηρήσεις δέχτηκαν: ο Βαζέχα γιατί «δεν τροφοδότησε δύο φορές στο πρώτο ημίχρονο τον Κουτσουρέ που βρισκόταν σε θέση βολής», ο Φύσσας για το «άσχημο σουτ, όταν του παρουσιάστηκε η ευκαιρία για γκολ», ο Κουτσουρές και άλλοι.
 Ο μόνος τρόπος να ξεπεράσουμε την κόπωση στο μυαλό και το σώμα είναι να παίζουμε απλά», επανέλαβε αρκετές φορές ο προπονητής του ΠΑΟ, που τόνισε κατόπιν: 
 «Δεν παίζετε για την πάρτη σας. Είμαστε ομάδα. Δεν μπορείτε να κρατάτε την μπάλα και να καθυστερείτε την ανάπτυξη. Μπορούμε να προκριθούμε, αρκεί να παίζουμε σωστά».
 Στα γνωστά προβλήματα των Σόουζα, Γκαλέτο, που συνεχίζουν να γυμνάζονται μόνοι τους, προστέθηκαν οι τραυματισμοί, επιπόλαιοι ευτυχώς, των Καραγκούνη, Σιπνιέφσκι. Ούτως ή άλλως πάντως στον αγώνα της Κυριακής στη Ρόδο (5 μ.μ., Εθνικό Στάδιο «Διαγόρας») με τον Αθηναϊκό ο Αναστασιάδης θα ξεκουράσει κάποιους ιδιαιτέρως καταπονημένους από τα συνεχή ματς. Από την άλλη πλευρά θα δώσει ευκαιρίες σε Πφλίπσεν (μπορεί να είναι και η τελευταία του), Σίγκουρτσον. Δεν υπολογίζεται πλέον ο Κιάσος που χθες συναντήθηκε με τον πρόεδρο Αγγελο Φιλιππίδη. Το αποτέλεσμα; Το συμφέρον και των δύο πλευρών είναι να συνεχίσει ο ποδοσφαιριστής αλλού την καριέρα του, αρκεί να υπάρξουν ανταλλάγματα.
 H Τον 25χρονο Αργεντίνο (περιφερειακό) επιθετικό Μάρτιν Καρντέτι της Ρίβερ Πλέιτ πρότειναν μάνατζερ στον Παναθηναϊκό, που προσβλέπει στην αγορά της Λατινικής Αμερικής, μια και μπορεί να χρησιμοποιήσει το νεοαποκτηθέντα στο Τσάμπιονς Λιγκ. Η τιμή του Καρντέτι φθάνει το 1, 5 δισ. δραχμές (3, 5 εκ. δολάρια).
