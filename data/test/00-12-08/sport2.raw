 «Ο κόσμος μας, μετά την πρόκριση σε βάρος της Λεβερκούζεν, δεν θα διστάζει να λέει ότι είναι... ΑΕΚ»! Την εκπληκτική αυτή δήλωση έκανε ο Γιάννης Παθιακάκης στη συνέντευξη Τύπου. Ο προπονητής της Ενωσης δεν είχε όρεξη για πολλά λόγια (!) παρά το γεγονός ότι η ομάδα του προκρίθηκε στους «16» του Kυπέλλου ΟΥΕΦΑ ρίχνοντας στο καναβάτσο την πρωτοπόρο της Μπουντεσλίγκα. Φαίνεται ότι τα τελευταία άσχημα αποτελέσματα της ΑΕΚ στο ελληνικό πρωτάθλημα δεν ήταν δυνατόν να ξεχαστούν από τη σημαντική επιτυχία της στο ΟΥΕΦΑ. Γι' αυτό ο Παθιακάκης απέφυγε τα μεγάλα λόγια, ενώ οι ποδοσφαιριστές του... απέφυγαν να κάνουν δηλώσεις.
 «Δικαιούμασταν σίγουρα την πρόκριση, καθώς η ΑΕΚ ήταν καλύτερη και στα δύο παιχνίδια» δήλωσε ο προπονητής της Ενωσης, ο οποίος πρόσθεσε: 
 «Θέλαμε την πρόκριση και την κατακτήσαμε δίκαια. Τα ευρωπαϊκά παιχνίδια δίνουν πάντα κίνητρα στους παίκτες και θα πρέπει να περιμένουμε 48 ώρες για να δούμε εάν θα παρουσιάσουμε την ίδια εικόνα και στο πρωτάθλημα. Η ΑΕΚ πάντως έχει τις δυνατότητες να προχωρήσει στην Ευρώπη».
 Ο Γιάννης Παθιακάκης διεμήνυσε στους παίκτες του ότι δεν θα δεχθεί στο μέλλον εμφάνιση ανάλογη με αυτή που είχαν στον αγώνα με τον Πανιώνιο: «Ως προπονητής δεν θα δώσω δικαίωμα να ξαναπαίξει η ΑΕΚ όπως στον αγώνα της Νέας Σμύρνης».
 Οι ποδοσφαιριστές της ΑΕΚ έφυγαν από τα αποδυτήρια της Νέας Φιλαδέλφειας με σκυμμένα κεφάλια (!) και μόνο ο Νίκος Κωστένογλου σταμάτησε στα μικρόφωνα για δηλώσεις: «Πετύχαμε μια μεγάλη νίκη και μια σπουδαία πρόκριση παρουσιάζοντας τις πραγματικές δυνατότητες της ομάδας. Λυπούμαστε πάντως που έχουμε στεναχωρήσει τον κόσμο μας».
 Ο Μπέρτι Φογκτς παραδέχθηκε ότι η πρόκριση της ΑΕΚ ήταν δίκαιη, ενώ επισήμανε ότι η ελληνική ομάδα τούς έδειξε πως πρέπει να παίζουν στην Ευρώπη. «Η ΑΕΚ έδειξε στη Λεβερκούζεν πώς πρέπει να παίζουμε σε διεθνές επίπεδο. Μετά το 2 - 0 ήταν ξεκάθαρο ότι δεν μπορούσαμε να κερδίσουμε» δήλωσε ο πρώην ομοσπονδιακός προπονητής της Γερμανίας, ο οποίος συμπλήρωσε: «Η ομάδα είναι κουρασμένη και θέλει φρεσκάρισμα. Δεν ψάχνω για φθηνές δικαιολογίες, αν και είχαμε απουσίες. Πάντως η Λεβερκούζεν δεν δείχνει χαρακτήρα στα κρίσιμα ματς».
 Οι παίκτες της Λεβερκούζεν δεν έκρυψαν την απογοήτευσή τους για την απόδοσή τους και στις δηλώσεις τους επισήμαναν ότι αυτό που προέχει τώρα είναι να νικήσουν τη Χέρτα στο ντέρμπι της Μπουντεσλίγκα. Ο Πολωνός τερματοφύλακας Μάτισεκ υποστήριξε ότι «παίξαμε σαν ερασιτεχνική ομάδα και χάσαμε δίκαια. Δεν είμαστε σε καθόλου καλή κατάσταση και πρέπει να συνέλθουμε σύντομα», ενώ ο Ράμελο τόνισε: «Δεν παίξαμε καλά και χάσαμε. Τώρα πρέπει να κερδίσουμε οπωσδήποτε τη Χέρτα».
 *«Δημοψήφισμα» έγινε χθες στη Νέα Φιλαδέλφεια και οι οργανωμένοι οπαδοί της ΑΕΚ απαίτησαν να μην επιστρέψει στην ομάδα ο «προδότης Ντούσαν Μπάγεβιτς».
 *Σήμερα θα φανεί πόσο σοβαρός είναι ο τραυματισμός του Θοδωρή Ζαγοράκη. Ο προπονητής του πάντως δήλωσε ότι «δεν έχει πάθει μεγάλη ζημιά».
 *Διατέθηκαν 20.700 εισιτήρια και οι εισπράξεις ήταν 102.583.000 δρχ.
