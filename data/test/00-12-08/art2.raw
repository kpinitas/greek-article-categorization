«Για μένα η υπέρτατη ηθική είναι να μην είσαι μόνον ένας μουσικός, αλλά επίσης άνθρωπος». Ετσι κατέληγε ένα χρόνο πριν από το θάνατό του (1960) ο αρχιμουσικός Δημήτρης Μητρόπουλος, στη ραδιοφωνική του συνέντευξη σε σταθμό του Αμβούργου. Μια συνέντευξη που απεδείχθη τελικά ένας μονόλογος-εξομολόγηση του μαέστρου... Σήμερα, 40 χρόνια από το θάνατό του, το κείμενο αυτό, σπάνιο ντοκουμέντο, περιλαμβάνεται στην ελληνική έκδοση του βιβλίου του Γουίλιαμ Ρ. Τρότερ «Ο ιεροφάντης της μουσικής: Η ζωή του Δημήτρη Μητρόπουλου» (εκδόσεις Ποταμός), χάρη στο συλλέκτη και ιστορικό της ελληνικής μουσικής Στάθη Αρφάνη -που επιμελείται και την έκδοση. 
 Αντικρίζοντας για πρώτη φορά το βιβλίο που μόλις κυκλοφόρησε, τρομάζεις. Ο όγκος των 782 σελίδων του, σε μια εποχή που ο έντυπος λόγος φθίνει, δεν σου αφήνει και πολλά περιθώρια. Ανοίγοντάς το, όμως, και διαβάζοντάς το, γρήγορα συνειδητοποιείς ότι πρόκειται για ένα βιβλίο -εξαιρετική πραγματικά έκδοση- που μπορείς να το διαβάσεις απνευστί. 
 «Αυτό το βιβλίο επιχειρεί, για πρώτη φορά, να καταγράψει στις σωστές της διαστάσεις την καλλιτεχνική πορεία του Δημήτρη Μητρόπουλου, τα επιτεύγματά του, μα και τις αποτυχίες του και ίσως στην πορεία του να φωτίσει τις ιδιόμορφες, λυπηρές και ειρωνικές συγκυρίες, οι οποίες οδήγησαν στην εκθρόνιση
από τη θέση του στη Φιλαρμονική της Νέας Υόρκης, ντροπιάζοντάς τον, καταρακώνοντας το ρωμαλέο κάποτε σώμα του, κομματιάζοντας τη μεγάλη και γενναιόδωρη καρδιά του και οδηγώντας τον τελικά στο θάνατο σε σχετικά μικρή ηλικία. Η ιστορία του είναι κάτι περισσότερο από το χρονικό της σταδιοδρομίας ενός πολύ σπουδαίου μαέστρου. Είναι ο συγκινητικός ανθρώπινος απολογισμός μιας
ευγενικής, μα τραγικά ευάλωτης ανθρώπινης ύπαρξης και επίσης, κατά κάποιον τρόπο, περιγράφει δύο δεκαετίες γεμάτες ένταση, δράση και περιπέτειες στην πολιτιστική ιστορία των ΗΠΑ» γράφει ο Τρότερ στην εισαγωγή. 
 Στην αγγλική του έκδοση το βιβλίο πρωτοκυκλοφόρησε το 1996. Ο κύριος κορμός του (οι πηγές, τα αρχεία, οι συνεντεύξεις) συγκεντρώθηκαν από τον Ολιβερ Ντάνιελ, που δυστυχώς πέθανε το 1990 και δεν μπόρεσε να ολοκληρώσει το βιβλίο.
Ο κλήρος έπεσε στον Τρότερ που ταξινόμησε το υλικό και έγραψε την... ιστορία. Στα ελληνικά τα βιβλίο ίσως να είναι και καλύτερο από τo αγγλικό πρωτότυπο. Ο Αρφάνης, χάρη στο δικό του πάθος για τη μουσική και ως εκ τούτου χάρη στο τεράστιο αρχείο του, εμπλούτισε με υποσημειώσεις αλλά και κείμενα, συμπληρώνοντας σχετικές σημειώσεις του Τρότερ, που μετέφρασε εξαιρετικά ο Αλέξης Καλοφωλιάς. 
 Την έκδοση της βιογραφίας συμπληρώνει ένα βιβλίο με την πλήρη δισκογραφία του Μητρόπουλου από τον Στάθη Αρφάνη. Περιλαμβάνει όλους τους δίσκους βινιλίου και
τα cd που έχουν κυκλοφορήσει, αλλά και όλες τις ηχογραφήσεις που έχουν διασωθεί, οι οποίες, αν και γνωστές, παραμένουν ανέκδοτες. Από την προσωπική συλλογή του ερευνητή αναπαράγονται στην έκδοση όλα τα εξώφυλλα των δίσκων αυτών. Δύο πραγματικά χρήσιμα εγχειρίδια, για όσους θέλουν να ασχοληθούν όχι μόνο με τον Δ. Μητρόπουλο αλλά και με τη μουσική γενικότερα...
 Οσοι παραβρέθηκαν προχθές στην παρουσίαση των βιβλίων, είχαν την ευκαιρία να ακούσουν τη φωνή του Μητρόπουλου αλλά να δουν και τον ίδιο στο βουβό και ασπρόμαυρο φιλμάκι που του τράβηξε η Nell yστην Ακρόπολη.
