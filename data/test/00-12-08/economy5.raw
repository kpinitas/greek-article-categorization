Τα βάσανα του ευρώ δεν έχουν τελειώσει ακόμη. Αυτό τουλάχιστον υπαινίχθηκε χθες ο πρόεδρος της Μπούντεσμπανκ, Ερνστ Βέλτεκε, σε συνέντευξη Tύπου, μετά την ετήσια γενική συνέλευση της τράπεζας.
 Το ευρώ πάντως έκανε χθες μία αποτυχημένη απόπειρα να αλώσει το κάστρο των 90 σεντς, επίπεδο που θεωρείται κρίσιμο, για την επιτυχία της μάχης της ανάκαμψης, που δίνει εδώ και δύο μήνες.
 Το ευρωπαϊκό νόμισμα έφτασε νωρίς χθες έως τα 89, 74 σεντς, στο υψηλότερο επίπεδο από τις 22 Σεπτεμβρίου, όταν παρενέβησαν οι κεντρικές τράπεζες του G7.
Παρέμβαση που προς στιγμήν είχε φέρει το ευρώ πάνω από τα 90 σεντς, πριν φτάσει να υποχωρεί στο αρνητικό ρεκόρ των 82, 24 σεντς, στις 26 Οκτωβρίου.
 Αργότερα η ισοτιμία του ευρώ υποχώρησε όμως αρκετά κάτω από τα 89 σεντς (88, 70). Μέσα στις δύο τελευταίες εβδομάδες, έχει ενισχυθεί πάνω από 7% έναντι
 Ξεπέρασε επίσης και τα 99 γεν, για πρώτη φορά εδώ και 4 μήνες, υποχώρησε όμως αργότερα στα 98, 22 γεν. Το αμερικανικό νόμισμα υποχώρησε κάτω και από το 1, 7 ελβετικό φράγκο, στο χαμηλότερο επίπεδο του τετραμήνου.
 Παρά την ανάκαμψη, ο πρόεδρος της Μπούντεσμπανκ, Ερνστ Βέλτεκε, σε χθεσινή συνέντευξη Tύπου στη Φρανκφούρτη ήταν φειδωλός. Ο Γερμανός αρχιτραπεζίτης τόνισε ότι δεν μπορεί να πει ακόμη αν το ευρώ γύρισε σελίδα, επισημαίνοντας ότι κάτι τέτοιο θα εξαρτηθεί από την ανάπτυξη της αμερικανικής οικονομίας.
 «Παρά την πρόσφατη άνοδο του ευρώ, η συναλλαγματική ισοτιμία του δεν είναι βέβαια ικανοποιητική», είπε χαρακτηριστικά ο Βέλτεκε. «Δεν μπορώ να πω αν βρισκόμαστε ήδη μπροστά σε μία μεταβολή της τάσης στη συναλλαγματική ισοτιμία του ευρώ, θα εξαρτηθεί από την ανάπτυξη στις ΗΠΑ», πρόσθεσε.
 Ερωτηθείς για το σενάριο που κυκλοφορεί τελευταία στις αγορές, για επικείμενη απότομη προσγείωση της αμερικανικής οικονομίας, ο πρόεδρος της Μπούντεσμπανκ απάντησε: 
 «Κανείς δεν εύχεται μια ανώμαλη προσγείωση της αμερικανικής οικονομίας, κάτι τέτοιο θα είχε σοβαρές επιπτώσεις στην Ευρώπη». Οι ανησυχίες των αγορών, ιδίως
μετά το «Bατερλό» του Nasdaq το Νοέμβριο, ότι η αμερικανική οικονομία κινδυνεύει από ύφεση, ήταν η αιτία της απότομης μεταστροφής από το δολάριο στο
 Βραχυπρόθεσμα οι τύχες του ευρωπαϊκού νομίσματος θα κριθούν και από τα αποτελέσματα της συνόδου κορυφής της Ε.Ε., στη Νίκαια της Γαλλίας.
 Ο ίδιος άλλωστε ο επίτροπος της Ε.Ε., αρμόδιος για την εμπορική πολιτική, Πασκάλ Λαμί, με συνέντευξή του στο χθεσινό φύλλο της ιταλικής εφημερίδας «Κοριέρε ντελα Σέρα», προειδοποιεί ότι αν αποτύχει η σύνοδος της Νίκαιας, θα υπάρξουν σοβαρές επιπτώσεις στο ευρώ και την οικονομία.
 «Μία αποτυχία της Νίκαιας θα έχει επιπτώσεις όχι μόνο στο ευρώ, αλλά σε ολόκληρη την ευρωπαϊκή οικονομία. Είναι πάντα σημαντικό να είμαστε συνετοί όταν κάνουμε σχόλια για τις συναλλαγματικές ισοτιμίες... αλλά σίγουρα ένα απογοητευτικό αποτέλεσμα στη Νίκαια μπορεί, αν μη τι άλλο, να ανακόψει την άνοδο του ευρώ, τις τελευταίες εβδομάδες», υποστηρίζει ο Λαμί.
