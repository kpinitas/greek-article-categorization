 Χτύπησε την πρόκριση ο ΠΑΟΚ, αλλά χτυπήθηκε από την κακή του μοίρα. Δέχτηκε γκολ από 30 μέτρα, από την Αϊντχόβεν τη στιγμή που δημιουργούσε προϋποθέσεις δικής του επιτυχίας. Εκεί χάθηκε το όνειρο και έφυγε κι ο ενθουσιασμός κι άρχισε από μερίδα της κερκίδας -εκεί όπου ήταν οι οργανωμένοι φίλαθλοι- το κατά Μπατατούδη...τροπάριο. Τελικό σκορ ΠΑΟΚ-Αϊντχόβεν 0-1.
 Ρίσκαρε ο Μπάγεβιτς, αν και δεν το συνηθίζει και προβλημάτισε τον Γκέρετς. Η Αϊντχόβεν φαινόταν να αιφνιδιάζεται. Τα λάθη έρχονταν το ένα μετά το άλλο και ο ΠΑΟΚ έφτανε εύκολα στην περιοχή της ολλανδικής ομάδας. Τα είχε όλα. Και την καλή ψυχολογία και την κινητικότητα και την οργάνωση και τη μαχητικότητα και το πάθος και το ταλέντο. Υπήρξαν δύο υστερήσεις στο γκoλ, χάθηκαν και πάλι πολύ σημαντικές ευκαιρίες με τοn Ναλιτζή δράστη και στην τύχη, στην πρώτη επικίνδυνη κάθοδο της Αϊντχόβεν κι αφού υπήρξε λάθος γύρισμα του Βενετίδη και γλίστρημα του αλάνθαστου ως τότε Ουντέζε ο Μπρούγκινγκ από 30 μέτρα αιφνιδίασε τον Τοχούρογλου, που έπεσε καθυστερημένα. Εκεί ήρθε το τέλος.
 Ο ενθουσιασμός έπεσε. Η Αϊντχόβεν πήρε θάρρος κι άρχισε να κινείται γρήγορα μπροστά και ο κόσμος που έως τότε παρότρυνε την ομάδα θυμήθηκε τον Μπατατούδη και ξέχασε το παιχνίδι. Κι ο ΠΑΟΚ δεν πήρε ούτε την ισοπαλία, τουλάχιστον, που δικαιούνταν και κινδύνευσε στο επιπλέον ρίσκο που ανέλαβε ο Μπάγεβιτς για να φτάσει σ' ένα νικηφόρο αποτέλεσμα.
 Στην Ολλανδία είχε κριθεί η πρόκριση για τον ΠΑΟΚ. Τα 3 γκολ διαφορά ήταν αρκετά για την κλάση της Αϊντχόβεν και ασήκωτο φορτίο για τον ΠΑΟΚ με τα τόσα προβλήματα. Εκεί όμως που μπορούμε να σταθούμε είναι στο ταλέντο και στην οργάνωση των δυο ομάδων. Και σ' αυτούς τους τομείς -υπήρξαν στιγμές- που ο ΠΑΟΚ στάθηκε στα ίσα απέναντι στη μοναδική εκπρόσωπο του ολλανδικού ποδοσφαίρου στις ευρωπαϊκές διοργανώσεις, αλλά το βαρύ φορτίο δεν τον άφησε να είναι πιο συγκεντρωμένος στην τελική φάση. Κι εκεί κρίθηκε και η πρόκριση και η νίκη.
 Υπήρξαν οι ευκαιρίες για τον ΠΑΟΚ. Υπήρξε και μια φάση που μύρισε πέναλτι, στην ανατροπή του Οκκά από τον Χόφλαντ, αλλά ο διαιτητής έδειξε να συνεχιστεί το παιχνίδι. Ηταν ο Ναλιτζής στον οποίο έπεσαν οι ευκαιρίες στο α' ημίχρονο είτε με το κεφάλι είτε σ' ένα ονειρώδες τετ α τετ που του έφτιαξε ο Τετράτζε. Λειτούργησε νευρικά και ο ΠΑΟΚ δεν πήρε το κεφάλι στο σκόρ. Υπήρξε και μια πολύ σημαντική φάση με τον Κωσταντινίδη στο β' ημίχρονο, τότε που ο ΠΑΟΚ έπεσε ψυχολογικά. Κι η Αϊντχόβεν δεν είναι η ομάδα που χαρίζεται. Περίμενε την ευκαιρία και χτύπησε κι από κει και μετά απέβλεπε στην εξασφάλιση της πρόκρισης. Δεν διακινδύνευσε ούτε στιγμή αυτό το στόχο.
 Στον ΠΑΟΚ, για να εμφανίσει αυτή την καλή εικόνα υπήρξαν και δυο επιπλέον κίνητρα: 
 H ανακοίνωση Μπατατούδη, κατά την επίσκεψή του στο ξενοδοχείο, ότι σήμερα μπαίνουν στους λογαριασμούς των παικτών 200 εκατ. δραχμές, και η πριμοδότηση με 5 εκατ. δραχμές σε κάθε παίκτη, με ανακοίνωση στον Μπάγεβιτς πριν από το παιχνίδι, από τον Μπατατούδη, τον αντιπρόεδρο της ΠΑΕ Τάσο Tριανταφυλλάκη και τον επιχειρηματία Γιώργο Σαχπαζίδη.
 Ο Ντούγκαλ από τη Σκωτία θα μπορούσε να δώσει ένα από τα πέναλτι για τα οποία διαμαρτυρήθηκαν στον ΠΑΟΚ. Εδειξε κίτρινες κάρτες στους Μπρούγκινγκ, Κέζμαν και Καραδήμο.
 ΠΑΟΚ: Τοχούρογλου, Βενετίδης (46' Φρούσος), Κατσαμπής, Κάμπς (72' Καραδήμος), Κωσταντινίδης, Ναλιτζής, Γεωργιάδης, Οκκάς (46' Καφές), Ουντέσε, Εγκωμίτης, Tετράτζε.
 ΑΪΝΤΧΟΒΕΝ: Βατερόις, Οίερ (73' Τέιμπερ), Χάιντζε, Βαν, Μπόμελ, Κέζμαν, Μπρούγκινγκ, Κόλκα, Βόγκελ, Λούσισους (75' Pαμσί), Νικιφόροφ, Χόφλαντ.
 H «Tελείωσε πετυχημένα η παρουσία μας στην Ευρώπη εκτός από ένα ημίχρονο στο Αϊντχόβεν. Αν είχαμε ένα γκόλ στο πρώτο εικοσάλεπτο, τότε πολλά θα άλlαζαν. Δικαιούμασταν ένα πέναλτι», είπε μετά το παιχνίδι ο Μπάγεβιτς, ενώ ο Γκέρετς τόνισε: «Υπήρξε μια ανησυχία στο πρώτο εικοσάλεπτο, αλλά με το γκολ που πετύχαμε όλα τελείωσαν».
