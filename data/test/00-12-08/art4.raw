Πόσο γνωρίζουμε την ενδυματολογική ιστορία των Eλλήνων; Ευτυχώς, η ιστορία και η τέχνη έχουν προνοήσει, απαθανατίζοντας όχι μόνο τις μεγάλες στιγμές της ανθρωπότητας, αλλά και τις μικρές καθημερινές ανάγκες και την ενδυμασία του ανθρώπου: πολύτιμες πηγές των ιστορικών που ανασυνθέτουν την εικόνα του σε κάθε ιστορική περίοδο.
 Το βιβλίο της σκηνογράφου και ενδυματολόγου Ιωάννας Παπαντωνίου «Η ελληνική ενδυμασία από την αρχαιότητα ώς τις αρχές του 20ού αιώνα», που μόλις κυκλοφόρησε, εντάσσεται σ' ένα ανάλογο ερευνητικό πλαίσιο. H σημαντική έκδοση αποτελεί καρπό πολύχρονων και συστηματικών ερευνών της Ιωάννας Παπαντωνίου για
την εξέλιξη της ελληνικής ενδυμασίας, αναφερόμενη στα σχήματα, στα χρώματα και
τα υφάσματα των ενδυμάτων, αλλά και στις ενδυματολογικές συνήθειες που επιβιώνουν επί αιώνες.
 Η συγγραφέας, ιδρύτρια του Πελοποννησιακού Λαογραφικού Ιδρύματος και υπεύθυνη του Εθνικού Αρχείου Ελληνικής Παραδοσιακής Ενδυμασίας, με λόγο απλό, αλλά επιστημονικά τεκμηριωμένο φωτίζει την εξέλιξη του ενδύματος μέσα στους αιώνες με την μορφή ενός «οδοιπορικού» στην ιστορία του ανθρώπου με ιδιαίτερο, κοινωνιολογικό, γεωγραφικό και καλλιτεχνικό ενδιαφέρον. Από τους προϊστορικούς
χρόνους και τη γυναικεία ενδυμασία στο Αιγαίο -όπως αναγνωρίζεται, για παράδειγμα, σε τοιχογραφίες στο Ακρωτήρι της Θήρας- αλλά και στα κρητικά και μυκηναϊκά ενδύματα, επίσης, φτάνουμε στα αρχαία ελληνικά ενδύματα των γεωμετρικών αρχαϊκών και κλασικών χρόνων. Στη συνέχεια, παρατηρούμε την ενδυμασία των ελληνιστικών, ρωμαϊκών και βυζαντινών χρόνων, για να φτάσουμε στους μεταβυζαντινούς και νεότερους χρόνους και να συναντήσουμε τη γνωστή μας φουστανέλα και τα ενδύματα με ευρωπαϊκές επιρροές. 
 Η Ιωάννα Παπαντωνίου, διαπιστώνοντας κάποια στιγμή πόσο άγνωστη είναι η ενδυματολογική ιστορία των Eλλήνων στους Νεοέλληνες, σημειώνει: «Πέρα από τη φουστανέλα, την Αμαλία, τη βράκα και τη βλαχούλα αορίστως, οι Eλληνες δεν γνωρίζουν τις τοπικές φορεσιές, λες και οι παππούδες και οι γιαγιάδες μας ντύνονταν μόνο ευρωπαϊκά. Αρχισα να ψάχνω, να σκέφτομαι και κάπου κάπου να συμπεραίνω με ποιον τρόπο φτάσαμε από τους χιτώνες στις περίπλοκες φορεσιές, όπως αποκρυσταλλώθηκαν στο β  μισό του 19ου αιώνα μέσα από τα ρομαντικά και εθνικά κινήματα». 
 Ο τόμος, που εκδόθηκε από την Εμπορική Τράπεζα της Ελλάδας, θα πωλείται στα βιβλιωπολεία στην τιμή των 16.000 δρχ., ενώ οι εισπράξεις από την πώληση των βιβλίων της Τράπεζας διατίθενται για κοινωφελείς σκοπούς.
