«Ολα για να πουληθεί το συντομότερο η Ολυμπιακή Αεροπορία». Αυτό μοιάζει να είναι το κεντρικό σύνθημα στην κυβέρνηση με αποδέκτη κυρίως τον κομματικό μηχανισμό του ΠΑΣΟΚ.
 πρωθυπουργός χαρακτηρίζει την ιδιωτικοποίηση της Ο.Α. «κορυφαίο θέμα», ωστόσο κυβερνητικοί κύκλοι που ρωτήθηκαν σχετικώς χθες δεν επιβεβαίωσαν τις πληροφορίες ότι ο Κ.Σημίτης απειλεί ακόμη και με διάλυση της κυβέρνησης, εάν στους ερχόμενους μήνες υπάρξουν εμπόδια και αρνητικό κλίμα (αναφέρεται ως παράδειγμα η ερώτηση που υπέβαλαν προσφάτως 61 βουλευτές του κυβερνώντος κόμματος) που θα οδηγήσουν το εγχείρημα σε ναυάγιο.
 Από σήμερα αναμένεται να ξεκινήσει η δημοσίευση στο διεθνή και ελληνικό Τύπο της πρόσκλησης εκδήλωσης ενδιαφέροντος για την πώληση της Ολυμπιακής. Η πρόσκληση με τη σφραγίδα της Ελληνικής Δημοκρατίας και την υπογραφή της συμβούλου Φερστ Μπόστον καλεί, σύμφωνα με πληροφορίες, κάθε ενδιαφερόμενο να εκδηλώσει το ενδιαφέρον του έως τις 20 Δεκεμβρίου χωρίς να θέτει κάποιους ουσιαστικούς όρους και προϋποθέσεις. Μοναδικοί όροι είναι: 1) Ο όμιλος της Ο.Α. να συνεχίσει να λειτουργεί ως αεροπορική εταιρεία. 2) Να διατηρήσει το όνομα Ολυμπιακή Αεροπορία. 3) Να έχει ως βάση το αεροδρόμιο Σπάτων. Ζητείται επίσης (με γενικόλογη αναφορά) ο ενδιαφερόμενος να έχει οικονομικά και διαχειριστικά μέσα που θα διασφαλίζουν την επιβίωση της Ο.Α. 
 Ο ενδιαφερόμενος δεν υποχρεώνεται δηλαδή να δηλώσει, για παράδειγμα, αν η Ολυμπιακή θα συρρικνωθεί και εάν θα αλλάξουν οι όροι απασχόλησης του προσωπικού. Επικρατεί έτσι η άποψη ότι η Ολυμπιακή θα προσαρμοστεί στις επιθυμίες του αγοραστή και το προσωπικό που περισσεύει θα οδηγηθεί σε μετατάξεις ή εθελουσία έξοδο. Θεωρητικώς λοιπόν είναι δυνατόν να εμφανιστεί μεγάλος αριθμός ενδιαφερομένων, εφόσον οι δεσμευτικές προσφορές θα υποβληθούν τον ερχόμενο Φεβρουάριο αφού προηγηθούν διαπραγματεύσεις.
 Μέσω της πρόσκλησης ενδιαφέροντος εκτιμάται πως η κυβέρνηση θέλει να δημιουργήσει θετικό κλίμα που θα βοηθήσει όχι μόνο στο εσωτερικό αλλά και σε επίπεδο Ευρωπαϊκής Ενωσης. Σημειωτέον ότι στις 20 Δεκεμβρίου ο υπουργός Μεταφορών Χρ. Βερελής μεταβαίνει στις Βρυξέλλες, προκειμένου να ζητήσει από την Κομισιόν άδεια για να στηρίξει το Δημόσιο την Ολυμπιακή. Η Κομισιόν θα πρέπει να δώσει την έγκρισή της για να προχωρήσει το σχέδιο λογιστικού διαχωρισμού της Ο.Α. σε ενεργητικό και παθητικό. Στο παθητικό θα περιληφθούν όλες οι υποχρεώσεις της Ο.Α., τις οποίες θα αναλάβει το Δημόσιο ώστε ο ενδιαφερόμενος να αγοράσει «καθαρή» εταιρεία.
 Το σχέδιο αυτό περιλαμβάνεται στην πρόσκληση εκδήλωσης ενδιαφέροντος και πρακτικά σημαίνει ότι το Δημόσιο θα ενισχύσει και πάλι οικονομικά την Ολυμπιακή (κάτι το οποίο απαγορεύεται) για να ξεπεράσει τα ταμιακά προβλήματα του χειμώνα. Εφόσον λοιπόν υπάρχει ένας κατάλογος ενδιαφερομένων, ο κ. Βερελής
θα έχει ένα σημαντικό επιχείρημα για να πείσει την Κομισιόν ότι πρέπει να μείνει η Ο.Α. «εν ζωή», προκειμένου να πωληθεί. Στο μεταξύ, όμως, η κυβέρνηση θα έχει εξασφαλίσει πίστωση χρόνου για να μη βρεθεί μέσα στο χειμώνα χωρίς Ο.Α. και με τους εργαζομένους στο δρόμο...
