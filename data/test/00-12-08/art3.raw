Το καλοκαίρι του 1991, μόλις δέκα μέρες πριν από το θάνατό του, ο Νικηφόρος Βρεττάκος επισκέφτηκε τη Δημόσια Κεντρική Βιβλιοθήκη Σπάρτης και εκδήλωσε την επιθυμία να φιλοξενηθεί εκεί κάποτε το προσωπικό αρχείο του, σε χώρο που ο ίδιος διάλεξε.
 Εννιά χρόνια μετά, το όνειρο του σπουδαίου ποιητή μας γίνεται πραγματικότητα. Αύριο το απόγευμα στη βιβλιοθήκη της λακωνικής πρωτεύουσας εγκαινιάζεται επίσημα το Αρχείο Νικηφόρου Βρεττάκου. Και επιπλέον, κάτι που σπάνια συμβαίνει
στην Ελλάδα των μεγάλων λόγων και των μικρών έργων, όλα είναι έτοιμα. Ακόμη και μια ιστοσελίδα στο Iντερνετ (www.nikiforos.edu.gr) στην οποία οι χρήστες του Διαδικτύου μπορούν να έχουν πρόσβαση σε πληροφορίες που αφορούν το αρχείο,
ενώ στο άμεσο μέλλον θά υπάρχει κατάλογος των έργων του ποιητή αλλά και άλλο πλούσιο υλικό.
 Η γρήγορη υλοποίηση της επιθυμίας του Νικηφόρου Βρεττάκου οφείλεται τόσο στη σύζυγο και τα παιδιά του όσο και στους υπευθύνους της Βιβλιοθήκης Σπάρτης. Η μεν οικογένεια του ποιητή αμέσως μετά το θάνατό του γνωστοποίησε στη βιβλιοθήκη την απόφασή της να παραδώσει σταδιακά το αρχείο και τα προσωπικά του αντικείμενα, με μοναδικό όρο να τοποθετηθεί το αρχείο σε χώρο ανεξάρτητο, προσεκτικά ασφαλισμένο και επισκέψιμο. Η δε βιβλιοθήκη εξασφάλισε τις αναγκαίες πιστώσεις που θα επέτρεπαν τη διαμόρφωση και τον εξοπλισμό του χώρου
-από το ΥΠΠΟ και το υπουργείο Παιδείας. Μέσα στο πρώτο εξάμηνο του 2000 οι εργασίες ολοκληρώθηκαν.
 Στο αρχείο, εκτός από χειρόγραφα του ποιητή, περιλαμβάνεται η οικογενειακή αλληλογραφία και επιστολές από την προσωπική του αλληλογραφία με πολλούς επώνυμους αλλά και ανώνυμους θαυμαστές της ποίησής του. Επίσης μέρος του αρχείου του αποτελούν φωτογραφίες, τιμητικές διακρίσεις και προσωπικά του αντικείμενα, καθώς και το μεγαλύτερο μέρος της βιβλιοθήκης του. Η καταγραφή του αρχείου του Νικηφόρου Βρεττάκου πραγματοποιήθηκε από τη φιλόλογο και φίλη του Γεωργία Κακούρου-Χρόνη.
 Ο προσωπικός χώρος του ποιητή ξαναστήθηκε προσεκτικά στη Δημόσια Κεντρική Βιβλιοθήκη Σπάρτης. Το γραφείο του, τμήμα της βιβλιοθήκης του, γκραβούρες και πίνακες που αγαπούσε να έχει γύρω του και μια σειρά από φωτογραφίες, που καλύπτουν μέρος της ζωής του, μεταφέρθηκαν εκεί για να χρησιμεύσουν όχι ως νεκρό σκηνικό, αλλά ως δήλωση ζωής και παρουσίας ενός διαχρονικού ποιητικού έργου. Το υπόλοιπο τμήμα του χώρου, που φιλοξενεί το Αρχείο Νικηφόρου Βρεττάκου, περιέχει τον κατάλληλο εξοπλισμό ώστε αφενός να φυλάσσεται το υλικό
αλλά και να μπορεί το κοινό να το χρησιμοποιεί και να το μελετά με τη χρήση οπτικοακουστικών μέσων κ.λπ.
 Αλλωστε στόχος του Αρχείου δεν είναι μόνο η συγκέντρωση και διαφύλαξη του υπάρχοντος υλικού, αλλά και η αξιοποιήση και προβολή του. Ετσι προγραμματίζεται η διοργάνωση εκθέσεων (ακόμη και περιοδευουσών) και συνεδρίων, η αξιοποιήση του πατρικού σπιτιού του Νικηφόρου Βρεττάκου στην ξακουστή Πλούμιτσα του Ταϋγέτου και η μετατροπή του σε ξενώνα προσιτό σε μελετητές του έργου του απ' όλο τον κόσμο και, πάνω απ' όλα, εκδόσεις έργων του ποιητή ή μελετών για το έργο του.
 Ηδη το 1998 πραγματοποιήθηκε η πρώτη έκδοση της Βιβλιοθήκης Σπάρτης με το βιβλίο του Ροζέ Μιλλιέξ «Ο Ταΰγετος και η Σιωπή» σε μετάφραση από τα γαλλικά του Νικηφόρου Βρεττάκου. Προετοιμάζεται η έκδοση της Ποιητικής του Νικηφόρου Βρεττάκου, μιας μελέτης της Γεωργίας Κακούρου- Χρόνη και τμημάτων της αλληλογραφίας του. 
