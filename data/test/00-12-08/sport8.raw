 Την... άμυνά τους (διανθισμένη με αβρότητες και φιλοφρονήσεις) για τη σημερινή συνεδρίαση της Εθνικής Επιτροπής των Ολυμπιακών Αγώνων του 2004, σχεδίασαν χθες από κοινού ο Ευάγγελος Βενιζέλος με τη Γιάννα Αγγελοπούλου. 
 «Είμαστε σε φάση με καλούς οιωνούς. Η υπόθεση αφορά όλη την ελληνική κοινωνία και πρέπει οι πολίτες όλων των ηλικιών και κοινωνικών στρωμάτων και δυνάμεων να νιώσουν ότι η υπόθεση αυτή είναι μια δική τους υπόθεση», τόνισε ο υπουργός Πολιτισμού.
 Ο κύριος υπουργός, ως νομομαθής και τεχνοκράτης, αλλά και με μεγάλη έμπνευση, περιέγραψε το πλαίσιο της δραστηριότητας της "Αθήνας 2004", αλλά και όλων των φορέων, που είναι αναμεμιγμένοι», συμπλήρωσε η πρόεδρος της Οργανωτικής Επιτροπής.
 Η συνάντηση έγινε χθες το μεσημέρι, στην έδρα της εταιρείας. Ο Ευάγγελος Βενιζέλος συμμετείχε μάλιστα στο τελευταίο μέρος της συνεδρίασης του συμβουλίου, υπό την τακτική του σύνθεση.
 « Είχα -δήλωσε- την ευκαιρία να δω από κοντά, τον αποτελεσματικό και ταχύρρυθμο τρόπο εργασίας του συμβουλίου. Φυσικά, το αντικείμενό μας ήταν η αυριανή (σημερινή) συνεδρίαση της Εθνικής Επιτροπής, στην οποία θα παρουσιαστεί η πολύ συγκεκριμένη και απτή πρόοδος που έχει γίνει».
 Το ζητούμενο της συνάντησης του Ευάγγ. Βενιζέλου και της Γ. Αγγελοπούλου ήταν ο τρόπος άμυνάς τους απέναντι στις επικρίσεις των εκπροσώπων των πολιτικών κομμάτων, για πολλές πτυχές της διοργάνωσης. Είναι χαρακτηριστικό ότι η Εθνική Επιτροπή (που αποτελούσε έμπνευση του Ευάγγ. Βενιζέλου) συνεδρίασε για τελευταία φορά πριν από έξι μήνες! Εκτοτε η τύχη της αγνοείται. Από τότε μέχρι σήμερα, μεσολάβησαν καταγγελίες για σκάνδαλα, παραιτήσεις ή απολύσεις στελεχών κι ένα σωρό από άλλα γεγονότα, που έφτασαν μέχρι τη Βουλή...
 Το απόγευμα, η ηγεσία της Οργανωτικής Επιτροπής είχε συνάντηση εργασίας με τους εκπροσώπους των Ομοσπονδιών, παρουσία του υφυπουργού Αθλητισμού Γιώργου Φλωρίδη.
 Στην εισαγωγική της ομιλία, η Γιάννα Αγγελοπούλου ζήτησε την όσο το δυνατόν μεγαλύτερη συμπαράσταση των Ομοσπονδιών. Χαρακτήρισε την εμπειρία και τη γνώση των παραγόντων του Αθλητισμού πολύτιμα στοιχεία, ενώ την ίδια ώρα ο Γιώργος Φλωρίδης διαβεβαίωνε πως ώς το Μάρτιο του 2001, θα έχουν εξοφληθεί οι οφειλές προς όλες τις Ομοσπονδίες.
 Ωστόσο, οι εκπρόσωποι των Ομοσπονδιών θα πρέπει να έφυγαν με άλλη αίσθηση από τη συνάντηση, διότι κανένα από τα αιτήματα ή τις προτάσεις τους δεν εισακούσθηκε. Η εκτίμηση των ανθρώπων του Αθλητισμού ήταν πως τα στελέχη του «Αθήνα 2004» επιθυμούν την όσο το δυνατόν μικρότερη εμπλοκή των Ομοσπονδιών στο εγχείρημα. Είναι χαρακτηριστικό πως η πρόταση του Δ. Διαθεσόπουλου για τη δημιουργία ενός οργάνου για τον Εθνικό Σχεδιασμό δεν μπήκε καν στη συζήτηση...
