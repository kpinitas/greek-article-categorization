 Τον κώδωνα του κινδύνου κρούει η βρετανική εποπτική αρχή χρηματοπιστωτικών υπηρεσιών (FSA) προς τις τράπεζες για την υπερβολική τους έκθεση στον τηλεπικοινωνιακό τομέα. 
 Με επιστολή της προς τους επικεφαλής 34 τραπεζών, η FSA προειδοποιεί τις ηγεσίες τους για τους κινδύνους που αντιμετωπίζουν εάν ο τομέας των τηλεπικοινωνιών χτυπηθεί από απροσδόκητα οικονομικά προβλήματα. Οι βρετανικές όπως και άλλες ευρωπαϊκές χρηματοπιστωτικές αρχές φοβούνται ότι οι εκτεταμένες
τραπεζικές πιστώσεις για την ανάπτυξη της κινητής τηλεφωνίας τρίτης γενιάς στη
«γηραιά ήπειρο» εκθέτουν τα πιστωτικά ιδρύματα σε μεγάλους κινδύνους, που αν δεν προσεχθούν έγκαιρα θα επηρεάσουν αρνητικά τις οικονομίες.
 Ωστόσο η Standard & Poor's θεωρεί τις ανησυχίες αυτές αβάσιμες, αφού υποστηρίζει ότι αν και το σύνολο του τραπεζικού δανεισμού προς τις τηλεπικοινωνιακές εταιρείες είναι πολύ υψηλό, το χρέος αυτό έχει απορροφηθεί ικανοποιητικά από το διεθνές χρηματοπιστωτικό σύστημα. 
 Σύμφωνα με εκτιμήσεις, το συνολικό ποσόν των δανεισμού προς τις τηλεπικοινωνιακές εταιρείες από το 1997 ήταν 866 δισ. δολάρια, εκ των οποίων τα 302 δισ χορηγήθηκαν από αμερικανικές τράπεζες, 319 δισ. από ευρωπαϊκές και 68 δισ. από ιαπωνικές. Yπήρξε δανεισμός και από καναδικές και άλλες τράπεζες που φτάνουν το ποσόν των 866 δισ. δολαρίων. Ομως όπως επισημαίνει ο διεθνής οίκος, τα δάνεια αυτά αποτελούν μικρό ποσοσό στους ισολογισμούς των τραπεζών, αφού οι περισσότερες έχουν μεταπωλήσει τις θέσεις τους αυτές σε ασφαλιστικές εταιρείες και θεσμικούς έπενδυτές. 
 Οι τηλεπικοινωνιακές εταιρείες δανείστηκαν φέτος περισσότερα από 170 δισ. δολάρια, ενώ χρειάζονται περισσότερα από 100 δισ. ακόμη, προκειμένου να χρηματοδοτήσουν τα νέα τους δίκτυα. Χθεσινή έκθεση της Quotient Communication,
που ήταν ο τεχνικός σύμβουλος της βρετανικής κυβέρνησης στον πλειστηριασμό για
τις άδειες κινητής τηλεφωνίας τρίτης γενιάς, υποστηρίζει ότι το κόστος για άδειες και σχετικές επενδύσεις για τη δημιουργία ενός πανευρωπαϊκού δικτύου θα
ανέλθει στα 300 δισ. δολάρια. Το υψηλό επίπεδο χρέους κάποιων τηλεπικοινωνιακών εταιρειών έχει οδηγήσει στην υποβάθμιση της πιστοληπτικής τους ικανότητας, η οποία σε συνδυασμό με τις αμφιβολίες που υπάρχουν για τη μελλοντική τους κερδοφορία, οξύνει τα προβλήματα χρηματοδότησής τους.
 Προβλήματα στη σύναψη τραπεζικών πιστώσεων αντιμετωπίζουν αυτές τις ημέρες η γερμανική κινητή τηλεφωνία Mobilcom και η βρετανική κοινοπραξία Hutchison 3G. Αν και η γερμανική εταιρεία διαβεβαίωσε ότι εξασφάλισε τις αναγκαίες πιστώσεις
για τη χρηματοδότηση των επενδύσεών της, αντίθετα δημοσιεύματα του Tύπου επιδείνωσαν την εμπιστοσύνη των επενδυτών, με αποτέλεσμα την πτώση της μετοχής
της έως και 35% χθες στη γερμανική αγορά.
