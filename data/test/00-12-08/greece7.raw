Το άγχος της πόλης μάς «τρελαίνει». Ενας στους τρεις Ελληνες παρουσιάζει ψυχιατρική συμπτωματολογία, στην οποία συμβάλλουν και οι συνθήκες έντονης κοινωνικής πίεσης που ασκούν οι σύγχρονες πόλεις. Οι νευρώσεις, όπως αποκαλούνται από τους ειδικούς, εκδηλώνονται με ήπια ψυχοπαθολογία, της οποίας
κύριο συστατικό είναι το άγχος, που κάτω από συνθήκες έντονης κοινωνικής πίεσης αυξάνει.
 Δύσπνοια, πλάκωμα στο στήθος, ταχυκαρδία, αίσθημα δυσφορίας, ίδρωμα στις παλάμες και μια αγωνία παρόμοια με αυτήν που έχει ο μαθητής την παραμονή των εξετάσεων, είναι ορισμένα από τα συμπτώματα που δημιουργεί το άγχος στους κατοίκους της πρωτεύουσας.
 Η ένταση αυτή υφίσταται σε όλες τις σύγχρονες κοινωνίες και είναι συναρτημένη με τον αστικό τρόπο ζωής, με τη ρύπανση - όχι μόνο της ατμόσφαιρας, αλλά και την ηχορύπανση ή τη ρύπανση με την έννοια των οπτικών ερεθισμάτων που λαμβάνουμε. Η Αθήνα θεωρείται ασφυκτική πόλη, καθώς έχει μεγάλη ρύπανση, πολύ θόρυβο, αλλά και άναρχα τοποθετημένες πινακίδες και διαφημίσεις.
 Τις επισημάνσεις αυτές έκανε χθες ο καθηγητής Ψυχιατρικής και πρόεδρος της Ελληνικής Ψυχιατρικής Εταιρείας Γεώργιος Χριστοδούλου, με αφορμή τη 15η επέτειο από την ίδρυση της εταιρείας και τη συμπλήρωση 10 ετών από την πρώτη έκδοση του περιοδικού της «Ψυχιατρική». Η επέτειος θα εορταστεί επίσημα σε ειδική τελετή που θα γίνει την Τρίτη 12 Δεκεμβρίου και ώρα 7 μ.μ., στη Μεγάλη Αίθουσα Τελετών του Πανεπιστημίου Αθηνών. 
 Ο καθηγητής υπογράμμισε ότι τα ψυχικά νοσήματα είναι στην επικαιρότητα όσο ποτέ άλλοτε, λόγω του σύγχρονου τρόπου διαβίωσης. Στο προσκήνιο, είπε, βρίσκεται η κατάθλιψη, η οποία είναι μια αρρώστια δυνητικά αυτοκαταστροφική. Ο
κ. Χριστοδούλου αναφέρθηκε στην πρόοδο της Ψυχιατρικής, επισημαίνοντας ότι χάρη σε νέες ψυχοφαρμακολογικές και ψυχοθεραπευτικές προσεγγίσεις, ορισμένα σοβαρά ψυχικά νοσήματα θεωρούνται σήμερα αντιμετωπίσιμα. 
