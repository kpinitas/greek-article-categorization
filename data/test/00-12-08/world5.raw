 Λίγες ώρες πριν από τις επαναληπτικές προεδρικές εκλογές στη Ρουμανία, οι τελευταίες δημοσκοπήσεις φέρνουν τον πρώην κομμουνιστή πρόεδρο της χώρας Ιον Ιλιέσκου να προηγείται εμφανώς του υπερεθνικιστή αντιπάλου του, Βαντίμ Τουντόρ.
 Η πιο πρόσφατη δημοσκόπηση διενεργήθηκε από το ανεξάρτητο Ινστιτούτο IRSΟP και
δίνει στον Ιλιέσκου ποσοστό 69%, έναντι μόλις 31% του Τουντόρ. Η έρευνα διενεργήθηκε από τις 3 μέχρι τις 6 Δεκεμβρίου σε 130 πόλεις και χωριά της Ρουμανίας και σε αυτή ερωτήθηκαν περίπου 1.200 πολίτες. Το περιθώριο σφάλματος
της έρευνας είναι μόλις 2, 8%. Στον πρώτο γύρο των εκλογών ο Ιλιέσκου συγκέντρωσε περίπου 36% των ψήφων, έναντι 28% του Τουντόρ.
 Παρά ταύτα, φαίνεται ότι αρκετοί Ρουμάνοι ανησυχούν για το ενδεχόμενο τελικής επικράτησης του Τουντόρ στις επαναληπτικές εκλογές της Κυριακής. Την Πέμπτη, περίπου 300 άτομα έκαναν πορεία στο Βουκουρέστι, προειδοποιώντας ότι η δημοκρατία στη χώρα τους θα κινδυνεύσει αν εκλεγεί ο Τουντόρ στην προεδρία. Τα
ανώτερα κοινωνικά στρώματα της Ρουμανίας, ακόμη κι αν δεν κατεβαίνουν στους δρόμους, ανησυχούν διότι εκτιμούν ότι ενδεχόμενη νίκη του Τουντόρ θα οδηγήσει από τη μια μεριά σε κοινωνική αναστάτωση στο εσωτερικό της χώρας κι από την άλλη θα απομακρύνει ακόμη περισσότερο την προοπτική μελλοντικής ένταξης της Ρουμανίας στην Ευρωπαϊκή Ενωση. Σημειώνεται ότι από όλες τις υποψήφιες χώρες για ένταξη στην Ενωση, μόνο η Ρουμανία παρουσίασε πρόσφατα σημάδια επιδείνωσης
της οικονομικής της κατάστασης και, συνεπώς, περαιτέρω απόκλισής της από την Ευρώπη.
 Είναι χαρακτηριστικό ότι τα μικρά κεντρογενή κόμματα, που στο παρελθόν είχαν πρωταγωνιστήσει στη μάχη εναντίον του Ιον Iλιέσκου, που στα μάτια τους εξέφραζε την επιστροφή στην κομμουνιστική περίοδο, στην παρούσα συγκυρία τον στηρίζουν, θεωρώντας τον προτιμότερο από τον Τουντόρ. Το παράδειγμα των περιπετειών της Αυστρίας, λόγω του φαινομένου Χάιντερ βαρύνει αποφασιστικά στις αποφάσεις των Ρουμάνων πολιτών.
