Ενα ντοσιέ με στοιχεία, τα οποία -όπως υποστηρίζει- στοιχειοθετούν τις καταγγελίες του σε βάρος των αδελφών Βίκτωρα και Θωμά Μητρόπουλου, κατέθεσε χθες το πρωί στον εισαγγελέα Ισίδωρο Ντογιάκο ο πρόεδρος της ΠΑΕ Πανιώνιος Αχιλλέας Μπέος.
 «Το τρένο του ποδοσφαίρου έχει σταματήσει και περιμένει αυτούς τους κυρίους να κατεβούν για το καλό του πρωταθλήματος», είπε μετά την κατάθεση των δυόμισι ωρών που έδωσε, αναφορικά με τους ισχυρισμούς του για «οργανωμένο συνδικάτο που διοικεί το ελληνικό ποδόσφαιρο και εγκληματεί κατά συρροή και κατ' εξακολούθηση εις βάρος του».
 Ο ισχυρός διοικητικός παράγοντας του Πανιωνίου είχε καταγγείλει την περασμένη Δευτέρα σε συνέντευξη Τύπου «ως εγκέφαλο του εν λόγω κυκλώματος τον Θωμά Μητρόπουλο, ο οποίος καθορίζει τις ομάδες που θα ανέβουν ή θα κατεβούν κατηγορία, από τη Δ' Εθνική μέχρι και την εθνική κατηγορία».
 Αμέσως μετά τις «αποκαλύψεις», ο εισαγγελέας Πρωτοδικών Ισίδωρος Ντογιάκος, που διενεργεί δικαστική έρευνα για τα «δρώμενα στο ελληνικό ποδόσφαιρο», κάλεσε τον αθλητικό παράγοντα να «στοιχειοθετήσει» τις καταγγελίες του.
 «Ο κ. εισαγγελέας έδειξε μεγάλο ενδιαφέρον για την υπόθεση», είπε στους δημοσιογράφους ο κ. Μπέος, «όμως μου απαγόρευσε να αναφερθώ σε λεπτομέρειες... Θα συλλέξω και άλλα στοιχεία και θα τα καταθέσω στον κ. εισαγγελέα. Η υπόθεση τραβά το δρόμο της, το δρόμο της Δικαιοσύνης δηλαδή. Εγώ θα προχωρήσω. Δεν με φοβίζει τίποτε, για το καλό του ποδοσφαίρου», τόνισε ο πρόεδρος του Πανιωνίου.
 Ο κ. Μπέος αναφέρθηκε και στις πληροφορίες που φέρουν τη νεοσμυρνιώτικη ΠΑΕ να έχει κηρυχθεί σε πτώχευση, με αποτέλεσμα να «είναι στον αέρα» η διεξαγωγή του αγώνα πρωταθλήματος με την Παναχαϊκή: «Ηταν ένα ανθρώπινο λάθος που έχει διευθετηθεί. Οσο γι' αυτά που λέγονται για τον αγώνα, είναι μεθοδεύσεις του κ. Μητρόπουλου. Αν έχει τέτοια δύναμη ας σταματήσει τον αγώνα. Εμείς θα κάνουμε ό,τι λέει ο νόμος», κατέληξε. Ο παράγοντας του Πανιωνίου είχε σπεύσει στα δικαστήρια συνοδευόμενος από το δικηγόρο του Πέτρο Καϊμακάμη.
 Εν τω μεταξύ, ο υφυπουργός Αθλητισμού Γιώργος Φλωρίδης απάντησε, με ανακοίνωση που εξέδωσε η Γενική Γραμματεία Αθλητισμού, στα όσα είπε την Τρίτη ο πρόεδρος της ΕΠΑΕ Β. Μητρόπουλος για πριμοδότηση του κ. Μπέου από το υφυπουργείο ώστε να προχωρήσει στις καταγγελίες του, ρίχνοντας την «ευθύνη» για την επιχορήγηση των 90 εκατομμυρίων δρχ. στον προκάτοχό του Ανδρέα Φούρα.
 «Με την υπ' αριθμόν 8597/20-3-2000 απόφαση που είχε υπογράψει ο πρώην υφυπουργός Αθλητισμού Ανδρέας Φούρας εγκρίθηκε, ορθώς, το ποσόν των 90 εκατομμυρίων δρχ. για τον ερασιτέχνη Πανιώνιο, με σκοπό την εκτέλεση έργων στο γήπεδο της Νέας Σμύρνης. Σε εκτέλεση της απόφασης αυτής, το προβλεπόμενο ποσόν καταβλήθηκε στις 22 Σεπτεμβρίου 2000 και όχι τέλη Νοεμβρίου, όπως ανακριβώς υποστηρίχθηκε για να αποδοθεί στο υφυπουργείο η σύναψη "άνομων συμμαχιών"».
 Η ΕΠΑΕ περιμένει από τον Πανιώνιο να προβεί σε νομικές ενέργειες, μετά την απόφαση του Πρωτοδικείου Αθηνών με την οποία κηρύχθηκε σε κατάσταση πτώχευσης η ΠΑΕ, για να μη δημιουργηθεί πρόβλημα με τη συμμετοχή του στο πρωτάθλημα. Η διοίκηση της Ενωσης θα περιμένει έως σήμερα το απόγευμα στις 5 μ.μ. τους Νεοσμυρνιώτες, οι οποίοι κινδυνεύουν να χάσουν στα χαρτιά τον αγώνα τους με την Παναχαϊκή.
 Στον Πανιώνιο πάντως δεν ανησυχούν και υποστηρίζουν ότι «έχουμε διευθετήσει την οφειλή και μόνο αν αυθαιρετήσει η διοργανώτρια αρχή θα αποβληθεί η ομάδα μας από το πρωτάθλημα».
 *Η ΕΠΑΕ απαντώντας στον κ. Φλωρίδη για το θέμα της επιχορήγησης του Πανιωνίου με 88 εκ. δρχ. τονίζει ότι ο υφυπουργός Αθλητισμού υλοποιεί επιλεκτικά τις αποφάσεις του προκατόχου του Ανδρέα Φούρα.
 *Δεν θα διεξαχθεί πιθανότατα πρωτάθλημα παραμονές Χριστουγέννων, καθώς η ΕΠΑΕ εξετάζει το ενδεχόμενο να μεταθέσει τους αγώνες από τις 24 Δεκεμβρίου στις 3 Ιανουαρίου.
