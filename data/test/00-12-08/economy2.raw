 Ημέρα απεργίας χθες και ο δείκτης στη Σοφοκλέους προχώρησε και αυτός σε συμβολική... στάση ανόδου, όπως άλλωστε λίγο-πολύ αναμενόνταν μετά την εκρηκτική άνοδο της Τετάρτης.
 Τα επενδυτικά «μπλοκ» των αγοραστών αποδείχθηκαν ισοδύναμα με εκείνα των πωλητών, που θέλησαν να διασφαλίσουν όσα κέρδη είχαν αποκομίσει στο μεταξύ (σημαντικά, εάν είχαν τοποθετηθεί στις συνεδριάσεις της Παρασκευής και της Δευτέρας), με αποτέλεσμα μέσα από συνεχείς εναλλαγές του μπλε και του κόκκινου, ο γενικός δείκτης να κλείσει στις 3.741, 86 μονάδες, με οριακά κέρδη 0, 22%.
 Εξέλιξη που κρίνεται θετική σε γενικές γραμμές διατηρώντας, προς το παρόν τουλάχιστον, αλώβητο το καλό κλίμα που έχει δημιουργηθεί στην αγορά, δεδομένου μάλιστα ότι η καθαρή αξία συναλλαγών διατηρήθηκε χθες στα επίπεδα των 80 δισ. δρχ. Με το πακέτο των 90 δισ. δρχ. από τη μεταβίβαση μεριδίου 6, 7%
 Η ανθεκτικότητα, πάντως, που επέδειξαν στην πλειονότητά τους οι ισχυρές μετοχικές αξίες και κυρίως αυτές των τραπεζών απέναντι στις πιέσεις που εκδηλώθηκαν από τα πρώτα λεπτά της χθεσινής συνεδρίασης εκλαμβάνεται από αναλυτές της χρηματιστηριακής αγοράς ως ισχυρή ένδειξη για τη δημιουργία, ενδεχομένως, μιας νέας «ισχυρής βάσης» γύρω από τα επίπεδα των 3.700 μονάδων, ώστε να απορροφηθεί ομαλά η άνοδος των 500 μονάδων στις τρεις έντονα ανοδικές συνεδριάσεις.
 *«Εάν η αγορά αντισταθεί στον πειρασμό των μαζικών ρευστοποιήσεων μέσα τις επόμενες 2-3 συνεδριάσεις, καθώς μάλιστα τα κέρδη του 3ημέρου συμποσούνται σε 10% έως και 20% κατά μέσο όρο για αρκετά ισχυρά ισχυρά χαρτοφυλάκια, τότε η Σοφοκλέους θα δυνηθεί να βαδίσει σταδιακά προς ανώτερα επίπεδα ώς το τέλος Δεκεμβρίου», σημείωναν χθες χαρακτηριστικά χρηματιστές και σημαίνοντες παράγοντες της αγοράς.
 Αλλά ακόμη και στην περίπτωση που δημιουργηθεί κατά τις αμέσως προσεχείς συνεδριάσεις μια εύλογη «κοιλιά» στα σημερινά επίπεδα τιμών, προσέθεταν οι ίδιοι, η επάνοδος του γενικού δείκτη στα κατώτατα φετινά επίπεδα (3.200 μονάδες) θα πρέπει να θεωρείται -με τα σημερινά τουλάχιστον δεδομένα- ως μια «ανίσχυρη εκδοχή», αφού μαζί με τις γενικότερες συνθήκες «δείχνει να έχει μεταβληθεί και η ψυχολογία του επενδυτικού κοινού». 
 Στον παράγοντα «επενδυτική ψυχολογία» φαίνεται να ποντάρει εξάλλου και η κυβέρνηση, προκειμένου να συντηρήσει και να ενισχύσει τις θετικές προσδοκίες που φάνηκαν να αναπτύσσονται στην αγορά. Ετσι, οι ρυθμίσεις Παπαντωνίου για την τόνωση των συναλλαγών αναμένεται να εμπλουτιστούν με νέες εξαγγελίες εντός
του Δεκεμβρίου, ενώ στο διάστημα που απομένει μέχρι τέλους του έτους, η Τράπεζα της Ελλάδος θα προχωρήσει σε δύο ακόμη μειώσεις των τραπεζικών επιτοκίων. 
 Μια άλλη παράμετρος που φαίνεται να μην επιτρέπει επάνοδο προς τα απόλυτα όρια
της φετινής χρηματιστηριακής μιζέριας σχετίζεται με την εν εξελίξει προσπάθεια
των τραπεζών και των θυγατρικών τους επενδυτικών εταιρειών να «κουτσουρέψουν» όσο το δυνατόν περισσότερο, μέσα στις επόμενες τρεις εβδομάδες, τις εξαιρετικά
αρνητικές αποδόσεις θέσεων και μετοχικών μεριδίων φέτος. Η προσπάθεια αυτή από
πλευράς των ισχυρών θεσμικών χαρτοφυλακίων της αγοράς «τέμνεται» εκ των πραγμάτων με την κυβερνητική προσπάθεια ψυχολογικής στήριξης της αγοράς, δημιουργώντας ένα ισχυρό δίδυμο προστασίας του επενδυτικού συμφέροντος, λογικά
τουλάχιστον και για τη φάση που διανύουμε.Την ιδια στιγμή, όμως, διαμηνύεται πανταχόθεν ότι ουδείς εκ των ισχυρών επιζητεί «τεχνητή στήριξη τιμών» χωρίς την ουσιαστική συνδρομή και σύμπραξη της μεγάλης μάζας των ιδιωτών επενδυτών.
 Και περιέργως πώς, όλοι ή σχεδόν όλοι φαίνεται να έχουν λησμονήσει τις ημέρες αυτές τους περιβόητους «ξένους» επενδυτές, οι οποίοι δεν παύουν ωστόσο να κινούνται μεμονομενα και διακριτικά, έχοντας πιθανότατα αποκομίσει και αυτοί τη γνώση ότι «όποιος κινείται αγεληδόν στο ελληνικό Xρηματιστήριο, τελικά χάνει ή τουλάχιστον δεν κερδίζει όσα θα επιθυμούσε»...
 Αλλωστε, στελέχη του οικονομικού επιτελείου, τραπεζίτες, χρηματιστές, αλλά και
επιχειρηματίες είναι πεπεισμένοι πια ότι οι ξένοι -και μάλιστα αυτοί που αποτελούν την ήρεμη δύναμη και όχι τη διεθνή της χρηματιστηριακής «πειρατείας»-θα αρχίσουν να τοποθετούνται από τις αρχές της νέας χρονιάς στη Σοφοκλέους και, κατά συνέπεια, ούτε βιασύνες αλλά και ούτε... παρακάλια χρειάζονται.
