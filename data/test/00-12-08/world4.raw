 Προς τις ΗΠΑ στρέφεται, πλέον, η Σερβία, ζητώντας από την Ουάσιγκτον να πιέσει
τους εξτρεμιστές Αλβανούς να αποσυρθούν από τη ζώνη ασφαλείας στα νότια της χώρας, αλλά και από τα στρατεύματα της KFΟR να επιβάλουν την τάξη στην ευαίσθητη περιοχή. Τις σχετικές δηλώσεις έκανε ο εκ των ηγετών του δημοκρατικού συνασπισμού, Ζόραν Τζίντζιτς: «Ο μόνος τρόπος για να αποσοβηθεί η
κρίση, είναι η πίεση των Ηνωμένων Πολιτειών προς τους Αλβανούς, ώστε αυτοί να αποχωρήσουν οικειοθελώς από τη ζώνη ασφαλείας», είπε χαρακτηριστικά.
 Παράλληλα, ο Ζόραν Ζίβκοβιτς, επίσης στενός συνεργάτης του Κοστούνιτσα, όπως και ο Τζίντζιτς, υποστήριξε χθες ότι η ζώνη ασφαλείας έπρεπε να βρίσκεται κατά
μήκος των συνόρων αλλά στο εσωτερικό του Κοσσυφοπεδίου, ώστε να είναι δυνατό να εμποδιστούν οι Αλβανοί αυτονομιστές να εισέρχονται σε αυτήν.
 Οι σερβικές ανησυχίες δεν διατυπώνονται χωρίς λόγο: Χθες σημειώθηκαν νέες ταραχές στην πόλη Κοσόβσκα Μιτρόβιτσα, όταν περίπου 150 Σέρβοι διαδήλωναν και μερικοί από αυτούς επιτέθηκαν εναντίον αστυνομικού της ειρηνευτικής δύναμης (KFΟR) και της διερμηνέως του. Αιτία της οργής των Σέρβων στη Μιτρόβιτσα είναι
η έφοδος που πραγματοποίησαν άνδρες της ειρηνευτικής δύναμης τα ξημερώματα της
Πέμπτης σε τρία σερβικά σπίτια, με το αιτιολογικό ότι αναζητούσαν όπλα εξτρεμιστικών οργανώσεων.
 Οι Σέρβοι διαδηλωτές έβαλαν φωτιά σε ένα όχημα της KFΟR ενώ, σύμφωνα με μαρτυρίες αξιωματούχων του ΟΗΕ στην περιοχή, η διερμηνέας του αστυνομικού απήχθη από τους διαδηλωτές. Οι τελευταίοι απάντησαν ότι οι στρατιώτες φέρθηκαν
βίαια και τελικά συνέλαβαν ένα κορίτσι, ενώ πρόσθεσαν ότ δεν μπορούν να εξηγήσουν τον λόγο που οι άνδρες της ειρηνευτικής δύναμης προέβησαν σε αυτές τις πράξεις, ενώ εκείνη την περίοδο δεν υπήρχε ένταση στη νότια Σερβία.
