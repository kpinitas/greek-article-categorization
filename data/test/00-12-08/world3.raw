Συνήθης πρακτική στα αστυνομικά τμήματα και στις φυλακές της Τουρκίας εξακολουθούν να είναι τα βασανιστήρια σύμφωνα με έκθεση του Συμβουλίου της Ευρώπης. Η σχετική ανακοίνωσε έγινε χθες, την ίδια μέρα που η Αγκυρα παραδέχτηκέ ότι ένας συνδικαλιστής ξυλοκοπήθηκε μέχρι θανάτου. Επιθεωρητές της
Επιτροπής Κατά των Βασανιστηρίων του Συμβουλίου της Ευρώπης κάνουν λόγο για πολυάριθμες περιπτώσεις κακομεταχείρισης των φυλακισμένων, οι συνθήκες κράτησης των οποίων είναι συχνά εξαιρετικά δυσμενείς.
 Δέκα μέλη της Επιτροπής περιόδευσαν επί μία εβδομάδα σε αστυνομικά τμήματα της
Κωνσταντινούπολης και της Σμύρνης και επισκέφτηκαν και το νησί-φυλακή Ιμραλί, όπου μοναδικός κρατούμενος είναι ο καταδικασμένος σε θάνατο Κούρδος ηγέτης Αμπντουλάχ Οτσαλάν. Σε αντίθεση με την επικρατούσα κατάσταση, οι συνθήκες κράτησης του Οτσαλάν είναι, κατά τους επιθεωρητές, «πολύ καλές». Ο Κούρδος ηγέτης έχει ένα ευήλιο κελί 13 τετραγωνικών μέτρων και παρακολουθείται από τέσσερις γιατρούς. Εντελώς διαφορετικής μεταχείρησης τυγχάνουν ωστόσο οι άλλοι
κρατούμενοι. Στην έκθεση αναφέρονται πολλές περιπτώσεις βασανισμών, ιδίως στα αντι-τρομοκρατικά τμήματα: «παλαιστινιακή κρεμάλα (κρέμασμα από τα μπράτσα), χτυπήματα σε όλο το σώμα, ηλεκτροσόκ». Γιατροί της Επιτροπής μπόρεσαν μάλιστα να διαπιστώσουν το αληθές ορισμένων μαρτυριών των κρατουμένων. Στην έκθεση περιγράφεται η ιδιαίτερα σοβαρή περίπτωση του συνδικαλιστή Σουλεϊμάν Γετέρ, που βασανίστηκε μέχρι θανάτου στις 7 Μαρτίου 2000 στην Κωνσταντινούπολη. Η νεκροψία αποκάλυψε μώλωπες σε όλο το σώμα, αιμορραγία και σπάσιμο του αυχένα. «Πρέπει να αναληφθεί αποφασιστική δράση για την εξάλειψη, μια και καλή, της προσφυγής των αστυνομικών στα βασανιστήρια και στην κακομεταχείριση» τονίζει η
Επιτροπή. Η Αγκυρα άφησε να εννοηθεί ότι έλαβε το μήνυμα, δηλώνοντας ότι έχει θέσει το αντι-τρομοκρατικό τμήμα της Κωνσταντινούπολης «υπό στενότερη και αυστηρότερη επιτήρηση».
 Σε μια άλλη εξέλιξη, τουρκική κοινοβουλευτική επιτροπή ενέκρινε αργά το βράδυ της Τετάρτης ένα αμφιλεγόμενο νομοσχέδιο που αφορά τη χορήγηση μερικής αμνηστίας και αφήνει να πλανάται η απειλή της εκτέλεσης του Α. Οτσαλάν. Βάσει του νομοσχεδίου από το δικαίωμα αμνηστίας εξαιρούνται όσοι έχουν καταδικαστεί για «τρομοκρατία», κατηγορία στην οποία ανήκει ο Κούρδος ηγέτης.
