Της ΝΑΤΑΛΙ ΧΑΤΖΗΑΝΤΩΝΙΟΥ Μπορεί ένα ζευγάρι νυφικά γοβάκια να είναι δύστροπα; Ή επιθετικά, Ή κουρασμένα και ευάλωτα, Ή ερωτικά; Κι ένα νυφικό; Τι μπορεί να είναι, τι να εκφράζει, ποιες σκέψεις, ποιες ευχές και τι απολογισμούς να μεταφέρει; Η εικαστική σπουδή της Κατερίνας Ζαχαροπούλου στα γυναικεία φετίχ μιας γαμήλιας τελετής δεν στοχεύει στην εικόνα. Αναζητά τον ψίθυρο και τη μνήμη, την αρχετυπική επιθυμία μιας γυναίκας για διάκριση, ομορφιά, αγάπη και προσοχή την ημέρα του γάμου της, τη διάθεση για ανεξαρτησία, τις προσδοκίες και τις διαψεύσεις. Ολα αυτά είναι τα «υλικά» της εικαστικού που παρουσιάζει τη νέα της δουλειά στην γκαλερί Bernier/Eliades από τις 12 Οκτωβρίου έως τις 17 Νοεμβρίου σε μία έκθεση (χωρίς τίτλο «για να αποφευχθεί η ταύτιση με ένα θέμα») που χρησιμοποιεί και το βίντεο και τη φωτογραφία και τη ζωγραφική και τις κατασκευές. «Δεν πιστεύω στις κατηγοριοποιήσεις», εξηγεί η Kατερίνα Ζαχαροπούλου. Το όνομά της τη σεζόν που έρχεται θα το συναντήσουμε πάντως και σε δύο άλλες περιστάσεις. Καταρχήν διότι ξεκινά στην ΕΤ-1 και μία εκπομπή που, με τη δική της επιμέλεια θα αναζητεί κάθε φορά θέματα που συνδέουν την τέχνη με την καθημερινότητά μας. Τίτλος της εκπομπής «Επίδειξη Τέχνης=Art Show».  Η ίδια, έχοντας παρακολουθήσει στο Παρίσι, στο Πομπιντού παιδαγωγικά προγράμματα, ανέλαβε και τα εργαστήρια που απευθυνόμενα σε μαθητές Δημοτικού, Γυμνασίου και Λυκείου θα συνοδέψουν την έκθεση βίντεο αρτ «Σύνοψις 1» στο Μουσείο Μοντέρνας Τέχνης στο «Φιξ», από τις 13 Οκτωβρίου. Δεν είναι η πρώτη φορά φυσικά που η εικαστικός ασχολείται με παιδιά προσπαθώντας να τα μυήσει στον κόσμο της σύγχρονης τέχνης, μέρος του οποίου είναι και η δική της έκθεση. Από εκεί ξεκινά και η κουβέντα... * Χρησιμοποιείτε σύμβολα και φετίχ... «Φετίχ και ως προς την ανδρική επιθυμία και ως προς τον τρόπο που τα χρησιμοποιεί μία γυναίκα. Το νυφικό φουστάνι είναι ένα εφήμερο σύμβολο. Γι' αυτό αυτή η δουλειά μου είναι όλη από χαρτί, όπως και η σειρά των 13 νυφικών παπουτσιών που έφτιαξα, δουλεύοντάς τα υπό τη μορφή γυναικείων χαρακτήρων: τα παπούτσια μας παίρνουν ύστερα από καιρό τη φόρμα του εαυτού μας. Αλλωστε κι όταν διαλέγουμε παπούτσια, βάσει της προσωπικότητάς μας τα διαλέγουμε. Αλλες θέλουν τακούνια, άλλες όχι κι αυτό μπορεί να αποτελεί μέχρι και πολιτική θέση-μιλώντας φεμινιστικά». * Θα είναι ενδιαφέρον να ακούσει κανείς την άποψη γυναικών για τη δουλειά σας... «Την είδαν ήδη κάποιες φίλες μου. Παρατήρησα δύο πράγματα. Οτι οι γυναίκες που έχουν περάσει την εμπειρία του γάμου, βλέποντας τη δουλειά μου αρχίζουν, σαν να τους ανακινεί συναισθήματα, μνήμες και φόβους, να διηγούνται διάφορα σχετικά. Κι ακόμη ότι το νυφικό προκαλεί σε όλες, είτε το έχουν βάλει είτε όχι, μια γλυκιά έως στυφή συγκίνηση». * Εχει μια κοινωνική διάσταση η δουλειά σας... «Μα, δεν πιστεύω στη φόρμα που δεν θίγει ένα κοινωνικό ζήτημα. Είναι και θέμα της γενιάς μου...». Kαι σχόλιο για τον άντρα * Πώς εμπνευστήκατε ένα τέτοιο θέμα;  «Συνειρμικά. Πιστεύω πολύ στο συνειρμό στην τέχνη, όπως πιστεύω κι ότι ο ανθρώπινος εγκέφαλος μπορεί να σχηματοποιήσει οτιδήποτε σε εικόνα. Ετσι κι εγώ χρησιμοποιώντας τη δυνατότητα του συνειρμού προσπαθώ να παράγω από μία εικόνα τις άλλες εκδοχές της». * Το έργο σας είναι μια ματιά από τη γυναικεία πλευρά... «Από τη δουλειά μου δεν λείπει το σχόλιο για τον άνδρα. Είναι εκεί ακριβώς επειδή εκείνος απουσιάζει. Αν ήταν, όμως, από την ανδρική πλευρά, θα είχε άλλους κώδικες-θα μιλούσαμε ίσως για παιχνίδια ισχύος. Σήμερα βέβαια που ζούμε σχεδόν στην εποχή του μη-φύλου, αυτοί οι σχολιασμοί μοιάζουν λίγο ρετρό. Ομως για όσους διατηρούν τους παραδοσιακούς ρόλους δεν νομίζω ότι τα πράγματα έχουν αλλάξει». * Εχετε δουλέψει πολύ με παιδιά... «Εβαλα κάποτε ένα στοίχημα: τα 5-10 παιδιά που έχω συναναστραφεί να μην είναι αυτοί που θα πουν κάποτε "αυτό εγώ δεν το καταλαβαίνω", αλλά να το καταλαβαίνουν και να το απορρίπτουν ή να το δέχονται, με κριτήρια γνώσης. Αυτό το "δεν καταλαβαίνω" σε αποκλείει από έναν ολόκληρο κόσμο με τεράστιο ενδιαφέρον και συγκινήσεις». * Τα παιδιά φαντάζομαι ότι μπορεί να είναι προθυμότεροι δέκτες από έναν ενήλικο... «Ναι διότι δεν έχουν άμυνες. Βέβαια σήμερα έχουμε να αντιμετωπίσουμε τα παιδιά της τεχνολογίας. Ετσι, ειδικά στην έκθεση στο «Φιξ» το κίνητρό μας είναι να δούμε πόσο εξοικειωμένες είναι αυτές οι ηλικίες με τη σύγχρονη τεχνολογία αλλά και να τις βοηθήσουμε να κατανοήσουν ότι υπάρχει κι ένας άλλος τρόπος χρήσης αυτών των μέσων».  Δουλεύοντας με εφήβους * Στο «Φιξ» θα δουλέψετε και με εφήβους. Δεν είναι δυσκολότεροι;  «Ακριβώς επειδή έχουν την αντίδραση της ηλικίας, σου δίνουν τη δυνατότητα να τους απαντήσεις και να γίνει διάλογος. Αλλωστε και μέσα από την αντίδραση μπαίνει τελικά κάποιος σε μια διαδικασία προσέγγισης της σύγχρονης τέχνης». * Σε έναν γονιό που θα ήθελε το παιδί του να έχει μια σχέση με την τέχνη, τι θα λέγατε;  «Να το πηγαίνει σε εκθέσεις. Αλλά κατ' αρχάς πρέπει ο ίδιος ο γονιός να αισθάνεται ότι αξίζει τον κόπο να πάει το παιδί του σε μία έκθεση. Το ίδιο και ο δάσκαλος...». * Θα μπορούσε γι' αυτό να σας πει κάποιος ότι αυτά είναι ψιλά γράμματα σε μια Ελλάδα όπου η τέχνη, ακόμη και με την έννοια της αισθητικής, απουσιάζει πλήρως από τα σχολεία... «Ισως γι' αυτό επιμένω στην άλλη διάσταση της τέχνης ως μία διαφορετική πρόταση προσέγγισης της ζωής. Αν μπορούσαμε για λίγο να ξεχάσουμε την έννοια τέχνη και να τη θεωρήσουμε μία κατάσταση που αφορά τη ζωή μας, θα καταλαβαίναμε ότι ακόμα και με τις χειρότερες συνθήκες μπορεί κάποιος να μιλήσει γι' αυτά τα πράγματα. Είναι δίπλα μας, παντού. Ακόμη και σε ένα κακοφτιαγμένο σχολικό κτίριο ένας δάσκαλος που έχει φλόγα μέσα του μπορεί να μετατρέψει το άχαρο περιβάλλον σε ένα χώρο πιο λειτουργικό, πιο δημιουργικό. Αλλωστε ποιος μας επιβάλλει οι ανάγκες μας να είναι μόνο προς μια κατεύθυνση; Δεν υπάρχει ανάγκη για επικοινωνία, για αυτοσχεδιασμό; »
