Η ώρα της αλήθειας έφθασε για τη Γουόλ Στριτ. Για πρώτη φορά την τελευταία δεκαετία, οι χρηματιστηριακοί δείκτες του πιο διάσημου χρηματιστηρίου στο κόσμο κινδυνεύουν να κλείσουν τη χρονιά με αρνητική απόδοση ή πολύ ισχνή στην καλύτερη περίπτωση.
 Ο Οκτώβριος μπήκε ήδη με αναταράξεις, καθώς εκφράζονται ανησυχίες για τα κέρδη
των αμερικανικών επιχειρήσεων το τρίτο τρίμηνο. Από τις ανακοινώσεις των εταιρειών τις επόμενες ημέρες, αλλά και από τα στοιχεία για την οικονομία, θα φανεί αν έχουν βάση οι φοβίες των «αρκούδων» (οι απαισιόδοξοι) ή αν οι «ταύροι» (αισόδοξοι) θα καταφέρουν να γίνουν ξανά κυρίαρχοι του παιχνιδιού.
 Η προηγούμενη Παρασκευή ήταν μία πολύ άσχημη ημέρα για τη Γουόλ Στριτ. Η μείωση της ανεργίας στο 3, 9% το Σεπτέμβριο, χαμηλότερο επίπεδο από το 1970, αντί του αναμενόμενου 4, 1%, ήταν μια καλή αφορμή, για να βγουν στην επιφάνεια και πάλι οι φόβοι για νέες αυξήσεις στα επιτόκια και ως εκ τούτου, κάμψη των ρυθμών ανάπτυξης της αμερικανικής οικονομίας.
 Η σφιχτή αγορά εργασίας αποτελεί, κατά τον πρόεδρο της FED Αλαν Γκρίνσπαν, το μεγαλύτερο κίνδυνο για ενίσχυση του πληθωρισμού στις ΗΠΑ. Κίνδυνος που αντιμετωπίζεται μόνο με αυξήσεις επιτοκίων, κάτι που είναι πολύ πιθανό, μετά τις προεδρικές εκλογές στις ΗΠΑ, στις 12 Νοεμβρίου.
 Ο Ντάου Τζόουνς έκλεισε την Παρασκευή με πτώση 1, 20% στις 10.596, 54 μονάδες, στο χαμηλότερο επίπεδο από τα τέλη Ιουλίου. Σε εβδομαδιαία βάση οι απώλειες ήταν 0, 5%. Η Γουόλ Στριτ βρίσκεται σε συνεχή πτωτική τροχιά, τις τελευταίες πέντε εβδομάδες.
 Χειρότερη είναι η κατάσταση όσον αφορά το Nasdaq, που κατέγραψε πτώση 3, 20%, κλείνοντας στις 3.361, 01 μονάδες, χαμηλότερο επίπεδο από τα τέλη Μαΐου. Οι εβδομαδιαίες απώλειές του έφθασαν στο 8, 5%.
 Από τις αρχές του έτους, ο μεν Ντάου Τζόουνς υποχωρεί κατά 7, 8%, ο δε Nasdaq κατά 17, 3%. Αν η χρονιά τελείωνε τώρα, οι επιδόσεις αυτές θα ήταν οι χειρότερες της τελευταίας δεκαετίας για τη Γουόλ Στριτ.
 Από την 1η Σεπτεμβρίου, που κορυφώθηκε η ανάκαμψη του Nasdaq, μετά την πρώτη για φέτος μεγάλη διόρθωση του Μαρτίου, έχει χάσει 21%.
 Την προηγούμενη εβδομάδα, τουλάχιστον 60 επιχειρήσεις προειδοποίησαν ότι τα οικονομικά τους αποτελέσματα του τρίτου τριμήνου θα είναι κατώτερα των προσδοκιών. Μεταξύ των εταιρειών αυτών, περιλαμβάνονται η Dell Computer και η Xerox.
 Ο κλάδος της υψηλής τεχνολογίας, που κατά την άποψη ορισμένων «γκουρού», που ντόπαραν το κοινό στη μεγάλη άνοδό τους, θα έμενε αλώβητος στις προοπτικές κάμψης της αμερικανικής οικονομίας, παρουσιάζεται τώρα ως ο πιο ευάλωτος.
 Ο λόγος απλός. Παρά τις αλλεπάλληλες διορθώσεις, πολλές αποτιμήσεις μετοχών παραμένουν στην... στρατόσφαιρα. Παράδειγμα, η μετοχή της Sun Micros ystems, της γνωστής εταιρείας κατασκευής ηλεκτρονικών υπολογιστών, που εξακολουθεί να είναι 110 φορές πάνω, σε σχέση με μέσο όρο λόγο τιμής μετοχής προς κέρδη (Ρ/Ε), κάτω του 30 για τις επιχειρήσεις που απαρτίζουν το δείκτη S&P 500.
 Οι επόμενες ημέρες θα δείξουν προς τα πού θα κλίνει η ζυγαριά, καθώς πολλές εταιρείες θα αρχίσουν να ανακοινώνουν τα οικονομικά τους αποτελέσματα για το τρίτο τρίμηνο.
 Και βέβαια με ιδαίτερο ενδιαφέρον αναμένονται τα στοιχεία για τις πωλήσεις λιανικής και το δείκτη τιμών παραγωγού, που ανακοινώνονται την Παρασκευή και τα οποία θα δείξουν αν όντως υπάρχει κίνδυνος πληθωρισμού στις ΗΠΑ.
