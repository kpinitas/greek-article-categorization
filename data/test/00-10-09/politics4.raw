 Aφού εξαπέλυσε τους μύδρους του κατά του Mιλόσεβιτς ο υπουργός Aμυνας των HΠA Ουίλιαμ Kοέν δεν παρέλειψε να διαφημίσει και τα αμερικανικά οπλικά συστήματα.
 «Ο Μιλόσεβιτς πρέπει να εμφανιστεί ενώπιον του Δικαστηρίου της Χάγης, ως υπαίτιος εγκλημάτων», επιμένουν οι ΗΠΑ, αλλά δεν είναι αυτό που τους ενδιαφέρει πρωτίστως, καθώς έχουν στρέψει κυρίως την προσοχή τους στη σταθεροποίηση του καθεστώτος Κοστούνιτσα και των δημοκρατικών μεταρρυθμίσεων στη Γιουγκοσλαβία.
 Το συμπέρασμα αυτό προκύπτει από όσα μας είπε χθες το βράδυ ο Κοέν, ο οποίος εξέφρασε την ικανοποίησή του για τα γεγονότα στο Βελιγράδι και αναγνώρισε τον ηγετικό ρόλο της Ελλάδας στα Βαλκάνια και στην αλλαγή της διακυβέρνησης στη Γιουγκοσλαβία.
 Ο Μιλόσεβιτς έχασε την εξουσία και δεν μπορεί να διαδραματίσει πολιτικό ρόλο, διότι δεν έχει την ικανότητα αυτή, σημείωσε και πρόσθεσε πως οι ΗΠΑ θα άρουν περιορισμούς που αφορούν το λαό της Γιουγκοσλαβίας και θα διατηρήσουν κυρώσεις για τον Μιλόσεβιτς και την «κλίκα» του.
 Ο Ελληνας υπουργός Εθνικής Αμυνας Ακης Τσοχατζόπουλος παρατήρησε ότι μέτρα εις βάρος του Μιλόσεβιτς έχουν ήδη ληφθεί από την Ευρωπαϊκή Ενωση, παρέπεμψε το ζήτημα στη μνήμη και το χρέος του λαού της Γιουγκοσλαβίας, ενώ επισήμανε και τα λάθη που έγιναν από τη διεθνή κοινότητα στο ζήτημα της Γιουγκοσλαβίας.
 Ο Ουίλιαμ Κοέν και ο Ακης Τσοχατζόπουλος είχαν εφ' όλης της ύλης συνομιλίες και για εξοπλιστικά προγράμματα. Ο κ. Κοέν έπλεξε το εγκώμιο του κ. Τσοχατζόπουλου (ως φίλου και ικανού συναδέλφου) και εξέφρασε τη χαρά γιατί οι ΗΠΑ είναι προνομιούχος προμηθευτής οπλικών συστημάτων της Ελλάδας. Συνεπής στο ρόλο του για την προώθηση αμερικανικού πολεμικού εξοπλισμού, δήλωσε: «Eχουμε τα καλύτερα προϊόντα, στις καλύτερες τιμές».
 Ο A. Τσοχατζόπουλος τόνισε ότι οι νές προτάσεις των ΗΠΑ για αγορά όπλων θα εξεταστούν στο πλαίσιο των διαγωνισμών που θα γίνουν.
 Για τη σημερινή συνάντηση των υπουργών Αμυνας της ΝΑ Ευρώπης έφτασε στη Θεσσαλονίκη και ο Τούρκος υπουργός Σαμπαχατίν Τσακμάκογλου, ο οποίος επισκέφθηκε χθες το σπίτι που γεννήθηκε ο Κεμάλ Ατατούρκ.
