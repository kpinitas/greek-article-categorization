 Οργανωμένο σχέδιο, σε συνεργασία με το στρατό και την αστυνομία και με τη συμμετοχή καλά εκπαιδευμένων ανδρών, ήταν η επίθεση «διαδηλωτών» στο γιουγκοσλαβικό Κοινοβούλιο και πέτυχε απόλυτα το στόχο του, την πτώση του Μιλόσεβιτς.
 Ο δήμαρχος του Τσάτσακ, Βλαντιμίρ Ιλιτς, δήλωσε ότι ο ίδιος ετέθη επικεφαλής ομάδας 2.000 ανδρών, οι οποίοι αναμίχθηκαν με τους διαδηλωτές έξω από τη Βουλή
και ξεκίνησαν την επίθεση. «Η ενέργειά μας ήταν εκ των προτέρων προετοιμασμένη. Μεταξύ των ανδρών ήταν πρώην αλεξιπτωτιστές, πρώην αξιωματικοί
του στρατού και της αστυνομίας, καθώς και άνθρωποι που είχαν πολεμήσει με τις ειδικές δυνάμεις», είπε ο Ιλιτς και εξήγησε ότι πολλοί από τους άνδρες του φορούσαν αλεξίσφαιρα γιλέκα και είχαν όπλα. «Ο στόχος μας ήταν πολύ σαφής, να πάρουμε τον έλεγχο θεσμών που θεωρούνταν κλειδιά για το καθεστώς, μεταξύ των οποίων η Βουλή και η τηλεόραση».
 Μαζί με τις αντιπαραθέσεις, γίνονταν τακτικά και επαφές με ανώτατους υπευθύνους του στρατού και της αστυνομίας, που είχαν ήδη εγκαταλείψει τον Μιλόσεβιτς, διαβεβαιώνει ο δήμαρχος. «Ημουν συνέχεια στο τηλέφωνο με ένα στρατηγό του στρατού και τμήμα της ιεραρχίας του υπουργείου Eσωτερικών. Προς το παρόν προτιμώ να μην αποκαλύψω τα ονόματά τους», είπε ο Ιλιτς. Οσο για τις πρώτες σκηνές «αδελφοποίησης» διαδηλωτών και αστυνομικών, σκηνές που έδωσαν θάρρος στους διαδηλωτές και διέλυσαν τους φόβους των στρατιωτών και αστυνομικών που παρέμεναν πιστοί στο καθεστώς, ο Ιλιτς χαμογελά και αποκαλύπτει το μεγάλο μυστικό: «Ηταν άνδρες μας ντυμένοι με στολές αστυνομικών».
 Δίπλα στον Ιλιτς στέκονται οι σωματοφύλακές του, Ζιβάν Μάρκοβιτς, 32 ετών, και
Μιχάιλο Νίκολιτς, 29 ετών, πρώην αλεξιπτωτιστές. «Φτάνοντας στο Βελιγράδι ζεσταθήκαμε καλά. Χρειάστηκε να σπάσουν δύο μπλόκα της αστυνομίας με τη βοήθειά μας», είπε ο Μάρκοβιτς. Και ο Νίκολιτς συμπληρώνει: «Πριν να φύγουμε από το Τσάτσακ, συγκεντρώσαμε τους κατοίκους και τους είπαμε ότι φεύγαμε για να πεθάνουμε ή για να γυρίσουμε νικητές. Χάσαμε όλες τις μάχες στις οποίες μάς
έστειλε ο Μιλόσεβιτς, στη Σλοβενία, στην Κροατία, στη Βοσνία, στο Κοσσυφοπέδιο
και εναντίον του ΝΑΤΟ, αλλά κερδίσαμε τον πόλεμο εναντίον του δικού μας τέρατος».
