 Αθωώθηκαν προχθές από το Πρώτο Τριμελές Πλημμελειοδικείο Αθηνών ο διευθυντής της «Ε», Σερ. Φυντανίδης, ο διευθυντής σύνταξης της εφημερίδας, Στ. Απέργης, και οι διευθυντές ειδήσεων των τηλεοπτικών σταθμών MEGA, ANTENNA, ALFA, STAR CHANNEL, ET-1 και NET ύστερα από μήνυση για συκοφαντική δυσφήμηση που είχε καταθέσει εναντίον τους, ο Ηλείος γιατρός- μαιευτήρας Νικόλαος Σιδηρόπουλος, το όνομα του οποίου περιεχόταν στην ογκοδέστατη δικογραφία που είχαν σχηματίσει οι διωκτικές αρχές της Ηλείας. 
 Ο μαιευτήρας στη μηνυτήρια αναφορά του ισχυριζόταν ότι το ρεπορτάζ του δημοσιογράφου Μάκη Νοδάρου, που δημοσίευσε πρωτοσέλιδα η «Ε» στις 26-10-1998 και στη συνέχεια αναμετέδωσαν οι τηλεοπτικοί σταθμοί της χώρας, με τίτλο «Ροζ διμοιρία της ΕΛ.ΑΣ. στο σκαμνί» και το οποίο αναφερόταν στις εισαγγελικές διώξεις εναντίον ιδιωτών, εννέα αστυνομικών και δύο μαιευτήρων, για τις πράξεις αντίστοιχα της σωματεμπορίας, της παράβασης καθήκοντος, συμμετοχής σε σωματεμπορία και παράνομης διακοπής κύησης σε ανήλικες για τους δύο μαιευτήρες, ήταν ψευδές, ότι περιέγραφε παιδαριώδη γεγονότα και ότι ανήκε στη φαντασία (!) του ρεπόρτερ.
 Κατά του κ. Σιδηρόπουλου είχε ασκηθεί ποινική δίωξη για ανεπίτρεπτη διακοπή κύησης, μιας Ρουμάνας ανήλικης εκ των τριών, που κατά την κατηγορία, εκμεταλλευόταν και προωθούσε με τη βία στη πορνεία ο ιδιοκτήτης νυχτερινού μπαρ στο Πύργο.
 Ομως στις 21 Ιουνίου 1999 το Συμβούλιο Πλημμελειοδικών Ηλείας που αποτελούνταν
και Αλεξάνδρα Παπαπέτρου, παρά την αντίθετη πρόταση του αντιεισαγγελέα Πλημμελειοδικών Ηλείας Δημητρίου Δουδουλάκη, ο οποίος πρότεινε όλοι οι εμπλεκόμενοι να οδηγηθούν στο ακροατήριο, απάλλαξε από τις κατηγορίες τον κ. Σιδηρόπουλο και το συνάδελφό του, επειδή, όπως χαρακτηριστικά αναφέρεται στο πολυσέλιδο απαλλακτικό βούλευμα, «οι γιατροί αγνοούσαν παντελώς την ηλικία των
αλλοδαπών, οι οποίοι πιστεύοντες κατά το χρόνο της ιατρικής επέμβασης ότι οι αλλοδαπές ήταν ανήλικες, πεποίθηση άλλωστε στη διαμόρφωση της οποίας συνετέλεσε και η ανεπτυγμένη σωματικής τους διάπλαση (!) και η εκ μέρους αυτών
κατοχή αδείας παραμονής, πραγματοποίησαν επέμβαση της τεχνητής διακοπής κύησης...».
 Στη δίκη κατέθεσε και ο αντιπρόεδρος της ΕΣΗΕΑ Πάνος Σόμπολος, ο οποίος υποστήριξε ότι όλα τα ΜΜΕ που αναφέρθηκαν στο περιστατικό περιέγραψαν την αλήθεια και τίποτα περισσότερο. 
 Ο εισαγγελέας της έδρας Ε. Βρακατσέλης στην αγόρευσή του πρότεινε την απαλλαγή
των κατηγορουμένων, γιατί, όπως ανέφερε, δεν υπήρξε ψευδές γεγονός και κατά συνέπεια συκοφαντική δυσφήμηση, ούτε ακόμα και απλή εξύβριση. Πρόταση που έγινε δεκτή και από τα υπόλοιπα μέλη του δικαστηρίου (πρόεδρος κ. Γρηγορίου, μέλη κ.κ. Καλούσης και Καλτσάς). Συνήγορος υπεράσπισης της «Ε» ήταν η κ. Αντιγόνη Μαυρομμάτη.
