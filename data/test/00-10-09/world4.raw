 Σοβαρές ανησυχίες εκφράζονται στα Σκόπια, αναφορικά με το μέλλον της Γιουγκοσλαβίας, ακόμη και μετά τις σημαντικές εξελίξεις που σημειώθηκαν την περασμένη εβδομάδα στο Βελιγράδι, με τη σχετικά ειρηνική αποχώρηση του Σλόμπονταν Μιλόσεβιτς από την εξουσία και την αναρρίχηση σ' αυτήν του νέου προέδρου Βόισλαβ Κοστούνιτσα.
 Επίσημα, η πολιτική και πολιτειακή ηγεσία της χώρας έσπευσε να συγχαρεί τον Κοστούνιτσα, καθώς και το σερβικό λαό, έκανε έκκληση προς τη διεθνή κοινότητα να υποστηρίξει άμεσα την Γιουγκοσλαβία να ορθοποδήσει οικονομικά και κοινωνικά, ενώ παράλληλα εξέφρασε τη «βεβαιότητα» ότι οι νέες εξελίξεις «θα βοηθήσουν στην άμεση βελτίωση των διμερών σχέσεων και στην καλύτερη επίλυση των μεταξύ τους εκκρεμοτήτων».
 Αλλωστε, κατά του Μιλόσεβιτς είχε εκφρασθεί πολλές φορές στο πρόσφατο παρελθόν
και η αντιπολίτευση, κυρίως διά του ηγέτη της Ενωσης Σοσιαλδημοκρατών, Μπράνκο
Τσερβένκοφσκι, αλλά και διά του πρώην προέδρου της χώρας Κίρο Γκλιγκόροφ, συνομιλητή άλλοτε του Μιλόσεβιτς.
 Μέσα στο κλίμα αυτό, το συμβούλιο εθνικής ασφάλειας της χώρας, που συνήλθε εκτάκτως το βράδυ της περασμένης Παρασκευής εκτίμησε ότι η κατάσταση στη Γιουγκοσλαβία είναι ήρεμη και ότι δεν συντρέχει κανένας λόγος για τη λήψη έκτακτων μέτρων ασφαλείας.
 Πέρα από αυτά ωστόσο, όλες οι πλευρές στα Σκόπια βρίσκονται σε κατάσταση αναμονής των εξελίξεων που θα ακολουθήσουν μετά από την ευφορία που όπως είναι
 Χαρακτηριστικό είναι μάλιστα ότι σε κατ' ιδίαν συζητήσεις ανώτερα στελέχη πολιτικών κομμάτων παραδέχονται ότι ο Κοστούνιτσα πέτυχε έναν μεγάλο άθλο: η απρόσμενη για πολλούς δημόσια εμφάνιση του Μιλόσεβιτς και η χειραψία μαζί του άμβλυναν την ένταση και επέβαλαν το ήρεμο κλίμα, ενώ οι δηλώσεις του ίδιου του
Κοστούνιτσα τόνωσαν το πατριωτικό, αλλά και το αντιδυτικό αίσθημα της πλειοψηφίας των Σέρβων.
 Ταυτόχρονα, ωστόσο, τα ίδια στελέχη, με την επίγνωση της γιουγκοσλαβικής πραγματικότητας, τονίζουν ότι ο νέος πρόεδρος της Γιουγκοσλαβίας, πέρα από τη δεξιά τοποθέτησή του, η οποία «θα φέρει αντιμέτωπους τους Τσέτνικ με τους Παρτιζάνους», όπως λένε χαρακτηριστικά, στην ουσία εμφορείται από τον ίδιο εθνικισμό που επέδειξε σε όλη την πολιτική πορεία του ο Σλόμπονταν Μιλόσεβιτς.
 Ετσι, υποστηρίζουν ότι ο Κοστούνιτσα είναι πιθανό να εμπλακεί σε νέο κύκλο αντιπαραθέσεων με τη Δύση στα εκκρεμή θέματα, από τη Βοσνία και το Mαυροβούνιο
μέχρι κυρίως το Κοσσυφοπέδιο. Αντιπαραθέσεων, μάλιστα, τις οποίες θεωρούν αναπόφευκτες μετά και τις δημόσιες δηλώσεις του για τη Δύση και ιδιαίτερα τους
Αμερικανούς, αλλά και για το Δικαστήριο της Χάγης, πράγμα που πιστεύουν ότι θα
προκαλέσει άμεσες ή έμμεσες αντιδράσεις από τη Δύση.
 Από την άλλη πλευρά, οι Αλβανοί των Σκοπίων, όπως και οι ομοεθνείς τους του Κοσσυφοπεδίου και ακόμα της Αλβανίας, βρίσκονται επίσης σε κατάσταση αναμονής,
αν και δεν κρύβουν τα αρνητικά αισθήματα και τους χαρακτηρισμούς εις βάρος του
Κοστούνιτσα, για τον οποίο θεωρείται βέβαιο ότι θα προσπαθήσει να επαναφέρει τη σερβική παρουσία στο Κοσσυφοπέδιο και να αναστρέψει τα σχέδια των εκεί Αλβανών για ανεξαρτησία.
 Στο πλαίσιο αυτό, πάντως, οι εκτιμήσεις συγκλίνουν στην άποψη ότι και η Δύση, η οποία έχει αποστασιοποιηθεί από την ιδέα της ανεξαρτησίας, θα έβλεπε ευνοϊκά
μια συμβιβαστική λύση στο πρόβλημα του «στάτους» της επαρχίας αυτής, από τη στιγμή που ο «κακός» Μιλόσεβιτς βγήκε από το παιχνίδι.
 Σημαντικό, μάλιστα, είναι ότι μία ανάλογη άποψη εκφράζεται και στα Τίρανα, όπου σε κυβερνητικούς κύκλους αρχίζει να καλλιεργείται η ιδέα της αποδοχής μιας λύσης, σύμφωνα με την οποία το Κοσσυφοπέδιο θα μπορούσε να καταστεί η τρίτη Δημοκρατία της Γιουγκοσλαβικής Ομοσπονδίας, μαζί με τη Σερβία και το Μαυροβούνιο (μια ιδέα που είχε κάνει για πρώτη φορά την εμφάνισή της εδώ και δέκα χρόνια, από τον ηγέτη της Δημοκρατικής Ενωσης Κοσσυφοπεδίου (LDK) Ιμπραχίμ Ρουγκόβα).
 Οπως διευκρινίζεται, κάτι τέτοιο θα έλυνε το πρόβλημα της διοικητικής υπόστασης του Κοσσυφοπεδίου για ένα διάστημα 10-20 χρόνων, στη διάρκεια των οποίων θα μπορέσουν, με τη βοήθεια και της διεθνούς παρουσίας στην περιοχή, να
οικοδομηθούν οι αναγκαίοι μηχανισμοί για την χωρίς κραδασμούς μετεξέλιξή του σε ανεξάρτητο κράτος.
 Μόνο που, όπως υποστηρίζεται στα Σκόπια, τέτοιες λύσεις δεν βρίσκουν σύμφωνους
ιδιαίτερα τους ριζοσπάστες Αλβανούς τόσο στο Κοσσυφοπέδιο όσο και στα Σκόπια, που σημαίνει ότι ο Κοστούνιτσα θα έχει να αντιμετωπίσει νέες και ισχυρότερες προκλήσεις, και εκείνο που αναμένεται με αγωνία είναι ποια θα είναι η απάντησή
