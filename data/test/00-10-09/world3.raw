 ίδια η οντότητα της εναπομείνασας Γιουγκοσλαβίας αποτελεί το ένα από τα κορυφαία προβλήματα που καλείται να αντιμετωπίσει η νέα γιουγκοσλαβική ηγεσία,
δεχόμενη από την πρώτη στιγμή τις πιέσεις του Μαυροβουνίου, που εξακολουθεί να
απειλεί με απόσχιση, αλλά και το εξαιρετικά δυσεπίλυτο πρόβλημα της σερβικής κυριαρχίας επί του Κοσσυφοπεδίου.
 Χαρακτηριστική είναι η απουσία του προέδρου του Μαυροβουνίου, Μίλο Τζουγκάνοβιτς, από την ορκωμοσία του Βόισλαφ Κοστούνιτσα ως προέδρου της Γιουγκοσλαβίας και η άρνησή του να τον αναγνωρίσει ως πρόεδρο της ομοσπονδίας.
 Ο Τζουγκάνοβιτς δήλωσε ότι ο Κοστούνιτσα και το νέο κοινοβούλιο «εξελέγησαν σε
παράνομες εκλογές» και ο Κοστούνιτσα «δεν είναι παρά μόνο ο εκπρόσωπος της δημοκρατικής πλειοψηφίας της Σερβίας».
 Οι πολιτικές δυνάμεις που στηρίζουν τον Τζουγκάνοβιτς στο Μαυροβούνιο δεν συμμετείχαν στις εκλογές της 24ης Σεπτεμβρίου, χαρακτηρίζοντας «παράνομες» τις
συνταγματικές αλλαγές που είχε κάνει ο Σλόμπονταν Μιλόσεβιτς.
 Ο Μαυροβούνιος πρόεδρος υπενθύμισε ότι οι θέσεις του παραμένουν αταλάντευτες, επισημαίνοντας ότι «σήμερα στο Μαυροβούνιο προσφέρονται δύο επιλογές: να καταλήξει σε κατανόηση για τις σχέσεις με τη Σερβία στους κόλπους της γιουγκοσλαβικής ομοσπονδίας ή να σχηματίσει ανεξάρτητο κράτος».
 Από την πλευρά του, ο Κοστούνιτσα έσπευσε να δηλώσει ότι «η επανασυμφιλίωση ανάμεσα στη Σερβία και το Μαυροβούνιο έχει την απόλυτη προτεραιότητα» και ότι αυτή εξαρτάται «από την εξομάλυνση των σχέσεων της Γιουγκοσλαβίας με τη διεθνή
 Σε ό,τι αφορά το Κοσσυφοπέδιο, ο Κοστούνιτσα τόνισε ότι θα επιμείνει στην επιστροφή των Σέρβων προσφύγων στις εστίες τους. Σύμφωνα με την Υπατη Αρμοστεία του ΟΗΕ για τους Πρόσφυγες, 187.000 μη αλβανόφωνοι έχουν εγκαταλείψει το Κοσσυφοπέδιο, το 80% των οποίων είναι Σέρβοι.
Ως πρώτη κίνηση, πηγές του Βελιγραδίου αναφέρουν ότι ο αποκλεισμός που είχαν επιβάλει οι σερβικές αρχές στα σύνορα με το Κοσσυφοπέδιο έχει αρθεί από τα ξημερώματα της Κυριακής.
 Οι εκπρόσωποι των αλβανοφώνων του Κοσσυφοπεδίου όμως, παραμένουν αμετακίνητοι.
Οπως δήλωσε χθες ο εκπρόσωπος του Χασίμ Θάτσι, Ζαβίτ Χαλίτι, «όσο πιο γρήγορα ξεκαθαρίσει για τους Σέρβους ότι το Κοσσυφοπέδιο δεν είναι πλέον τμήμα της Σερβίας τόσο καλύτερα και για μας και γι' αυτούς. Οι πολιτικές εξελίξεις του Κοσσυφοπεδίου έχουν διαχωριστεί για πάντα από τις πολιτικές εξελίξεις της Σερβίας», είπε.
 Ο μετριοπαθής ηγέτης των αλβανοφώνων, Ιμπραήμ Ρουγκόβα, χαιρέτησε πάντως τις αλλαγές στο Βελιγράδι, λέγοντας ότι «η αντιπολίτευση και το καθεστώς είχαν ώς τώρα τις ίδιες θέσεις σχετικά με το Κοσσυφοπέδιο, αλλά υποστηρίζουμε τη δημοκρατία οπουδήποτε».
 H μετριοπαθής ηγέτιδα των Σέρβων του Κοσσυφοπεδίου, Νάντα Τράικοβιτς, παρατήρησε ότι η νέα κυβέρνηση θα πρέπει να επιταχύνει την απελευθέρωση εκατοντάδων αλβανοφώνων που κρατούνται στις σερβικές φυλακές, συμπεριλαμβανομένης και της παιδιάτρου και υπερασπιστού των ανθρωπίνων δικαιωμάτων, Φλόρα Μποβίνα.
