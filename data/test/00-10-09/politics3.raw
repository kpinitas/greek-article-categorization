 Στην επόμενη επιθετική κίνησή της περνάει η ηγεσία της Ν.Δ. τις προσεχείς ημέρες, με την κατάθεση πρότασης για τη σύσταση προανακριτικής επιτροπής, η οποία θα ερευνήσει τις καταγγελίες που περιλαμβάνονται στο πόρισμα του εισαγγελέα Ντογιάκου.
 Η πρόταση αναμένεται να κατατεθεί είτε στο τέλος αυτής της εβδομάδας είτε στις αρχές της επομένης και σύμφωνα με πληροφορίες αναμένεται να υπογράφεται από το σύνολο των 123 βουλευτών της Νέας Δημοκρατίας. 
 Aν και δεν απαιτείται παρά η συλλογή 60 υπογραφών για την πρόταση, η ηγεσία της Ρηγίλλης κρίνει ως καταλληλότερη μέθοδο την υπογραφή όλων των βουλευτών, ώστε να μη θεωρηθεί πως όσοι δεν υπογράφουν, εμπλέκονται με το συγκρότημα Λαμπράκη, με το οποίο συσχετίζονται οι υποθέσεις που αφορά στο πόρισμα Ντογιάκου. Συγκεκριμένα, το πρώτο πόρισμα του εισαγγελέα αφορά τη σύμβαση μεταξύ ελληνικού Δημοσίου (υπουργείων Εξωτερικών και Τύπου) και του ταξιδιωτικού γραφείου Travel Plan (ιδιοκτησία Χρ. Λαμπράκη) για τη μετακίνηση αποστολών από τα δύο υπουργεία. Σύμφωνα με το πόρισμα, η σύμβαση έρχεται σε αντίφαση με το νόμο που απαγορεύει σε ιδιοκτήτες ΜΜΕ να είναι παράλληλα προμηθευτές Δημοσίου.
 Το δεύτερο αφορά το διορισμό του Στ. Ψυχάρη στη θέση του διοικητή του Αγ. Ορους χωρίς να διαθέτει τα απαιτούμενα πανεπιστημιακά προσόντα.
 Η Ν.Δ. είναι αποφασισμένη να «στριμώξει» την κυβέρνηση με την κατάθεση της πρότασης για προανακριτική επιτροπή και με το αίτημα να διερευνηθούν οι ευθύνες των υπουργών Τύπου (Δ. Ρέππα) και Εξωτερικών την εποχή εκείνη (Θ. Πάγκαλου). Πρωτίστως ενδιαφέρεται να προβάλει τις ευθύνες Πάγκαλου και δευτερευόντως του Δ. Ρέππα, ο οποίος εμπλέκεται στην υπόθεση, επειδή δεν έλεγξε ως όφειλε.
 Η κίνηση αυτή, σε συνδυασμό με την πρόταση για εξεταστική των πραγμάτων επιτροπή για το ναυάγιο της Πάρου, φέρνει τη Ν.Δ. -σύμφωνα με τις εκτιμήσεις των στελεχών της- σε πλεονεκτική θέση απέναντι στην κυβέρνηση και παράλληλα αδυνατίζουν τα φαινόμενα εσωστρέφειας. Αυτό το τελευταίο, όμως, δεν καθόλου σίγουρο ότι θα συμβεί και είναι χαρακτηριστική η πρόθεση της Ντόρας Μακογιάννη να φέρει στο επικείμενο συνέδριο της πρότασή της για αρχηγό του κόμματος με συγκεκριμένη θητεία. Η βουλευτής επανέλαβε τη θέση της αυτή σε χθεσινή συνέντευξη (στο ΜΕΓΚΑ), επισημαίνοντας ότι δεν υπάρχει στον κόσμο κόμμα, στο οποίο ο πρόεδρος να είναι ισόβιος.
 Και φυσικά τα φαινόμενα εσωστρέφειας θα πολλαπλασιαστούν το επόμενο χρονικό διάστημα, καθώς θα αρχίσουν και οι εσωκομματικές εκλογές που θα αναδείξουν τους συνέδρους και όπου θα δοθεί μάχη ψήφων τουλάχιστον από τις πλευρές του Κ. Καραμανλή και της Ντόρας Μπακογιάννη.
 Με επίθεση του Kώστα Καραμανλή κατά της κυβέρνησης, με αιχμή την ένταξη της Κύπρου στην Ε.Ε., ολοκληρώθηκαν οι εργασίες του συνεδρίου που οργάνωσε, η Ν.Δ. και το Ινστιτούτο Κ. Καραμανλής για τη διεκυβερνητική διάσκεψη και το μέλλον της Ευρωπαϊκής Ενωσης. 
 Ο πρόεδρος της Ν.Δ. είπε πως δεν νοείται διεύρυνση της Ευρωπαϊκής Ενωσης χωρίς την Κύπρο και άσκησε κριτική στην κυβέρνηση ότι σιωπά για το θέμα αυτό. «Τη νοοτροπία αυτή της κυβέρνησης δεν την καταλαβαίνουμε και δεν την ανεχόμαστε», είπε χαρακτηριστικά. Ο πρόεδρος της Ν.Δ. είπε ότι η χώρα μας θα πρέπει να μπλοκάρει τη διεύρυνση της Ε.Ε. αν δεν προχωρήσει η ενταξιακή πορεία της Κύπρου.
 Ο πρόεδρος της Ν.Δ., πάντως, εμφανίστηκε μάλλον απογοητευμένος από το σύνολο της ηγεσίας της Ε.Ε. και είπε πως η ηγεσία αυτή δεν στέκεται σήμερα στο ύψος των περιστάσεων. «Η διεύρυνση, η πολιτική ενοποίηση, η κοινή εξωτερική και αμυντική πολιτική, η κοινωνική διάσταση, η ουσιαστική και αποτελεσματική αντιμετώπιση της ανεργίας είναι οι μεγάλοι στόχοι», πρόσθεσε και επισήμανε ότι πρέπει να καλυφθεί και το έλλειμμα που υπάρχει στις σχέσεις της Ε.Ε. με τον Eυρωπαίο πολίτη.
 Ο αντιπρόεδρος του Ευρωπαϊκού Λαϊκού Kόμματος Κάρι Λαμέρς, που μετείχε στο συνέδριο αναφέρθηκε μεταξύ άλλων στις εξελίξεις στη Γιουγκοσλαβία και είπε ότι στη Σερβία νίκησε η ελευθερία και ότι οι Ευρωπαίοι έχουν κάθε λόγο να χαίρονται, γιατί οι εξελίξεις που συνέβησαν εκεί σημαίνουν επιστροφή της Γιουγκοσλαβίας στην Ευρώπη.
