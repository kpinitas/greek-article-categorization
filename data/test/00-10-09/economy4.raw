 προϋπολογισμός του 2001 αποτελεί αντικείμενο της αυριανής -εκτός απροόπτου- προγραμματισμένης συνάντησης του πρωθυπουργού Κώστα Σημίτη με το οικονομικό επιτελείο, το οποίο αναμένεται να του παραδώσει και το φορολογικό νομοσχέδιο. 
 Τα οριστικά μεγέθη των δαπανών των υπουργείων, όπως αυτά διαμορφώθηκαν μετά τις
τελευταίες συναντήσεις (σ.σ. αφορούσαν τα τέσσερα βασικά υπουργεία, Εργασίας, Αμυνας, Υγείας και Παιδείας) του υπουργού Εθνικής Οικονομίας και Οικονομικών Γιάννου Παπαντωνίου την προηγούμενη εβδομάδα, θα εξεταστούν εκτενώς στην αυριανή συνάντηση με τον πρωθυπουργό.
 Κι αυτό γιατί οι προϋπολογισμοί των βασικών υπουργείων (σ.σ. εκτός των τεσσάρων προαναφερομένων συγκαταλέγεται και το υπουργείο Πολιτισμού) αποτυπώνουν την κυβερνητική πολιτική της επόμενης χρονιάς, όπως αυτή είχε εκφραστεί από τον πρωθυπουργό κατά τις προγραμματικές δηλώσεις.
 Στην αυριανή σύσκεψη, βεβαίως, θα συζητηθεί και το θέμα των εσόδων του προϋπολογισμού και δη του φορολογικού νομοσχεδίου, το οποίο αναμένεται να παραδοθεί από το οικονομικό επιτελείο στον πρωθυπουργό πριν από την κατάθεσή του στη Βουλή το αργότερο μέχρι το τέλος του μήνα. 
 Το φορολογικό νομοσχέδιο συνολικού κόστους -για τον προϋπολογισμό- τουλάχιστον
400 δισ. δρχ., με ορίζοντα διετίας, δεν πρόκειται -κατά τα λεγόμενα των αρμόδιων παραγόντων- να περιλαμβάνει τίποτα πέραν των προεκλογικών εξαγγελιών της κυβέρνησης.
 Οι διατάξεις του νομοσχεδίου, που είχαν οριστικοποιηθεί σε πρόσφατη σύσκεψη του οικονομικού επιτελείου, αφορούν την αύξηση του αφορολόγητου ορίου στα 2, 4 εκατ. δρχ. για μισθωτούς-συνταξιούχους (2, 1 εκατ. δρχ. για τις υπόλοιπες κατηγορίες φορολογουμένων), τιμαριθμοποίηση 5% των φορολογικών κλιμακίων, μείωση από 45% στο 42, 5% το 2001 και 40% το 2002 του ανώτατου φορολογικού συντελεστή, μείωση από 40% στο 37, 5% το 2001 και 35% το 2002 του συντελεστή φορολόγησης των μη εισηγμένων ανώνυμων εταιρειών, έκπτωση του 40% της δαπάνης αγοράς λογισμικού και μέχρι τις 250.000 δρχ., κατάργηση της συνυποβολης (σ.σ. θα τις κρατούν στο σπίτι μέχρι τη λήξη του έτους) των οικογενειακών αποδείξεων
του 1 εκατ. δρχ. με τη δήλωση, υποβολή ηλεκτρονικών δηλώσεων (σ.σ. πιθανότατα
θα συνοδευθεί από κατάργηση υποβολής δικαιολογητικών -αποδεικτικών), καταργείται η απαγόρευση εξόδου από τη χώρα για χρέη στο Δημόσιο καθώς και ο ΕΦΤΕ από το νέο έτος.
 Στο νομοσχέδιο θα ενταχθούν και όλες οι φοροαπαλλαγές για τους αγρότες και τις
οικογένειες με τρία παιδιά και άνω, καθώς και οι αυξήσεις στις συντάξεις του ΟΓΑ και του ΕΚΑΣ, ενώ μένουν εκτός οι μειώσεις σε φόρους και τέλη ακινήτων (σ.σ. ανακοινώνονται τέλη του χρόνου μαζί με τις αντικειμενικές αξίες, που θα ισχύσουν από την 1η Ιανουαρίου 2001), καθώς και τα φορολογικά κίνητρα για τις συγχωνεύσεις επιχειρήσεων, που θα ρυθμιστούν με ειδικό νομοσχέδιο.
