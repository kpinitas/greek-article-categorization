Του ΠΑΝΟΥ ΣΩΚΟΥ Οταν ο Κώστας Σημίτης, την Παρασκευή, στην ομιλία του στην K.E. του ΠΑΣΟΚ, επέλεγε να απαντήσει με αντεπίθεση στο ασφυκτικό πρέσινγκ που ασκείται στην κυβέρνησή του από τα κόμματα της αντιπολίτευσης, κυρίως για τη διαπλοκή και το ναυάγιο, για να αντιστρέψει το δυσμενές για το ΠΑΣΟΚ και την κυβέρνηση κλίμα, δεν φανταζόταν ότι αμέσως μετά δεν θα βρει υποστηρικτές ή τουλάχιστον όσους θα ήθελε μεταξύ των μελών της Κ.Ε. που έλαβαν το λόγο. Πολύ περισσότερο δεν φανταζόταν ότι θα αναγκαστεί να παίξει άμυνα, προκειμένου να αντιμετωπίσει την αντεπίθεση στελεχών της μειοψηφίας -και όχι μόνο- που ούτε λίγο ούτε πολύ, όχι μόνο δεν συμμερίστηκαν την άποψή του ότι η διαπλοκή είναι ένα θέμα που κατασκεύασε η Ν.Δ. και η αντιπολίτευση, αλλά, αντίθετα, παρ' όλο που δεν προχώρησαν σε συγκεκριμένες καταγγελίες, θεώρησαν ως δεδομένο ότι υπάρχει διαπλοκή και ζήτησαν την πάταξή της. Επίσης, δέχτηκε σκληρή κριτική για την άσχημη εικόνα της κυβέρνησης, την άσχημη κατάσταση που επικρατεί στο κόμμα, την άσχημη εντύπωση που άρχισε να σχηματίζεται στην κοινή γνώμη έξι μόλις μήνες μετά τις εκλογές. Ξαναφούντωσαν  οι αντιπαραθέσεις Και είναι γεγονός ότι ούτε ο ίδιος ούτε και οι υποστηρικτές του περίμεναν, μετά την υποτονική και άχρωμη συνεδρίαση της Κοινοβουλευτικής Ομάδας, την περασμένη εβδομάδα, ότι θα βρεθούν αντιμέτωποι με μια τέτοια επίθεση, ότι οι τόνοι θα ανέβαιναν τόσο πολύ, σε σημείο που όλοι να μιλάνε για επαναφορά των διαχωρισμών και για αναβίωση των εσωκομματικών αντιπαραθέσεων της περιόδου 1996, τότε που το μισό ΠΑΣΟΚ αμφισβητούσε τον κ. Σημίτη. Γιατί μια παρόμοια εικόνα παρουσίασε η Κεντρική Επιτροπή, αν όχι και χειρότερη, αφού αυτήν τη φορά και στελέχη της εκσυγχρονιστικής πτέρυγας (Β. Μαλέσιος, Χ. Πολυζωγόπουλος) σήκωσαν φωνή κριτικής στην κυβέρνηση, εκδήλωσαν τη δυσαρέσκειά τους και μίλησαν για ευθύνες όλων. Κυρίως όμως ο κ. Σημίτης δεν βρήκε τη στήριξη που θα επιθυμούσε από τα πρωτοκλασάτα μέλη της κυβέρνησης και του κόμματος αφού άλλοι ή δεν μίλησαν (Κ. Λαλιώτης, Α. Παπαδόπουλος, Α. Κακλαμάνης κ.ά.), ή έμειναν ουδέτεροι διατυπώνοντας γενικές παρατηρήσεις (Θ. Πάγκαλος), ή άσκησαν κριτική (Β. Παπανδρέου, Ε. Βενιζέλος). Αλλά και από τα μεσαία στελέχη του εκσυγχρονιστικού μπλοκ, που άλλες εποχές σήκωναν τείχος υποστήριξης, τώρα, πλην ελαχίστων, έλαμψαν διά της απουσίας τους από το βήμα των ομιλητών. Ορισμένοι εξ αυτών, μάλιστα, μπορεί να υποστήριξαν την κυβερνητική πολιτική και τον πρωθυπουργό, δεν απέφυγαν ωστόσο και αυτοί την κριτική, αν και σε χαμηλούς τόνους, όπως ο Γ. Πασχαλίδης, ο Μ. Παπαϊωάννου. Το κύριο βάρος της υποστήριξης το σήκωσαν πλην αυτών και οι Μ. Νεονάκης, που μίλησε για κριτική χωρίς προτάσεις, ο Χ. Πρωτόπαπας, ο Νίκος Χριστοδουλάκης, που έδειξε να υποστηρίζει ότι η εσωκομματική διαμάχη ακυρώνει την κυβερνητική προσπάθεια. «Κανένα κόμμα ­είπε ο υπουργός Ανάπτυξης­ δεν μπορεί να διαμορφώσει επιθετική και ριζική πολιτική αν ταλανίζεται από εσωτερικές αναζητήσεις». Χαρακτηριστικό είναι εξάλλου ότι οι περισσότεροι από αυτούς που πήραν το λόγο ανήκουν στη μειοψηφία, σε σημείο που πολλοί να κάνουν λόγο για οργανωμένη αντεπίθεση. Τα στελέχη αυτά υποστήριξαν ότι η νέα συλλογικότητα που ευαγγελίζεται ο πρωθυπουργός δεν υπάρχει, γιατί δεν εφαρμόζονται οι αποφάσεις των συλλογικών οργάνων και ότι το σύνθημα «όλοι μαζί» ακυρώνεται στην πράξη από την τακτική που ακολουθεί ο κ. Σημίτης στην άσκηση της πολιτικής του. Αξίζει να υπενθυμίσουμε ότι αρκετοί ζήτησαν έκτακτο συνέδριο (Γ. Αρσένης, Α. Κοτσακάς, Κ. Βασιλικόπουλος κ.ά.). «Kυβέρνηση κοτεράδων» Η κριτική που ασκήθηκε αφορούσε κυρίως:  1.Tα φαινόμενα διαπλοκής και τις πρόσφατες αποκαλύψεις του Θόδωρου Πάγκαλου, για τις οποίες, πάντως, ο υπουργός Πολιτισμού στην ομιλία του δεν αναφέρθηκε. Κι αν οι εκφράσεις τύπου «κυβέρνηση κοτεράδων και λοστρόμων» ή «οι περισσότεροι υπουργοί θέλουν να τα 'χουν καλά με τον κ. Κόκκαλη» του Γιώργου Παναγιωτακόπουλου κρίθηκαν υπερβολικές, ακόμη και από στελέχη της μειοψηφίας, δεν μπορεί να περάσει απαρατήρητη η άποψη π.χ. του Ευάγγελου Βενιζέλου ότι είναι επιτακτική η διαφάνεια και ο αγώνας κατά της διαπλοκής, ότι το ΠΑΣΟΚ πρέπει να εστιάσει την προσοχή του στην ηθική υπόσταση της πολιτικής και των προσώπων, ότι η διαφάνεια είναι κρίσιμο πολιτικό ζήτημα και όχι δικαστικό και ακόμη ότι η συμπεριφορά, ο λόγος και η τακτική των στελεχών του ΠΑΣΟΚ και της κυβέρνησης πρέπει να δίνουν υπόσταση στη διαφάνεια... Στο θέμα αυτό την άποψή του κατέθεσε και ο Ευάγγ. Γιαννόπουλος. Ισχυρίστηκε ότι δεν σημαίνει ότι κάποιος που πάει κρουαζιέρα με ένα κότερο «και αυτή την κακή συνήθεια την είχε ο αείμνηστος πρόεδρός μας» ­είπε­ είναι και διαπλεκόμενος και πουλάει τα συμφέροντα του Δημοσίου. Ζήτησε να σταματήσουν τα περί διαπλοκής και κοτερολογίας «γιατί έχουμε γίνει η χλεύη των ηττημένων». Επιτέθηκε, όμως, και πάλι στον Θ. Τσουκάτο, ζητώντας από τον πρωθυπουργό να τον απομακρύνει από κοντά του, καταγγέλοντάς τον επί της ουσίας ως διαπλεκόμενο και υπεύθυνο του θέματος της κοτερολογίας. 2.Tην άσχημη εικόνα της κυβέρνησης και το κόμματος μόλις έξι μήνες ύστερα από τις εκλογές. Για το θέμα αυτό κριτική ασκήθηκε απ' όλες τις πλευρές και από τη μειοψηφία και από την πλειοψηφία. «Ο κόσμος είναι θυμωμένος από το ΠΑΣΟΚ γιατί έχει απαιτήσεις», είπε χαρακτηριστικά ο Γιώργος Πασχαλίδης, χαρακτηριστικός εκφραστής των εκσυγχρονιστών, ενώ και ο υπουργός Επικρατείας Μιλτ. Παπαϊωάννου, και εκ της θέσεώς του, στενός συνεργάτης του κ. Σημίτη, είπε μεταξύ άλλων ότι πολλοί από τους υπουργούς και τα μέλη του Ε.Γ. κινούνται σε λογική ηττοπάθειας, υπάρχουν πολλοί πολίτες που θεωρούν ότι δεν έχουν πολιτική εκπροσώπηση και ότι η εικόνα που παρουσιάζει σήμερα ΠΑΣΟΚ και κυβέρνηση «μας αδικεί όλους».  Καυστική η άποψη της Βάσως Παπανδρέου ότι «ισχυρή Ελλάδα στα Bαλκάνια σημαίνει ισχυρή Eλλάδα και ισχυρό ΠΑΣΟΚ και εμείς τους τελευταίους μήνες δείξαμε όλες τις αδυναμίες μας». Επίσης ότι «αντί να απαντούμε στη Ν.Δ. που μας κατηγορεί για κυβέρνηση ανίκανων, εμείς αλληλοεξοντωνόμαστε», ότι «έχουμε μείνει πίσω, έχουμε χάσει χρόνο και ότι το ΠΑΣΟΚ είναι ανύπαρκτο». Η άποψη αυτή για το ΠΑΣΟΚ επί της ουσίας κυριάρχησε στις ομιλίες όλων των στελεχών της μειοψηφίας. «Δεν είμαι απαισιόξος αλλά ούτε και ήσυχος για το ΠΑΣΟΚ», είπε ο Χρήστος Παπουτσής, ο οποίος λέγοντας πότε θα ήταν ήσυχος μάλλον σήκωσε πολύ τον πήχυ: «Θα ήμουν πιο ήσυχος αν έβλεπα τον Σκανδαλίδη και συνεργάζεται με τον Τσουκάτο και το Νεονάκη με τον Παναγιωτακόπουλο», είπε... 3.Τις προσωπικές στρατηγικές. Οι περισσότεροι ομιλητές και πρώτος απ' όλους ο ίδιος ο πρωθυπουργός καυτηρίασαν τις προσωπικές στρατηγικές, κυρίως των κορυφαίων στελεχών. Ο κ. Σημίτης στην ομιλία του αποδοκίμασε τις «προσωπικές πολιτικές ανέλιξης», στις οποίες κατά την άποψή του οφείλεται η ελλιπής στήριξη του κυβερνητικού έργου. Για εφαρμογή προσωπικών πολιτικών των υπουργών μίλησε και η Tόνια Αντωνίου, ενώ η κ. Παπανδρέου μίλησε για «αλληλοεξόντωση» στο όνομα των προσωπικών στρατηγικών... 4.Την έλλειψη αλληλεγγύης μεταξύ των στελεχών, που όπως ειπώθηκε απ' όσους έθιξαν το θέμα, και ήταν πολλοί αυτοί, αποδείχτηκε στο θέμα του ναυαγίου, όπου κανείς δεν υπερασπίστηκε τους Σ. Σουμάκη και Χ. Παπουτσή. Aκης: Διάσταση από τη βάση Αιχμηρός για την κομματική λειτουργία και την κυβερνητική πολιτική ήταν ο Ακης Τσοχατζόπουλος. Υποστήριξε ότι οι χειρισμοί του ΠΑΣΟΚ και της κυβέρνησης αυτούς τους έξι μήνες έδειξαν ότι υπάρχει μεγάλη διάσταση από την κοινωνική του βάση. Είπε, όμως, ότι αυτό δεν είναι μόνο ευθύνη του κ. Σημίτη, αλλά όλων, γιατί «όλοι κρινόμαστε από τη σχέση μας με το λαό».  Σύμφωνα με τον υπουργό Αμυνας, ο κόσμος περιμένει ανακατανομή του εισοδήματος, μείωση του χρόνου εργασίας, αναμόρφωση του ασφαλιστικού. Αναφερόμενος στη σχέση οικονομίας-πολιτικής, είπε ότι πρέπει το κράτος να γίνει εγγυητής και ρυθμιστής αυτής της σχέσης, ώστε να μην υπάρχουν συγχύσεις και διαπλοκές, γιατί όπως ισχυρίστηκε, ο ανταγωνισμός στο παγκόσμιο κεφάλαιο έχει ως στόχο να αποδυναμώσει κάθε εμπόδιο και έλεγχο.  Πρότεινε επανασύνδεση του ΠΑΣΟΚ με την κοινωνική Aριστερά και ζήτησε να αλλάξει ο τρόπος διαχείρισης. 
