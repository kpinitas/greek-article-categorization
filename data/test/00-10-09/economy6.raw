Μπορεί οι Eλληνες να μην είναι από τους πιο «χρεωμένους» λαούς της Ευρωπαϊκής Ενωσης, όμως σίγουρα χρωστούν ένα μεγάλο μέρος από το εισόδημά τους.
 Ούτε λίγο ούτε πολύ, ο ιδιωτικός τομέας στη χώρα μας χρωστάει το 31% περίπου απ' αυτά που παράγει. Δηλαδή για κάθε περίπου 100 δρχ. που παράγουμε ως οικονομία οι 30 απ' αυτές είναι με «δανεικά». 
 Μπορεί στις επιχειρήσεις το κόστος για την εξυπηρέτηση των δανείων που έχουν συνάψει να καλύπτεται σχετικά εύκολα, άλλωστε οι περισσότερες επιχειρήσεις έχουν υποκαταστήσει ένα μέρος από τον τραπεζικό δανεισμό από άλλες πηγές, όμως
στα νοικοκυριά η κατάσταση είναι διαφορετική, καθώς πλέον ένα σημαντικό κομμάτι από το μηνιαίο εισόδημά τους διοχετεύεται για την αποπληρωμή των καταναλωτικών και στεγαστικών δανείων. 
 Σύμφωνα με τα τελευταία στοιχεία της Τράπεζας της Ελλάδος, το σύνολο των δανείων που έχουν χορηγήσει οι εμπορικές τράπεζες στον ιδιωτικό τομέα ξεπέρασαν τον Ιούλιο τα 13, 232 τρισ. δρχ. Το ποσόν αυτό αντιστοιχεί περίπου στο 31% του Ακαθάριστου Εθνικού Προϊόντος της χώρας μας, το οποίο αναμένεται να διαμορφωθεί φέτος σε 41, 9 τρισ. δρχ.
 Αν στο ποσόν των δανείων που έχουν χορηγήσει οι εμπορικές τράπεζες προστεθούν και τα δάνεια που έχουν χορηγήσει οι ειδικοί πιστωτικοί οργανισμοί, το συνολικό ποσόν των δανείων υπερβαίνει τα 16, 8 τρισ. δρχ., αντιστοιχεί δηλαδή στο 40% του ΑΕΠ. 
 Το ποσόν αυτό μπορεί από μια πρώτη ματιά να φαίνεται υπερβολικό, όμως αν συγκριθεί με άλλες ευρωπαϊκές χώρες, θα πρέπει να αισθανόμαστε μάλλον «φτωχοί συγγενείς». Για παράδειγμα, το 1998 ο τραπεζικός δανεισμός στη Γερμανία αντιστοιχούσε στο 154% του Ακαθάριστου Εγχώριου Προϊόντος της, ενώ την ίδια χρονιά στην Ισπανία έφτανε στο 150% του ΑΕΠ, στην Πορτογαλία το 104% και στη Γαλλία το 77%. 
 Ανάλογη είναι και η εικόνα που εμφανίζουν τα καταναλωτικά και στεγαστικά δάνεια, τα οποία παρ' όλο που αυξάνονται με υψηλό ρυθμό βρίσκονται κάτω από τα
επίπεδα της Ευρωπαϊκής Ενωσης. Ετσι το σύνολο των στεγαστικών και καταναλωτικών δανείων που έχουν χορηγηθεί ξεπέρασαν τα 3, 6 τρισ. δρχ. Ο δανεισμός των νοικοκυριών δηλαδή, σύμφωνα με τα τελευταία στοιχεία, αντιπροσωπεύει το 8, 7% του ΑΕΠ.
 Τον Ιούλιο τα καταναλωτικά δάνεια αντιπροσώπευαν το 3, 5% του ΑΕΠ της χώρας μας, ενώ 1998 στη Γερμανία τα υπόλοιπα των καταναλωτικών δανειών αντιστοιχούν στο 11, 6% του ΑΕΠ της χώρας, και στην Ισπανία στο 9%.
 Αντίστοιχα στον τομέα των στεγαστικών δανείων τα υπόλοιπα της κατηγορίας αυτής
τον Ιούλιο αντιστοιχούσαν στο 5% περίπου του ΑΕΠ της χώρας μας, ενώ στη Γερμανία στο 53%, στην Πορτογαλία στο 28% στην Ισπανία στο 24% και στη Γαλλία στο 21% του ΑΕΠ τους.
 Ο τομέας των καταναλωτικών δανείων, παρά την πτώση των επιτοκίων, συνεχίζει να
είναι από τους πιο κερδοφόρους για τις τράπεζες. Το γεγονός αυτό αντανακλάται και στη συμπεριφορά αρκετών πιστωτικών ιδρυμάτων, τα οποία έχουν θέσει «στο στόχαστρό τους» τη διεύρυνση των μεριδίων που κατέχουν στη συγκεκριμένη αγορά.
