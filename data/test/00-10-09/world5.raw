 Διπλό στόχο, την εξομάλυνση των σχέσεων με το Μαυροβούνιο και την αποκατάσταση
της Γιουγκοσλαβίας στη διεθνή σκηνή, έβαλε αμέσως ο νέος πρόεδρος της χώρας, ενώ οι εξελίξεις απαιτούν καθαρή κυβέρνηση και οικονομική ανόρθωση.
 Η εξομάλυνση των σχέσεων της Γιουγκοσλαβίας με όλο τον κόσμο, αλλά και η εξομάλυνση της κατάστασης στο εσωτερικό της χώρας «είναι οι προτεραιότητές μου», δήλωσε ο νέος Γιουγκοσλάβος πρόεδρος Βόισλαβ Κοστούνιτσα, στο κρατικό πρακτορείο «Τανγιούνγκ». Ο ίδιος τόνισε πως «αιφνιδιάστηκε» από τις πολλές επισκέψεις ξένων αξιωματούχων, γεγονός που του έθεσε σε πρώτη προτεραιότητα την αποκατάσταση των σχέσεων με το εξωτερικό και σε δεύτερη κάτι που θα έπρεπε
να είναι σε πρώτη, τις σχέσεις δηλαδή Σερβίας-Μαυροβουνίου. Είπε ακόμα ότι «η εξουσία και η αντιπολίτευση είναι σημαντικό να μάθουν να σέβονται και να αποδέχονται ότι μπορεί να κερδίσουν ή να χάσουν στις εκλογές».
 Το δηνάριο είχε πάρει από το βράδυ του Σαββάτου την ανιούσα στη μαύρη αγορά. Από τα 40: 1 έναντι του γερμανικού μάρκου που ήταν, έφτασε χθες στα 20: 1. Ο Μλάντιαν Ντίνκιτς, μέλος της ανεξάρτητης ομάδας οικονομολόγων G-17, δήλωσε ότι
 Ο Ντίνκιτς είπε ότι η άνοδος του δηναρίου οφείλεται σε ενέργειες της Επιτροπής
Κρίσης που συστήθηκε αμέσως και η οποία μεταξύ άλλων απαγόρευσε περαιτέρω έκδοση νέων νομισμάτων. Είπε ακόμα ότι η χώρα θα χρειαστεί μισό δισεκατομμύριο
δολάρια για να βγει από την οικονομική κρίση και μεγάλη βοήθεια από τις αναπτυγμένες χώρες, σε πετρέλαιο και φυσικό αέριο.
 Από τις πρώτες αλλαγές που σημειώθηκαν ήταν αυτές στη δημόσια διοίκηση και μάλιστα στις κρατικές εταιρείες ηλεκτρικής ενέργειας, ηλεκτρονικών, υφαντουργίας και καπνοβιομηχανίας. Οι αλλαγές είχαν αρχίσει στο Νις από την Παρασκευή, όταν η απελθούσα ηγεσία εξαφανίστηκε με τη μεγάλη απεργία. Η πρώτη αλλαγή ήταν ο στρατηγός Κοτζόπελιτς, διευθυντής της κρατικής βιομηχανίας ηλεκτρονικών, διορισμένος πριν από δύο μήνες.
 Στελέχη της αντιπολίτευσης αναλαμβάνουν τον έλεγχο των κρατικών υπηρεσιών. Στη
διεύθυνση Ομοσπονδιακών Τελωνείων συνέλαβαν το διευθυντή Μιχαήλ Κέρτες, διορισμένο από το 1992, στενό συνεργάτη του Μιλόσεβιτς, να καίει έγγραφα. Διέσωσαν μόνο ένα δωμάτιο από τα αρχεία, στα οποία βρέθηκαν και κατάλογοι φίλων του καθεστώτος που είχαν λάβει δώρα πανάκριβα, όπως κοσμήματα και αυτοκίνητα. Βρέθηκαν ακόμα 10 όπλα ελεύθερων σκοπευτών, 32 πιστόλια και 6.000 σφαίρες. 
 Ο αρχηγός του γιουγκοσλαβικού γενικού επιτελείου στρατού, στρατηγός Νεμπόισα Πάβκοβιτς έστειλε συγχαρητήριο μήνυμα, εξ ονόματος των στρατιωτικών δυνάμεων και του ίδιου προσωπικά, στον Βόισλαβ Κοστούνιτσα.
