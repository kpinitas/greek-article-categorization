Του ΣΑΒΒΑ ΛΙΒΑΝΙΟΥ «Φασούλι το φασούλι γεμίζει το σακούλι», όπως αναφέρει η λαϊκή ρήση, και οι διεθνείς μας ποδοσφαιριστές δεν έκρυψαν στις δηλώσεις τους ότι αυτό που κρατάνε από το ματς με τη Φινλανδία είναι το... τρίποντο της νίκης. «Μετράνε οι βαθμοί της επιτυχίας και η νίκη μάς δίνει ελπίδες να παλέψουμε έως το τέλος για την πρόκριση», δήλωσε ο Γιώργος Γεωργιάδης, ο οποίος είναι αισιόδοξος για τη συνέχεια της προκριματικής φάσης: «Η Εθνική μπορεί να τα καταφέρει στο τέλος. Θέλουμε να προκριθούμε στο Μουντιάλ κι αυτός είναι ο στόχος μας. Με τους Φινλανδούς είχαμε άγχος, καθώς ήταν το πρώτο παιχνίδι στην έδρα μας. Οι αντίπαλοί μας έχουν καλή ομάδα και γι' αυτό είμαστε ικανοποιημένοι που νικήσαμε. Θέλουμε πάντως και τους τρεις βαθμούς στον αγώνα με την Αλβανία». Καλά λόγια για τους Φινλανδούς είπε και ο Γιώργος Αμανατίδης. Ο αμυντικός του Ολυμπιακού «κληρονόμησε» τέσσερα ράμματα, αλλά η νίκη τού «έσβησε» τον πόνο. «Το παιχνίδι ήταν δύσκολο, καθώς ο αντίπαλός μας ήταν καλός», δήλωσε ο Αμανατίδης, ο οποίος πρόσθεσε: «Και η Αλβανία έχει καλούς παίκτες. Τους ξέρουμε και μας ξέρουν. Εμείς πάντως θέλουμε νίκη και μόνο νίκη για να έχουμε ελπίδες στην συνέχεια». Λιγομίλητος ήταν ο Αγγελος Μπασινάς, που στάθηκε κυρίως στην οπισθοχώρηση της εθνικής ομάδας, μετά το 1-0, επισημαίνοντας: «Επρεπε οπωσδήποτε να κερδίσουμε τους Φινλανδούς, και γι' αυτό μετά το γκολ του Λυμπερόπουλου γυρίσαμε πίσω. Ηταν λογικό να προσέξουμε περισσότερο την άμυνά μας. Αυτό που μετράει είναι η νίκη, την οποία θα διεκδικούμε σε κάθε ματς της προκριματικής φάσης». Ο Βασίλης Τσάρτας, λόγω του τραυματισμού του, αποκλείστηκε από τη 18άδα, αλλά ήταν στο πλευρό των συμπαικτών του. Ο μέσος της ΑΕΚ στις δηλώσεις του εξέφρασε την ικανοποίησή του για το αποτέλεσμα, αλλά τόνισε ότι «πρέπει να γίνουμε πιο αποτελεσματικοί και να είμαστε πιο συγκεντρωμένοι στην τελική προσπάθεια. Το θετικό είναι ότι παίξαμε καλά και δημιουργήσαμε αρκετές φάσεις για γκολ. Είχαμε πάθος και θέληση στο παιχνίδι μας και στο τέλος δικαιωθήκαμε». Με χαμόγελο... ανακούφισης βγήκε από τα αποδυτήρια ο Μαρίνος Ουζουνίδης, ο οποίος μαζί με τους υπόλοιπους αμυντικούς και τον Αντώνη Νικοπολίδη κράτησαν ανέπαφη την εστία της Εθνικής. «Μας πίεσαν στο τέλος, αλλά η νίκη μας ήταν δίκαιη. Τώρα πάμε για νίκη και στην Αλβανία», δήλωσε ο Ουζουνίδης. Κόπηκαν μόλις 2.607 εισιτήρια και οι εισπράξεις έφτασαν τα 6.868.453 δραχμές
