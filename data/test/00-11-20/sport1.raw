 Η μαύρη δύναμη της «Μαύρης Θύελλας» είχε χθες το βράδυ μεγάλα κέφια και η Καλαμάτα, με τη βοήθεια και της... ζωγραφικής του Κώστα Φρατζέσκου, καθάρισε την ΑΕΚ με 3-1, πετυχαίνοντας και την πρώτη της νίκη στο φετινό πρωτάθλημα. 
 Ηταν ένα παιχνίδι, στο οποίο ο τεχνικός των Καλαματιανών, ο Βασίλης Γεωργόπουλος, αναγκάστηκε να παίξει επιθετικά, επειδή... του έλειπαν οι περισσότεροι αμυντικοί, από τη στιγμή που είδε ότι ο Γεωργέας με τον Σεντεμέντε ήταν οφ και πως μοναδική λύση τού έμενε ο Αλβες, οπότε αποφάσισε να βγει μπροστά και να ρισκάρει. 
 Η έμπνευση άρχισε να αποδίδει από το 14ο λεπτό. Από φάουλ του Φρατζέσκου, ο Αλεξάντερ Σοάρες, ο Βραζιλιάνος, πήρε δύσκολη κεφαλιά και έγραψε... 1-0.
 Η ΑΕΚ δεν κατάφερε να αντιδράσει. Προσπάθησε να πιέσει, αλλά οι επιθετικοί της μπλοκαρίστηκαν έξυπνα, εκνευρίστηκαν και στην ουσία δεν μπόρεσαν να απειλήσουν. 
 Ετσι οι Καλαματιανοί, όταν κατάλαβαν ότι τους απειλούσαν με... άσφαιρα, ξαναπήραν θάρρος και αποτέλειωσαν την ΑΕΚ. Μάλιστα έφτασαν από το 2-0 στο 3-0, τη στιγμή που έπαιζαν με 10 παίκτες εξαιτίας μιας κωμικής αποβολής του Καλογιάννη, ο οποίος έφαγε δεύτερη κίτρινη από το διαιτητή κ. Φλώτσιο, γιατί... καθυστέρησε να χτυπήσει ένα φάουλ.
 Στο 59', λοιπόν, ο 17χρονος Γκανέζος, ο Ντέρεκ Μποάτε, στοπάρησε τη μπάλα με το στήθος μπροστά στον ακινητοποιημένο Κασάπη και κεραυνοβόλησε τον Ατματσίδη... 2-0, και στο 70' ο Κώστας Φρατζέσκος είδε έξω από τα γκολπόστ τον τερματοφύλακα της ΑΕΚ και τον... ζωγράφισε από 35 περίπου μέτρα... 3-0. 
 Ο Ζήκος με μακρινό σουτ στο 83' απλά μείωσε σε 3-1 χωρίς να ανησυχήσει κανέναν.
 Στο χθεσινό παιχνίδι φάνηκε για μια ακόμη φορά πως η ομάδα είναι σχεδιασμένη (μάλλον κακώς...) πάνω στον Βασίλη Τσάρτα. Ετσι, κάθε φορά που λείπει αυτός, οι υπόλοιποι χάνουν τα λογικά τους και βραχυκυκλώνουν απέναντι και σε ομάδες β  διαλογής. Ετσι και χθες. Συνηθισμένη η ομάδα να παίζει με 11, το πολύ... 12 ποδοσφαιριστές, σ' όλα τα μέχρι τώρα ματς του πρωταθλήματος, βρέθηκε χωρίς εναλλακτικές λύσεις και... την πάτησε.
 Είχε μείνει έξω ο Τσάρτας, έλειπε ο Νάβας, τραυματίστηκε κι ο Βούλγαρος, ο Πέτκοφ, την τελευταία στιγμή, οπότε το... καινούργιο σύστημα ανάπτυξης που πήγε να εφαρμόσει ο κόουτς Γιάννης Παθιακάκης με σκοπό να το παίξει και την Πέμπτη στο Λεβερκούζεν, στο παιχνίδι κατά της Μπάγερ, για το Κύπελλο ΟΥΕΦΑ, πετάχτηκε γρήγορα στο καλάθι των αχρήστων.
 Τι ήταν το σύστημα; Ενα 3-5-2, με Φερούζεμ, Καψή, Κωστένογλου στο κέντρο της άμυνας και Λάκη - Κασάπη σε ρόλο μπακ χαφ, οπότε έμεναν ο Ζαγοράκης και ο Κωνσταντινίδης λίγο πιο μπροστά από τον Ζήκο για να περάσουν μπαλιές στην επίθεση. Ετσι τα προβλήματα έμειναν άλυτα και η ομάδα αναγκαστικά κομμένη στα δύο, με λύση ανάγκης της τελευταίας στιγμής τον Κωνσταντινίδη, ο οποίος ξεκίνησε για πρώτη φορά φέτος, αλλά δεν μπορούσε εκ των πραγμάτων να δώσει τίποτα το ιδιαίτερο. 
 Τις περισσότερες πρωτοβουλίες από πλευράς ΑΕΚ τις πήρε κυρίως ο Θόδωρος Ζαγοράκης, αλλά κι αυτός, αφ' ενός ξεκίνησε τη δραστηριότητά του μετά το 1-0 Καλαμάτας, αφ' ετέρου έπεσε πάνω στη διπλή ζώνη των Καλαματιανών μέσα από την οποία δεν μπορούσαν να ξεμπλοκάρουν ούτε ο Ντέμης Νικολαΐδης, ούτε ο Ρουίς, ούτε κανένας.
 Στράφι πήγε και η τρίτη λύση που δοκίμασε αναγκαστικά ο Παθιακάκης, όταν τραυματίστηκε ο Ζαγοράκης και πέρασε στη θέση του ο Τόνι Σαβέβσκι. Γιατί μόλις έγινε η αλλαγή, η Καλαμάτα έβαλε το δεύτερο γκολ κι εκεί τέλειωσαν οι όποιες φιλοδοξίες της ΑΕΚ για ένα καλό αποτέλεσμα.
 Τα υπόλοιπα τα ανέλαβε ο Φρατζέσκος, που μπορεί να μην τρέχει, αλλά ξέρει να παίζει με το μυαλό και με το ένστικτο. Γιατί από τη στιγμή που έγινε το 3-0, η ΑΕΚ και να μπορούσε δεν προλάβαινε πλέον.
 Ετσι η ΑΕΚ φεύγει για τη Γερμανία στη χειρότερη κατάσταση από πλευράς κλίματος και ψυχολογίας, ενώ ταυτόχρονα αρχίζει να φωλιάζει στα κεφάλια παικτών και οπαδών η διαπίστωση ότι και φέτος μια από τα ίδια θα είναι, τίποτα καλύτερο απ' όσα ήλπιζαν στην αρχή της σεζόν δεν μπορεί να προκύψει, κι αυτό είναι το χειρότερο.
 ***Ο Μποάτε είναι από τους κορυφαίους της συνάντησης και ασφαλώς ο νέος (πολύ πιο σοβαρός, όμως, λένε όσοι τον ξέρουν) Οφορίκουε, που φτιάχνεται στα εργαστήρια της ομάδας, για να μοσχοπουληθεί μόλις έρθει η κατάλληλη στιγμή. Πιο έτοιμος ο Βραζιλιάνος, ο Σοάρες, που μπορεί να πάτησε τα 27, χωρίς να 'χει καταφέρει κάτι το σπουδαίο στην καριέρα του, αλλά τώρα φαίνεται να ασφυκτιά σε μια ομάδα από τις λεγόμενες μικρές και να ψάχνει... απελπισμένα για κάτι το καλύτερο που θα τον βοήθησει να αξιοποιήσει την ταχύτητα και την εύκολη πρόσβασή του στο γκολ. Μπορεί να είναι μια λύση για όσους θέλουν αυτή την εποχή γκολτζή με λίγα λεφτά.
