Προβληματισμό για την προώθηση των διαρθρωτικών αλλαγών, οι οποίες επηρεάζουν την πορεία του πληθωρισμού, εκφράζει η Τράπεζα της Ελλάδος στην ενδιάμεση έκθεση που αναμένεται να καταθέσει ο διοικητής της κ. Λ. Παπαδήμος εντός της εβδομάδας στη Βουλή.
 Παράλληλα, σύμφωνα με πληροφορίες, στην έκθεση θα περιλαμβάνονται αιχμές για ενδεχόμενη επιβράδυνση του ρυθμού ανάπτυξης της ελληνικής οικονομίας, σε αντιστοιχία με τις επιφυλάξεις που εκφράζει η Ευρωπαϊκή Κεντρική Τράπεζα για την ανάπτυξη ολόκληρης της Ευρωζώνης. Αλλωστε και ο ΟΟΣΑ στην εξαμηνιαία έκθεσή του που θα δοθεί αύριο στη δημοσιότητα αναμένεται να περιορίζει στο 3, 5% το ρυθμό ανόδου του ΑΕΠ στη ζώνη του ευρώ το 2000.
 Η Τράπεζα της Ελλάδος από την πλευρά της θεωρεί ότι ο στόχος για αύξηση του ΑΕΠ το 2001 που είχε θέσει η κυβέρνηση κρίνεται υπερβολικά αισιόδοξος, αν ληφθεί υπ όψιν η δυσμενής οικονομική συγκυρία. Ειδικότερα, η μεγάλη άνοδος των
διεθνών τιμών πετρελαίου, αλλά και η μεγάλη ανατίμηση του δολαρίου έναντι του ευρώ και της δραχμής έχουν δημιουργήσει ένα αρνητικό πλαίσιο, το οποίο ενδέχεται να επηρεάσει και το ρυθμό ανόδου της ελληνικής οικονομίας.
 Ιδιαίτερη αναφορά θα γίνεται για τον πληθωρισμό, ο οποίος συνεχίζει να αποτελεί τον πρωταρχικό στόχο της νομισματικής πολιτικής. Βέβαια η ευθύνη για τη χάραξη της νομισματικής πολιτικής από την 1.1.2001 εκχωρείται στην Ευρωπαϊκή Κεντρική Τράπεζα. Ομως στην έκθεση θα επισημαίνεται η ιδιάζουσα θέση
στην οποία βρίσκεται η ελληνική οικονομία. Και αυτό γιατί η προσαρμογή των ελληνικών επιτοκίων, αλλά και το «κλείδωμα» της δραχμής στην κεντρική της ισοτιμία συνιστούν χαλάρωση των συνθηκών νομισματικής πολιτικής. Για το λόγο αυτό η Τράπεζα της Ελλάδος θα υπογραμμίζει την ανάγκη ενίσχυσης της δημοσιονομικής πολιτικής.
 Ταυτόχρονα θα επισημαίνεται η ανάγκη ταχύτερης προώθησης των διαρθρωτικών αλλαγών σε όλα τα μέτωπα, τα οποία σε μεσοπρόθεσμη βάση θα διασφαλίσουν τη σταθερότητα των τιμών. Η Τράπεζα της Ελλάδος και κατά το παρελθόν είχε υποστηρίξει ότι η σταθερότητα των τιμών είναι δύσκολο να διασφαλιστεί μόνο με την άσκηση της νομισματικής πολιτικής. Είναι όμως εφικτή εφόσον εφαρμοστεί με συνέπεια η οικονομική και διαρθρωτική πολιτική που έχει προγραμματιστεί και εφόσον οι μισθολογικές αυξήσεις συμβάλουν στη διαμόρφωση συνθηκών σταθερότητας
 H Τράπεζα της Ελλάδος θα υπογραμμίσει την ανάγκη για την εφαρμογή με ταχύτερους ρυθμούς της διαρθρωτικής πολιτικής που έχει εξαγγελθεί, και η οποία
μπορεί να οδηγήσει σε ουσιαστική βελτίωση της παραγωγικότητας και στην ενίσχυση του ανταγωνισμού. Μάλιστα μετά την ένταξη της χώρας μας στη ζώνη του ευρώ, τα ελλείμματα που θα εμφανίζονται στο Εμπορικό Iσοζύγιο της χώρας μας δεν θα οδηγούν σε συναλλαγματική εκροή, αφού το μεγαλύτερο μέρος του εξωτερικού εμπορίου, αφορά συναλλαγές με τις άλλες χώρες της Ε.Ε. Κατά συνέπεια, δεν θα απαιτείται συνάλλαγμα για την κάλυψη των ελλειμμάτων αυτών, όμως η συνεχής εμφάνισή τους θα οδηγεί σε μείωση του εγχώριου προϊόντος και σε
