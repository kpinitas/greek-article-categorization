 Νεκρούς, τραυματίες, εκκλήσεις για ειρήνευση και νέες εντάσεις περιελάμβανε το Σαββατοκύριακο στη Μέση Ανατολή. Ο 15χρονος Παλαιστίνιος Αμπντέλ Ραχμάν Ζιάντ αλ Νταχσάνε σκοτώθηκε και τουλάχιστον άλλοι οχτώ τραυματίστηκαν χθες, στο μεθοριακό σταθμό Κάρνι, από πυρά Ισραηλινών στρατιωτών.
 Από την πλευρά του το Ισραήλ ισχυρίστηκε ότι το μόνο επεισόδιο που σημειώθηκε στην περιοχή ήταν οι πυροβολισμοί που ρίχτηκαν εναντίον ισραηλινού λεωφορείου.
Yστερα από αυτήν την επίθεση, μάλιστα, η ισραηλινή κυβέρνηση αποφάσισε να απαγορεύσει τη διέλευση εμπορευμάτων από το πέρασμα του Κάρνι.
 Την Παρασκευή ο ηγέτης των Παλαιστινίων Γιάσερ Αραφάτ ζήτησε να σταματήσουν οι
επιθέσεις εναντίον των Ισραηλινών και, παράλληλα, επανέφερε παλαιότερη πρότασή
του για ανάπτυξη διεθνών παρατηρητών του ΟΗΕ στα παλαιστινιακά εδάφη που το Ισραήλ θεωρεί διαφιλονικούμενα. Ο πρωθυπουργός του Ισραήλ Εχούντ Μπάρακ, με ανακοίνωσή του αμέσως μετά τη λήξη του υπουργικού συμβουλίου, απέρριψε την ανάπτυξη των δυνάμεων του ΟΗΕ, υποστηρίζοντας ότι η παρουσία των παρατηρητών στα επίμαχα εδάφη δεν θα ήταν ικανή να βοηθήσει αποτελεσματικά στην εφαρμογή των συμφωνηθέντων.
 Νωρίτερα, ο γενικός γραμματέας του ΟΗΕ Κόφι Ανάν είχε ανακοινώσει ότι θα συνεννοείτο με τα δύο εμπλεκόμενα μέρη, προκειμένου να διερευνήσει τη δυνατότητα ανάπτυξης διεθνών παρατηρητών στην περιοχή και υπενθύμισε την πρόταση που είχε υποβάλει στις αρχές του μήνα η Γαλλία, για ανάπτυξη παρατηρητών που θα έχουν μόνο φωτογραφικές μηχανές.
 Οσο για τις επιθέσεις εναντίον ισραηλινών στόχων, που ζήτησε ο Αραφάτ να σταματήσουν, η απάντηση ήρθε γρήγορα: δύο άγνωστες οργανώσεις ισλαμιστών ανέλαβαν την ευθύνη για την επίθεση εναντίον του Ισραηλινού υποπρόξενου Γιοράμ
Χαβιβιάν στο Αμμάν, με αποτέλεσμα ο διπλωμάτης να τραυματιστεί ελαφρά στο πόδι. Χθες οι σφαίρες του Ισραήλ βρήκαν στο πόδι έναν άμαχο Λιβανέζο, τον 30χρονο Μοχάμεντ Χασάν, την ώρα που πετούσε πέτρες εναντίον Ισραηλινών.
 Χθες το απόγευμα, ο Γιάσερ Αραφάτ, μετά τις αρνήσεις του Ισραήλ στις προτάσεις
του, αποφάσισε να απευθυνθεί στους προέδρους των Ηνωμένων Πολιτειών Μπιλ Κλίντον, της Γαλλίας Ζακ Σιράκ και της Νοτίου Αφρικής Τάμπο Μπέκι για να ζητήσει προστασία των Παλαιστινίων από την ισραηλινή επιθετικότητα. Ο Αραφάτ κατηγορεί στην επιστολή του το Ισραήλ για «ολοκληρωτικό πόλεμο εναντίον των Παλαιστινίων». Σημειώνεται ότι από τις 28 Σεπτεμβρίου μέχρι σήμερα περίπου 240
Παλαιστίνιοι έχουν χάσει τη ζωή τους σε συμπλοκές με Ισραηλινούς.
