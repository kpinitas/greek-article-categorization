«Αμάρτησε» για τη γυναίκα του... Αυτή ήταν η εκδοχή που φέρεται να κατέθεσε ενώπιον του ανακριτή και του εισαγγελέα ο αστυνόμος Α', Κων/νος Κύρου, ο οποίος κατηγορείται ότι υπεξαίρεσε 54 εκατομμύρια δρχ., ποσόν που προερχόταν από το ειδικό αστυνομικό ένσημο που πλήρωναν οι αλλοδαποί, προκειμένου να εκδίδουν ή να ανανεώνουν άδειες παραμονής.
 «Η σύζυγός μου αντιμετώπιζε οικονομικά προβλήματα στην επιχείρησή της και ήθελα με αυτά τα χρήματα να την βοηθήσω. Τα χρήματα βέβαια θα τα επέστρεφα, όμως δεν πρόλαβα..», είπε, σύμφωνα με πληροφορίες, στον 2ο ειδικό ανακριτή, ο αστυνόμος Κύρου.
 Σε βάρος του εκκρεμούν κατηγορίες για σοβαρότατα κακουργήματα, όπως «απιστία και υπεξαίρεση περί την υπηρεσία, σε συνδυασμό με το ν. 1608/50 περί καταχραστών δημοσίου χρήματος».
 Ετσι, με τη σύμφωνη γνώμη ανακριτή και εισαγγελέα, ο πρώην (πλέον) διοικητής του Aστυνομικού Tμήματος Ωρωπού, πήρε το δρόμο για τις φυλακές. Αντίθετα, ο πολιτικός υπάλληλος του υπουργείου Δημόσιας Τάξης, Κων/νος Βλάχος, ο οποίος κατηγορείται «γιατί συνήργησε στις πράξεις του αστυνόμου», αφέθηκε ελεύθερος με εγγύηση δύο εκατομμυρίων δρχ., και τον περιοριστικό όρο της απαγόρευσης εξόδου από τη χώρα.
 Ο K. Βλάχος, είπε, σύμφωνα με πληροφορίες, στην απολογία του «ότι ο αστυνόμος του εξομολογήθηκε το πρόβλημά του και αποφάσισε να τον βοηθήσει».
 Ο ίδιος αστυνομικός, που κατηγορείται ότι δωροδοκήθηκε με 520.000 δραχμές για να διευκολύνει ένα Bούλγαρο να εκδώσει πράσινη κάρτα, καταδικάστηκε προχθές από το Tριμελές Πλημμελειοδικείο Hρακλείου σε φυλάκιση 15 μηνών για ψευδή βεβαίωση· αδίκημα που διέπραξε κατά την άσκηση των καθηκόντων του.
 Πρόκειται για τον ανθυπαστυνόμο Γεώργιο Eμμ. Kουρλετάκη, ο οποίος, σύμφωνα με την κατηγορία, παραποίησε στοιχεία που αφορούσαν τροχαίο ατύχημα, με αποτέλεσμα να επιβαρυνθεί η θέση του ενός από τους δύο οδηγούς.
