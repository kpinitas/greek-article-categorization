 Εγραψε ιστορία με την επίσκεψή του στο Βιετνάμ ο Αμερικανός πρόεδρος Μπιλ Κλίντον, όπου έτυχε θερμής υποδοχής από το βιετναμέζικο λαό και έγινε δεκτός με ευγένεια από την ηγεσία της χώρας. Κατά τη διάρκεια της παραμονής του ο Κλίντον κάλεσε την ηγεσία να κάνει άνοιγμα προς την ελεύθερη αγορά αποδεχόμενη
τον εκδημοκρατισμό της πολιτικής ζωής ως απαραίτητο συστατικό. Ο γ.γ. του Kομμουνιστικού Kόμματος όμως του απάντησε ότι «όπως εμείς σεβόμαστε τις επιλογές των άλλων εθνών, ζητούμε από τα άλλα έθνη να σεβαστούν το πολιτικό σύστημα και τις επιλογές της χώρας μας». 
 Είκοσι πέντε χρόνια μετά την αποχώρηση και του τελευταίου Αμερικανού στρατιώτη
με ελικόπτερο από τις στέγες της Σαϊγκόν, οι Βιετναμέζοι ζητωκραύγαζαν υπέρ του Κλίντον καθώς η επίσημη φάλαγγα της συνοδείας του Αμερικανού προέδρου διέσχιζε τους δρόμους της πόλης που πλέον ονομάζεται Χο Τσι Μινχ. «Είναι καλό που μας επισκέφτηκε, γιατί θα αποτινάξει το μίσος τόσων χρόνων» είπε ο 68χρονος Ντο, που πολέμησε τους Αμερικανούς ως αντάρτης. 
 Σε στροφή προς το μέλλον, μέσω της συμφιλίωσης των άλλοτε εχθρών κάλεσε και ο Αμερικανός πρόεδρος, ο οποίος απέτισε φόρο τιμής στους νεκρούς Βιετναμέζους του πολέμου, εξήρε τις προσπάθειες ανάπτυξης του κράτους του Βιετνάμ, αλλά επίσης τόνισε τη σημασία σεβασμού των ανθρωπίνων δικαιωμάτων και των θρησκευτικών ελευθεριών. Στον Κλίντον απάντησε ο ισχυρός άνδρας του Βιετνάμ, γ.γ. του κόμματος Λε Κα Φιε, ο οποίος μάλιστα έδωσε μάθημα Iστορίας στον Κλίντον. Είπε ειδικότερα ότι θα πρέπει να κατανοούμε το παρελθόν και να μην το
διαγράφουμε. «Τι προκάλεσε την αντίσταση κατά της ξένης επιθετικότητας; Η προσπάθεια αποικιοποίησης ιμπεριαλιστικών δυνάμεων» ρώτησε και απάντησε ο Λε. «Ηταν παράλογο μια χώρα του δυτικού ημισφαιρίου (σ.σ. οι ΗΠΑ) να θελήσουν να κάνουν σύνορό τους το 17ο παράλληλο του Βιετνάμ. Δεν ήταν δυνατό να ενώσουμε τη χώρα ειρηνικά, οπότε κάναμε τον πόλεμο απελευθέρωσης» είπε ο Λε, θεωρώντας θετικό ότι μετά τον πόλεμο κερδήθηκε η ανεξαρτησία και η χώρα ενώθηκε υπό σοσιαλιστικό καθεστώς. 
 Εν όψει των δημόσιων εμφανίσεων του Κλίντον, η αστυνομία διέλυσε συγκέντρωση 150 αγροτών που είχαν στρατοπεδεύσει επί εβδομάδες πλάι σε κυβερνητικό κτίριο στη Χο Τσι Μινχ. Οι αρχές έχουν χαλαρώσει τον έλεγχο αλλά δείχνουν με κάθε ευκαιρία πού βρίσκονται τα όρια. Πάντως τελευταίως έχουν ελευθερωθεί ορισμένοι
 Θέματα ελευθερίας συζητήθηκαν και σε στρογγυλό τραπέζι, στο Mουσείο Kαλών Tεχνών, όπου μετείχε ο Μπιλ Κλίντον μαζί με την κόρη του, Τσέλσι. Στο τραπέζι,
ο Κλίντον υπεραμύνθηκε της αντίληψής του περί ελευθερίας. Ο 32χρονος Τραν όμως, μέλος του Kομμουνιστικού Kόμματος του εξήγησε ότι η λέξη ελευθερία δεν έχει το ίδιο νόημα για Αμερικανούς και Βιετναμέζους. «Για μας, ελευθερία σημαίνει ειρήνη», είπε ο Τραν.
 Δημόσιες εμφανίσεις στις οποίες χειροκροτήθηκε έκανε και η Χίλαρι Κλίντον, η οποία δήλωσε ενθουσιασμένη από το κλίμα και υποσχέθηκε 30 εκατ. δολ. προς το Βιετνάμ για το πρόγραμμα κατά του AIDS.
