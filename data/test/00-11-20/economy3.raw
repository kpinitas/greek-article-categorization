Επιταχύνει πρωτοβουλίες και πυροδοτεί εξελίξεις για έξοδο από τη βαθιά χρηματιστηριακή κρίση το μήνυμα με πολλαπλούς αποδέκτες που έστειλε το μεσημέρι της Παρασκευής ο διοικητής της Εθνικής Τράπεζας Ελλάδος, Θεόδωρος Καρατζάς.
 «Ως εδώ και μη παρέκει», ήταν σε ελεύθερη μετάφραση το νόημα των δηλώσεων του πρώτου τη τάξει τραπεζίτη, οι οποίες ήρθαν στην πιο κρίσιμη, θα λέγαμε, στιγμή, κατά την οποία υλοποιούνται οι χειρότεροι εφιάλτες για τους επενδυτές,
αλλά και τα χειρότερα σενάρια για τραπεζίτες, θεσμικούς επενδυτές και επιχειρηματίες που δεν έχουν παύσει να ενδιαφέρονται για την τύχη των επιχειρήσεών τους και της οικονομίας γενικότερα. 
 Για πρώτη ίσως φορά, ο φειδωλός και εξαιρετικά προσεκτικός στις διατυπώσεις του, κ. Καρατζάς, υπογράμμισε με έμφαση ότι «αδυνατεί να κατανοήσει» την πορεία του ΧΑΑ, αφού δεν ανταποκρίνεται -όπως είπε- στην πραγματικότητα της ελληνικής οικονομίας, παρακινώντας έτσι αντικειμενικά τις υγιείς δυνάμεις της αγοράς να προχωρήσουν σε ενέργειες ικανές να στηρίξουν τις τιμές των μετοχών και τις προοπτικές του Xρηματιστηρίου. Εμμέσως, δηλαδή, τους προέτρεψε να υψώσουν ένα τελευταίο ανάχωμα απέναντι στην καταβύθιση των τιμών που έχει λάβει απειλητικές πλέον διαστάσεις για εταιρείες επενδύσεων και αμοιβαίων κεφαλαίων -με άμεσο αρνητικό αντίκτυπο στα αποτελέσματα και τις προοπτικές των
μητρικών τραπεζών- αλλά και για σειρά ισχυρών εισηγμένων εταιρειών που βλέπουν
τους τίτλους να καταρρέουν και τη χρηματιστηριακή τους αξία να μειώνεται δραματικά.
 Μέσα στο Σαββατοκύριακο, πάντως, καταγράφηκε κινητικότητα, η οποία και αναμένεται να ενταθεί κατά τις επόμενες ώρες, μεταξύ επιχειρηματιών και θεσμικών παραγόντων της αγοράς, με αντικείμενο την κοινή αγωνία για την πορεία
της Σοφοκλέους και τα περιθώρια κοινής δράσης από την εβδομάδα που ξεκινά.
 Είναι τόσο μεγάλες οι προσδοκίες που έχουν δημιουργηθεί από την κινητικότητα αυτή, ώστε χθες βράδυ πληροφορίες ανέφεραν ότι πιθανότατα εντός της σήμερον θα
υπάρξουν επαφές κορυφής σε επίπεδο τραπεζιτών, με στόχο το συντονισμό κινήσεων
για άμεση στήριξη των ισχυρών μετοχικών αξιών. Εάν βρεθεί κοινή συνισταμένη απόψεων και δράσεων -πράγμα εξαιρετικά πιθανό κάτω από τις συνθήκες που έχουν δημιουργηθεί και τις γενικότερες πιέσεις που ασκούνται σε επίπεδο επιχειρήσεων- τότε δεν αποκλείεται να επιτευχθεί άμεσα ένα ανοδικό «ξέσπασμα» σε μετοχικές αξίες που επηρεάζουν το γενικό δείκτη τιμών, κάτι που αναπότρεπτα
θα οδηγήσει σε ραγδαία βελτίωση της επενδυτικής ψυχολογίας και του κλίματος στη χρηματιστηριακή αγορά της Σοφοκλέους. 
 Παράγοντες, στελέχη αλλά και απλοί παρατηρητές θεωρούν ότι η Σοφοκλέους έχει φθάσει πλέον σε οριακό σημείο και αν δεν υπάρξει τώρα μια μίνιμουμ συνεννόηση μεταξύ των υγιών δυνάμεων της αγοράς -έξω, βεβαίως, από κάθε λογική και πρακτική της «στήριξης» με την παλαιά, γνωστή όσο και αποτυχημένη έννοια της κυβερνητικής παρέμβασης ή «στήριξης»- τότε πολύ χειρότερα, και από αυτά που έχουμε δει, μας αναμένουν.
 Ολοι, πάντως, συμφωνούν με τις διαπιστώσεις Καρατζά για «ακατανόητη» πορεία της Σοφοκλέους, δεδομένου ότι στη χρονιά που διανύουμε, με κατοχυρωμένη την ασφάλεια της ΟΝΕ και βελτιωμένους τους βασικούς δείκτες, πλην των εξωγενών πιέσεων στον πληθωρισμό: 
 Η συντριπτική πλειονότητα μετοχών έχει απαξιωθεί κατά 70% ή 80% από τις αρχές του έτους, ενώ οι απώλειες σε μια ντουζίνα «βαριές» μετοχές που στηρίζουν με τη μεγάλη συμμετοχή τους το γενικό δείκτη έχουν φθάσει έως 40%. Σε επίπεδο γενικού δείκτη οι απώλειες εγγίζουν σε ποσοστό το 40% από τις αρχές του έτους και σε μονάδες οι απώλειες φθάνουν τις 3.000, σε σύγκριση με το υψηλότερο ιστορικό σημείο των 6.355 μονάδων που είχε καταγραφεί πέρυσι το Σεπτέμβριο.
