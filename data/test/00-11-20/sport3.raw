 ΠΑΟΚ και Παναθηναϊκός έμειναν στο 2-2, αλλα παρ' όλα αυτά υπήρξαν κερδισμένοι στο ντέρμπι: Ηταν οι φίλαθλοι στην Τούμπα, αλλά και οι τηλεθεατές που απήλαυσαν ποδόσφαιρο αξιώσεων. Αυτό το 2-2 αποτελεί τεράστια επιτυχία του Παναθηναϊκού γιατί γύρισε ένα παιχνίδι που φαινόταν χαμένο γι' αυτόν και δικαιούται να ζητάει ένα ακόμη γκολ, που ακυρώθηκε κακώς σαν φάουλ! Ο ΠΑΟΚ έμεινε με την αίσθηση ότι προσπάθησε, ότι άγγιξε μια μεγάλη νίκη, αλλά τελικά γονάτισε στα τόσα του προβλήματα και στην επιπολαιότητα που έδειξαν έμπειροι ποδοσφαιριστές.
 Ηταν πολυτέλεια για τον ΠΑΟΚ να έχει στο κέντρο της άμυνάς του έναν παίκτη, τον Κουλακιώτη, που το καλοκαίρι τον προέτρεπαν να φύγει.
 Δεν αναπληρώνονται τόσες απουσίες και μάλιστα από το χώρο του κέντρου και της άμυνας. Τετράτζε δεν υπάρχει δεύτερος στον ΠΑΟΚ και ούτε αναπληρώνεται ο Μπορμπόκης. Και ήταν εμφανέστατες απουσίες αυτές των Ουντέζε, Αμπονσά, Κατσαμπή (μισή ώρα πριν από το παιχνίδι δήλωσε αδυναμία να παίξει) και Χασιώτη (τραυματίστηκε και αποχώρησε στο 14'). Ηταν ακόμη σημαντική, έτσι όπως έγιναν τα πράγματα η απουσία του Εγκωμίτη. Προσπάθησε ο Μπάγεβιτς με τον Γεωργιάδη δεξιό οπισθοφύλακα, τον Καφφέ αμυντικό χαφ, τον Μπράτιτς σωματοφύλακα του Λυμπερόπουλου, αλλά... ατύχησε. Εχασε τη νίκη, γιατί ο Οκκάς λειτούργησε σπασμωδικά σε ένα ανεπανάληπτο τετ-α-τετ στο 2-1 και γιατί ο Γεωργιάδης ήταν εκτός θέσης στην κόντρα επίθεση του Παναθηναϊκού στο 2-2. Ευτύχησε όμως να δει τον Bενετίδη να αποσοβεί το 2-3 στο πλασέ του Βαζέχα.
 Δεν μπορεί ο Παναθηναϊκός των τόσο υψηλών στόχων, της τόσο μεγάλης εμπειρίας να δέχεται έτσι, χωρίς ιδιαίτερη προσπάθεια, δύο γκολ σε ανυποψίαστο χρόνο. Δεν μπορεί να λειτουργεί σπασμωδικά απέναντι σ' έναν αντίπαλο με τις τόσες απουσίες και προερχόμενο από μια θυελλώδη βδομάδα. Είχε κι αυτός τις απουσίες του και ήταν σημαντικές, όπως αυτή του Καραγκούνη, του Σόουζα και του Πφλίπσεν, και ήταν έτσι φανερή η έλλειψη οργανωτή στη μεσαία γραμμή. Εδειξε, όμως, αυτός ο Παναθηναϊκός την πολύ μεγάλη του κλάση και την ωριμότητά του όταν χρειάστηκε να ρισκάρει στο δέυτερο ημίχρονο. Και ανέλαβε το ρίσκο ο Αναστασιάδης, όχι μόνο με τον Βαζέχα αλλά και τον Βλάοβιτς. Εκτίμησε σωστά τις αμυντικές αδυναμίες του ΠΑΟΚ. Ισοφάρισε και θα μπορούσε να νικήσει, όπως κινδύνεψε να δεχτεί κι ένα τρίτο γκολ, σε μια φάση καθοριστική. Το αποτέλεσμα όμως και η γενική εικόνα είναι αυτά που μετράνε, κι εκεί ο Παναθηναϊκός αναδεικνύεται ως ο μεγάλος πρωταγωνιστής της Τούμπας.
 Είχε μια άγρια ομορφιά αυτό το παιχνίδι και τίποτε δεν προδίκαζε την τόσο συναρπαστική του συνέχεια, καθώς και οι δύο ομάδες έδειξαν επιφυλακτικές. Η κλάση του Καμπς έδωσε στον ΠΑΟΚ την ευκαιρία να προηγηθεί με 2-0 και να αμβλύνει τις ανησυχίες που άρχισαν να δημιουργούνται με τον τραυματισμό και την αποχώρηση και του Χασιώτη, που δημιουργούσε πελώριο κενό στο κέντρο της άμυνας. Αυτή η ανησυχία φαινόταν να εκλείπει σ' όλο το α' ημίχρονο, όταν ο ΠΑΟΚ ήλεγχε το παιχνίδι. Τα κενά φάνηκαν στο β' ημίχρονο και μάλιστα με την παράτολμη κίνηση του Παναθηναϊκού να έχει ουσιαστικά τέσσερις καθαρόαιμους επιθετικούς, τους Λυμπερόπουλο, Νασιόπουλο, Βαζέχα, Βλάοβιτς, και να περάσει τον Χένρικσεν στο κέντρο! Τότε η πλάστιγγα έγειρε στον Παναθηναϊκό, ο οποίος δεν μείωσε μόνο με τον Βλάοβιτς, αλλά κυριάρχησε, πέτυχε κανονικό γκολ που ακύρωσε ο διαιτητής Νίκου, ισοφάρισε και έδειξε ότι μπορούσε να πάρει τη νίκη.
 Ο ΠΑΟΚ δεν ήταν κακός, αλλά λύγισε στο τέλος από τις απουσίες του. Τέσσερις ήταν οι μεγάλοι πρωταγωνιστές της συνάντησης: 
 *Ο Kαμπς από τον ΠΑΟΚ με το σερβίρισμα των δύο γκολ.
 *Ο Λυμπερόπουλος από τον Παναθηναϊκό που είχε όλον τον ΠΑΟΚ επί ποδός.
 *Ο κόσμος που δεν ήταν πολύς, αλλά συμπαραστάθηκε κόσμια στον ΠΑΟΚ έως και το τελευταίο δευτερόλεπτο της συνάντησης και χωρίς ν' ασχοληθεί με τα γεγονότα των τελευταίων ημερών, που έφθασαν στην κορύφωσή τους με αφίσες και προτροπές «τελειώστε τους», μια μέρα πριν από το παιχνίδι.
 *Ακύρωσε το κανονικό γκολ του Παναθηναϊκού στο 61', όταν σε προσπάθεια τού Βόκολου για ανάποδο ψαλίδι (κανονική ενέργεια) ο Καμπς με προβολή έστειλε την μπάλα στα δίχτυα της ομάδας του. Ο ρέφερι εφηύρε φάουλ! 
 *Εριξε χωρίς λόγο κίτρινη κάρτα στον Λυμπερόπουλο στο ξεκίνημα, αλλά στο δεύτερο ημίχρονο του χάρισε τη δεύτερη που θα σήμαινε την αποβολή του, όταν κοντρολάρησε την μπάλα με το χέρι. Χάρισε πολλές κίτρινες κάρτες σε παίκτες του «Δικεφάλου» στην επανάληψη.
 *Στις τρίλεπτες καθυστερήσεις του αγώνα, έφυγαν στην αντεπίθεση πέντε παίκτες τού ΠΑΟ με μόνο δύο αμυντικούς του ΠΑΟΚ, δημιουργώντας επικίνδυνες καταστάσεις για το γηπεδούχο, αλλά πρόλαβε να σφυρίξει τη λήξη του ντέρμπι στα 2'40'' καθυστερήσεων, προκαλώντας δικαιολογημένα τα ειρωνικά σχόλια των φιλοξενουμένων.
