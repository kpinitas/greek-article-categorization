Mε κόντρα Πάγκαλου - Βενιζέλου ξεκίνησε τη θητεία του πριν από εφτά μήνες στο υπουργείο Πολιτισμού ο πρώτος για να παραδώσει τη σκυτάλη του σήμερα στο δεύτερο. Εκείνη η κόντρα που αφορούσε «τρύπα» 3 δισ., την οποία παρέλαβε ο Θ. Πάγκαλος μαζί με το υπουργείο στις 14 Απριλίου από ανεκπλήρωτες επιταγές που είχε υπογράψει σε μεγάλο βαθμό όχι τόσο η προκάτοχός του Ελισάβετ Παπαζώη όσο ο προγενέστερος αυτής υπουργός Ευάγγ. Βενιζέλος, έληξε με χαμόγελα και χειραψίες μετά τις αυστηρές συστάσεις του πρωθυπουργού.
 Το ίδιο σκηνικό επαναλήφθηκε προχθές στη Θεσσαλονίκη μετά τις δηλώσεις του Θεόδωρου Πάγκαλου ότι το λεγόμενο Μουσείο Κινηματογράφου, ένας θεσμός-σφραγίδα
που δώρισε στην πόλη ο Βενιζέλος, είναι ανύπαρκτο. «Δεν υπάρχει μουσείο» είπε.
Αυτό όμως δεν τους εμπόδισε και τους δύο να εμφανιστούν στην έναρξη του Φεστιβάλ Κινηματογράφου και να αστειευθούν μπροστά στις κάμερες.
 Αυτούς τους εφτά μήνες παραμονής του στο υπουργείο Πολιτισμού ο Θεόδωρος Πάγκαλος ασχολήθηκε, όπως άλλωστε είχε υποσχεθεί, με τους Ολυμπιακούς Αγώνες, τους οποίους δεν έβλεπε μόνο ως δημόσια έργα.
 Γι' αυτό εξήγγειλε μια σειρά έργων πολιτιστικών, τα οποία συνέδεε με τη μεγάλη
αυτή διοργάνωση. Ως το μεγαλύτερο επίτευγμά του μπορεί να χαρακτηριστεί ότι «ξεσκάλωσε» την οργάνωση της Πολιτιστικής Ολυμπιάδας ξεκαθαρίζοντας την οικονομική και λειτουργική σχέση της με τη ΔΟΕ και την «Αθήνα 2004». Ο Ευάγγ. Βενιζέλος είχε παραδώσει στην Ελ. Παπαζώη αντί της Πολιτιστικής Ολυμπιάδας με τη μορφή που έχει σήμερα ένα Διεθνές Ιδρυμα Προσωπικοτήτων, που όσο εκείνος ήταν στο ΥΠΠΟ έμενε στα χαρτιά. 
 - Ο Θ. Πάγκαλος συνέχισε τον αγώνα για την επιστροφή των Μαρμάρων του Παρθενώνα με τη συνέπεια όλων των προκατόχων του και πρόβαλε τις ελληνικές θέσεις με τη διεθνή προβολή που είχε αποκτήσει από την προηγούμενη ιδιότητά του ως υπουργού Εξωτερικών. Πρόσφατα είχε μιλήσει για την υπόθεση αυτή στο διεθνές τμήμα αμερικανικού δικτύου όπως και σε μεγάλες ξένες εφημερίδες.
 - Ηταν σαφές ότι επιθυμούσε την επιτάχυνση των ρυθμών προετοιμασίας του νέου Μουσείου της Ακρόπολης. Την προηγούμενη εβδομάδα είχε συναντηθεί με τον πρόεδρο του Οργανισμού Ανέγερσης του Νέου Μουσείου της Ακρόπολης καθηγ. Δημ. Παντερμαλή, και ενημερώθηκε για τα αποτελέσματα της πρώτης φάσης του αρχιτεκτονικού διαγωνισμού. Σκόπευε μάλιστα εντός των ημερών να ανακοινώσει και τα αποτελέσματα.
 - Ιεράρχησε τις προτεραιότητες του Γ' ΚΠΣ καθορίζοντας έτσι και τα έργα που θα
 - Τοποθέτησε τον Περικλή Κούκο σε συμφωνία με τον υπουργό Ανάπτυξης κ. Χριστοδουλάκη στη θέση του προέδρου της Α.Ε. «Ελληνικό Φεστιβάλ».
 Εξήγγειλε επίσης τα ακόλουθα έργα με χρονικό ορίζοντα το 2004: 
 - Την εγκατάσταση του Εθνικού Μουσείου Σύγχρονης Τέχνης (Αθηνών) στο κτίριο Φιξ.
 - Την ανακαίνιση και τον εκσυγχρονισμό του κτιρίου του Εθνικού Θεάτρου στην Αγ. Κωνσταντίνου με 10 δισ.
 - Την υπόγεια επέκταση της Εθνικής Πινακοθήκης με 9 δισ. 
 - Τη μόνιμη εγκατάσταση του Κρατικού Μουσείου Σύγχρονης Τέχνης (Θεσσαλονίκης) στην Υφανέτ. 
 - Την αύξηση του προϋπολογισμού της Λυρικής Σκηνής σε 4 δισ. και την πιθανή δημιουργία Σχολής Μπαλέτου.
 - Την ανέγερση του Μουσείου Μοντέρνας Τέχνης Βασίλη και Ελίζας Γουλανδρή στο πάρκο Ριζάρη.
 - Την επέκταση του κτιρίου του Κέντρου Σύγχρονης Εικαστικής Δημιουργίας Ρεθύμνης και την αύξηση της ετήσιας επιδότησής του.
 Xιουμοριστικά αντιμετώπισε το Tμήμα Πολιτισμού του Συνασπισμού την αποπομπή του Θ. Πάγκαλου με το ακόλουθο σημείωμα του υπεύθυνου του τμήματος Mάνου Στεφανίδη: 
 «Tο δράμα του πολιτισμού συνεχίζεται στο ομώνυμο υπουργείο, όπου πρόσωπα έρχονται και παρέρχονται.
 Ο κ. Πάγκαλος πλήρωσε τη γνώμη του, ο κ. πρωθυπουργός απέδειξε τη δυνατότητά του να δημιουργεί "κυρίους Tίποτε" και ο κ. Bενιζέλος επιστρέφει στον τόπο που
απαξίωσε μετά τις πρόσφατες εκλογές. Φαίνεται ότι μερικοί μήνες εκτός υπουργικής Mερσεντές μεταστρέφουν και τον πιο πεισματάρη.
 Aντιλαμβανόμενοι το πρόβλημα του πρωθυπουργού αντιπροτείνουμε ως υπουργό Πολιτισμού ένα πρόσωπο αμόλυντο: το θαυμάσιο πιτσιρικά της ταινίας του Γ. Tσεμπερόπουλου "Πίσω πόρτα"».
