 «Τραυματισμένος» διπλά εξήλθε από το Σαββατοκύριακο ο πρόεδρος της Νέας Δημοκρατίας.
 Από τη Λέσβο και Λήμνο που περιόδευε τις τελευταίες δύο ημέρες και ενώ ο ίδιος
εκτόξευε πυρά κατά της κυβέρνησης, ο Κ. Καραμανλής διαπίστωσε πως αμφισβητούν τις επιλογές του και ένα σημαντικό κομμάτι της νεολαίας του κόμματός του, αλλά
και ο ίδιος ο εξάδελφός του και πρώην στενός συνεργάτης του, Μιχάλης Λιάπης.
 Και αν δεν υπήρχε και η κυβερνητική κρίση, με την αποπομπή του Θ. Πάγκαλου, είναι βέβαιο πως τα φαινόμενα αυτά θα έπαιρναν μεγαλύτερη διάσταση.
 Μέσα σε κλίμα έντασης το περασμένο Σάββατο συνεδρίασε η Kεντρική Eπιτροπή της ΟΝΝΕΔ προκειμένου να συζητήσει επί της πρότασης μομφής που είχε κατατεθεί από 33 μέλη της Κ.Ε. κατά του προέδρου της οργάνωσης Γιάννη Οικονόμου και τα οποία
τον κατηγορούσαν για αδράνεια, ομαδοποιήσεις κ.ά. Ο κ. Οικονόμου από την αρχή της συνεδρίασης εμφανίστηκε ως ο γνήσιος εκφραστής των απόψεων Καραμανλή και ζήτησε από τα μέλη της Κ.Ε. να στηρίξουν τον πρόεδρο του κόμματος. Δεν ήταν μια τυχαία τακτική, αφού απευθυνόταν στη μεγάλη μερίδα από τους 33 αμφισβητίες
του, οι οποίοι πρόσκεινται στον Κ. Καραμανλή, εν τούτοις θεωρούν πως πίσω από τον Γ. Οικονόμου βρίσκεται ο Αρης Σπηλιωτόπουλος, με τον οποίο δεν διατηρούν τις καλύτερες sθέσεις. Ο κ. Οικονόμου με τις αναφορές του «φωτογράφiσε» τους βουλευτές Ε. Στυλιανίδη και Γ. Βλάχο ότι βρίσκονται πίσω από τους 33.
 Η «αντίπερα όχθη», μέσω εκπροσώπων των 33, επέμειναν στις θέσεις τους για την ανάγκη παραίτησης του κ. Οικονόμου από την προεδρία και λίγο αργότερα, μέσα σε
κλίμα αντιπαραθέσεων, πραγματοποιήθηκε η ψηφοφορία. Και το αποτέλεσμά της δεν ήταν και το πλέον ευχάριστο για τον κ. Οικονόμου, και κατ' επέκταση για τον Κ.
Καραμανλή, ο οποίος τον στήριζε, εμφανώς, το τελευταίο διάστημα. Η πρόταση μομφής δεν πέρασε αφού χρειαζόταν 51 ψήφους (επί συνόλου 100). Την καταψήφισαν
54 μέλη της Kεντρικής Eπιτροπής, τα οποία έτσι στήριξαν τον κ. Οικονόμου. Ομως
στα 33 στελέχη, που ήδη υπέγραφαν την πρόταση, ήρθαν να προστεθούν άλλα 5 που την υπερψήφισαν καθώς και 5 μέλη που επέλεξαν το λευκό. Συνολικά δηλαδή 43 μέλη της Kεντρικής Eπιτροπής αποδοκίμασαν τον πρόεδρο της Ν.Δ., κάτι που θεωρείται έμμεση αποδοκιμασία των χειρισμών Καραμανλή, ο οποίος τις δύο προηγούμενες εβδομάδες μέσω του διευθυντή του γραφείου του Γ. Αγγέλου είχε στείλει μήνυμα στήριξης του κ. Οικονόμου. Μετά την ψηφοφορία, ο εκ των 33 μελών της Κ.Ε. Δ. Κουσιουρής ζήτησε εμμέσως την παραίτηση Οικονόμου λέγοντας ότι το αποτέλεσμα ανέδειξε το πρόβλημα διοίκησης της ΟΝΝΕΔ και πρόσθεσε ότι ο κ. Οικονόμου πρέπει να δείξει την απαιτούμενη ευθιξία ώστε όλες οι δυνάμεις να
συμβάλουν για την επιτυχία του Κ. Καραμανλή. Από την άλλη πλευρά, συνεργάτες του Α. Σπηλιωτόπουλου έλεγαν πως με το αποτέλεσμα δικαιώθηκε ο αγώνας της ΟΝΝΕΔ κατά των παρεμβάσεων και υπέρ της αυτονομίας της.
 Ομως, αυτό δεν ήταν το μοναδικό αναπάντεχο για τον πρόεδρο της Ν.Δ. Ο εξάδελφός του και επί σειρά ετών στενός συνεργάτης του Μ. Λιάπης με άρθρο του (στο «ΒΗΜΑ») άσκησε οξύτατη κριτική στον πρόεδρο της Ν.Δ. Ο κ. Λιάπης τον κατηγόρησε για «ηγεμονισμό» που έχει οδηγήσει την παράταξη σ' ένα φαύλο κύκλο και μια επώδυνη εσωστρέφεια, ενώ σχολιάζοντας την τακτική που ακολουθήθηκε από
την ηγετική ομάδα, έγραψε πως «εκείνοι που είχαν άλλη άποψη ήταν αιρετικοί, εκείνοι που ήθελαν να διεκδικήσουν κάτι καλύτερο ήταν υπονομευτές, εκείνοι που
αποχωρούσαν, προδότες»! Ακόμη, χαρακτήρισε τη Ν.Δ. κόμμα μηχανισμών και όχι ιδεών, ότι αρκείται στα στερεότυπα, τις μεγάλες υποσχέσεις, τη ρητορεία, τον αγοραίο λόγο.
 Με φανερή αμηχανία στα νέα αυτά φαινόμενα, η ηγεσία της Ρηγίλλης προτίμησε να μην τα σχολιάσει, εκτιμώντας ότι θα τροφοδοτήσουν νέα επεισόδια εσωστρέφειας, τα οποία θα ενταθούν εν όψει του συνεδρίου.
 Ο Κώστας Καραμανλής, από τη Λήμνο και Λέσβο όπου βρέθηκε, προτίμησε τις αναφορές του στα εθνικά θέματα και τα προβλήματα διαπλοκής. «Στην εξωτερική πολιτική και στα εθνικά θέματα δεν χωρούν υποχωρήσεις. Δεν χωρούν προσωπικές πολιτικές και προσωπικά ρίσκα. Ούτε μισό βήμα πίσω, πια», είπε και κατηγόρησε την κυβέρνηση ότι έκανε τόσα πολλά για να βοηθήσει την Τουρκία, όσα δεν μπορούσε να πετύχει καμία τουρκική ηγεσία. Για τα διαπλεκόμενα είπε ότι τα γεγονότα είναι αποκαλυπτικά: «Γονατίζουν οι δημόσιες υπηρεσίες, για να περάσουν αυθαίρετα, παράνομα και ανήθικα συγκεκριμένοι πράκτορες συμφερόντων»,
είπε και πρόσθεσε: «Καταρτίζονται φωτογραφικές διατάξεις για να παραδίδονται τα "φιλέτα" του δημόσιου τομέα στους ίδιους κρατικοδίαιτους επιχειρηματίες. Τα
όσα συμβαίνουν στον ΟΤΕ αποκαλύπτουν ξεκάθαρα ότι οι αποφάσεις δεν λαμβάνονται
από την κυβέρνηση.Υποβάλλονται και επιβάλλονται από τους εξωθεσμικούς συμμάχους της. Εντείνεται η απόπειρα ποδηγέτησης της πολιτικής».
