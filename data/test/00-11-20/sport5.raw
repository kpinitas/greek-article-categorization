«Αν είναι δυνατόν», αναφώνησαν στον πάγκο του ΠΑΟΚ όταν είδαν να μεταφέρεται με φορείο εκτός αγωνιστικού χώρου ο Χασιώτης. Λίγο πριν είχαν ακούσει από τον Κατσαμπή να τους λέει ότι δεν μπορεί να παίξει. Κι όταν ο Μπάγεβιτς γύρισε στους αναπληρωματικούς και διαπίστωσε ότι ο αμυντικός δεν υπήρχε, το σκέφθηκε πριν αποφασίσει για Καφφέ. Κι όταν ο Μπράντιτς κτύπησε το κεφάλι του στο τέλος του ημιχρόνου, ακούστηκε πάλι από τον ίδιο χώρο: «E, όχι, είναι κατάρα». Ο Μπράτιτς μπόρεσε και συνέχισε.
 Στα αποδυτήρια όλοι, με πρώτο τον Μπάγεβιτς, στάθηκαν σε τρία σημεία: 
 *Την ευκαιρία που έχασε ο Οκκάς για το 3-1.
 *Την επιλογή τού Γεωργιάδη να φύγει μπροστά και να αφήσει ακάλυπτο τον Σιπνιέφσκι στη φάση του 2-2.
 *Τον τρόπο που λειτούργησε ο Κωσταντινίδης στην τλευταία ευκαιρία του ΠΑΟΚ, στην εκπνοή του αγώνα.
 Την κατάσταση των αποδυτηρίων, λίγο-πολύ, μετέφερε στην αίθουσα Tύπου ο Ντούσαν Μπάγεβιτς, όταν μίλησε για τις ευκαιρίες που δόθηκαν και χάθηκαν κι όταν αναφέρθηκε στη φάση της ισοφάρισης και στην απουσία προσωπικού αντιπάλου του σκόρερ του Παναθηναϊκού. Κατά τα άλλα, ο Μπάγεβιτς μίλησε για τα δύο πρόσωπα τού ΠΑΟΚ: 
 Αυτόν του α' ημιχρόνου, όταν πέτυχε δύο ωραία γκολ, είχε την ηρεμία στο παιχνίδι του και τον έλεγχο του αγώνα. Και στην πανικόβλητη ομάδα του β' ημιχρόνου, ιδιαίτερα μετά το 2-1, αυτής που μέτρησε τις απουσίες και η οποία δεν έπαιξε με τη λογική που έπρεπε και με δεδομένο τις απουσίες αυτές που δημιουργούσαν πελώριο αμυντικό πρόβλημα.
 Ο προπονητής του ΠΑΟΚ μίλησε για έναν πολύ καλό αγώνα, ένα ανοιχτό παιχνίδι με πολλές φάσεις και με ευκαιρίες να δημιουργούνται και να χάνονται και από τις δύο πλευρές. Δεν τοποθετήθηκε αν το αποτέλεσμα είναι δίκαιο, αλλά ανταπέδωσε τις ευχές Αναστασιάδη για καλή πορεία σε πρωτάθλημα και Ευρώπη, για να εισπράξει το «ευχαριστώ» του προπονητή του Παναθηναϊκού.
 Ο Παντελής Κωνσταντινίδης αναφέρθηκε στα δύο γκολ της ομάδας του, το επιτυχημένο ρίσκο του Παναθηναϊκού στο β' ημίχρονο και την ευκαιρία του Οκκά και τη δική του.
 Στο γήπεδο, ούτε πανό κατά Μπατατούδη αναρτήθηκαν ούτε συνθήματα εναντίον του ακούστηκαν, παρ' ότι ο μεγαλομέτοχος έβλεπε το παιχνίδι από την τηλεόραση στο Πανόραμα και ενημερωνόταν τηλεφωνικά από στενούς του συνεργάτες. Κι αυτή η αλλαγή κλίματος παρ' ότι η προηγούμενη μέρα με τα δέκα, τουλάχιστον, πανό που αναρτήθησαν έξω από την Τούμπα και τις αφίσες με το σύνθημα «τελειώστε τους» που εμφανίστηκαν προδίκαζαν ένα θυελλώδες απόγευμα. Η ζημιά έγινε στα εισιτήρια, καθώς οι πολλοί φοβήθηκαν τυχόν επεισόδια καί έμειναν στα σπίτια τους.
