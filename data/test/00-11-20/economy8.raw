 περγούντες οι εργαζόμενοι της ΔΕΗ θα υποδέχονται σήμερα το απόγευμα τους υποψήφιους που θα διεκδικήσουν άδεια σταθερής ασύρματης τηλεφωνίας από την Εθνική Επιτροπή Τηλεπικοινωνιών. Αίτημά τους, ως γνωστόν, είναι η ισότιμη συμμετοχή της ΔΕΗ στο διαγωνισμό για τις άδειες χωρίς περιορισμούς.
 Η ΔΕΗ σήμερα θα καταθέσει προσφορά συμμετέχοντας με ποσοστό 10%-15% σε κοινοπραξία μαζί με τις τράπεζες Εθνική, Αλφα και Γενική, καλύπτοντας έτσι τους περιοριστικούς όρους της διακήρυξης, που απαγορεύει τη συμμετοχή εταιρειών ελεγχόμενων από το Δημόσιο, πέραν φυσικά του ΟΤΕ. Σύμφωνα με τα σενάρια που έχουν γίνει γνωστά, σε περίπτωση που κατακυρωθεί άδεια ασύρματης σταθερής τηλεφωνίας στην κοινοπραξία στην οποία συμμετέχει η ΔΕΗ, αυτή θα μπορεί να διαλυθεί σε διάστημα 9 μηνών με ταυτόχρονη μεταβίβαση των δικαωμάτων
 Σε ό,τι αφορά τη διαδικασία που θα ακολουθηθεί, στις 4.00 το απόγευμα σήμερα λήγει η προθεσμία για την υποβολή των φακέλων από τα επιχειρηματικά σχήματα που ενδιαφέρονται για τα δίκτυα σταθερής-ασύρματης τηλεφωνίας. Ο αριθμός των ενδιαφερομένων θα δώσει μια πρώτη ένδειξη για την τελική έκβαση του εγχειρήματος, ενώ με αγωνία αναμένεται η δημοσιοποίηση της ταυτότητάς τους. 
 Θα διατεθούν εφτά περιοχές συχνοτήτων στα 3, 5 και 26 Γιγαχέρτς και η τιμή εκκίνησης για καθεμία θα είναι 1-3 δισεκατομμύρια δραχμές, αναλόγως της «μπάντας». Δύο επιπλέον συχνότητες θα λάβει εκτός δημοπρασίας ο ΟΤΕ, πληρώνοντας τίμημα το οποίο όμως θα προκύψει από τον πλειστηριασμό. Κυβερνητικοί αξιωματούχοι θεωρούν ότι θα ήταν ικανοποιητική η συγκέντρωση ενός
ποσού 50-60 δισ. δραχμών από την εκχώρηση των συχνοτήτων. Υπεύθυνη για τη διαδικασία είναι η Εθνική Επιτροπή Τηλεπικοινωνιών και ύστερα από την υποβολή των φακέλων σήμερα το χρονοδιάγραμμα περιλαμβάνει: 
 Την Τρίτη 21/11 θα κοινοποιηθεί ο κατάλογος των ενδιαφερομένων. Στις 22/11 θα ανακοινωθούν λεπτομέρειες για τη διαδικασία της δημοπρασίας. Εως τις 23 μπορεί
να υποβληθούν ενστάσεις εναντίον επιχειρηματικών σχημάτων (αν κάποιος συμμετέχει σε δύο ή παραπάνω σχήματα με άνω του 15%). Στις 27 θα ανακοινωθεί ο
προσωρινός κατάλογος προεπιλογής και στις 30 ο οριστικός, αφού προηγουμένως οι
αποκλειόμενοι επανυποβάλλουν φάκελο με διαφορετική μετοχική σύνθεση. Η δημοπρασία για τις εφτά συχνότητες με τιμές εκκίνησης από 1-3 δισ. δραχμές θα ξεκινήσει στις 4 και θα ολοκληρωθεί στις 8/12. Εως τις 28/12 θα πρέπει να έχει
υποβληθεί το 25% του τιμήματος κάθε άδειας για να γίνει η εκχώρησή της στις 12/2/2001
