 Yστερα από μια εβδομάδα προκαταρκτικών συνομιλιών μεταξύ περίπου 2.000 κατώτερων αξιωματούχων από 150 χώρες, που δεν οδήγησαν στο γεφύρωμα των σημαντικών διαφορών, άρχισε η άφιξη στη Χάγη ηγετικών στελεχών των αντίστοιχων
κυβερνήσεων προκειμένου να γίνει η διαπραγμάτευση επί του περιορισμού των εκπομπών αερίων που επηρεάζουν αρνητικά την αλλαγή του κλίματος της Γης.
 Το Σάββατο, χιλιάδες άτομα, χτυπώντας ντραμς-μπόνγκο και σχηματίζοντας συμβολικά ένα φράγμα για να διαδηλώσουν την αντίθεσή τους στις επαπειλούμενες πλημμύρες ως αποτέλεσμα του φαινομένου του θερμοκηπίου, ζητούσαν τη λήψη αποτελεσματικών μέτρων πριν τελειώσει άλλη μια διεθνής διάσκεψη για το κλίμα.
 «Σταματήστε την αλλαγή του κλίματος», «Σταματήστε τους γίγαντες του πετρελαίου»! , «Δεν μπορεί ο καθένας να κολυμπήσει», διάβαζε κανείς στα πανό που κρατούσαν οι διαδηλωτές, στο φράγμα μήκους 400 μέτρων που είχαν σχηματίσει
στο δρόμο μπροστά στο χώρο διεξαγωγής της διάσκεψης.
 Κατά τη διαδήλωση δεν σημειώθηκαν βιαιότητες, αλλά επρόκειτο φυσικά για μια θορυβώδη κινητοποίηση, ενώ σημειώθηκαν και εννέα συλλήψεις ατόμων που επετέθηκαν εναντίον του Δημοτικού Μουσείου της Χάγης.
 Η επίτροπος της Ευρωπαϊκής Ενωσης για το Περιβάλλον, Μαργκότ Βάλστρομ, απηύθυνε έκκληση στις βιομηχανικές χώρες να «δράσουν τώρα για τον έλεγχο των εκπομπών που συμβάλλουν στο φαινόμενο του θερμοκηπίου». Η ίδια πρόσθεσε ότι «είναι επίσης σημαντικό για το βιομηχανικό κόσμο να συνεργαστεί με τα αναπτυσσόμενα κράτη».
 Πάντως, Αμερικανοί αξιωματούχοι δήλωσαν ότι έχουν την αίσθηση ότι οι δικές τους προσπάθειες, για να βρεθεί κοινό έδαφος και να εξασφαλιστεί κάποια ευελιξία, δεν βρήκαν ανταπόκριση από τους Eυρωπαίους συναδέλφους τους.
 Οι Ηνωμένες Πολιτείες έχουν συχνά βρεθεί στο επίκεντρο επικρίσεων, επειδή περιβαλλοντολόγοι αλλά και ορισμένες κυβερνήσεις τις κατηγορούν ευθέως ότι προσπαθούν να αποφύγουν τις δεσμεύσεις και να απαλλαγούν των υποχρεώσεών τους για τον περιορισμό των εκπομπών αερίων, που θεωρούνται υπεύθυνα για τη δημιουργία του φαινομένου του θερμοκηπίου.
 Με βάση τη συμφωνία του Κιότο, ο μέσος όρος περιορισμού των εκπομπών αερίων πρέπει να είναι 5, 2% κάτω από τα επίπεδα του 1990, σε μια πενταετή περίοδο από
το 2008 έως το 2012. Ειδικότερα, η Ευρώπη πρέπει να προχωρήσει σε περιορισμό 8%, η Ιαπωνία 6%, ενώ οι Ηνωμένες Πολιτείες 7%.
