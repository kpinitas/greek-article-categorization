 Και μετά την... προπόνηση της Ρόδου, έρχονται τα δύσκολα για τον Ολυμπιακό. Το ραντεβού της Πέμπτης στο Ανφιλντ θα κρίνει την εφετινή παρουσία των πρωταθλητών Ελλάδας στην Ευρώπη. Και επειδή η Λίβερπουλ δεν είναι Καλαμάτα, ο προπονητής των «ερυθρολεύκων» Τάκης Λεμονής παραδέχθηκε ότι πρέπει να διορθωθούν κάποια πράγματα στην ομάδα του για να θριαμβεύσει στο Ανφιλντ.
 «Πρέπει να πειστούν οι παίκτες μου να αλλάξουν κάποια πράγματα στο παιχνίδι τους. Το ματς με τη Λίβερπουλ είναι δύσκολο, αλλά είμαι πεπεισμένος ότι θα παλέψουμε με όλες τις δυνάμεις μας για κάτι καλό», δήλωσε στη συνέντευξη Τύπου ο κ. Λεμονής, ο οποίος πρόσθεσε: 
 «Είναι αλήθεια ότι ζούμε για το παιχνίδι στο Ανφιλντ. Για να πάρουμε όμως την πρόκριση πρέπει να τα δώσουμε όλα και στα 90 λεπτά του αγώνα».
 Ο κατάσκοπος της Λίβερπουλ, Αλεξ Μίλερ, βρέθηκε και στη Ρόδο για να παρακολουθήσει τον Ολυμπιακό. Ο συνεργάτης του Ουγιέ στις δηλώσεις του δεν έκρυψε ότι εντυπωσιάστηκε από την εμφάνιση του Tζιοβάνι, ενώ επισήμανε ότι «είναι καλό για την ομάδα μου που δεν θα αγωνιστεί ο Ζε Ελίας».
 Ο προπονητής του Ολυμπιακού στη συνέντευξη Τύπου μίλησε και για τον αγώνα: «Είμαι ευχαριστημένος από την απόδοσή μας στα πρώτα 25 λεπτά του αγώνα. Πρέπει να διορθώσουμε κάποια προβλήματα στη λειτουργία της ομάδας και γενικά πρέπει να αλλάξει η νοοτροπία μας. Αυτό όμως είναι ένα θέμα που πρέπει να μείνει μεταξύ μας».
 Από την πλευρά του ο προπονητής της Καλαμάτας, Βασίλης Γεωργόπουλος, δήλωσε ικανοποιημένος από την απόδοση των ποδοσφαιριστών του, λέγοντας: «Εχω πολύ καιρό να δω τον Ολυμπιακό να παίζει τόσο καλό ποδόσφαιρο. Είμαι ευχαριστημένος που σταθήκαμε καλά σε αυτό το παιχνίδι. Στο δεύτερο ημίχρονο παίξαμε ανοιχτά για να πάρουμε κάτι θετικό, αλλά δεν τα καταφέραμε. Στη συνέχεια θα προσπαθήσουμε να παλέψουμε για τη σωτηρία μας».
 *Ο Λουίς Φερναντές ανέλαβε τις τύχες της Παρί Σεν Ζερμέν και στον Ολυμπιακό στρέφονται πλέον στη λύση του Γερμανού Γιουπ Χάινκες. Στον Πειραιά πάντως λέγεται ότι θα γίνουν συζητήσεις και με το Γάλλο ομοσπονδιακό προπονητή Λεμέρ.
