 Νέα τροπή πήρε αιφνιδίως τα τελευταία 24ωρα η υπόθεση Πινοσέτ, μετά την απόφαση
του Χιλιανού δικαστή Γκούζμαν Ταπία να απαγγείλει κατηγορίες και να θέσει σε κατ' οίκον περιορισμό τον πρώην δικτάτορα. Οι δικηγόροι του 85χρονου στρατηγού
Πινοσέτ, όμως, άσκησαν αμέσως έφεση και έως ότου αυτή εκδικαστεί, η απόφαση του δικαστή αναστέλλεται.
 Ο δικαστής Χουάν Γκούζμαν Ταπία διέταξε την περασμένη Παρασκευή να τεθεί ο Πινοσέτ σε κατ' οίκον περιορισμό (λόγω ηλικίας, μια και σε διαφορετική περίπτωση θα μπορούσε να συλληφθεί) και να παραπεμφθεί σε δίκη ως υποκινητής των εγκλημάτων που διαπράχθηκαν από το «καραβάνι του θανάτου». Πρόκειται για τη διαβόητη στρατιωτική μονάδα που εκτέλεσε 75 πολιτικούς κρατουμένους το 1973, αμέσως μετά την ανατροπή του Σαλβαντόρ Αλιέντε. Ο Ταπία διώκει τον Πινοσέτ και για 18 απαγωγές, το μόνο «παράθυρο» που επιτρέπει την ενοχοποίηση του δικτάτορα, καθώς από το 1978 βρίσκεται σε ισχύ νόμος με τον οποίον αμνηστεύονται όσοι τέλεσαν εγκλήματα κατά τη διάρκεια της δικτατορίας.
 Απαντώντας στη δίωξη Γκούζμαν οι δικηγόροι του Πινοσέτ άσκησαν έφεση, υποστηρίζοντας ότι ο δικαστής ενήργησε παράτυπα, διότι, πρώτον, δεν ανέκρινε τον Πινοσέτ και δεύτερον, δεν περίμενε τα αποτελέσματα ιατρικών εξετάσεων που ο ίδιος ζήτησε, προκειμένου να διαπιστωθεί αν ο Πινοσέτ είναι σε θέση να αντιμετωπίσει δίκη. Δικαστικές πηγές πληροφόρησαν ότι μέχρι το εφετείο να αποφανθεί επί της προσφυγής, πιθανόν ώς το μέσον της εβδομάδας, η διαταγή του Γκούζμαν δεν μπορεί να εφαρμοστεί.
 Θορυβημένο από τις τελευταίες εξελίξεις, το γενικό επιτελείο ενόπλων δυνάμεων επιχείρησε να συγκαλέσει το Συμβούλιο Εθνικής Ασφάλειας. Ο διοικητής των χιλιανών ενόπλων δυνάμεων, στρατηγός Ρικάρντο Ιζουριέτα, διάδοχος του Πινοσέτ σ' αυτή τη θέση, επικαλέστηκε άρθρο του συντάγματος που αναφέρεται σε ενέργειες που απειλούν τις βάσεις του θεσμικού οικοδομήματος, ο αντιπρόεδρος της Χιλής Χοσέ Μιγκέλ Ινσούλτζα, όμως, εξέφρασε την αντίθεσή του, τονίζοντας ότι δεν υπάρχει λόγος ανησυχίας. Aντιθέτως, ο ναύαρχος Αρανσίμπια, αρχηγός του
γενικού επιτελείου ναυτικού, έκρινε την κατάσταση «κρίσιμη έως ανησυχητική». Ο
Ιζουριέτα διαβεβαίωσε πάντως ότι οι ένοπλες δυνάμεις θα καταβάλουν κάθε προσπάθεια «για να αποφευχθούν οι αντιπαραθέσεις που μπορούν να επηρεάσουν την
 Τα νέα της δίωξής του αντιμετώπισε ο Πινοσέτ «με ηρεμία», πληροφόρησε συνεργάτης του. Ο 85χρονος πρώην δικτάτορας που έχει διαβήτη, του έχει τοποθετηθεί βηματοδότης και δυσκολεύεται να κινηθεί, βρίσκεται στο σπίτι του στο Λος Μπόλντος, 120 χλμ. νοτιοδυτικά του Σαντιάγο.
 Σύμφωνα με επίσημη έκθεση, 3.197 άνθρωποι έχασαν τη ζωή τους ή εξαφανίστηκαν κατά τη διάρκεια του καθεστώτος Πινοσέτ. Τον Οκτώβριο του 1998, η αστυνομία συνέλαβε τον Πινοσέτ στη Βρετανία ύστερα από αίτημα του Ισπανού δικαστή Γκαρθόν, που επιχείρησε να τον παραπέμψει με την κατηγορία του βασανισμού. Ο στρατηγός πέρασε 503 ημέρες σε κατ' οίκον περιορισμό, αλλά στη συνέχεια του επετράπη να επιστρέψει στην πατρίδα του, αφ' ότου η Βρετανία έκρινε ότι είναι πολύ γέρος και άρρωστος για να παραπεμφθεί σε δίκη στην Ισπανία. Τον περασμένο
Αύγουστο ο Γκούζμαν πέτυχε να αφαιρεθεί η ασυλία Πινοσέτ και εναντίον του εκκρεμούν ακόμα 187 προσφυγές για παραβιάσεις ανθρωπίνων δικαιωμάτων.
