Προ των ευθυνών τους για το ρόλο που πρέπει να διαδραματίζουν στην πρόληψη και την καταστολή περιπτώσεων ξεπλύματος βρώμικου χρήματος φέρνει η Επιτροπή Κεφαλαιαγοράς όλες τις Εταιρείες Παροχής Επενδυτικών Υπηρεσιών, Επενδύσεων Χαρτοφυλακίου και Διαχείρισης Αμοιβαίων Κεφαλαίων.
 Με εγκύκλιο που απέστειλε προς όλες τις εταιρείες της ελληνικής αγοράς που πραγματοποιούν χρηματιστηριακές συναλλαγές θέτει, μεταξύ άλλων, σειρά υποχρεώσεων και κριτηρίων τα οποία οφείλουν να τηρούν απαρέγκλιτα όταν εκτελούν εντολές πελατών οι οποίοι προέρχονται από χώρες θεωρούμενες «υψηλού κινδύνου» για ξέπλυμα βρώμικου χρήματος.
 Οπως τονίζεται στην εγκύκλιο, έπειτα από απόφαση της Financial Action Task Force, οι εταιρείες της ελληνικής αγοράς θα πρέπει να εξετάζουν με ιδιαίτερη προσοχή τις συναλλαγές άνω των 10 εκατ. δραχμών, με φυσικά ή νομικά πρόσωπα, συμπεριλαμβανομένων και πιστωτικών ιδρυμάτων ή εταιρειών που προέρχονται από τις χώρες θεωρούμενες φορολογικοί παράδεισοι: Ισραήλ, Λίβανος, Λίχτενσταϊν, Μπαχάμες, Νησιά Καϊμάν, Νησιά Κουκ, Νησιά Μάρσαλ, Παναμάς, Ρωσία, Φιλιππίνες, Dominica, Ναούρου, Νιούε, Αγ. Κιτς & Νέβις, και Αγ. Βικέντιος & Γρεναδίνες.
 Οι χρηματιστηριακές ή επενδυτικές εταιρείες που συνεργάζονται με πελάτες από τις προαναφερόμενες χώρες υποχρεούνται να λαμβάνουν όλα τα απαραίτητα μέτρα, ώστε να πιστοποιούν την ταυτότητα του τρίτου για λογαριασμό του οποίου πραγματοποιείται η συναλλαγή. Σε περίπτωση που τα στοιχεία δεν επαρκούν για την πιστοποίηση της ταυτότητας των φυσικών προσώπων, τότε όλες οι συναλλαγές πρέπει να τελούν υπό στενή παρακολούθηση και αν διαπιστώνονται ύποπτες κινήσεις να αναφέρονται στις αρμόδιες αρχές.
 Σύμφωνα με την εγκύκλιο της Επιτροπής Κεφαλαιαγοράς, οι ενδείξεις συναλλαγών που θα πρέπει να θεωρούνται ύποπτες νομιμοποίησης εσόδων από εγκληματικές δραστηριότητες διακρίνονται σε δύο κατηγορίες: εκείνες που αφορούν την ταυτότητα του πελάτη και εκείνες που αφορούν τις κινήσεις λογαριασμού του πελάτη. Η Επιτροπή Kεφαιαλαγοράς παραθέτει και συγκεκριμένα παραδείγματα συναλλαγών ή συμπεριφορών που ενδεχομένως συνδέονται με πρόθεση νομιμοποίησης εσόδων από εγκληματικές δραστηριότητες και θα πρέπει να αναφέρονται. Τέτοια είναι: κίνηση λογαριασμών με μεγάλα ποσά που τηρούνται στο όνομα off shore εταιρειών, αδικαιολόγητη καθυστέρηση των πελατών ή πληρεξούσιών τους να προσκομίσουν τα νομιμοποιητικά έγγραφα που είναι απαραίτητα για το άνοιγμα χρηματιστηριακού λογαρισμού, ή γενικότερα απροθυμία του να παράσχει πληροφορίες σχετικές με τις επιχειρηματικές τους δραστηριότητες. Ακόμη η ενεργοποίηση αδρανών λογαριασμών, οι φήμες και ειδήσεις που αφορούν τον πελάτη
ή συνδέονται με αυτόν πρόσωπα και τον συνδέουν με ποινικά κολάσιμες δραστηριότητες, άνοιγμα λογαριασμών για διενέργεια χρηματιστηριακών συναλλαγών
στο όνομα πελάτη του οποίου ο τόπος κατοικίας ή εργασίας δεν είναι η περιοχή που εξυπηρετείται από το συγκεκριμένο υποκατάστημα, σημαντική και αιφνίδια αύξηση των συναλλαγών σε σχέση με το επενδυτικό προφίλ του πελάτη, πληρωμή μεγάλων ποσών με μετρητά ή επιταγές, ασυνήθης νευρικότητα στη συμπεριφορά προσώπων· κατά τη διεξαγώγη συναλλαγών, αίτημα του πελάτη για μεταφορά χρηματικών ποσών σε λογαριασμούς άλλων πελατών με τους οποίους δεν συνδέεται με επαγγελματικούς ή συγγενικούς δεσμούς, επαναλαμβανόμενες συναλλαγές για μικρότερα του ελάχιστου ορίου για το οποίο απαιτείται αναγνώριση ταυτότητας κ.ά.
 Σε αυτές τις περιπτώσεις οι χρηματιστηριακές και άλλες εταιρείες πρέπει να ενημερώνουν τις εποπτικές αρχές για τις υπόνοιές τους, ενώ σε διαφορετική περίπτωση απειλούνται με ποινικές και διοικητικές κυρώσεις που φτάνουν ώς και την αναστολή της άδειας λειτουργίας. 
