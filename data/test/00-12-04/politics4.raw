 Mε κριτική για την εκλογική αποτυχία αλλά χωρίς τους υψηλούς τόνους της οργανωτικής συνδιάσκεψης του περασμένου Ιουνίου και των άλλων μετεκλογικών κομματικών διαδικασιών και με εμφανή την προσπάθεια να βρει το ΔΗΚΚΙ ζωτικό χώρο στην Aριστερά, να αποκόψει οποιαδήποτε σχέση, θέση ή σκέψη το συνδέει με το ΠΑΣΟΚ, να ξεχασθεί η αποτυχία στις εκλογές του Απριλίου και να κάνει μια νέα αρχή, ολοκληρώθηκε χθες το πρώτο συνέδριο του ΔΗΚΚΙ.
 Ο Δημήτρης Τσοβόλας, τόσο στην ομιλία του όσο και στην δευτερολογία του τοποθέτησε το κόμμα του στην Aριστερά και στο πλαίσιο αυτό επαναδιατύπωσε και την πρόταση του κυρίως προς το ΚΚΕ και τον ΣΥΝ, για συνεργασία στις δημοτικές εκλογές και για την συγκρότηση ενός προοδευτικού κοινωνικού μετώπου.
 Υποστήριξε ότι το ΔΗΚΚΙ είναι αριστερό κόμμα «και δεν πρέπει να φοβόμαστε να το πούμε», όμως δεν έλειψαν και οι σύνεδροι που έκαναν αναφορά στον Γεώργιο Παπανδρέου ή άλλες φωνές ιδιαίτερα εθνοπατριωτικές, που αποδεικνύουν ότι υπάρχουν στο εσωτερικό του, έστω και ως μειοψηφία διαφορετικές προσεγγίσεις.
 Η πρόταση συνεργασίας (στρατηγική επιλογή τη χαρακτήρισε ο κ. Τσοβόλας) αποκλείει το ΠΑΣΟΚ, γιατί το χαρακτηρίζει νεοφιλελεύθερο κόμμα ενώ το συνέδριο
αποφάσισε ότι το ΔΗΚΚΙ είναι πλέον «κόμμα των απροστάτευτων Eλλήνων πολιτών» και όχι των «σύγχρονων μη προνομιούχων Eλλήνων», δεν έχει καμία ιδεολογική και
πολιτική συγγένεια με το ΠΑΣΟΚ και τη Ν.Δ. «που εκφράζουν τον νεοφιλελευθερισμό» και ότι κυρίαρχη ιδεολογία του στο εξής είναι ο «άνθρωπος και οι ανθρώπινες αξίες». Εξάλλου, πρόσφατα ο κ. Τσοβόλας εγκατέλειψε τον χαρακτηρισμό «νέο ΠΑΣΟΚ», με τον οποίο αποκαλούσε το ΠΑΣΟΚ όλα τα προηγούμενα χρόνια.
 Οι θέσεις αυτές για το ΠΑΣΟΚ, παρ' όλο που δεν διατυπώνονται για πρώτη φορά, έχουν σημασία, γιατί είναι πλέον θέσεις συνεδρίου και γιατί η κριτική όλο το προηγούμενο διάστημα και στο συνέδριο για την εκλογική αποτυχία είχε επικεντρωθεί στη γνωστή προεκλογική θέση του κ. Τσοβόλα, με την οποία δεν απέκλειε συνεργασία υπό προϋποθέσεις και με το ΠΑΣΟΚ σε περίπτωση μη αυτοδυναμίας.
 Πάντως, καταγράφεται στα συν του ΔΗΚΚΙ το γεγονός ότι κατόρθωσε να διατηρήσει ψηλά το φρόνημα των στελεχών του, αφού το κλίμα του συνεδρίου ήταν ιδιαίτερα ενθουσιώδες. Κυρίως όμως κατόρθωσε, παρά τις αποχωρήσεις στελεχών του, με πιο πρόσφατη εκείνη του πρώην βουλευτή Γ. Τσαφούλια, να συσπειρώσει όλα τα γνωστά και κορυφαία στελέχη του τα οποία έδωσαν το «παρών» στο συνέδριό του. Οπως είναι π.χ. μεταξύ άλλων οι τέως βουλευτές Γ. Ρόκκος και Γ. Δημαράς, για τους οποίους υπήρχαν φόβοι μήπως τελικά δεν παραστούν και αρκετοί άλλοι. Ακόμα και οι συνεργαζόμενοι μαζί του στις τελευταίες εκλογές ήταν παρόντες, εκτός του Τάκη Παππά.
 Χθες έγινε η εκλογή προέδρου διά... χειροκροτημάτων, αφού μόλις ο πρόεδρος του συνεδρίου Μανώλης Δασκαλάκης ανακοίνωσε ότι μοναδικός υποψήφιος είναι ο κ.
Τσοβόλας η αίθουσα σείσθηκε από τα χειροκροτήματα. Εγινε επίσης και η εκλογή των 120 μελών της Κεντρικής Πολιτικής Επιτροπής και των 20 αναπληρωματικών. Κύριο χαρακτηριστικό αυτής της εκλογής ήταν η «διαδρομική διανομή» των γνωστών
από τα ΠΑΣΟΚικά συνέδρια» λιστών. Ναι, όσο κι αν φαίνεται παράξενο και στο ΔΗΚΚΙ κυκλοφόρησαν λίστες με εκλεκτούς για την Κεντρική Επιτροπή, όπως ακριβώς
γίνεται και στο ΠΑΣΟΚ... Οι υποψήφιοι ήταν 323 και τα ονόματα των εκλεγέντων θα ανακοινωθούν σήμερα ή αύριο.
 Από τις αξιοσημείωτες παρουσίες, εκείνες του πρώην υπουργού Αναστάσιου Πεπονή,
που παρέστη ως επίσημος προσκελημένος και του Μανώλη Γλέζου. Μήνυμα έστειλε ο βουλευτής του ΠΑΣΟΚ Παναγιώτης Κρητικός, που και αυτός είχε προσκληθεί. Θετική
εντύπωση προκάλεσε η εκπροσώπηση του ΠΑΣΟΚ από έναν υπουργό, τον Νίκο Σηφουνάκη. Ο κ. Πεπονής χαρακτήρισε το ΔΗΚΚΙ ως «αρνητή της υποταγής» και χειροκροτήθηκε θερμά από του 1.500 συνέδρους και τους περίπου 500 παρατηρητές.
 * Η απόφαση του συνεδρίου, να μην εγκρίνει την πρόταση για την ποσόστωση των γυναικών στην Κ.Ε. προκάλεσε την αποχώρηση από το κόμμα, σύμφωνα με δήλωσή της, της υπεύθυνης του τομέα ισότητας κ. Ζωής Ζαβιτσιάνου - Σπανού.
