Γιάννος Παπαντωνίου είναι ο πρώτος υπουργός που διατυπώνει, εμμέσως πλην σαφώς, το αίτημα να «μετατεθεί» σε άλλο υπουργείο. Αλλά η απάντηση του πρωθυπουργού είναι αρνητική, τουλάχιστον σ' αυτή τη χρονική συγκυρία και δεν είναι καθόλου βέβαιο ότι θα αλλάξει μέσα στο 2001, καθώς ένας ριζικός ανασχηματισμός μπορεί να δημιουργήσει περισσότερα προβλήματα απ' όσα θα επιλύσει.
 Ο κ. Παπαντωνίου, ο μακροβιότερος υπουργός Εθνικής Οικονομίας των κυβερνήσεων του ΠΑΣΟΚ, θεωρεί ότι «έχει κλείσει έναν κύκλο» στη θέση αυτή, όπως είπε στην «Kυριακάτικη Ε» και θέτει εαυτόν στη διάθεση του πρωθυπουργού, λέγοντας χαρακτηριστικά «θα κάνω ό,τι μου ζητήσει ο πρωθυπουργός».
 Η επιθυμία του κ. Παπαντωνίου είχε εκδηλωθεί πριν από τις εκλογές. Ο μόνος ουσιαστικά λόγος που ήθελε να είναι ξανά στο υπουργείο Εθνικής Οικονομίας είναι, για να συνδέσει το όνομά του και με την τυπική υπογραφή της ένταξης στην ΟΝΕ. Ο λόγος αυτός εξέλιπε και η περαιτέρω παραμονή του εκτιμά ότι μόνο φθορά μπορεί να προσθέσει.
 Το τελευταίο διάστημα ο υπουργός βρίσκεται στο επίκεντρο επιθέσεων από διάφορες πλευρές. Τού καταλογίζεται ευθύνη, κυρίως για την καθοδική πορεία του
Χρηματιστηρίου και για καθυστερήσεις στις διαρθρωτικές αλλαγές. Ο ίδιος λέει ότι δέχεται επιθέσεις από οικονομικά συμφέροντα, επειδή αρνήθηκε να συναινέσει
στην ιδιωτικοποίηση κρατικών επιχειρήσεων, για τις οποίες αυτά τα συμφέροντα έχουν εκδηλώσει ενδιαφέρον. Επιπλέον, είναι γνωστόν ότι ο κ. Παπαντωνίου δεν διατηρεί τις καλύτερες σχέσεις με άλλους παράγοντες της οικονομίας, όπως ο διοικητής της Eθνικής Τράπεζας Θ. Καρατζάς.
 Για όλους αυτούς τους λόγους θα ήθελε να μετακινηθεί. Τα υπουργεία Αμυνας και Εξωτερικών είναι τα δύο υπουργεία που θα προτιμούσε. Ομως, και τα δυο είναι κατειλημμένα από υψηλόβαθμα στελέχη (Α. Τσοχατζόπουλος, Γ. Παπανδρέου), των οποίων η μετακίνηση δεν είναι εύκολη. Στον κ. Παπαντωνίου θα ταίριαζε κι ένα υπουργείο Ολυμπιακών Αγώνων, αλλά ο πρωθυπουργός αποφάσισε ότι δεν θα ιδρυθεί.
 Κυβερνητικές πηγές και συνεργάτες του πρωθυπουργού έλεγαν κατηγορηματικά ότι δεν υπάρχει θέμα μετακίνησης του κ. Παπαντωνίου. Πρώτον, διότι «είναι πολύ νωρίς για ανασχηματισμό», καθώς η κυβέρνηση έχει θητεία μόλις εφτά μηνών». Και, δεύτερον, διότι ο κ. Σημίτης δεν θεωρεί τους ανασχηματισμούς λύση για τα όποια προβλήματα. Φυσικά, δεν μπορεί να υπάρξει από κανέναν ασφαλής απάντηση, αν αυτό μπορεί να γίνει μερικούς μήνες αργότερα, για παράδειγμα όταν η κυβέρνηση θα έχει κλείσει ένα χρόνο στην εξουσία.
 Ενας ανασχηματισμός εκ βάθρων προβάλλεται από ορισμένα στελέχη ως μια κίνηση που θα άλλαζε την εικόνα της κυβέρνησης. Ταυτόχρονα, όμως, ένας ανασχηματισμός
προσθέτει προβλήματα στον πρωθυπουργό, ο οποίος δεν έχει πολλά περιθώρια αλλαγών στα κορυφαία υπουργεία. «Πρέπει να βρει τι θα κάνει τους πρωτοκλασάτους», κατά την έκφραση συνεργάτη του, διότι τυχόν ανακύκλωση των ίδιων προσώπων δεν θεωρείται ότι θα προσθέσει στην εικόνα της κυβέρνησης.
 Ο γραμματέας του ΠΑΣΟΚ Κ. Σκανδαλίδης αρνήθηκε να σχολιάσει το «αίτημα» του κ.
Παπαντωνίου ν' αλλάξει υπουργείο, λέγοντας ότι είναι θέμα του πρωθυπουργού. Πάντως, έπλεξε το εγκώμιο του υπουργού. Τον χαρακτήρισε «πρωτεργάτη της επίτευξης σημαντικών στόχων» και τόνισε ότι η συνέντευξή του «αναδίδει ένα άρωμα συναίσθησης ευθύνης και ωριμότητας».
