 Εξαιρετικά δυσχερές προμηνύεται το έργο της συνόδου κορυφής της Ε.Ε. στη Νίκαια, από 7 ώς 9 Δεκεμβρίου, λόγω των διαφωνιών σχετικά με τις μεταρρυθμίσεις που θα επιτρέψουν την είσοδο νέων μελών, μετά και τη χθεσινή αποτυχία της Γαλλίας και της Γερμανίας να γεφυρώσουν τις μεταξύ τους αντιθέσεις.
 Ο πρόεδρος της Γαλλίας, Ζακ Σιράκ, και ο καγκελάριος της Γερμανίας, Γκέρχαρντ Σρέντερ, συναντήθηκαν στο Ανόβερο, όμως οι συνομιλίες τους χαρακτηρίστηκαν «δύσκολες», ιδίως σε ό,τι αφορά το μελλοντικό αριθμό ψήφων που θα διαθέτει κάθε χώρα-μέλος.
 Η Γερμανία θεωρεί ότι θα πρέπει να διαθέτει μεγαλύτερο αριθμό ψήφων που θα ανταποκρίνεται στο ποσοστό του πληθυσμού της επί του συνολικού πληθυσμού της Ε.Ε. Οι μεγαλύτερες χώρες της Ε.Ε. είναι η Γερμανία με 82 εκατ. κατοίκους, η Βρετανία με 59, 2, η Γαλλία με 59 και η Ιταλία με 57, 6.
 «Συμφωνήσαμε ότι θα καταλήξουμε σε συμφωνία», είπε χαρακτηριστικά ο Γκέρχαρντ Σρέντερ, χωρίς να προσδιορίσει το χρονοδιάγραμμα.
 «Αν υπάρξει λύση, αυτή θα έρθει όταν έρθει, αλλά αν έρθει, θα είναι στο τελευταίο λεπτό της Νίκαιας», είπε και ο Ζακ Σιράκ, ο οποίος επισήμανε ότι παραμένουν ακόμη «πολύ δύσκολα θέματα προς ρύθμιση».
 Πάντως ο Σρέντερ εξέφρασε τη βεβαιότητα ότι «η Νίκαια δεν πρόκειται να αποτύχει λόγω της οποιασδήποτε γαλλο-γερμανικής διαφοράς», τονίζοντας ότι το θέμα των ψήφων «δεν είναι διμερής υπόθεση», αλλά αφορά πολλές άλλες χώρες-μέλη
 «Πρέπει να εξασφαλίσουμε ότι οι μεγάλες χώρες δεν θα οδηγηθούν σε αμυντική θέση», τόνισε, επιμένοντας ότι οι μεγάλες χώρες δεν μπορούν να είναι δέσμιες των αποφάσεων των μικρών χωρών.
 Οι υπουργοί Εξωτερικών των «15» συνεδρίασαν από χθες στις Βρυξέλλες προκειμένου να προωθήσουν το θέμα της αναμόρφωσης των θεσμών της Ε.Ε. Πηγές της Ευρωπαϊκής Ενωσης εκτιμούν ότι η συνάντηση αυτή δεν αρκεί για να σημειωθεί
σημαντική πρόοδος πριν από τη σύνοδο κορυφής της Νίκαιας. Πάντως η Γαλλία παρουσίασε ένα νέο κείμενο που προβλέπει την «ισότιμη ανακύκλωση» των χωρών-μελών στην Ευρωπαϊκή Επιτροπή σε περίπτωση που στη Νίκαια επικρατήσει η «περιορισμένη» φόρμουλα για τη σύσταση της Κομισιόν.
 Σε εκκρεμότητα είναι και το θέμα της ενισχυμένης πλειοψηφίας στα συμβούλια υπουργών, καθώς πολλές χώρες αντιτίθενται στην απώλεια του δικαιώματος αρνησικυρίας.
 Αντιθέτως, έχει σχεδόν επιτευχθεί συναίνεση στο θέμα των «ενισχυμένων συνεργασιών» που θα επιτρέπουν σε ομάδες χωρών να κινούνται ταχύτερα σε ορισμένους τομείς. Στο θέμα αυτό παραμένει σε εκκρεμότητα το ενδεχόμενο «ενισχυμένων συνεργασιών» στον τομέα της εξωτερικής πολιτικής και της άμυνας.
