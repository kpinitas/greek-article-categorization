 Ορκισμένος να υπερασπίσει πάση θυσία τούτο το εκπληκτικό σερί της μάξιμουμ αξιοποίησης του παράγοντα-έδρα (πέντε αγώνες με Ιωνικό, Παναχαϊκή, Γιάννινα, Αρη και, χθες, ΟΦΗ, πέντε νίκες!), ο Εθνικός Αστέρας βρήκε τον...όφι ξεδοντιασμένο και τον πάτησε, απ' την πρώτη στιγμή, στο κεφάλι (1-0). Οι ποδοσφαιριστές του Σπύρου Λιβαθηνού δεν άφησαν κανένα περιθώριο σε αμφιβολίες ποιοι επρόκειτο να είναι οι πρωταγωνιστές της αναμέτρησης. Κι όποτε η μπάλα «στηνόταν» απέναντι απ' την εστία του Μπέκαϊ, τότε οι φιλοξενούμενοι την είχαν πολύ άσχημα. Ιδού: 
 * Κόρνερ του Μπασινά στο 5', επικίνδυνη κεφαλιά του προωθημένου στόπερ (της Εθνικής Ελπίδων) Μπερνεάνου, άουτ.
 * Φάουλ, στα τριάντα (και πλέον) μέτρα μακριά απ' τα δοκάρια, στο 13'. Απευθείας εκτέλεση, με συρτή βολίδα στη γωνία, του σπεσιαλίστ Ποδαρά. Ο Αλβανός γκολκίπερ «δεν έβλεπε», αιφνιδιάστηκε, η μπάλα στα δίχτυα, 1-0.
 * Σέντρα-φάουλ του Μπασινά στο 20', κεφαλιά του (ήδη σκόρερ) Ποδαρά, η μπάλα «έξυσε» το οριζόντιο δοκάρι κι έφυγε έξω. 
 Σ' εκείνο το χρονικό σημείο, κατά τα μισά του δρόμου στο α' ημίχρονο δηλαδή, ο οίστρος των γηπεδούχων κόπασε. Παρέμεινε ίδια κι απαράλλακτη, όμως, η άνεση με την οποία έλεγχαν τον ρυθμό (και τα δρώμενα) στο παιχνίδι. Οι επισκέπτες από την Κρήτη, με τον τραυματισμένο Νιόπλια στον πάγκο και με το δίδυμο των προωθημένων προσεκτικά μπλοκαρισμένο (ο Γκόμες από τον Μπερνεάνου, ο Μάουρο από τον Τριανταφύλλου), επιχείρησαν ν' αντιδράσουν, αλλ' ούτε που πλησίασαν με αξιώσεις και ουσία στην αντίπαλη περιοχή.
 Κάποιες ημιτελείς προσπάθειες, κυρίως του κορυφαίου παίκτη τους Σταυρακάκη, απέδωσαν την (ψευδ) αίσθηση της πρωτοβουλίας της ομάδας του Αρη Βασιλείου, ωστόσο όλη κι όλη η ενόχληση για τον τερματοφύλακα Κιούρκο δεν ήταν παρά η (μία και μοναδική) φάση στο 8'. Απειλητική σέντρα του Κοσταρικανού Γκόμες, «σουτάκι» με το φάλτσο του ποδιού του Βραζιλιάνου Μάουρο, ο γκολκίπερ του Εθνικού Αστέρα απέκρουσε. 
 Στο β' σαρανταπεντάλεπτο οι νικητές έδιναν (ακριβώς όπως στο προηγούμενο παιχνίδι με τον Αρη) όλο και πιο πολύ γήπεδο και πάσχιζαν να αιφνιδιάσουν στην κόντρα. Την ίδια ώρα, ο ελαφρώς βελτιωμένος ΟΦΗ εγκαταστάθηκε σχεδόν στο ήμισυ του τερέν, ο Διγκόζης αφυπνίστηκε κι έδινε σημαντικές βοήθειες στον πάντοτε δραστήριο και δημιουργικό Σταυρακάκη, οι δε ξένοι φορ μπροστά κέρδιζαν μερικές, έστω μεμονωμένες, μονομαχίες από τους προσωπικούς αντιπάλους. 
 Εκεί, σ' αυτό το β' ημίχρονο, ο ομοιογενέστατος (όχι θεαματικός, μα συμπαγής σαν την πέτρα) Εθνικός Αστέρας στάθηκε και τυχερός. Μπορεί στις, αραιές και πού, αντεπιθέσεις να μην έφτασε σε δεύτερο γκολ (47' δυνατό σουτ του Μπασινά άουτ, 70' απόκρουση του Μπέκαϊ σε προβολή του Θωμαΐδη ύστερα από σέντρα του Τέσοβιτς), καθώς ο Κολιτσιδάκης κρατούσε γερά στα μετόπισθεν, ωστόσο στην πίεση του ηττηθέντος τα...δοκάρια ήταν μαζί του: 
 * Στο 73', σε κόρνερ του Διγκόζη και καρφωτή κεφαλιά του Μητσόπουλου, ο Μπασινάς απέκρουσε επί της γραμμής με το κεφάλι και η μπάλα, παίρνοντας ύψος, σταμάτησε στο οριζόντιο δοκάρι.
 * Στο τρίτο λεπτό των καθυστερήσεων ο Διγκόζης σούταρε από πολύ πλάγια και η μπάλα βρήκε στην έξω πλευρά του κάθετου δοκαριού. Ο Διγκόζης, που στο 58' δοκίμασε (βλέποντας τον πορτιέρο μακριά απ' την εστία) να βάλει με λόμπα το γκολ της...χρονιάς, αλλά αστόχησε. 
 Οι Καισαριανιώτες, με τούτη τη νίκη-δρασκελιά, προσπέρασαν μονομιάς στην κατάταξη...ΑΕΚ και Ξάνθη κι επιπλέον ξεκόλλησαν από την ισοβαθμία με τον Ιωνικό! Μετρούν, κιόλας, 17 πόντους, πράγμα που πολύ απλά σημαίνει (όχι, βεβαίως, ότι αίφνης διεκδικούν...έξοδο στην Ευρώπη, αλλ') ότι, σε πείσμα όλων των θερινών προφητειών, πάνε να εξασφαλίσουν νωρίτερα από ποτέ πως θα 'ναι και του χρόνου παρόντες στο μεγάλο επαγγελματικό πρωτάθλημα. Η αμέσως επόμενη υποχρέωσή τους είναι το εκτός έδρας ματς με τον Πανηλειακό, στον Πύργο. Και το αμέσως επόμενο εντός έδρας παιχνίδι τους, το τελευταίο πριν από τις γιορτές, είναι με τον...Παναθηναϊκό! 
