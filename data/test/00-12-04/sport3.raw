 Σάμπα χόρευε ο Ολυμπιακός στη Ρόδο και με χατ τρικ του Tζιοβάνι διέσυρε (5-2) την Καλαμάτα! Οι πρωταθλητές ουσιαστικά μετέτρεψαν σε σάκο του μποξ τη μεσσηνιακή ομάδα και έκαναν μία δυνατή προπόνηση εν όψει της ρεβάνς με τη Λίβερπουλ. Εκεί, άλλωστε, είχαν το μυαλό τους...
 Τα πέντε γκολ και η απόδοση του Tζιοβάνι έφεραν τα χαμόγελα στον τεχνικό της ομάδας Τάκη Λεμονή, ο οποίος πάντως εντόπισε και πάλι «μαύρη τρύπα» στην άμυνα του Ολυμπιακού. Η Καλαμάτα δημιούργησε ελάχιστες φάσεις, αλλά πανηγύρισε δύο γκολ! Κι αυτός είναι ένας λόγος που πρέπει να προβληματίζει το νεαρό προπονητή.
 Στο ουδέτερο γήπεδο της Ρόδου, εκτός από το άστρο του Tζιοβάνι, έλαμψε κι αυτό του Ζε Ελίας. Ο Βραζιλιάνος διεθνής ήταν το Α και το Ω στη μεσαία γραμμή των «ερυθρολεύκων». Από τα πόδια του ξεκινούσαν οι επιθέσεις των τυπικά γηπεδούχων, ενώ ο Ζε Ελίας ήταν εξαιρετικός και στα αμυντικά του καθήκοντα. Η απόδοσή του πάντως μελαγχόλησε τον Τάκη Λεμονή, καθώς δεν θα τον έχει στη διάθεσή του στο καθοριστικό παιχνίδι της Πέμπτης για την πορεία του Ολυμπιακού στην Ευρώπη.
 Από την Καλαμάτα, κέφια είχαν οι Σοάρες, Τρούκπος και Φραντζέσκος, αλλά η απόδοσή τους δεν ήταν ικανή να κάνει τη ζημιά στους Πειραιώτες, οι οποίοι κατά διαστήματα «έκρυψαν» την μπάλα και ήταν απολαυστικοί.
 Ο Ολυμπιακός μπήκε φουριόζος στο γήπεδο και έδειξε ότι θέλει να «καθαρίσει» νωρίς νωρίς με τη συγκομιδή των τριών βαθμών. Ενδεικτικό του (επιθετικού) μονολόγου των πρωταθλητών είναι ότι στο πρώτο 25λεπτο είχαν σκοράρει δύο φορές και είχαν δημιουργήσει έξι κλασικές ευκαιρίες. Εάν οι «ερυθρόλευκοι» ήταν πιο προσεκτικοί στην τελική τους προσπάθεια και είχαν και την τύχη με το μέρος τους, θα είχαν πετύχει διψήφιο αριθμό τερμάτων.
 Το ματς στο 21' ήταν 2-0 και γι' αυτό οι γηπεδούχοι έκοψαν το ρυθμό τους για να κρατήσουν δυνάμεις, καθώς τους περιμένει η Λίβερπουλ.
 Ο Tζιοβάνι έκλεψε αυτή τη φορά τη δόξα από τον Αλεξανδρή. Ο σούπερ σταρ του Ολυμπιακού στο πρώτο μέρος «εκτέλεσε» δύο φορές τον Λυμπερόπουλο (4' και 21'), ενώ ο Αλεξανδρής είτε σημάδευε τα δοκάρια (25'), είτε αστοχούσε (11'). Οι Πειραιώτες έχασαν ευκαιρίες και με τους Tζιοβάνι (1'), Λουτσιάνο (20' και 24').
 Ο σκόρερ «πάγωσε» το τεχνικό τιμ της ομάδας στο 38'. Σε μία διεκδίκηση της μπάλας ο Tζιοβάνι χτύπησε στο γόνατο και μεταφέρθηκε εκτός αγωνιστικού χώρου. Για τρία λεπτά έμεινε έξω, αλλά τελικά συνέχισε τον αγώνα προς ανακούφιση του Τάκη Λεμονή, ο οποίος δεν υπολογίζει για τον αγώνα της Πέμπτης, τους Χούτο, Οφορίκουε και Αλβες.
 Η Καλαμάτα συνήλθε όταν οι «ερυθρόλευκοι» έπαιζαν στο ρελαντί και σιγά σιγά βγήκε στην επίθεση και έφτασε με αξιώσεις στην εστία του Αγγελου Γεωργίου. Το πρώτο σουτ έγινε στο 28' από τον Χίλτον, ενώ η σημαντικότερη ευκαιρία χάθηκε τρία λεπτά αργότερα όταν ο «κεραυνός» του Τρούπκου «σταμάτησε» στο δοκάρι του Γεωργίου.
 Η τελευταία ευκαιρία του ημιχρόνου ανήκει στον Ολυμπιακό. Ο Αμανατίδης σούταρε μέσα από την περιοχή και ο Γαντζούδης έδιωξε την μπάλα πάνω από τη γραμμή της εστίας του Λυμπερόπουλου.
 Ο Ολυμπιακός μπήκε δυνατά και στο ξεκίνημα της επανάληψης, αλλά η Καλαμάτα ήταν αυτή που πέτυχε το πρώτο γκολ, ενώ έφτασε και μία ανάσα από την ισοφάριση! Ο Τάκης Λεμονής αντικατέστησε τον Ζε Ελίας για να δοκιμάσει τον Πουρσανίδη και η απόδοση των «ερυθρόλευκων» έπεσε κατακόρυφα. Οι φιλοξενούμενοι κέρδισαν τη «μάχη» του κέντρου και στο 64' μείωσαν σε 2-1 με εύστοχο χτύπημα πέναλτι (ανατροπή Σοάρες από Γεωργίου) του Τρούπκου. Τρία λεπτά αργότερα η Καλαμάτα λίγο έλειψε να φέρει τα πάνω κάτω στο παιχνίδι, αλλά το σουτ του Σοάρες από ευνοϊκή θέση έφυγε μόλις άουτ.
 Ο Ολυμπιακός δεν θα ανησυχούσε εάν ο Αλεξανδρής είχε μετατρέψει σε γκολ τη μία από τις τρεις ευκαιρίες που έχασε στην επανάληψη (55', 57' και 58'). Τη λύση έδωσε και πάλι ο Ανδρέας Νινιάδης, ο οποίος στο 72' με σουτ έξω από την περιοχή ανέβασε το δείκτη του σκορ στο 3-1.
 Ο Αλέκος Αλεξανδρής τελικά πανηγύρισε γκολ και στη Ρόδο. Στο 85' με σουτ έκανε το 4-1 (σκόραρε για τέταρτο συνεχόμενο ματς), ενώ ο Tζιοβάνι... φόρτωσε και με τρίτο γκολ την εστία του Λυμπερόπουλου στο 87'. Το τελικό αποτέλεσμα διαμόρφωσε στο δεύτερο λεπτό των καθυστερήσεων με σουτ ο Σοάρες (5-2).
