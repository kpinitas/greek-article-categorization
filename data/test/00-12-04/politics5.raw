 Μπορεί ο Κώστας Καραμανλής να έλεγε χθες πως στοχεύει σ' ένα κόμμα «ανοικτό σε όλους τους πολίτες, πέρα και πάνω από χαρακώματα και περιχαρακώσεις του χθες»,
εντούτοις αρκετοί βουλευτές και στελέχη του δεν είχαν την ίδια άποψη.
 Οι βουλευτές της Ν.Δ. Τ. Νεράτζης, Α. Ανδρεουλάκος και Ε. Χαϊτίδης, καθώς και ο πρώην βουλευτής Α. Παπαδόγγονας προτίμησαν να παρευρεθούν στο μνημόσυνο του Μακρυγιάννη και να συγχρωτισθούν με τον αρχιπραξικοπηματία Στυλιανό Παττακό (!), τους ακροδεξιούς Μανώλη Μανωλάκο και Κωνσταντίνο Πλεύρη (αρχηγό της Πρώτης Γραμμής), τον πρόεδρο του ΛΑΟΣ Γ. Καρατζαφέρη και αρκετά νεοφασιστικά στοιχεία...
 Η παρουσία αυτή των βουλευτών της Ν.Δ. ακύρωσε την προσπάθεια Καραμανλή να πείσει ότι το κόμμα του τάσσεται κατά των διαχωριστικών γραμμών, ενώ του πρόσθεσε ένα ακόμη πονοκέφαλο στους ήδη γνωστούς, που είναι η εν δυνάμει δημιουργία κόμματος από τον Δ. Αβραμόπουλο και οι επικριτικές για τους χειρισμούς του εσωκομματικές φωνές (Λιάπης, Μπακογιάννη κ.ά.).
 Σε δυο στόχους απέβλεπε η επίσκεψη Καραμανλή στη Θεσσαλονίκη χθες, στην οποία πήγε προκειμένου να πάρει μέρος στην ψηφοφορία για την ανάδειξη των συνέδρων.
 Αφενός να πείσει πως σχεδιάζει τη δημιουργία ενός κόμματος σύχρονα και δημοκρατικά δομημένου και να απαντήσει στους εσωκομματικούς αντιπάλους που τον
κατηγορούν για αλαζονεία: «Είμαστε αποφασισμένοι να προχωρήσουμε σ' ένα κόμμα,
όχι μόνο σύγχρονο και δημοκρατικό, αλλά κυρίως ανοικτό σ' όλους τους πολίτες»,
είπε και κάλεσε όλες τις Ελληνίδες και τους Ελληνες «να συνδιαμορφώσουν ένα συμβόλαιο εμπιστοσύνης».
 Αφετέρου, να περάσει το μήνυμα πως η Ν.Δ. δεν έχει σχέση με το παρελθόν και τις διαχωριστικές γραμμές, αλλά προχωρά προς το μέλλον «πέραν από χαρακώματα και περιχαρακώσεις τού χθες».
 Καμιά από τις προσδοκίες του όμως, δεν ευοδώθηκε. Και χθες άκουσε κριτική ότι το κόμμα δεν λειτουργεί δημοκρατικά και ο ίδιος ακολουθεί την τακτική του «one
man show». Και οι παριστάμενοι στο μνημόσυνο Μακρυγιάννη τού δημιούργησαν πρόβλημα και «τίναξαν στον αέρα» την προσπάθειά του.
 Ο Μιχάλης Λιάπης «ξαναχτύπησε» χθες με νέο άρθρο του (στον «Τύπο της Κυριακής»), όπου διαφοροποιείται από τις επιλογές Καραμανλή και εμμέσως ασκεί κριτική. Επισημαίνει μεταξύ άλλων πως «χρειάζεται δημοκρατική εκλογή όλων των οργάνων», «πρόεδρος με τριετή θητεία», «πολυσυλλεκτικότητα που εξασφαλίζεται με την αναγνώριση των τάσεων, αιρετό πολιτικό συμβούλιο που θα εκλέγεται από το Συνέδριο» κ.ά. Και καλεί τον κ. Καραμανλή «να απαλλαγεί από προκαταλήψεις και στερεότυπα». Η κριτική του εξάδελφου έρχεται να προστεθεί σ' εκείνη της Ντόρας Μπακογιάννη και άλλων στελεχών που καλούν τον πρόεδρο της Ν.Δ. να αλλάξει ρότα και να ανοίξει το κόμμα σε όλα τα στελέχη και τάσεις.
 Ομως, όπως προαναφέραμε και ο έτερος στόχος Καραμανλή για ξεπέρασμα των διαχωρισμών του παρελθόντος ακυρώθηκε από την παρουσία των βουλευτών στην εκδήλωση του Μακρυγιάννη. Σε μια εκδήλωση, όπου ακούστηκαν φασιστικά συνθήματα
 («αλήτες, προδότες, κομμουνιστές») και όπου εν γένει κυριάρχησε ο ακροδεξιός λόγος.
 Δεν αρκούσαν αυτά όμως για τον κ. Καραμανλή. Στα σενάρια περί δημιουργίας κόμματος από τον Δ. Αβραμόπουλο, έρχεται να προστεθεί μια δημοσκόπηση που χαροποιεί το δήμαρχο και απογοητεύει τον πρόεδρο της Ν.Δ. Σύμφωνα με αυτή (πραγματοποιήθηκε από την ΑΛΚΟ και δημοσιεύεται στον «Τύπο της Κυριακής»), το 52, 4% των ερωτηθέντων βλέπει θετικά τη δημιουργία κόμματος από το δήμαρχο και ανάμεσα από αυτούς το 31, 7% βλέπει αρνητικά το ενδεχόμενο, ενώ το 15, 9% δεν απαντά. Από τους ψηφοφόρους της Ν.Δ. θετικά το βλέπει το 47, 6%, αρνητικά το 39, 7%, ενώ από εκείνους του ΠΑΣΟΚ, θετικά το 54, 7% και αρνητικά το 28, 8%.
 Παρέμβαση στο θέμα Αβραμόπουλου όμως, έκανε και ο Μ. Εβερτ, ο οποίος δήλωσε (στη «ΝΕΤ») πως «δεν είναι η ώρα για πειραματισμούς που θα οδηγήσουν σε πολιτική αστάθεια», ενώ σχολιάζοντας το ενδεχόμενο να δημιουργήσει ο δήμαρχος κόμμα, είπε πως «ο ίδιος δεν έχει πει κάτι τέτοιο».
 Πάντως, στα προβλήματα του Κ. Καραμανλή πρέπει να αναφερθεί και η απροθυμία πολλών μελών και στελεχών του κόμματος να μετάσχουν στις εσωκομματικές διαδικασίες εν όψει συνεδρίου. Το κλίμα αυτό παρατηρείται σχεδόν σε όλη τη χώρα, παρατηρήθηκε και στη Θεσσαλονίκη.
 Οπως σημειώνει ο ανταποκριτής της «Ε» Νίκος Ρούμπος, το κλίμα είναι υποτονικό στη συμπρωτεύουσα και μια μερίδα στελεχών έχει στραφεί εναντίον του προέδρου των οργανώσεων νομού Θεσσαλονίκης Νίκου Βακάλη.
 Ο αντιπρόεδρος της ΝΟΔΕ Κεντρικού Τομέα Μηνάς Σαμαντζίδης, ζήτησε να εκλέγεται
ο πρόεδρος της Διοικούσας Επιτροπής και όχι να διορίζεται, όπως συμβαίνει σήμερα. Ο κ. Βακάλης απαντά πως από χρόνια έχει ταχθεί υπέρ της εκλογής προέδρου της Δ.Ε., ενώ στελέχη που βρίσκονται κοντά του σχολίαζαν πως ίσως ενοχλούνται όσοι τον επικρίνουν από την παραγωγή έργου και επιδιώκουν την απομάκρυνσή του. Οι βουλευτές Θεσσσαλονίκης που είχαν συνάντηση με τον Κ. Καραμανλή δεν έθεσαν πάντως θέμα απομάκρυνσης του Ν. Βακάλη, αλλά ζήτησαν αναβάθμιση του δικού τους ρόλου.
