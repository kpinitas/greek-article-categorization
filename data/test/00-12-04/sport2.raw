 «Υπήρχε ένα πέναλτι, αλλά στο γκόλ υπήρχε χέρι», είπε μετά το παιχνίδι ο Γιάννης Κυράστας κι ενώ λίγο πριν ο Αγγελος Αναστασιάδης έλεγε ότι η ισοπαλία θα ήταν το πιο δίκαιο αποτέλεσμα.
 Δεν υπήρξε έκρυθμη κατάσταση στο Καυτανζόγλειο για τη διαιτησία. Μόνον ο Ξανθόπουλος σηκώθηκε από τον πάγκο και είπε στον υπέρβαρο βοηθό διαιτητή Αποστολίδη για το χέρι. Υπήρξε όμως δήλωση του Κριστόφ Βαζέχα ότι «η μπάλα βρήκε το χέρι μου. Δεν την έστρωσα με το χέρι». Δεν υπήρξαν κι αντιδράσεις από τους φιλάθλους οι οποίοι πήγαν στο Καυτανζόγλειο για να δουν ένα καλό παιχνίδι και μια νίκη του Ηρακλή, που δεν επιτεύχθηκε.
 «Το φοβόμουν αυτό το παιχνίδι για δύο λόγους: πρώτα απ' όλα ήταν ο αντίπαλος -πολύ δυνατός αντίπαλος- φιλόδοξος, με καλούς παίκτες και προ πάντων και καλή ψυχολογία. Κι έπειτα ήταν για μας το παιχνίδι της Tετάρτης, όπου μοιραία τα παιδιά θα ήταν προσηλωμένα σ' αυτό. Κι οι δυο φόβοι μου επιβεβαιώθηκαν» είπε ο Αγγελος Αναστασιάδης κι εξήγησε με περισσότερες λεπτομέρειες τους φόβους του, λέγοντας: 
 - Ο Ηρακλής ήταν καλύτερος στο α' ημίχρονο και μεις δεν είχαμε την επαρκή προσήλωση στο παιχνίδι. Hμασταν τυχεροί που δεν δεχτήκαμε γκολ, γιατί ευκαιρίες υπήρξαν από τον Ηρακλή. Στο β' ημίχρονο ορισμένοι από τους παίκτες συνήλθαν, έπαιξαν όπως συνηθίζουμε να παίζουμε, είχαμε τις ευκαιρίες, πετύχαμε ένα γκολ και κερδίσαμε. Το πιο δίκαιο αποτέλεσμα όμως θα ήταν η ισοπαλία, με βάση την απόδοση που είχαν οι δυο ομάδες και τις ευκαιρίες που δημιουργήθηκαν.
 «Είμαστε κουρασμένοι και ψάχνουμε να βρούμε την ευκαιρία για να ξεκουραστούμε. Από την αρχή της περιόδου παίζουμε τρία παιχνίδια τη βδομάδα. Κι αυτή η κούραση φαίνεται», είπε σ' άλλο σημείο των δηλώσεών του ο προπονητής του Παναθηναϊκού, ο οποίος στην ερώτηση αν σημαίνει αυτή η νίκη κάτι διαφορετικό για το πρωτάθλημα είπε: 
 - Eμείς βλέπουμε κάθε παιχνίδι ξεχωριστά. Να, τώρα έχουμε ένα δύσκολο παιχνίδι με τη Βαλένθια που θέλουμε να κερδίσουμε κι αμέσως μετά ένα δύσκολο παιχνίδι πρωταθλήματος. Εχουμε τρεις στόχους κι είμαστε μέσα και στους τρεις.
 «Οποια ομάδα επετύγχανε πρώτη γκολ αυτή θα ήταν η νικήτρια.Το 'βαλε ο Παναθηναϊκός και κέρδισε. Εμείς παρ' ότι ξέραμε τι είναι ο Παναθηναϊκός τον κοιτάξαμε κατάματα. Δεν τον φοβηθήκαμε και παίξαμε ανοιχτά σ' όλο το παιχνίδι», ήταν η δήλωση Κυράστα, ο οποίος πρόσθεσε: 
 - Το γκολ δεν έπρεπε να μετρήσει, αλλά υπήρχε κι ένα πέναλτι που δεν δόθηκε. Eμείς δεν απομακρυνόμαστε από το στόχο μας. Παραμένουμε συνεπείς σ' αυτόν. Υπήρξαν και τρεις απουσίες που δεν μας επέτρεψαν να φρεσκάρουμε την ομάδα στο β' ημίχρονο. Ντεμπά, Νιστρόι και Ξενίδης ήταν σημαντικές απουσίες. Βλέπουμε τη συνέχεια. Εχουμε μπροστά μας ένα δύσκολο παιχνίδι ντέρμπι με τον ΠΑΟΚ. Διατηρούμε όμως την καλή μας ψυχολογία κι αυτό είναι πολύ θετικό. Να επαναλάβω ότι δεν σκύβουμε τα μάτια σε κανέναν αντίπαλο, τον βλέπουμε κατάφατσα.
 Στο Καυτανζόγλειο, συντροφιά με τον Ρέμο ήταν και ο ολυμπιονίκης μας Πύρρος Δήμας. Ηταν στις θέσεις των επισήμων και έτυχε θερμής υποδοχής από τους φιλάθλους που τον αντιλήφθηκαν.
 Eξω από το γήπεδο, Μπασινάς και Βόκολος μιλούσαν για ένα δύσκολο παιχνίδι το οποίο ο Παναθηναϊκός αντιμετώπισε με τη σοβαρότητα που έπρεπε και χάρη στην εμπειρία του το κέρδισε, ενώ ο Δρούγας για τον Ηρακλή είπε ότι η ομάδα του θα μπορούσε να καθαρίσει από το α' ημίχρονο τον αγώνα.
