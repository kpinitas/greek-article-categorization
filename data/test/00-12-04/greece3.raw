 Μετωπική επίθεση κατά της κυβέρνησης εξαπέλυσε ο πρόεδρος του Αρείου Πάγου Στ. Ματθίας από το βήμα της Ενωσης Εισαγγελέων, κάνοντας την πιο σκληρή, ίσως, παρέμβαση από τότε που ανέλαβε την προεδρία του ανώτατου δικαστηρίου.
 Παρόντος και του υπουργού Δικαιοσύνης Μιχ. Σταθόπουλου κατήγγειλε την κρατική εκτελεστική λειτουργία για προσπάθεια χειραγώγησης των δικαστών, δήλωσε για πρώτη φορα ευθέως ότι υπάρχει ελλειμμα ανεξαρτησίας της Δικαιοσύνης και εκτίμησε ότι αν περάσουν ως έχουν οι προτάσεις της Επιτροπής Aναθεώρησης του Συντάγματος, η κατάσταση όχι μονον δεν θα βελτιωθεί, αλλά θα χειροτερέψει.
 Είχε προηγηθεί η τοποθέτηση του κ. Σταθόπουλου ότι «έχουμε ανεξάρτητη Δικαιοσύνη» και επιδιώκουμε «ταχείες και δίκαιες δίκες» αλλά και η αποδοχή, εκ
μέρους του προέδρου της Ενωσης Εισαγγελέων Β. Μαρκή, των προτεινόμενων συνταγματικών αλλαγών για την αναβάθμιση του εισαγγελικού κλάδου. 
 «Η κρατική εκτελεστική λειτουργία», ανέφερε ο κ. Ματθίας, «κατεχόμενη καμιά φορά από αίσθημα παντοδυναμίας, πιστεύει ότι δικαιούται να κατευθύνει, να χειραγωγεί και να ελέγχει τη Δικαιοσύνη. Μπορεί μεν στα χαρτιά να υπάρχει κατοχύρωση και διασφάλιση της ανεξαρτησίας, υπάρχει όμως και δημιουργείται κάθε μέρα ένα έλλειμμα ανεξαρτησίας». 
 Σύμφωνα με τον πρόεδρο του Αρείου Πάγου, η στάση αυτή της κυβερνητικής εξουσίας εκδηλώνεται με πολλούς τρόπους: 
 - Με την επιμονή της να επιλέγει την ηγεσία της Δικαιοσύνης και τώρα ανά τακτά
 - Με την απροθυμία της να εκτελεί αποφάσεις ανώτατων διακστηρίων, τις οποίες ενίοτε επιχειρεί να αναστείλει, να ματαιώσει και να καταργήσει με ad hoc επεμβάσεις.
 - Με το να κάνει έντεχνες μέσω του Τύπου και του κυβερνητικού εκπροσώπου υποδείξεις και άκαιρη κριτική σε εκκρεμείς υποθέσεις.
 - Με την παράλειψή της να συμβουλεύεται τα αρμόδια δικαστικά όργανα για θέματα
οργάνωσης και λειτουργίας των δικαστηρίων, όπως γίνεται σε όλες τις ευρωπαϊκές
 - Με την άρνησή της να παραχωρεί κονδύλια, τα οποία να διαχειρίζεται η Δικαιοσύνη.
 Για τις επιλογές της κυβέρνησης εν όψει της συνταγματικής αναθεώρησης διατάξεων που αφορούν τη Δικαιοσύνη, είπε ότι θα χειροτερέψουν την κατάσταση αφού με ορισμένες ρυθμίσεις επιχειρείται η αποδυνάμωση του Ανώτατου Δικαστικού
Συμβουλίου και της δικαστικής ηγεσίας. Προηγουμένως είχε διατυπώσει αιχμές για
την πρόωρη αποχώρησή του τον προσεχή Ιούνιο: «Yστερα από 40 χρόνια δικαστικής υπηρεσίας θα αποχωρήσω πρόωρα, χωρίς να έχω εξαντλήσει το όριο ηλικίας», καθώς
καταλαμβάνεται από τη νέα συνταγματική διάταξη που θεσπίζει ανώτατο όριο παραμονής στην προεδρία, την τετραετία. 
 Κατά την άποψη του προέδρου του Αρείου Πάγου τα δύο μεγάλα προβλήματα της Δικαιοσύνης είναι η ανεξαρτησία και η αποδοτικότητά της, τα οποία προϋποθέτουν
τη λήψη των αναγκαίων νομοθετικών μέτρων. «Ο πολιτικός βίος, η έννομη τάξη, η ασφάλεια των συναλλαγών, τα ατομικά δικαιώματα, η αξία του πολιτισμού, όλα εξαρτώνται από τη σωστή και έγκαιρη λειτουργία της Δικαιοσύνης», ανέφερε για να σημειώσει ότι «επειδή η Δικαιοσύνη είναι έργο λεπτό και δυσχερές, απαιτεί τη συνεχή προσπάθεια των δικαστών και τη συμπαράσταση της Διοίκησης αλλά χωρίς
 Δεν παρέλειψε να αναφερθεί και στο παλιό αλλά πάντα επίκαιρο ζήτημα της διάκρισης και οριοθέτησης των εξουσιών. Απαντώντας σε όσους υποστηρίζουν ότι η
κυβερνητική-νομοθετική εξουσία υπερέχει έναντι της δικαστικής διότι αντλεί άμεση νομιμοποίηση από το λαό, ο κ. Ματθίας αντέτεινε ότι παραγνωρίζουν το γεγονός ότι κάθε λειτουργία είναι κυρίαρχη μέσα στο πλαίσιο της αρμοδιότητάς της. «Η δικαστική εξουσία είναι κυρίαρχη όταν δικάζει. Η κυβερνητική εξουσία προβαδίζει αλλά δεν υπερέχει γενικά. Η δικαστική λειτουργία, επειδή δεν έχει περιοδική εξάρτηση δεν εξαρτάται δηλαδή από την ψήφο του λαού, αποτελεί σταθερό θεσμικό παράγοντα νομιμότητας. Ελέγχει και την κυβερνητική λειτουργία η οποία δεν μπορεί να παραμένει ανεξέλεγκτη». 
 Τις θέσεις του κ. Ματθία επικρότησε ο πρόεδρος του Δικηγορικού Συλλόγου Αθηνών
Αντ. Ρουπακιώτης, ο οποίος επέκρινε ευκαιριακές νομοθετικές ρυθμίσεις που ψηφίζει η Βουλή και δεν εξυπηρετούν τις δικαστικές αρχές, ενώ διατύπωσε την αντίθεσή του και για την πρόσφατη νομοθετική διάταξη που θεσπίζει δίκες-εξπρές
 Ο πολιτικός προϊστάμενος της Δικαιοσύνης Μιχ. Σταθόπουλος, (δεν απάντησε στις αιτιάσεις Ματθία) υπερασπίστηκε τις νομοθετικές ρυθμίσεις της κυβέρνησης για γρήγορες και δίκαιες δίκες, παραπέμποντας για του λόγου το αληθές σε μια σημαντική υπόθεση που συντάραξε πριν από 4 χρόνια την κοινή γνώμη (σ.σ. πρόκειται για το ναυάγιο του «Δύστος»), αλλά κινδυνεύει να παραγραφεί πριν φθάσει στο ακροατήριο. Προανήγγειλε την αποποινικοποίηση όλων των πταισμάτων και τον περιορισμό των ένδικων μέσων κατά βουλευμάτων σε μια προσπάθεια να επισπευσθεί η απονομή του δικαίου, ενώ αναφέρθηκε στην ανάγκη συμμόρφωσης της χώρας μας προς την Ευρωπαϊκή Σύμβαση Ανθρωπίνων Δικαιωμάτων καθώς είναι αρκετές οι ευρωπαϊκές καταδίκες σε θέματα που αφορούν τη θρησκευτική ελευθερία.
 Κοινή διαπίστωση των τοποθετήσεων που έγιναν στη χθεσινή γενική συνέλευση της Ενωσης Εισαγγελέων ήταν ότι το σύστημα απονομής της Δικαιοσύνης έχει φθάσει σε
αδιέξοδο. Σύμφωνα με στοιχεία που παρουσίασε ο πρόεδρος της Ενωσης Β. Μαρκής, σήμερα στο Εφετείο Αθηνών εκκρεμούν 20.000 υποθέσεις οι οποίες προσδιορίζονται
το 2005. Τα πλημμελήματα δικάζονται ύστερα από 7 χρόνια, τα κακουργήματα ύστερα από 10 χρόνια ενώ οι επιβαλλόμενες ποινές μέχρι 7 χρόνια έχουν ήδη εκτιθεί, πριν εκδικασθεί η υπόθεση σε δεύτερο βαθμό. «Η δικαιοσύνη που απονέμεται υπό την πίεση της παραγραφής είναι βεβιασμένη δικαιοσύνη», σημείωσε
και ο πρόεδρος της Ενωσης Δικαστών και Εισαγγελέων κ. Βαλμαντώνης, διότι «πολλαπλασιάζει τον κίνδυνο εσφαλμένων δικαστικών αποφάσεων». Για να αντιμετωπιστεί η ζοφερή κατάσταση, οι εισαγγελείς ζητούν την άμεση λήψη νομοθετικών μέτρων, όπως η απλούστευση των διαδικασιών της προδικασίας, την ίδρυση δικαστικής αστυνομίας, τον εκσυγχρονισμό της υλικοτεχνικής υποδομής, την κάλυψη των κενών οργανικών θέσεων αλλά και την αύξησή τους.
 Αναφερόμενος στην κριτική των εισαγγελικών ενεργειών, ο κ. Μαρκής διαβεβαίωσε ότι «δεν έχουμε καμιά διάθεση να αναμιχθούμε στα πολιτικά πράγματα και τους κομματικούς ανταγωνισμούς» και ζήτησε «η όποια κριτική ασκείται, να μην προσλαμβάνει χαρακτήρα θεσμικής ρήξης μεταξύ των δύο συντεταγμένων εξουσιών». Σημείωσε πάντως ότι η Δικαιοσύνη πρέπει να μιλά σε συνθήκες ψυχραιμίας και νηφαλιότητας. 
