 Η Παναχαϊκή πήρε αυτό που ήθελε χθες στο Εθνικό Στάδιο Ιωαννίνων, απέναντι σε έναν ΠΑΣ που για μια ακόμη φορά δεν μπόρεσε να εκμεταλλευτεί την καυτή ατμόσφαιρα που δημιούργησαν πέντε χιλιάδες παθιασμένοι για νίκη οπαδοί του.
 Με ξαφνικές αντεπιθέσεις που στο δεύτερο μέρος τής χάρισαν και το γκολ πολύτιμο γκολ, η ομάδα που προπονεί ο Βαγγέλης Βλάχος πήρε το «χρυσό» για τη σωτηρία της 1-1, απέναντι σε έναν ΠΑΣ που για τους ίδιους λόγους καιγόταν για τους βαθμούς της νίκης.
 Τα Γιάννινα, με το φανατικό κόσμο τους να τα παροτρύνουν, μπήκαν πολύ ορεξάτα στο τερέν και παίζοντας με μεγάλο πάθος έκλεισαν τους Πατρινούς στα καρέ τους, στο πρώτο ημίχρονο. Βασίστηκαν στους γρήγορους συνδυασμούς, με πρωταγωνιστή τον Καμερουνέζο Αρμάντο Φουτσίνι που ήταν ο κύριος συντελεστής σχεδόν κάθε καλής επιθετικής έμπνευσης.
 Η Παναχαϊκή με τη σειρά της, όταν μπορούσε, έβγαινε σε ξαφνικές αντεπιθέσεις, με αιχμή του δόρατος τον Ηλία Σολάκη. Της το επέτρεπαν τα αμυντικά κενά στο κέντρο της άμυνας των γηπεδούχων, όπου ήταν αισθητή η απουσία του Αλβανού Αριαν Τζούμπα.
 Ο χορός των ευκαιριών άνοιξε για τους «κυανόλευκους» στο πρώτο κιόλας λεπτό, όταν σουτ του Κώστα Κορμαρή απέκρουσε δύσκολα ο Γιώργος Αμπαδιωτάκης.
 Στο 5ο λεπτό, η Παναχαϊκή έκανε την πρώτη επικίνδυνη επίσκεψή της στα καρέ των γηπεδούχων, με τον Σολάκη, που έγινε τελικός αποδέκτης της μπάλας, να βλέπει τον Αλέκο Ράντο να του παίρνει την «μπουκιά από το στόμα», πραγματοποιώντας έξοδο αυτοθυσίας στα πόδια του 26χρονου φορ της αχαϊκής ομάδας.
 Ο ΠΑΣ είχε στο 29ο λεπτό δοκάρι σε φάουλ του Βραζιλιάνου Κάμπος Ελντερ. Εφτά λεπτά αργότερα κατάφερε να ανοίξει το σκορ. Ο Αριαν Μπελά σέντραρε, οι αμυντικοί έδιωξαν όπως όπως και στη νέα σέντρα του Βασίλη Μπλέτσα η μπάλα έφτασε στον Φουτσίνι που με σουτ - βολίδα έγραψε το 1-0.
 Η Παναχαϊκή, η οποία ανοίχτηκε περισσότερο μετά το γκολ, έχασε άλλη μια ευκαιρία στο 40  με τον Σολάκη, ενώ στο 42  είδε ένα γκολ να της ακυρώνεται (σωστά), όταν ο Βαβίλης τροφοδότησε τον Σολάκη που σκοράρισε από θέση οφσάιντ.
 Η εικόνα άλλαξε στο δεύτερο μέρος, αφού η Παναχαϊκή βγήκε πια ακόμη περισσότερο από τα καρέ της, δημιουργώντας διαδοχικές επικίνδυνες φάσεις, καθώς συνειδητοποίησε τα αμυντικά προβλήματα που είχε ο ΠΑΣ. Τη βοήθησαν σε αυτό και οι πετυχημένες αλλαγές του Βλάχου που πέρασε στο ματς τον Φώτη Παπαδόπουλο και τον Γιώργο Κωστή που έδωσαν κίνηση και ρυθμό. Βέβαια τα Γιάννινα μπορούσαν να διπλασιάσουν τα τέρματά τους, σε σουτ του μέσου Στράτου Γκαρόζη στο 49 , στο οποίο απέκρουσε εντυπωσιακά την μπάλα ο Αμπαδιωτάκης.
 Τρία λεπτά αργότερα, σε πολύ έξυπνο χτύπημα φάουλ του Μιχάλη Λιγνού, χρειάστηκε να απογειωθεί και να διώξει σε κόρνερ ο Ράντος, για να αποφύγει την ισοφάριση...
 Στο 67 , ο Ελντερ έκανε έξυπνη μπαλιά προς τον Αριαν Μπελά που σούταρε δύο φορές μόνος του, αλλά εξίσου εξαιρετικά και στις δύο περιπτώσεις κατάφερε να διώξει ο εξαιρετικός Αμπαδιωτάκης.
 Στο 64  ο Σέμος, σε ξαφνική αντεπίθεση των γηπεδούχων, βρέθηκε μόνος με τον Αμπαδιωτάκη, αλλά σημάδεψε άουτ. Στο 69ο λεπτό, ο Μπελά σημάδεψε για δεύτερη φορά χθες για τον ΠΑΣ το δοκάρι, με σουτ έξω από την περιοχή, από πάσα του Γκαρόζη.
 Στο 77  ήρθε η ισοφάριση για την Παναχαϊκή. Ο Θεοφύλακτος Νικολαΐδης χτύπησε κόρνερ και ο Βραζιλιάνος Μαουρίτσιο Κοπερτίνο με κεφαλιά έκανε το 1-1.
 Μετά την ισοφάριση το παιχνίδι ατόνησε, με τον ΠΑΣ να προσπαθεί ανορθόδοξα να φτάσει στο γκολ, αφού πλέον το άγχος είχε βαρύνει τα πόδια των ποδοσφαιριστών του. Στο 80 , ο Γιάννης Τάτσης προσπάθησε για το 2-1 με σουτ μέσα στην περιοχή, αλλά ο Αμπαδιωτάκης, σωστά τοποθετημένος, του το «αρνήθηκε».
