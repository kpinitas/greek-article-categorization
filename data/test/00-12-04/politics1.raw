 Μέσα σε ζεστή ατμόσφαιρα έγινε το βράδυ της Παρασκευής στην αίθουσα «Χρυσοστόμου» η πανηγυρική υποδοχή της Βουλής των Ελλήνων στο εθνικό ίδρυμα ερευνών και μελετών «Ελευθέριος Κ. Βενιζέλος», που συστάθηκε στα Xανιά από φορείς τοπικής, πανελλήνιας και διεθνούς εμβέλειας.
 Κεντρικός ομιλητής στην εκδήλωση, στην οποία παραβρέθηκε πλήθος κόσμου, ήταν ο
πρόεδρος της Βουλής Απόστολος Κακλαμάνης, ενώ χαιρετισμό απηύθυναν ο υπουργός Πολιτισμού Ευάγγελος Βενιζέλος, ο οποίος τόνισε ότι το ΥΠΠΟ θα στηρίξει το Ιδρυμα, ο πρώην πρωθυπουργός Κωνσταντίνος Μητσοτάκης, οι βουλευτές-ιδρυτικά μέλη του Ιδρύματος και εκπρόσωποι τοπικών αρχών.
 Στην ομιλία του, ο πρόεδρος της Βουλής απευθυνόμενος στον κόσμο υπογράμμισε: «Τύχη αγαθή με φέρνει σήμερα κοντά σας -ημέρα του εορτασμού της Ενωσης της Κρήτης με τη μητέρα Ελλάδα- για να σας μιλήσω για τον Ελευθέριο Βενιζέλο. Τον πολιτικό που συνέβαλε όσο κανένας άλλος στη δημιουργία του σύγχρονου ελληνικού
κράτους, που συνέδεσε το όνομά του με τις τρεις διαδοχικές νικηφόρες εξορμήσεις του Ελληνισμού για την εθνική του δικαίωση και ολοκλήρωση από το 1912 έως το 1920, αλλά, παράλληλα, τον πολιτικό που το όνομά του θεωρείται συνώνυμο του εκδημοκρατισμού του ελληνικού πολιτικού βίου και του θεσμικού εκσυχρονισμού του ελληνικού κράτους». 
 Στο χαιρετισμό του ο υπουργός Πολιτισμού Ευάγγελος Βενιζέλος τόνισε: «Είναι μεγάλο και ανεξόφλητο το πολιτικό, ιστορικό αλλά και επιστημονικό χρέος που έχουμε όλοι ως κοινωνία, ως τόπος, απέναντι στον Ελευθέριο Βενιζέλο».
 Ο πρώην πρωθυπουργός, ιδρυτικό μέλος του Ιδρύματος, Κωνσταντίνος Μητσοτάκης σημείωσε ότι «ο Ελευθέριος Βενιζέλος ήταν ο άνθρωπος που εσφράγισε με την παρουσία του τη ζωή της Ελλάδος τον περασμένο αιώνα» και τόνισε ότι «είναι ο μεγαλύτερος πολιτικός άντρας που γεννήθηκε μετά την απελευθέρωση σ' αυτή τη χώρα».
 Σύντομη αναφορά στο έργο του Ιδρύματος έκανε ο διευθυντής του Νίκος Παπαδάκης,
ο οποίος σημείωσε ότι κύριος σκοπός είναι η χάραξη μιας εθνικής στρατηγικής, συστηματικής έρευνας και μελέτης της εποχής, του έργου και της ζωής του Ελευθερίου Βενιζέλου.
Λαμπρή επέτειος της ένωσης Kρήτης με την Eλλάδα XANIA
 Στιγμές ηρωϊκές, γεμάτες συγκίνηση και υπερηφάνεια, ξαναζωντάνεψαν στο λιμάνι των Χανίων, στην επέτειο των 87 ετών από την ένωση της Κρήτης με τη μητέρα Ελλάδα την 1η Δεκεμβρίου του 1913.
 Παρουσία πολλών επισήμων, μαθητών και αρκετού κόσμου, η ελληνική σημαία υψώθηκε από το Φρούριο Φιρκά στον ουρανό των Χανίων από τον πρόεδρο της Βουλής
των Ελλήνων Aπ. Κακλαμάνη, τον υπουργό Πολιτισμού Eυάγγ. Βενιζέλο, το νομάρχη Γ. Kατσανεβάκη και το δήμαρχο Χανίων Γ. Tζανακάκη, όπως εκείνη την ημέρα του Δεκεμβρίου του 1913, σε μια λιτή και απέριττη τελετή.
 Οι εορταστικές εκδηλώσεις ξεκίνησαν από τις 7.30 το πρωί με τον εωθινό και τα εμβατήρια από τις μπάντες του Δήμου Χανίων και των Ενόπλων Δυνάμεων και συνεχίστηκαν με την επίσημη δοξολογία στο μητροπολιτικό ναό των Εσοδίων, χοροστατούντων των μητροπολιτών Κυδωνίας και Αποκορώνου και Κισσάμου και Σελίνου.
