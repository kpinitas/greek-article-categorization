Οι ασθενείς με σοβαρά ψυχικά προβλήματα, λόγω της φύσης της αρρώστιας τους, σε
αντίθεση με τα άτομα που έχουν σωματικές αναπηρίες, δεν μπορούν κατά κανόνα να
 Αδυνατούν να οργανωθούν, να αγωνιστούν, να αποκτήσουν, να χειραφετηθούν και να
εξαλείψουν τους φραγμούς, που προέρχονται από την αναπηρία τους.
 Τα συμφέροντά τους εκφράζονται και τα δικαιώματά τους διεκδικούνται από τα μέλη της οικογένειάς τους, που πέρα από το συναισθηματικό βάρος, σηκώνουν σχεδόν αποκλειστικά και το βάρος της φροντίδας και υποστήριξης του ψυχικά αρρώστου.
 Ειδικά τα τελευταία χρόνια, αυτή η αναγκαστική πραγματικότητα έχει εξελιχθεί σε πραγματική αναγκαιότητα. Οι επιλογές της πολιτείας, που σχεδιάζει, χρηματοδοτεί και εποπτεύει νέες δομές διαχείρισης της ψυχικής υγείας, με σημείο αναφοράς την αποϊδρυματοποίηση και την αντιμετώπιση του αρρώστου έξω από το ίδρυμα και μέσα στην κοινότητα, καθιστούν πια την οικογένεια βασικό υποστηρικτικό σύστημα για τον άρρωστο, το δε ρόλο της, σχεδόν καταλυτικό.
 Η ανάπτυξη του νέου, εναρμονισμένου με τη διεθνή επιστημονική και θεσμική πρακτική πλαισίου, όπως νομικό εκφράζεται στο Ν. 2176/99 «Ανάπτυξη και εκσυγχρονισμός των υπηρεσιών ψυχικής υγείας», ο οποίος επιβάλλει νέο κώδικα αρχών και προδιαγραφών, ο οποίος αφορά συνολικά τις υπηρεσίες ψυχικής υγείας, προϋποθέτει και την ανάπτυξη μιας σειράς πρωτοβουλιών, με σημείο εκκίνησης την
οικογένεια του ψυχικά αρρώστου και τελικό στόχο τη συνολική και οργανωμένη ενεργοποίησή της, ως αναγκαία συνθήκη επιτυχίας των νέων δομών. Σ' αυτή την κατεύθυνση αναπτύχθηκαν αρχικά οι ψυχοεκπαιδευτικές ομάδες συγγενών, που αναλάμβαναν με υπεύθυνο τρόπο την ενημέρωση και εκπαίδευση των οικογενειών για
την αρρώστια και την αντιμετώπισή της και οι ομάδες υποστήριξης, με κύριο στόχο να βοηθήσουν τους συγγενείς να νιώσουν ανακούφιση, να εκφράσουν συναισθήματα, άγχη, αγωνίες και εμπειρίες και να συμφιλιωθούν με την αρρώστια και να παλέψουν τα συναισθήματα της απομόνωσης και του στίγματος.
 Με βάση αυτές, δημιουργήθηκαν από κει και πέρα οι ομάδες αυτοβοήθειας από οικογένειες για οικογένειες που έχουν ανάγκη βοήθειας, αλλά και από ευαίσθητους επαγγελματίες, οι οποίοι αναγνώρισαν και αναγνωρίζουν αυτή την ανάγκη. Κύριο έργο τους, η προσφορά ανακούφισης και ελπίδας στο συγγενή, διά μέσου της συνειδητοποίησης ότι «δεν είμαστε μόνοι».
 Οι ομάδες υποστήριξης και αυτοβοήθειας απετέλεσαν και αποτελούν την πρώτη ύλη από την οποία ξεπήδησαν οργανώσεις και σύλλογοι οικογενειών, δομημένες σε τέτοιες βάσεις, ώστε να μπορούν να ανταποκριθούν στο σημαντικότατο ρόλο που τους αντιστοιχεί στο χώρο της ψυχοκοινωνικής αποκατάστασης και της υπεράσπισης
των δικαιωμάτων των ψυχικά ασθενών και των οικογενειών τους. Ιδιαίτερα στον ευρωπαϊκό χώρο, που οι εκσυγχρονισμένες δομές όσον αφορά το χώρο της ψυχικής υγείας έχουν μεγαλύτερο χρονικό βάθος, έχουν δημιουργηθεί πολλές οργανώσεις συγγενών και οικογενειών, μέλη όλες της Ευρωπαϊκής Συνομοσπονδίας Οργανώσεων Οικογενειών, που έχουν μέλος με ψυχικό πρόβλημα, η οποία και αποτελεί τον ενιαίο φορέα τους.
 Αλλά και στη χώρα μας, παρά τις δυσκολίες και αντιξοότητες, εξαιτίας του στιγματισμού και των αναστολών της οικογένειας να μιλήσει για το πρόβλημα της ψυχικής αρρώστιας έξω από τον οικογενειακό κύκλο, δημιουργήθηκε από το 1993 ο Σύλλογος Οικογενειών για την Ψυχική Υγεία (Σ.Ο.Ψ.Υ.), ο οποίος, μέσα στα επτά αυτά χρόνια έχει κατορθώσει να αναπτυχθεί σε πανελλήνια κλίμακα, με αποτέλεσμα
το κίνημα των οικογενειών να έχει πια την εκπροσώπησή του και στην Ελλάδα. Εχει ακόμη κατορθώσει, πληρώνοντας τις καταστατικές προδιαγραφές, να αντιπροσωπεύει συνολικά τη χώρα στην Ευρωπαϊκή Συνομοσπονδία Συλλόγων Οικογενειών ατόμων με Ψυχική Ασθένεια, με δύο μέλη του στο Συμβούλιο των Αντιπροσώπων.
 Ολα αυτά τα επιτεύγματα, βέβαια, δίδουν απλώς ένα μέτρο αισιοδοξίας σε ό,τι αφορά τη δυνατότητα των οργανώσεων και συλλόγων οικογενειών στη χώρα μας να διαδραματίσουν με επάρκεια το στρατηγικό ρόλο τους στην επιχειρούμενη ψυχιατρική μεταρρύθμιση, αναπτύσσοντας την απαραίτητη εμβέλεια σε όλη την πληθυσμιακή έκταση που καλούνται να εκφράσουν και εκπροσωπήσουν. Στην πραγματικότητα, παρά τα άλματα που 'χουν γίνει τα τελευταία χρόνια στη χώρα μας, οι εθελοντικές οργανώσεις έχουν ακόμη αδυσώπητο αντίπαλο, τις παγιωμένες αντιλήψεις, τις προκαταλήψεις, αλλά και τη συχνή αδιαφορία της κοινής γνώμης, που αντιμετωπίζει τα ζητήματα της ψυχικής αρρώστιας ως περιθωριακά.
 Η αντιπαλότητα αυτή, η άρνηση, με άλλα λόγια, του δικαιώματος στα άτομα με ψυχική διαταραχή να ζουν μια κατά το δυνατόν φυσιολογική ζωή μέσα στην κοινότητα, που εκφράζεται είτε με τη λογική τού καλοπροαίρετου αποκλεισμού (μακριά από μας, για το... δικό τους καλό), είτε με αυτήν του αρνητικού αποκλεισμού (μακριά από μας, για το... δικό μας καλό), είτε σε συνδυασμό και των δύο, πηγάζει από την κρατούσα κοινωνική στάση του εγκλεισμού και της απομόνωσης των διαφορετικών, των «επικίνδυνων», η οποία έχει δυστυχώς ακόμη βαθιές ρίζες στο κοινωνικό σώμα.
 Εδώ ακριβώς είναι που απαιτείται, πέρα από την ενεργό συμμετοχή όλων των οικογενειών (πρώτο ζητούμενο), και η πρακτική και συναισθηματική στήριξη του συνόλου των ευαισθητοποιημένων πολιτών, εκφρασμένη μέσα από τις κάθε είδους εθελοντικές οργανώσεις, που μπορούν, δημιουργώντας ακόμα και θεσμούς, να δράσουν υποβοηθητικά στο έργο της πολιτείας (δεύτερο ζητούμενο), που επιδιώκει
να εδραιώσει μια νέα, σύγχρονη αντίληψη στο χώρο των υπηρεσιών ψυχικής υγείας. Και -σαφέστατα- υπάρχει ακόμη πολύς δρόμος να διανυθεί, ώστε το μεγάλο
στοίχημα να κερδηθεί. Δρόμος, είτε το θέλουμε είτε όχι, μιας κατεύθυνσης.
 Διότι -όπως λέει η κ. Μαρίνα Οικονόμου-Λαλιώτη*, η συμβολή της οποίας ήταν καταλυτική για τη διαμόρφωση του παρόντος άρθρου - το επίπεδο πολιτισμού μιας κοινωνίας, μετράται με τον τρόπο που η κοινωνία αυτή αντιμετωπίζει τον ψυχικά άρρωστο.
