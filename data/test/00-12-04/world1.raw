 Στην Ορθοδοξία που ενώνει Ελληνες και Σέρβους αναφέρθηκε στις Καρυές ο πρόεδρος της Γιουγκοσλαβίας Βόισλαβ Κοστούνιτσα. Για την αντίσταση στον οδοστρωτήρα της παγκοσμιοποίησης μίλησαν οι Αγιορείτες.
 Σ' ένα μοναστήρι που σήκωσε μεγάλο βάρος στην κατά Μιλόσεβιτς επίθεση, τη μονή
Χιλανδαρίου, πέρασε τη νύχτα του ο Γιουγκοσλάβος πρόεδρος, συνοδευόμενος από τον πρωθυπουργό Ζόραν Ζίριτς κι άλλους αξιωματούχους.
 Η αγιορείτικη πολιτεία επιφύλαξε θερμή υποδοχή στον Κοστούνιτσα, τόσο σε πολιτικό όσο και σε επίπεδο μοναχών. Εφτασε στις Καρυές με ελικόπτερο στις 2 το μεσημέρι κι ενώ οι καμπάνες του Πρωτάτου ηχούσαν χαρμόσυνα. Η πρώτη υποδοχή
έγινε σε πολιτικό επίπεδο από τον αναπληρωτή διοικητή Αρίστο Κασμίρογλου.
 «Καλωσορίζουμε τον αδελφό πρόεδρο της ομοδόξου Γιουγκοσλαβίας», είπε ο αναπληρωτής διοικητής, ο οποίος προσέφερε στον Κοστούνιτσα ακριβές αντίγραφο της Παναγίας της Γερόντισσας, το πιστό αντίγραφο της οποίας φυλάσσεται στη μονή Παντοκράτορος, ενώ στον Ζόραν Ζίριτς προσφέρθηκε χρυσό αντίγραφο του Αξιον Εστί. Κι ο πρόεδρος απάντησε: «Eίναι μεγάλη η χαρά μου που βρίσκομαι εδώ, σ' αυτόν τον άγιο τόπο. Είναι χαρά μου που βρίσκομαι στην Ελλάδα».
 Πρόεδρος, πρωθυπουργός, ο μητροπολίτης Μαυροβουνίου Αμφιλόχιος Ράντοβιτς, ο υπουργός Θρησκευμάτων Ζιγιακόβιτς και ο αντιπρόεδρος του Δημοκρατικού Κόμματος
της Σερβίας Ζάνκοβιτς, συνοδευόμενοι από τον Αρίστο Κασμίρογλου μετέβησαν στο Πρωτάτο. Στην είσοδό του τον υποδέχθηκε ο πρωτεπιστάτης Ευστάθιος με τους 4 επιστάτες, καθώς και οι αντιπρόσωποι όλων των αγιορείτικων μοναστηριών. Στο Πρωτάτο εψάλη θεία λειτουργία για ν' ακολουθήσουν η προσφώνηση του πρωτεπιστάτη και η αντιφώνηση του προέδρου.
 «Δεικνύει την ευλάβειάν σας και την Ορθόδοξόν σας πίστιν, χαρακτηριστικά άτινα
συνιστούν τα ασφαλέστερα εχέγγυα διά την επιτυχημένην και την ορθήν διακυβέρνησιν της υμετέρας χώρας, καθ' ότι το ζητούμενον σήμερον είναι το ήθος, η ειλικρίνεια και η τιμιότης, άτινα απορρέουν εκ της ορθής σχέσεως μετά του Θεού», είπαν οι Αγιορείτες γι' αυτή την επίσκεψη κι αμέσως μετά στάθηκαν: 
 *στην ειλικρινή και ανιδιοτελή φιλία Ελλάδας και Σερβίας και μάλιστα «εν καιροίς χαλεποίς», αποφεύγοντας άλλη αναφορά, και
 *στην ισοπέδωση παραδόσεων και ιδανικών και υποταγή στους οικονομικά ισχυρούς που επιχειρείται με την παγκοσμιοποίηση και στην ανάγκη διατήρησης της ιδιοπροσωπίας και της παραδόσεως κάθε λαού.
 Για τον πρόεδρο Κοστούνιτσα η επίσκεψη αυτή ήταν «χρέος» και προς την Ορθοδοξία, το κέντρο της οποίας είναι η Αθωνική Πολιτεία και προς την Ελλάδα, η οποία στάθηκε στο πλευρό της Σερβίας μέσα στην ιστορία κι είναι ιδιαίτερη η χαρά του που υλοποίησε αυτό το χρέος.
 Μετά τη δοξολογία παρετέθη γεύμα στην πρόεδρο και την ακολουθία του, ο οποίος λίγο πριν τις 4 ξεκίνησε για τη μονή Χιλανδαρίου με ενδιάμεσο σταθμό τη μονή Βατοπεδίου, όπου του επιφυλάχθηκε υποδοχή και ξεναγήθηκε στους φυλασσόμενους εκεί θησαυρούς. Ιδιαίτερα θερμή ήταν η υποδοχή του στη μονή Χιλανδαρίου, εκεί όπου ορισμένοι Σέρβοι ισχυρίζονται ότι είναι εθνική τους, κοιτίδα θέση την οποία δεν δέχονται σε καμία περίπτωση οι Αγιορείτες.
 Το πρωί στο Αγιον Ορος, στη μονή Μεγίστης Λαύρας είχε προηγηθεί η εγκατάσταση του Προδρόμου, ο οποίος είναι ο νέος ηγούμενος του πιο ιστορικού μοναστηριού, με την παρουσία της ιερακοινοτικής επιτροπής, ηγουμένων, πολλών επωνύμων και 1.500 πιστών και στην οποία χωροστάτησε ο μητροπολίτης Καρπάθου Χρυσόστομος ως
