 Στις 19.00 του προηγούμενου Σαββάτου 25 Nοεμβρίου, στο Val Duchesse των Βρυξελλών, ολοκληρώθηκε η τελευταία διήμερη συνεδρίαση της Διακυβερνητικής Διάσκεψης σε επίπεδο εθνικών αντιπροσώπων. Από το Ευρωπαϊκό Κοινοβούλιο συμμετείχαν οι κ. Δ. Τσάτσος και E. Brok, ενώ από την Ευρωπαϊκή Επιτροπή ο κ. M. Barnier. Την Ελλάδα εκπροσωπούσε ο καθηγητής κ. Τ. Ιωακειμίδης.
 Τα τελευταία λεπτά αυτής της συνεδρίασης σφραγίστηκαν από την οξύτατη επίθεση του Bρετανού αντιπροσώπου κατά του κ. Τσάτσου για το θέμα του Χάρτη των Θεμελιωδών Δικαιωμάτων και η συνέντευξη που ακολουθεί δόθηκε στην «Ε» με νωπές
αυτές τις εντυπώσεις. Η συνεδρίαση αυτή φαίνεται πως επιβεβαιώνει την απαισιοδοξία του κ. Τσάτσου όπως πρόσφατα την είχε δημόσια εκφράσει. Xθες και σήμερα, ωστόσο, πραγματοποιείται στις Bρυξέλλες η αντίστοιχη συνεδρίαση σε επίπεδο υπουργών Eυρωπαϊκών Yποθέσεων.
 Οι συνεδριάσεις αυτές της Διακυβερνητικής Διάσκεψης είχαν σκοπό την εξέταση του σχεδίου για τη νέα Συνθήκη της Ευρωπαϊκής Ενωσης που θα αντικαταστήσει τη Συνθήκη του Αμστερνταμ. Κάτι δηλαδή που θα αποφασιστεί στη Διάσκεψη Κορυφής στη Νίκαια στις 7-9 Δεκεμβρίου -ίσως και σις 10 Δεκεμβρίου εάν δεν καταλήξουν σε συμφωνία.
 Υπενθυμίζουμε ότι στη Διάσκεψη Κορυφής του Ελσίνκι συμφωνήθηκε η συμμετοχή του
προέδρου του Ε.Κ. και δύο μελών του στη Διακυβερνητική Διάσκεψη του 2000. Ο πρόεδρος μετέχει στις σύντομες συναντήσεις με τους υπουργούς Εξωτερικών, ενώ οι δύο εκπρόσωποι, ο κ. Ελμαρ Μπροκ, από το Ευρωπαϊκό Λαϊκό Κόμμα, και ο κ. Δ.
Τσάτσος, από το Ευρωπαϊκό Σοσιαλιστικό Κόμμα, συμμετέχουν σε όλα τα επίπεδα της προπαρασκευής της νέας Συνθήκης. Ωστόσο, το Ευρωπαϊκό Κοινοβούλιο δεν έχει
αρμοδιότητα έγκρισης ή επικύρωσης της Συνθήκης. Θα εκφέρει, μετά τη Nίκαια, πάντως, τη γνώμη του, εισηγούμενο έτσι εμμέσως αλλά σαφώς την υπερψήφιση ή καταψήφιση της Συνθήκης από τα εθνικά κοινοβούλια. 
 - Ποια εξέλιξη παίρνουν τα πράγματα έπειτα από τις τελευταίες συνεδριάσεις της
 «Φοβούμαι πως οι αρνητικές ενδείξεις αυξάνονται. Κανένας από τους δύο βασικούς
άξονες της μεταρρύθμισης, δηλαδή ούτε η αποτελεσματικότητα των θεσμών για μια Ευρώπη 27 κρατών, ούτε η μείωση του δημοκρατικού ελλείμματος, που σημαίνει κυρίως ενεργότερη συμμετοχή των Eυρωπαίων πολιτών, προχωρούν ικανοποιητικά. 
 Οι μεν θεσμικές μεταρρυθμίσεις είτε δεν προχωρούν (κυρίως η μετάβαση από την ομοφωνία στην ειδική πλειοψηφία, με εξαίρεση θέματα συνταγματικά ή καίριας σημασίας για ένα κράτος, αλλά π.χ. και η αναδιάρθρωση της Ευρωπαϊκής Επιτροπής) ή καταφεύγουμε σε μεταβατικές λύσεις (πάλι σε σχέση με την Ευρωπαϊκή Επιτροπή, την ανακατανομή των εδρών στο Ευρωπαϊκό Κοινοβούλιο κ.λπ.). 
 Το μεγάλο πρόβλημα, δε, υπάρχει στο θέμα της μη μείωσης, ίσως μάλιστα αύξησης του δημοκρατικού ελλείμματος. Tο Ευρωπαϊκό Κοινοβούλιο υπήρξε ιδιαίτερα μαχητικό στο θέμα αυτό και είχε, δι' εμού, σοβαρή σύγκρουση με την Αγγλία».
 - Τι ακριβώς συνέβη; Ποια ήταν στάση που κράτησε η Ελλάδα; 
 «Tο Kοινοβούλιο αξιώνει τη νομικά δεσμευτική ένταξη του Χάρτη Θεμελιωδών Δικαιωμάτων στη Συνθήκη. Πρόκειται για ένα κείμενο το οποίο συντάχθηκε από έμπειρους νομικούς όλων των κρατών-μελών, είναι προϊόν επίπονης εργασίας μηνών
και αποβλέπει στη μεγαλύτερη κατοχύρωση των δικαιωμάτων του Eυρωπαίου πολίτη. 
 Αν αυτό καταστεί απολύτως αδύνατο, ζητάμε να γίνει έστω μια αναφορά στο Χάρτη,
στο άρ. 6 της Συνθήκης για την Ευρωπαϊκή Ενωση και να μη μείνουμε στην απλή πολιτική διακήρυξη, κάτι που φαίνεται να επιδιώκουν η Αγγλία, η Δανία, η Σουηδία, η Ιρλανδία και η Φινλανδία. 
 Σε μια προσπάθεια, λοιπόν, να διασώσω την αναφορά στο Χάρτη, πρότεινα συμβιβαστικά τη διατύπωση πρωτοκόλλου στο άρ. 6 με περιεχόμενο τη δέσμευση των
κρατών-μελών να αναλάβουν δράση μετά τη Νίκαια, για την ενσωμάτωση του Χάρτη στην κατεύθυνση της λεγόμενης συνταγματοποίησης των Συνθηκών.
 Ο αντιπρόσωπος της Αγγλίας, σε τόνο ξένο προς αυτόν που ίσχυε όλους τους μήνες
της δουλειάς, απείλησε ότι αν τεθεί στο τραπέζι αυτή η πρόταση, η κυβέρνησή του θα απορρίψει ακόμη και την πολιτική διακήρυξη για το Χάρτη. Θέλω στο σημείο αυτό να συγχαρώ αλλά και να ευχαριστήσω δημόσια τον Eλληνα εθνικό αντιπρόσωπο, κ. Τ. Ιωακειμίδη, ο οποίος, ασφαλώς σε πλήρη συνεννόηση με την πολιτική του ηγεσία, ετήρησε στο θέμα των Θεμελιωδών Δικαιωμάτων, αλλά και σε άλλα θέματα σχετικά με το δημοκρατικό έλλειμμα, στάση που τιμά τη χώρα μας».
 - Αυτό εννοείτε ως δημοκρατικό έλλειμμα της μέλλουσας Συνθήκης; 
 «Ασφαλώς και αυτό, αλλά και κάτι άλλο επίσης βαρυσήμαντο: δεν τηρείται με συνέπεια, στο σχέδιο των νέων Συνθηκών, ο κανόνας ότι κάθε νομοθετική απόφαση του Συμβουλίου προϋποθέτει τη συναπόφαση του Ευρωκοινοβουλίου. Δυστυχώς, δεν υπάρχει όραμα για την Ευρωπαϊκή Ενωση».
 - Δεν υπάρχει όραμα από την ηγεσία της Ευρώπης φαντάζομαι. Γιατί το λέτε όμως αυτό; 
 «Οραμα σημαίνει μεγάλη σύλληψη και η σύλληψη προϋποθέτει μια συζήτηση για το ιστορικό νόημα της Ευρωπαϊκής Ενωσης και συνακόλουθα των ευρωπαϊκών θεσμών. Μια τέτοια συζήτηση όχι μόνο δεν έγινε, αλλά και καμιά κυβέρνηση δεν ζήτησε να
γίνει. Κι αυτό γιατί προφανώς υπάρχει επίγνωση πως μια τέτοια συζήτηση θα απεκάλυπτε τη "γύμνια" σε ιδέες και την έλλειψη προοπτικής για το ιστορικό μέλλον».
 - Ποιος θα ήταν, κατά τη γνώμη σας, ο προβληματισμός που θα άνοιγε το δρόμο για την αναζήτηση του ιστορικού μέλλοντος της Ευρώπης; 
 «Τον προβληματισμό αυτόν τον έχω προτείνει στο Ευρωπαϊκό Κοινοβούλιο, το οποίο, στην ουσία του, τον έχει δεχτεί: H προσπάθεια να συλλάβουμε το μέλλον της Ευρώπης στη βάση ενός ομοσπονδιακού κράτους ή, αντίθετα, στη βάση μιας χαλαρής διακυβερνητικής σχέσης παραβλέπει τον ιστορικά πρωτόγνωρο χαρακτήρα της Ευρώπης, που δεν είναι και ούτε μπορεί να γίνει ποτέ κράτος, αλλά ούτε και
μια χαλαρή διακυβερνητική σχέση. Το συναρπαστικό στοίχημα για την Ευρώπη είναι
η διαμόρφωση ενός πρωτόγνωρου θεσμικού οικοδομήματος, που και τους λαούς θα ενώνει και τον πυρήνα της κυριαρχίας των κρατών θα διασώζει».
 - Αυτή η θεωρητική σας κατασκευή πώς μπορεί να συνδεθεί με τα συγκεκριμένα προβλήματα που θα αντιμετωπίσει η Διακυβερνητική στη Nίκαια; 
 «H αντίληψη που σας εξέθεσα μπορεί να αξιοποιηθεί στα βασικά και συγκεκριμένα θεσμικά προβλήματα που μας απασχολούν και έτσι οι επιλεγόμενες λύσεις να μην είναι αποτέλεσμα "φθηνού" παζαριού μεταξύ "μεγάλων" και "μικρών", αλλά έκφραση
 Λόγω ελλείψεως χρόνου θα περιοριστώ σ' ένα και μόνο παράδειγμα. Η Ευρωπαϊκή Ενωση ως ένωση κρατών, θεσμικά, εκφράζεται με το Συμβούλιο των Υπουργών. Αν είναι έτσι, τότε εκεί πρέπει να ισχύει κατ' αρχήν ισοτιμία μεταξύ των κρατών-μελών άσχετα από τον πληθυσμό τους. Για να αποφεύγεται όμως μια απόφαση
του Συμβουλίου των Υπουργών, βασισμένη στην πλειοψηφία των κρατών, να βρεθεί αντίθετη με την πλειοψηφία των Eυρωπαίων πολιτών, θα πρέπει η απόφαση της πλειοψηφίας των κρατών να συνεπάγεται και την πλειοψηφία των πολιτών της Ευρώπης (σύστημα διπλής πλειοψηφίας που υποστηρίζει και το Ευρωπαϊκό Κοινοβούλιο και η Ελλάδα). 
 Αντ' αυτού, συζητείται σύστημα όπου κάθε κράτος έχει ανάλογα με τον πληθυσμό του περισσότερους ή λιγότερους πόντους από το άλλο. Και γίνεται ένα παζάρι που
αναιρεί και το θεσμικό χαρακτήρα του Συμβουλίου, ως οργάνου έκφρασης της Ευρωπαϊκής Ενωσης ως ένωσης κρατών, αλλά και τη θεσμική λογική της όλης Ευρωπαϊκής Ενωσης. 
 Από την άλλη μεριά, η Ευρώπη ως ένωση λαών εκφράζεται από το Ευρωπαϊκό Κοινοβούλιο. Γι' αυτό θα έπρεπε η σύνθεση του Ευρωπαϊκού Κοινοβουλίου να είναι
καθαρά αντιπροσωπευτική. Η αντιπροσωπευτικότητα όμως οφείλει να σχετικοποιηθεί
στο μέτρο, και μόνο στο μέτρο, που η εφαρμογή της είτε αφήνει απ' έξω κάποιους
λαούς ή τους δίνει τόσο λίγους βουλευτές, π.χ. κάτω από τέσσερις, ώστε να είναι πρακτικά ανύπαρκτοι στις διαδικασίες του Ευρωπαϊκού Κοινοβουλίου. Αυτή η
ειδική μέριμνα υπέρ των μικρών κρατών δικαιολογείται, διότι στο Ευρωπαϊκό Κοινοβούλιο δεν εκπροσωπείται ο -ανύπαρκτος άλλωστε- "ευρωπαϊκός λαός" αλλά οι
 - Πολλά έχουν ακουστεί σχετικά με μια «ενισχυμένη συνεργασία» τριών, τεσσάρων ή πέντε κρατών, τη δημιουργία δηλαδή μιας «πρωτοποριακής ομάδας», ενός «σκληρού πυρήνα» εντός της Ε.Ε. Πιστεύετε πως κάτι τέτοιο είναι εφικτό; 
 «Οταν θα έχουν προσχωρήσει τα 12 νέα κράτη-μέλη, η εικόνα της Ευρωπαϊκής Ενωσης θα έχει ριζικά αλλάξει. Θα υπάρχουν μεγάλες διαφορές στο οικονομικό επίπεδο, στο επίπεδο αποτελεσματικότητας των εθνικών θεσμών, αλλά και σημαντικές διαφορές σε επίπεδο πολιτικής αντίληψης. Γι' αυτό και μόνο γι' αυτό
οι "15" συμφώνησαν την κατοχύρωση μιας Ευρώπης που, υποτίθεται προσωρινά, θα λειτουργεί με δύο ταχύτητες ώστε τα παλαιά και εύρωστα κράτη να μην "καθυστερούν", να μην υποστούν δηλαδή ζημιά από την είσοδο των πτωχότερων. Το Ευρωπαϊκό Κοινοβούλιο και κάποιες χώρες, μεταξύ των οποίων και η Ελλάδα παρουσίασαν μια θέση που κι εγώ θεωρώ τη μόνη ορθή και την οποία ανέπτυξε για την Ελλάδα, ο εθνικός μας εκπρόσωπος στη Διακυβερνητική Διάσκεψη καθ. κ. Π. Ιωακειμίδης. 
 Ο θεσμός αυτός είναι αναγκαίος εν όψει της διεύρυνσης. Πρέπει να γίνει δεκτός,
αλλά υπό ορισμένους αυστηρούς όρους, όπως είναι π.χ. ότι η ενισχυμένη συνεργασία επιτρέπεται μόνο ως έσχατο μέσον, μόνο αν δεν μπορεί να υπάρχει συμμετοχή όλων, μόνο εάν υπάρχει σύμφωνη γνώμη της Ευρωπαϊκής Επιτροπής και απόφαση με ειδική πλειοψηφία του Συμβουλίου και μόνο αν τελικά την εγκρίνει το
Ευρωπαϊκό Κοινοβούλιο. Αν στη Νίκαια ψηφιστεί ο θεσμός χωρίς τους όρους αυτούς, τότε η ενισχυμένη συνεργασία από μοχλός εξέλιξης της Ευρωπαϊκής Ενωσης, από κίνητρο επίσπευσης της εξέλιξης και των μη συμμετεχουσών χωρών θα μεταβληθεί σε Βατερλό της Ευρωπαϊκής Ενωσης. Δυστυχώς, μέχρι στιγμής, παραμένει αβέβαιο αν η λειτουργία της ενισχυμένης συνεργασίας θα εξαρτάται από
την έγκριση του Ευρωπαϊκού Κοινοβουλίου. Αν αυτό τελικά δεν θεσπιστεί ή θεσπιστεί κατά τρόπο ανεπαρκή, εγώ είμαι αντίθετος με όλον το θεσμό». 
 - Η πρόβλεψή σας, με δυο λόγια, για το Συμβούλιο Κορυφής στη Νίκαια; 
 «Πιστεύω πως μόνο ένα θαύμα μπορεί να σώσει τη Νίκαια. Η ώς σήμερα κατάσταση στη Διακυβερνητική είναι απαράδεκτη, δυσάρεστη, μίζερη, άψυχη, χωρίς πολιτική σύλληψη. Για τα δεδομένα της Ευρωπαϊκής Ενωσης, η Διακυβερνητική μέθοδος, μέθοδος γραφειοκρατική και διοικητική στα χέρια μη πολιτικών, έχει χρεοκοπήσει». 
 - Αν δεν πραγματοποιηθεί το θαύμα, ποια θα είναι η στάση του Ευρωπαϊκού Κοινοβουλίου; 
 «Δεν ξέρω ποια θα είναι, ξέρω όμως ποια θα έπρεπε να είναι: αρνητική έκθεση, εκστρατεία στα εθνικά κοινοβούλια για την μη επικύρωση των Συνθηκών. Και προχωρώ περισσότερο: στην περίπτωση αυτή, συνεπές θα ήταν το Κοινοβούλιο κάνοντας χρήση του άρθρου 49 της Συνθήκης για την Ευρωπαϊκή Ενωση, να μην εγκρίνει τη διεύρυνση χωρίς προηγούμενη περαιτέρω θεσμική μεταρρύθμιση». 
 - Και ποια θα είναι η εξέλιξη έπειτα από ένα πιθανό ναυάγιο της Νίκαιας; 
 «Στη Νίκαια θα πρέπει να δοθεί εντολή, με προθεσμία, προς ένα πολιτικό σώμα με
ισότιμη συμμετοχή τριών παραγόντων: των εθνικών κυβερνήσεων, των εθνικών κοινοβουλίων και του Ευρωπαϊκού Κοινοβουλίου, για τη συνταγματοποίηση των Συνθηκών. Βέβαια, αυτό καλό θα ήταν να γίνει είτε πετύχει είτε αποτύχει η Νίκαια».
 - Αναφερθήκατε και προηγουμένως στη συνταγματοποίηση των Συνθηκών. Τι εννοείτε
 «Aυτό είναι θέμα μιας άλλης συνέντευξης ή ενός άλλου κειμένου και δεν απαντάται πρόχειρα. Βέβαια απόψεις περί του τι είναι αυτή η συνταγματοποίηση, υπάρχουν τόσες όσοι και οι σχετικοί -και οι άσχετοι- που μιλούν περί αυτού. Περιορίζομαι σε μία μόνη παρατήρηση: η Ενωση διαχειρίζεται τμήματα της εθνικής
κυριαρχίας των κρατών-μελών. Aρα ασκεί εν πολλοίς άμεση εξουσία πάνω στους Ευρωπαίους πολίτες. Τα Συντάγματα ήρθαν πάντοτε για να καθυποτάξουν την εξουσία σε σαφείς και κατανοητούς κανόνες δικαίου. Η Ευρώπη χρειάζεται Σύνταγμα όχι βέβαια για να καταστεί κράτος αλλά ακριβώς για να εξασφαλιστεί ότι δεν θα γίνει κράτος, κι ότι θα μείνει πιστή στο ιστορικό της νόημα ως ένωση και λαών και κρατών».
