 Στην ανακοίνωση της ΕΠΑΘΛΟΝ τονίζεται πως οι εταιρείες ΔΕΚΑΘΛΟΝ και FINCΟ δεν είναι, ούτε υπήρξαν ποτέ, μέτοχοι, αφού για την μεν πρώτη οι σχετικές κρούσεις δεν έγιναν αποδεκτές, για δε τη δεύτερη οι σχετικές διαπραγματεύσεις, όπως και με πολλές άλλες επιχειρήσεις, δεν κατέληξαν σε συνεργασία.
 Aυτά λέει η ΕΠΑΘΛΟΝ στη χθεσινή (6 Οκτωβρίου 2000) ανακοίνωσή της, ως προς το σκέλος της συμμετοχής των δύο συγκεκριμένων εταιρειών, της ΔΕΚΑΘΛΟΝ και της FINCΟ στο σχήμα της.
 Ομως ένα χρόνο πριν, στις 7 Οκτωβρίου 2000, η ίδια εταιρεία, η ΕΠΑΘΛΟΝ, με δελτίο Τύπου (που δημοσιεύθηκε στην εφημερίδα «ΚΑΘΗΜΕΡΙΝΗ») γνωστοποιούσε τα εξής: «Δύο νέα μέλη επιχειρήσεων απέκτησε η εταιρεία ΕΠΑΘΛΟΝ, η οποία έχει συσταθεί με στόχο να δραστηριοποιηθεί στους τομείς του τουρισμού, των αθλητικών και πολιτιστικών εκδηλώσεων, εν όψει μάλιστα της διοργάνωσης των Ολυμπιακών Αγώνων του 2004. Πρόκειται για την οικονομοτεχνική-επενδυτική εταιρεία FINCΟ και την εταιρεία αρχιτεκτονικών μελετών κατασκευής αθλητικών έργων ΔΕΚΑΘΛΟΝ. Οπως επισημαίνει ο πρόεδρος της εταιρείας Tάκης Μελέτης, ήδη στους λίγους μήνες δραστηριότητάς της έχει αναλάβει μια σειρά από εργασίες, στο πλαίσιο διοργάνωσης αθλητικών γεγονότων. Σημειώνεται ότι στην ΕΠΑΘΛΟΝ συμμετέχουν ήδη οι εταιρείες: ΑΦΑΙΑ, Αirtour Greece, AKTINA, AMATHUS, ASSETE, GΟLDAIR Tours, GS Travel, X.K. GENERAL EQUITY HΟLDINGS LTD».
 Το ερώτημα είναι ποια από τις δύο ανακοινώσεις της εταιρείας είναι ακριβής. Η περσινή, όπου γνωστοποιείται στο σχήμα η συμμετοχή των εταιρειών ΔΕΚΑΘΛΟΝ και FINCΟ, ή η χθεσινή που προέκυψε μετά την εμπλοκή τής ΕΠΑΘΛΟΝ στην ενοικίαση του Μουσείου Μοντέρνας Τέχνης προς την αυστραλιανή εταιρεία ΑPP και το «Αθήνα 2004». Κάτι που όχι μόνο δεν διαψεύδεται από την ΕΠΑΘΛΟΝ, αλλά επιβεβαιώνεται με δεύτερη ανακοίνωση στην οποία γίνεται παραδεκτό ότι μίσθωσε το χώρο (χωρίς να αναφέρονται ποσά) και στη συνέχεια τον επινοικίασε στην ΑPP, η οποία με τη σειρά της (με εξαπλάσιο τίμημα) το νοίκιασε στο «Αθήνα 2004».
 Δύο ακόμη παρατηρήσεις. Καλό θα ήταν, για την ακόμη πληρέστερη ενημέρωση του αναγνωστικού κοινού, να γνωστοποιούσε η ΕΠΑΘΛΟΝ ποιος την εκπροσώπησε στις επαφές που είχε με το δήμαρχο Λουτρακίου, εν όψει της αναβάθμισης της ευρύτερης περιοχής για τους Ολυμπιακούς Αγώνες του 2004. Οπως επίσης ποιος εκπροσωπεί την κάθε μία από τις εταιρείες που συμμετέχουν στο σχήμα της, όπως προκύπτει από τα πρακτικά των συνεδριάσεών της.
