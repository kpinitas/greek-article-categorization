 Τόσο κόπο έκανε ο αρχιεπίσκοπος για να υποδεχθεί τους Ολυμπιονίκες, τόσα μετάλλια τους απένειμε (το Μετάλλιο του Ιωβηλαίου της Εκκλησίας της Ελλάδας πήραν οι δεκατρείς), τόσα χαμόγελα μοίρασε δεξιά - αριστερά. Να μην πάρει κι αυτός ένα δωράκι από εκείνους που (δικά του λόγια) «αποτελούν πρότυπα σε μια εποχή παρακμής»; 
 Ανέλαβε λοιπόν να του το δώσει η Κατερίνα Θάνου: «Πολύ θα ήθελα να αναγράφεται το θρήσκευμα στην αστυνομική μου ταυτότητα. Δυστυχώς, όμως, δεν είναι στα χέρια των πολιτών οι αποφάσεις».
 Ο κύριος Χριστόδουλος έλαμψε από ικανοποίηση μόλις άκουσε τα λόγια της φτεροπόδαρης κοπέλας... 
 Το ότι ο Κώστας Κεντέρης αρνήθηκε να πάρει θέση, διόλου τον ενόχλησε. Αλλωστε, ο Μυτιληνιός Ολυμπιονίκης είπε ότι τα λόγια του αρχιεπισκόπου ήταν «βάλσαμο και ώθηση για ένα καλύτερο αύριο». Είκοσι τρία ή και τριάντα τρία μετάλλια ευχήθηκε για το 2004 ο προκαθήμενος της Εκκλησίας.
 Μόλις τελείωσαν οι πόζες και οι φιλοφρονήσεις με τους ιερωμένους (οι οποίοι μοίραζαν συχαρίκια ακόμα και στους...δημοσιογράφους), οι Ολυμπιονίκες πήγαν στο προεδρικό μέγαρο, όπου τους περίμενε ο Πρόεδρος της Δημοκρατίας για να προσθέσει και τα δικά του κοπλιμέντα. Και να κλέψει την παράσταση! 
 Ο Κωστής Στεφανόπουλος έπιασε κουβέντα με όλους («δεν ξέρω ποιον να πρωτοχαιρετήσω»), μίλησε στον Κεντέρη για «το μεγάλο όπλο που λέγεται σπριντ» και στον Κακλαμανάκη για «τον άνεμο που ήταν αντίθετος κι αντίξοος», ρωτούσε τους μποξέρ πώς κερδίζονται τα σημεία στην πυγμαχία και τον Κρεάνγκα «πώς βάζει τα φάλτσα» στο πινγκ πονγκ (έδωσαν και ραντεβού για ένα ματσάκι οι δυο τους!), αναρωτιόταν προς τον Χρήστο Ιακώβου «τι τους δίνεις και είναι τόσο δυνατοί», σύστησε στις κοπελιές του ανσάμπλ «να πάρουν τώρα και κανένα κιλό», συνεχάρη τον Πύρρο για «την πολύ μεγάλη ψυχή» του, υποσχέθηκε τέλος ότι η δική μας Ολυμπιάδα θα είναι καλύτερη από κάθε προσδοκία: «Ο, τι κι αν λένε οι κακεντρεχείς τώρα, η Αθήνα θα τα καταφέρει άριστα το 2004».
 Στο σύντομο χαιρετισμό του, ο Πρόεδρος αναφέρθηκε ακόμα και στο ντόπινγκ («ας αφήσουμε τις υποκρισίες, δεν ήταν σωστό αυτό που έγινε με τη Ρουμάνα γυμνάστρια»), στην εμπορευματοποίηση του αθλητισμού («πάνω απ' όλα πρέπει να υπάρχει αγάπη για τα σπορ, αλλά δεν γίνεται και πρωταθλητισμός με ερασιτέχνες»), στην αξία της συμμετοχής. Οι αθλητές άκουγαν το ρεσιτάλ του με το στόμα ανοιχτό. Στον Κ. Στεφανόπουλο, ο πρόεδρος της ΕΟΕ Λάμπης Νικολάου χάρισε ένα γλυπτό από μπρούντζο, το ίδιο που θα δωρίσει η ΔΟΕ στους 199 αρχηγούς των κρατών που πήραν μέρος στην 27η Ολυμπιάδα.
 Στην πολυπληθή παρέα ήταν οι περισσότεροι από τους αθλητές που διακρίθηκαν στο Σίδνεϊ και όλοι όσοι κέρδισαν μετάλλια, με εξαίρεση τον Πύρρο Δήμα, που πήγε κατ' ευθείαν στο προεδρικό, χωρίς να περάσει από τη Μονή Πετράκη («μη βγάλετε συμπεράσματα, άργησε το αεροπλάνο»). Είδαμε εκεί και τον Ιωάννη Μελισσανίδη (γκρι-μπλε συνολάκι, λευκό παπούτσι, ξεχώριζε απ' όλους τους άλλους), που ήταν πολύ ευδιάθετος και μιλούσε με όλο τον κόσμο. «Λίγο ακόμα και θα ήμασταν τώρα συνάδελφοι», έλεγε στον «αθάνατο» Νίκο Φιλάρετο...
