 Με τις ευλογίες της Ορθόδοξης Σερβικής Εκκλησίας, σε μεγάλη λαϊκή συγκέντρωση, ενώπιον των κομμάτων της νέας Βουλής, ο Βόισλαβ Κοστούνιτσα ανέλαβε ουσιαστικά την ηγεσία της Γιουγκοσλαβίας, ενώ δεν είχαν ολοκληρωθεί οι επαφές του Ρώσου υπουργού Eξωτερικών στο Βελιγράδι, στις οποίες προβλεπόταν και συνάντηση με τον ανατραπέντα πρόεδρο Μιλόσεβιτς.
 Περισσότεροι από 100.000 Γιουγκοσλάβοι συγκεντρώθηκαν και χθες έξω από τη Βουλή, όπως είχε προγραμματίσει η ενωμένη αντιπολίτευση, για τη μεγάλη τελετή, κατά την οποία ο επικεφαλής της Εκκλησίας Πατριάρχης Παύλος ευλόγησε τον εκλεγμένο πρόεδρο. Η τοποθεσία και ο χρόνος της επίσημης τελετής ανάληψης των καθηκόντων του δεν έγιναν γνωστά.
 Η επομένη της ανατροπής του Μιλόσεβιτς ήρθε ομαλά, με χιλιάδες ανθρώπους στους δρόμους του Βελιγραδίου να χορεύουν και να τραγουδούν την πτώση του Μιλόσεβιτς. Νωρίς το πρωί οι διαδηλωτές πήγαν για ύπνο και η συγκοινωνία λειτούργησε κανονικά στην πόλη, καθώς η Ενωμένη Αντιπολίτευση και ο Δήμος του Βελιγραδίου οργάνωσαν από μία Επιτροπή Κρίσης, για να αντιμετωπίσουν τα πολιτικά θέματα η πρώτη και τα προβλήματα της καθημερινότητας η δεύτερη. Ο Κοστούνιτσα εμφανίστηκε στην τηλεόραση και έκανε προγραμματικές δηλώσεις, ενώ κάλεσε το λαό σε νέα συγκέντρωση το απόγευμα, έξω από τη Βουλή, για να εδραιωθεί η αλλαγή στο πολίτευμα. Ο Γάλλος υπουργός Eξωτερικών, Ιμπέρ Βεντρίν δήλωσε ότι ο Κοστούνιτσα τον ενημέρωσε για την πρόθεσή του να συγκαλέσει έξω από το Κοινοβούλιο τη νέα Βουλή.
 Στο Βελιγράδι έφθασε ο υπουργός Eξωτερικών της Ρωσίας Ιγκόρ Ιβανόφ, για να συναντηθεί με όλα τα κόμματα και να διατηρήσει την παραδοσιακή σχέση Βελιγραδίου - Μόσχας. Ο Ιβανόφ συνάντησε τον Κοστούνιτσα στο γραφείο του Μιλόσεβιτς και τον αποκάλεσε πρόεδρο, προκαταλαμβάνοντας τις εξελίξεις. Λίγο μετά δήλωσε στον Τύπο ότι μετέφερε στον Κοστούνιτσα τα συγχαρητήρια του προέδρου Πούτιν για την εκλογή του, ενέργεια που σημαίνει αναγνώριση από τη Ρωσία. Ο Κοστούνιτσα εμφανίστηκε στη σερβική τηλεόραση και δήλωσε ότι θα αποκατασταθεί γνήσια δημοκρατία στη χώρα και δεν θα γίνει καμιά προσπάθεια εκδίκησης για όσα συνέβησαν στο παρελθόν. Είπε ότι δεν έχει επαφές με τον Μιλόσεβιτς, αλλά με το περιβάλλον του.
 Μία από τις πρώτες φροντίδες της νέας εξουσίας, είπε, θα είναι η εξομάλυνση της ζωής και της λειτουργίας όλων των υπηρεσιών.
 «Το όραμά μου είναι να υπάρξει μια δημοκρατική Σερβία... και να εμπεδωθεί η συνείδηση ότι στις εκλογές είναι απόλυτα φυσικό να κερδίζεις και να χάνεις», είπε ο Κοστούνιτσα. Τόνισε ότι η κρατική τηλεόραση θα είναι ανοιχτή σε όλα τα κόμματα και ανήγγειλε ότι την ερχόμενη Δευτέρα η Ευρωπαϊκή Ενωση αναμένεται να αποφασίσει άρση των κυρώσεων. Είπε ακόμα ότι η Γιουγκοσλαβία θα ενταχθεί αμέσως στο Σύμφωνο Σταθερότητας της ΝΑ Ευρώπης. Εξήγησε ότι θα παραμείνει στη θέση του προέδρου για σύντομο χρονικό διάστημα και προανήγγειλε νέες ομοσπονδιακές εκλογές σε ενάμιση χρόνο.
 Σύμφωνα με ορισμένες πληροφορίες της Δημοκρατικής Αντιπολίτευσης (DΟS), o Μιλόσεβιτς βρίσκεται στο εξοχικό του καταφύγιο στη περιοχή του Μπορ, στη νότια Σερβία. Ο Ιβανόφ επρόκειτο να συναντηθεί μαζί του χθες. Ο αδερφός τού ανατραπέντος Μιλόσεβιτς, πρεσβευτής της Γιουγκοσλαβίας στη Μόσχα, είπε ότι ο αδερφός του είναι στη Γιουγκοσλαβία και αυτό θα φανεί από τη συνάντηση με τον Ιβανόφ. Είπε ότι ο Σλόμπονταν Μιλόσεβιτς έχει μεγάλο κόμμα στη χώρα και μεγαλή δύναμη για να την εγκαταλείψει. Ο Ιβανόφ, μετά τη συνάντηση με τον Κοστούνιτσα συναντήθηκε με την ηγεσία του στρατού και μετά με ελικόπτερο αναχώρησε για την τοποθεσία όπου κρυβόταν ο Μιλόσεβιτς, ενώ ο πρωθυπουργός της Λευκορωσίας δήλωσε ότι η χώρα του θα εξετάσει τυχόν αίτημα πολιτικού ασύλου από τον ανατραπέντα πρόεδρο. Αλλη εκδοχή ανέφερε ότι ο Ιβανόφ συναντήθηκε με τον Μιλόσεβιτς στο σπίτι του στο Nτέντινιε, όπου έμεινε 45 λεπτά και από όπου αναχώρησε χωρίς δηλώσεις.
 Οι εφημερίδες, κυρίως οι κυβερνητικές και οι φίλα προσκείμενες στον Μιλόσεβιτς, εμφανίστηκαν με νέο πρόσωπο χθες και ζήτησαν συγγνώμη για την έως τώρα στάση τους, δηλώνοντας ότι αλλάζει η πολιτική τους και ότι στο εξής θα υπηρετούν τη δημοκρατία και την αλήθεια. Ο στρατός έμεινε και χθες αμέτοχος. Πηγές του στρατού ανέφεραν ότι οι ένοπλες δυνάμεις θα κινηθούν μόνο αν απειληθούν οι εγκαταστάσεις τους.
