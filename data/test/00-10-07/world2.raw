Η νύχτα της Πέμπτης στο Βελιγράδι ήταν φυσικό να μην... νυστάξει ούτε για ένα λεπτό. Πλήθος ανθρώπων, που λίγες ώρες πριν ένωναν τη φωνή τους με τους διαδηλωτές, είτε κατεβαίνοντας δίπλα τους στους δρόμους είτε μένοντας φοβισμένοι στα σπίτια τους, βγήκε να πανηγυρίσει για το ξημέρωμα μιας μέρας διαφορετικής για το έθνος.
 Νεαρές γυναίκες χόρευαν πάνω σε αυτοκίνητα της αστυνομίας, αγκάλιαζαν και φιλούσαν τους αστυνομικούς και τραγουδούσαν στο ρυθμό του «I will survive» («Θα επιζήσω»). Σε κάθε γωνιά της γιουγκοσλαβικής πρωτεύουσας, οι νεότεροι τραγουδούσαν και χόρευαν, οι γεροντότεροι έκλαιγαν συγκινημένοι, ενώ οι αστυνομικοί άφηναν κάτω τα όπλα τους για να ενώσουν τη φωνή τους με τις θριαμβολογίες τής μέχρι χθες αντιπολίτευσης.
 Yστερα από μία δυναμική μέρα, που έκοψε την ανάσα των ανθρώπων που παρακολουθούσαν τις εξελίξεις από ολόκληρο τον κόσμο, το Βελιγράδι έγινε τη νύχτα μια απέραντη σκηνή για να στηθεί ένα γιγαντιαίο πάρτι, απρόβλεπτο και καθοδηγούμενο μόνο από τον αυθορμητισμό του γνήσια χαρούμενου κόσμου. Οι δρόμοι γέμισαν γιουγκοσλαβικές σημαίες και χιλιάδες χέρια υψώθηκαν με το σχήμα της ενότητας προς τον ουρανό.
 «Ηρθαμε στο Βελιγράδι για να τελειώνουμε με τον Μιλόσεβιτς κι αυτό κάναμε», φώναζε ο Γιάνκο Μπάσιτς, μία μονάδα μέσα στο πλήθος των Σέρβων αγροτών και εργατών που έφθασαν στο Βελιγράδι νωρίς το πρωί της Πέμπτης για να πάρουν μέρος στις μαζικές διαδηλώσεις, τις οποίες οργάνωσε η αντιπολίτευση. Στο ένα του χέρι κρατούσε ένα μπουκάλι κονιάκ και στο άλλο το δικό του λάφυρο από την εξέγερση: το πόδι μιας καρέκλας από το κτίριο του Kοινοβουλίου.
 Ο κόσμος δεν έκανε τίποτα περισσότερο από το να λάβει το μήνυμα που είχε δώσει νωρίτερα ο ηγέτης της αντιπολίτευσης, Βέλιμιρ Ιλιτς: «Το Βελιγράδι πρέπει να μείνει στο πόδι όλη τη νύχτα, η Σερβία πρέπει να μείνει στο πόδι όλη τη νύχτα, ώστε να μπορέσουμε να υπερασπιστούμε τη νίκη μας».
 Πολλοί διαδηλωτές είχαν στα χέρια τους μόνο ξύλα και ό,τι είχαν βρει πρόχειρο μπροστά τους και παραδέχθηκαν ότι ήταν τυχεροί που η αστυνομία δεν άνοιξε πυρ εναντίον τους.
 Οι περισσότεροι αστυνομικοί εγκατέλειψαν τις θέσεις τους μπροστά από το Kοινοβούλιο και τα άλλα κρατικά κτίρια. Νωρίς την Παρασκευή θα ενώνονταν με το πλήθος και θα εναγκαλίζονταν με τους απλούς ανθρώπους, που για χρόνια απειλούσαν με δακρυγόνα και ρόπαλα.
 Η ευφορία από την προσδοκία ενός καλύτερου μέλλοντος, οδήγησε τουλάχιστον 2 εκατομμύρια Σέρβους να πανηγυρίσουν μαζί, στα άλλοτε απρόσιτα φρούρια του καθεστώτος Μιλόσεβιτς: στο Κοινοβούλιο και τα γραφεία της κρατικής ραδιοτηλεόρασης.
 «Δεν είμαι σίγουρος ακόμη αν θέλω να δω τον Μιλόσεβιτς να δικάζεται για όλα τα αδικήματά του ή προτιμώ να μην ξανακούσω ποτέ τίποτα γι' αυτόν», είπε χαρακτηριστικά ένας εξηντάχρονος τραπεζικός υπάλληλος, δίνοντας το στίγμα της άποψης πολλών απλών ανθρώπων.
Το ολονύχτιο πάρτι δεν θα μπορούσε να μην έχει και τον στοιχειώδη έστω «μπουφέ». Ο Διεθνής Ερυθρός Σταυρός διένειμε 20 χιλιάδες πακέτα με φαγητό και 6 χιλιάδες φρατζόλες ψωμί, στους δρόμους της γιουγκοσλαβικής πρωτεύουσας, τη νύχτα της Πέμπτης. Ηταν επίσης πολλά τα εστιατόρια που έφτιαχναν και πρόσφεραν στον κόσμο πρόχειρα χάμπουργκερ.
