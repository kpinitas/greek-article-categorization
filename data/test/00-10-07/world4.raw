 Με συγχαρητήρια προς το σερβικό λαό, προειδοποιήσεις για την ανάγκη αποφυγής κάθε μορφής βίας, και, κυρίως, με την υπόσχεση ότι οι κυρώσεις κατά της Γιουγκοσλαβίας θα αρθούν από τη Δευτέρα, η διεθνής κοινότητα, με την εξαίρεση της Κίνας που παραμένει σιωπηλή, υποδέχθηκε χθες τις εξελίξεις στο Βελιγράδι. Αφήνει μάλιστα για πρώτη φορά ανοιχτό το ενδεχόμενο να υπάρξει δίκη του Σλόμπονταν Μιλόσεβιτς στη Γιουγκοσλαβία και όχι στη Χάγη.
 Η Ευρωπαϊκή Ενωση αναμένεται να αποφασίσει τη Δευτέρα για την άρση των κυρώσεων κατά της Γιουγκοσλαβίας και ο Γάλλος πρόεδρος, Ζακ Σιράκ, απευθύνθηκε «στον πρόεδρο Κοστούνιτσα», για να τον διαβεβαιώσει ότι «η άρση των κυρώσεων θα συνοδεύσει την επιστροφή στη δημοκρατία».
 Οπως ανακοίνωσε ο συντονιστής της εξωτερικής πολιτικής της Ε.Ε., Χαβιέ Σολάνα, οι υπουργοί Εξωτερικών της Ε.Ε. θα εξετάσουν την άρση των κυρώσεων τη Δευτέρα στο Λουξεμβούργο. «Τη Δευτέρα θα ληφθεί απόφαση για έναρξη της διαδικασίας», είπε.
 «Αν ο Βόισλαβ Κοστούνιτσα αναλάβει την εξουσία μέσα στο Σαββατοκύριακο, τότε οι κυρώσεις κατά της Σερβίας θα αρθούν τη Δευτέρα», δήλωσε και ο υπουργός Εξωτερικών της Βρετανίας, Ρόμπιν Κούκ.
 «Παίρνω αμέσως τα αναγκαία μέτρα, έτσι ώστε οι 15 υπουργοί να πάρουν αυτή την απόφαση όταν θα συναντηθούν τη Δευτέρα», δήλωσε και ο προεδρεύων του Συμβουλίου Υπουργών της Ε.Ε., υπουργός Εξωτερικών της Γαλλίας, Ιμπέρ Βεντρίν. Σύμφωνα με γαλλικές διπλωματικές πηγές, η γαλλική προεδρία της Ε.Ε. σκοπεύει να καλέσει τον Κοστούνιτσα στη σύνοδο κορυφής για τα Βαλκάνια που θα γίνει στις 24 Νοεμβρίου, στο Ζάγκρεμπ.
 Κατά τον Ιταλό πρωθυπουργό, Τζουλιάνο Αμάτο, οι πρώτες κυρώσεις που θα αρθούν τη Δευτέρα θα είναι αυτές που αφορούν τα καύσιμα.
 Στη Γερμανία, όπου ο καγκελάριος, Γκέρχαρντ Σρέντερ, είχε χθες τηλεφωνική επικοινωνία με τον πρόεδρο της Ρωσίας, Βλαντιμίρ Πούτιν, στέλεχος της ομοσπονδίας γερμανικών βιομηχανιών δήλωσε ότι οι Γερμανοί επιχειρηματίες είναι έτοιμοι να επενδύσουν μαζικά στη Γιουγκοσλαβία.
 Η Αμερικανίδα υπουργός Εξωτερικών, Μάντλεν Ολμπράιτ, αφού χαιρέτισε την ανακοίνωση της ρωσικής κυβέρνησης, με την οποία αναγνωρίζεται και από τη Μόσχα ο Κοστούνιτσα ως πρόεδρος της Γιουγκοσλαβίας, επισήμανε ότι οι ΗΠΑ έχουν ήδη δηλώσει πως μόλις ο νέος πρόεδρος αναλάβει σταθερά την εξουσία θα αρθούν οι κυρώσεις. 
 Σε ότι αφορά τον Σλόμπονταν Μιλόσεβιτς, ο Βρετανός πρωθυπουργός, Τόνι Μπλερ, δήλωσε ότι «το σημαντικότερο τώρα είναι να φύγει».
 Ας ελπίσουμε ότι πρόκειται πράγματι για την πρώτη μέρα απελευθέρωσης του λαού της Σερβίας από την καταπίεση του Μιλόσεβιτς», πρόσθεσε.
 Το ίδιο δήλωσε και ο Βρετανός υπουργός Εξωτερικών, Ρόμπιν Κουκ, ο οποίος όμως για πρώτη φορά άφησε ανοιχτό το ενδεχόμενο να μη διωχθεί ο Μιλόσεβιτς από το διεθνές ποινικό δικαστήριο της Χάγης, αλλα από γιουγκοσλαβικά δικαστήρια.
 Κάτι τέτοιο «είναι μιά εναλλακτική λύση», είπε ο Κουκ, «αν οι Γιουγκοσλάβοι θεωρούν ότι έχει διαπράξει εγκλήματα βάσει του σερβικού νόμου και ότι είναι κυριαρχικό τους δικαίωμα να αποφασίσουν».
 Απαντώντας σε ερώτηση του CNN, η Μάντλεν Ολμπράιτ απέφυγε να δώσει σαφή απάντηση, περιοριζόμενη στη δήλωση ότι οι ΗΠΑ επιθυμούν μια δημοκρατική και νομοταγή Γιουγκοσλαβία και ότι αυτό που έχει σημασία είναι να στηριχθεί το νέο καθεστώς και ο σερβικός λαός, «με τον οποίο δεν είχαμε ποτέ διένεξη. Η μόνη διένεξη ήταν με τον πρώην πρόεδρο Μιλόσεβιτς».
 Τόσο η Βουλγαρία όσο και η Ρουμανία ανακοίνωσαν ότι παίρνουν αυξημένα μέτρα στα σύνορά τους με τη Γιουγκοσλαβία κι εντείνουν την επιτήρηση του εναέριου χώρου τους, προκειμένου να αποτρέψουν ενδεχόμενη προσπάθεια διαφυγής του Σλόμπονταν Μιλόσεβιτς. Ο Βούλγαρος πρωθυπουργός, Ιβάν Κοστόφ, ανακοίνωσε ότι μια αντεπίθεση του Μιλόσεβιτς «είναι ακόμα πολύ πιθανή».
 Ο πρόεδρος της κοινοβουλευτικής συνέλευσης του Συμβουλίου της Ευρώπης, λόρδος Ράσελ-Τζόνστον, διατύπωσε τα συγχαρητήριά του «προς το σερβικό λαό για τη νίκη του στον αγώνα για δημοκρατία», τονίζοντας ότι «ο Μιλόσεβιτς έχασε με τον τρόπο με τον οποίο χάνουν όλοι οι δικτάτορες: σε πλήρη ανυποληψία, μισητοί από τον ίδιο τον λαό τους και περιφρονημένοι από ολόκληρο τον κόσμο».
 Ο Οργανισμός για την Ασφάλεια και τη Συνεργασία στην Ευρώπη διατύπωσε χθες το θαυμασμό του «για το θάρρος του σερβικού λαού» και ανακοίνωσε ότι αναμένει τη Γιουγκοσλαβία «υπό νέα δημοκρατική διοίκηση, να καταστεί αναπόσπαστο μέλος της διεθνούς κοινότητας».
 Ο διοικητής του ΟΗΕ για το Κοσσυφοπέδιο, Μπερνάρ Κουσνέρ, ανακοίνωσε χθες ότι έχει ήδη «μια πρώτη επαφή με την αντιπολίτευση στο Βελιγράδι» και έχει «την πρόθεση για έναν σημαντικό διάλογο με τη νέα κυβέρνηση, για να αρχίσει η εργασία προς μια επίλυση των κρίσιμων προβλημάτων του Κοσσυφοπεδίου».
 «Φανταστική» χαρακτήρισε τη στάση του γιουγκοσλαβικού λαού και ο πρωθυπουργός της Ολλανδίας, Βιμ Κοκ.
 Σε αντίθεση με τις περισσότερες χώρες σε ολόκληρο τον κόσμο, η Κίνα τηρούσε μέχρι χθές απόλυτη σιγή για τις εξελίξεις στη Γιουγκοσλαβία. Το κινεζικό υπουργείο Εξωτερικών δεν έκανε καμία σχετική ανακοίνωση, ενώ το Kινεζικό Πρακτορείο Eιδήσεων μετέδωσε μόνο μια είδηση για εκτεταμένες διαδηλώσεις στο Βελιγράδι.
 Στη Μόσχα, σε αντίθεση με τη συγκρατημένη στάση της ρωσικής κυβέρνησης, ο ηγέτης του Κομμουνιστικού Κόμματος, Γκενάντι Ζιουγκάνοφ, δήλωσε ότι η λαϊκή εξέγερση στη Γιουγκοσλαβία «δεν έχει σχέση με τη δημοκρατία» και «μυρίζει μαριχουάνα, βότκα και δολάρια».
