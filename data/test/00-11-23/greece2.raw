 Tον Ιανουάριο του 2004, τέσσερις μήνες νωρίτερα σε σχέση με το χρονοδιάγραμμα που είχε ανακοινώσει ο υπουργός ΠΕΧΩΔΕ στις 23 Αυγούστου, προβλέπεται να παραδοθούν τα πέντε αθλητικά -τα λεγόμενα «ορφανά»- έργα στον Σχινιά, το Ριζάρι Μαραθώνα, τον Αγιο Κοσμά, το Ελληνικό και τον Φαληρικό Ορμο. Πάντως και
με αυτούς τους σημαντικά βελτιωμένους χρόνους δεν καλύπτεται η απαίτηση της ΔΟΕ για παράδοση των έργων ένα χρόνο πριν από τους Αγώνες, για να γίνουν τα λεγόμενα test events.
 Η σοβαρή αυτή επιτάχυνση, όπως τόνισε ο Κώστας Λαλιώτης στη χθεσινή συνέντευξη
Tύπου με αφορμή την επίσκεψη Ρογκ, επιτεύχθηκε χάρη σε πέντε παράγοντες του υπουργείου ΠΕΧΩΔΕ: 
 - Συντόμευση των διαδικασιών ελέγχου, κυρίως από το Ελεγκτικό Συνέδριο, το οποίο θα εξετάζει τους φακέλους των συμβάσεων κατά απόλυτη προτεραιότητα.
 - Προώθηση των προκαταρκτικών και συνοδευτικών εργασιών και στα πέντε έργα, συνολικού ύψους 5 δισ. δραχμών. Ηδη έγινε η δημοπράτηση για τα χωματουργικά και την περίφραξη του Σχινιά, στην οποία υπέβαλαν προσφορά περίπου 100 εταιρείες! Μέσα στον Δεκέμβριο θα γίνουν οι αναθέσεις των μελετών, εκτός από το Ελληνικό που θα γίνει τον Ιανουάριο και το Ριζάρι που «θα πάει» το Μάιο.
 - Επιτάχυνση των διαδικασιών απαλοτριώσεων και έκδοση των υπουργικών αποφάσεων, καθώς και των οδηγιών για τους περιβαλλοντικούς όρους.
 - Επίσπευση των διαδικασιών δημοπράτησης, με αξιοποίηση της δυνατότητας σύντμησης των χρόνων, με το καθ' όλα νόμιμο «τρικ» της δημοσίευσης περίληψης της δημοπράτησης των έργων στην Εφημερίδα της Ευρωπαϊκής Ενωσης. Η προκαταρκτική ανακοίνωση θα γίνει μέσα στον Δεκέμβριο.
 - Προώθηση των ειδικών όρων, των λεγόμενων overla ys, που πρέπει να εφαρμοστούν
τα έργα λόγω των προδιαγραφών της ΔΟΕ. Σύμφωνα με το μνημόνιο που έχει υπογράψει το υπουργείο ΠΕΧΩΔΕ με το «Αθήνα 2004», οι προδιαγραφές έπρεπε να υποβληθούν μέσα στον Οκτώβριο. Οπως και έγινε, αλλά στη συνέχεια διαπιστώθηκε ότι χρειάζονται επικαιροποίηση με βάση την εμπειρία του Σίδνεϊ, που θα προκύψει μέσα από συζητήσεις με τις ομοσπονδίες των αθλημάτων. Οι τελικές προδιαγραφές θα δοθούν μέσα στον Ιανουάριο, ώστε να ληφθούν υπόψη από τους μελετητές.
 Παρουσιάζοντας το γενικό συμπέρασμα, ο Κώστας Λαλιώτης δήλωσε ότι είναι σίγουρος και αισιόδοξος, τονίζοντας ότι η επιτάχυνση των χρονοδιαγραμμάτων επιτεύχθηκε χάρη σε συνδυασμένες δράσεις και πρωτοβουλίες των επιτροπών του υπουργείου ΠΕΧΩΔΕ.
 Μέσα στα άμεσα σχέδια του υπουργείου ΠΕΧΩΔΕ είναι η προκήρυξη διαγωνισμού για την πρόσληψη συμβούλου ώς το τέλος Φεβρουαρίου και η συστηματική παρακολούθηση
των ενεργειών γιά τη μεταφορά της κεραίας από τον Σχινιά και το πεδίου βολής από το Ριζάρι.
 Σχετικά με την προσφυγή που έχουν υποβάλει οικολογικές οργανώσεις για τον Σχινιά, ο Κώστας Λαλιώτης διαβεβαίωσε ότι θα ληφθούν όλα τα μέτρα για τη δημιουργία βιότοπου, που σήμερα δεν υπάρχει και πρόσθεσε: «δεν σημαίνει ότι όποιος φωνάζει έχει δίκιο».
