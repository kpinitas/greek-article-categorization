Κατά της ευθανασίας τάχθηκε ο αρχιεπίσκοπος Χριστόδουλος, σε ομιλία του στο 22ο
Πανελλήνιο Συνέδριο Χειρουργικής. Κατά τη διάρκεια της ομιλίας του όμως αναφέρθηκε και στο νόμο για τις μεταμοσχεύσεις, υποστηρίζοντας ότι ο νομοθέτης
έκανε αυθαιρεσία και πρόσθεσε: «Ο νομοθέτης με τον τρόπο του εκβιάζει να δοθούν τα προς μεταμόσχευση όργανα κι επί πλέον αν δεν υπάρχει ρητή και γραπτή
άρνηση της παραδόσεως των οργάνων αυτά θεωρείται ότι μπορούν να δοθούν...».
 Στην ομιλία του, με τίτλο «Xριστιανικές σκέψεις περί ευθανασίας», ο αρχιεπίσκοπος, στην τελετή λήξης του συνεδρίου, μίλησε για τον «κίνδυνο αν επικρατήσει το "πρακτικό πνεύμα" και στο ύψιστο σημείο της ζωής του ανθρώπου, που είναι το τέλος της ζωής του». Και μιλώντας για το μέλλον είπε: «Σκέφθηκα όμως ότι το επόμενο στάδιο σ' αυτή τη μελλοντική κοινωνία, που θα έχει επικρατήσει το πρακτικό πνεύμα σε βάρος της αγάπης, είναι να αντιμετωπιστεί από τους νέους και ισχυρούς της ριζικά το ζήτημα των ηλικιωμένων και να φτάσουμε σε ένα νέο εφιαλτικό ολοκαύτωμα, σε έναν νέο "Kαιάδα", των αδυνάμων και ασθενών ηλικιωμένων». 
 Στη συνέχεια έκανε λόγο για «εφιαλτική μελλοντική "λογική" κοινωνία» και απευθυνόμενος στο κοινό η πλειονότητα του οποίου αποτελούνταν από γιατρούς, είπε: «Ισως σας προκάλεσαν έκπληξη τα λεγόμενά μου. Ισως να τα θεωρείτε υπερβολικά, εξωπραγματικά. Ποιος όμως θα μπρούσε να φανταστεί κοινωνία εν εικοστώ αιώνι, που να φονεύει εν ψυχρώ εκατοντάδες χιλιάδες ανθρώπους για λόγους πολιτικούς, ρατσιστικούς ή θρησκευτικούς. Σε ποιον δεν φαινόταν υπερβολικός ο Οργουελ, με το "1984", ο Χάξλεϊ, ο Ζαμιάτιν, ή ο Αμαλρίκ όταν προφήτευε από τη δεκατετία του 1970 τη διάλυση της τότε πανίσχυρης ΕΣΣΔ; »
