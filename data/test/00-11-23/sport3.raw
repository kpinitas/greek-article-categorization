 Η AEK μπαίνει απόψε (20.15, LPHA) στο κουκλίστικο «ΜπαϊΑρένα» για να δώσει την πρώτη εκ των δύο μαχών κόντρα στην Μπάγερ του Λεβερκούζεν, μ' έναν προπονητή που δείχνει να μην τον νοιάζει και πολύ αν θα βρίσκεται και αύριο στον πάγκο της ομάδας («Nομίζετε ότι έχω πρόβλημα; 
 Οταν φύγει ένας προπονητής θα πάψει να δουλεύει; ») και με ποδοσφαιριστές οι οποίοι, σύμφωνα με τον προπονητή τους, παίζουν «κρυφτούλι».
 Ο Γιάννης Παθιακάκης έδωσε άλλη μία συνέντευξη Τύπου μέσα σε κλίμα μίζερο, το οποίο δημιουργείται εξαιτίας της εμμονής του προπονητή της ΑΕΚ να βλέπει μπροστά του φαντάσματα αλλά και εξαιτίας της νοοτροπίας του να μεταθέτει αλλού τις (όποιες) ευθύνες. Χωρίς ποτέ να προσδιορίζει με ακρίβεια αφ' ενός μεν ποιες είναι οι δικές του, αφ' ετέρου δε ποια είναι τα αίτια εξαιτίας των οποίων η «Ενωση» απέχει αρκετά από την ομάδα που θα ήθελαν να βλέπουν οι οπαδοί της.
 Παραμονή του αγώνα με την πρωτοπόρο του γερμανικού πρωταθλήματος, έριξε το γάντι στους ποδοσφαιριστές την ώρα του πρωινού. «Τους είπα ότι πρέπει να σταματήσουμε τις κακές εμφανίσεις. Το παιχνίδι με τη Λεβερκούζεν είναι ευκαιρία για μας και πρέπει να παρουσιάσουμε το καλό μας πρόσωπο. Τους είπα ότι δική τους είναι η ευθύνη για όσα γράφονται πως το κλίμα δεν είναι καλό στην ομάδα και μου απάντησαν ότι δεν μπορούν να ασχολούνται συνέχεια με αυτά τα πράγματα».
 Το ζήτημα είναι να μην κρυφτεί απόψε η ΑΕΚ απέναντι σε μια αντικειμενικά καλύτερη (και πιο φορμαρισμένη) ομάδα. «Πόσο έτοιμοι είμαστε, θα το δείξουμε στο γήπεδο. Το πιστεύουμε κι εγώ και οι παίκτες, αλλιώς θα καθόμασταν στην Αθήνα. Πάντως δεν αισθάνομαι ότι παίζουμε με την πλάτη στο τοίχο. Αν κερδίσουμε, δηλαδή, θα πρέπει να μου ανανεώσουν το συμβόλαιο για πέντε χρόνια; ».
 Ο Μπέρτι Φογκτς χθες μόλις ασχολήθηκε με την ΑΕΚ. «Το απόγευμα θα δούμε με τους παίκτες την ελληνική ομάδα από βίντεο», είπε στη συνέντευξη Τύπου στους Γερμανούς δημοσιογράφους.
 Ο συνεργάτης του, Βίλιμπερτ Κρέμερ, που είδε την ΑΕΚ στο ματς με την Παναχαϊκή, έδωσε πληροφορίες στο γερμανικό Τύπο για την ελληνική ομάδα: Ολο το παιχνίδι περνάει από τον κλασικό πλέιμεϊκερ Τσάρτα (πολύ καλό αριστερό, γρήγορες και κάθετες πάσες), και τον Νικολαΐδη στην αντίπαλη περιοχή (καλό ξεπέταγμα, ντρίμπλα, χρησιμοποιεί καλά το σώμα του, δεν πρέπει να τον αφήνεις από τα μάτια σου).
 «Θέλουμε νίκη με μηδέν παθητικό στην άμυνα. Και το 1-0 καλό θα είναι», τόνισε ο Φογκτς, που μίλησε με κολακευτικά σχόλια για το ελληνικό ποδόσφαιρο. «Δεν θα κάνουμε το λάθος να υποτιμήσουμε την ΑΕΚ. Θέλουμε να συνεχίσουμε από εκεί που σταματήσαμε στο Αμβούργο. Θα παίξουμε με 3 κυνηγούς. Ισως και με τέταρτο! ».
 Σύμφωνα με τους Γερμανούς συναδέλφους, ο διεθνής χαφ Μίχαελ Μπάλακ μάλλον δεν θα είναι έτοιμος να παίξει, ενώ επιστρέφει στην κορυφή της επίθεσης ο 36χρονος Ουλφ Κίρστεν. «Θυμάμαι από το 1989 τα ματς της Ντιναμό Δρέσδης με την ΑΕΚ. Ειχαμε νικήσει 1-0 στη Δρέσδη και πιστεύαμε ότι θα μας έφτανε. Στην Αθήνα, όμως, σε μια καυτή ατμόσφαιρα, χάσαμε με 5-3. Αλλες εποχές όμως τότε, η Λεβερκούζεν έχει διεθνή πείρα και δεν είναι το αουτσάιντερ στα ματς με την ΑΕΚ».
