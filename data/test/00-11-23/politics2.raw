 Μπροστά στον κίνδυνο να βρεθεί κατηγορούμενη η διοίκηση του Οργανισμού Λιμένος Πειραιώς, αναδιπλώθηκε στο θέμα της σύναψης νέας συμπληρωματικής σύμβασης με την εταιρεία Intrasoft του Σωκράτη Κόκκαλη, που αφορούσε την εκπαίδευση υπαλλήλων του οργανισμού στα συστήματα πληροφορικής, και προχώρησε στην επαναδιαπράγματευσή της.
 Μετά την προκαταρκτική εξέταση που διέταξε ο εισαγγελέας Γρηγόρης Πεπόνης με αφορμή τις καταγγελίες στη Bουλή του βουλευτή της Ν.Δ. Παναγιώτη Μελά, αλλά και τις διαμαρτυρίες του Πανελληνίου Συνδέσμου Ναυτικών Πρακτόρων, τα μέλη του
οποίου επισήμαναν ότι με τη νέα σύμβαση συνολικού ύψους πεντακοσίων εκατομμυρίων δραχμών άλλαζαν οι σχέσεις του οργανισμού με τους χρήστες, η διοίκηση του ΟΛΠ μέσω του Τμήματος Τύπου και Δημοσίων Σχέσεων εξέδωσε ανακοίνωση, σύμφωνα με την οποία, το θέμα ήταν... γνωστό στα μέλη της διοίκησης η οποία μάλιστα πριν από δέκα περίπου μέρες ακύρωσε τη σύμβαση που είχε συνάψει με την Intrasoft του κ. Κόκκαλη ο διευθύνων σύμβουλος του ΟΛΠ Χαρίλαος Ψαραύτης.
 Σύμφωνα πάντα με την ανακοίνωση του οργανισμού, η σύμβαση τώρα βρίσκεται στη διαδικασία επαναδιαπραγμάτευσης, καθώς σε διαπραγμάτευση βρίσκονται και οι προτάσεις των χρηστών για το ρόλο που θα αναλάβουν οι εκπρόσωποί τους στη λειτουργία του συστήματος.
 Χαρακτηριστικά η ανακοίνωση του ΟΛΠ, η οποία όμως θα έπρεπε να είχε εκδοθεί πριν από την εισαγγελική παρέμβαση, αναφέρει μεταξύ άλλων τα εξής: 
 Ο ΟΛΠ δηλώνει ότι θα συμβάλλει και θα διευκολύνει τη Δικαιοσύνη ώστε να αναδειχθεί η αλήθεια. Τό έργο με την Intrasoft ύψους 2.634.313.517 δρχ., ολοκληρώθηκε και εγκαταστάθηκε σύμφωνα με τα προβλεπόμενα στο χρονοδιάγραμμα της σύμβασης, και ένα μέρος του έχει τεθεί σε παραγωγική λειτουργία. Ομως η παραγωγική λειτουργία του νέου συστήματος έπρεπε να γίνει από το προσωπικό του
ΟΛΠ, το οποίο όφειλε να εκπαιδεύσει ο ανάδοχος -Intrasoft. Μετά την πρώτη όμως
εκπαίδευση που έγινε σε 100 υπαλλήλους από τον ανάδοχο διαπιστώθηκαν αδυναμίες
και δυσκολίες στην απορρόφηση της νέας τεχνολογίας που οφείλονταν όχι μόνο στην ελάχιστη η καθόλου γνώση του προσωπικού από πληροφορική, αλλά κατά κύριο λόγο στην έλλειψη εμπειρίας σε εργασίες που ουδέποτε εκτέλεσε ο ΟΛΠ. Επειδή όμως το πρόβλημα δεν μπορεί με κανένα τρόπο να εμποδίσει την υλοποίηση του συστήματος το Δ.Σ. εξουσιοδότησε τον διευθύνοντα σύμβουλο να υπογράψει συμπληρωματική της αρχικής σύμβαση, αφού πρώτα διαπραγματευθεί τους όρους. Η σύμβαση που υπεγράφη στις 5 Σεπτεμβρίου δεν εκχωρούσε καμία αρμοδιότητα στον ανάδοχο, ενώ μόλις έγινε γνωστή, το Δ.Σ. αποφάσισε να διαπραγματευθεί ορισμένους από τους όρους, και ζήτησε -άραγε γιατί- να ελεγχθεί από το Ελεγκτικό Συνέδριο, το οποίο την έκρινε σύννομη» και καταλήγει: «όμως δύο μήνες ο Πανελλήνιος Σύνδεσμος Ναυτικών Πρακτόρων -ΠΣΝΠ- με επιστολή του προς τον ΟΛΠ διαμαρτύρεται ότι η νέα σύμβαση τροποποιεί τον Κανονισμό και Τιμολόγια
Εκφορτώσεων και Μεταφορών. Eπειτα από δημοσιεύματα στο Τύπο πραγματοποιείται σύσκεψη στο Ναυτικό Επιμελητήριο και αποφασίζεται ένα τμήμα της υποστήριξης του έργου της παραγωγικής λειτουργίας του μηχανογραφικού συστήματος να αναληφθεί από φορέα χρηστών του λιμανιού με σύμβαση έργου με τον ΟΛΠ. Yστερα από αυτά η νέα σύμβαση με την Intrasoft είναι στη διαδικασία επαναδιαπραγμάτευσης».
