 Με το νέο έτος θα επιστρέψουν στις έδρες τους οι «αιώνιοι αντίπαλοι»! 
 Η Δικαστική Επιτροπή της ΕΠΟ απέρριψε τις εφέσεις του Παναθηναϊκού και του Ολυμπιακού για τις ποινές που τους επιβλήθηκαν πρωτόδικα για τα επεισόδια που αμαύρωσαν το μεταξύ τους ντέρμπι και θα δώσουν τα επόμενα τρία (εντός έδρας) παιχνίδια τους σε ουδέτερο γήπεδο.
 Ετσι, το Σάββατο οι «πράσινοι» θα αντιμετωπίσουν στη Ρόδο την Ξάνθη. Ο Παναθηναϊκός θα δώσει, επίσης, σε ουδέτερο γήπεδο και τους αγώνες του με Αθηναϊκό και Ιωνικό, ενώ ο Ολυμπιακός θα πάει... εξορία για τα παιχνίδια του με Εθνικό Αστέρα (Kύπελλο), Καλαμάτα και Γιάννινα.
 Η ΔΕΕ απέρριψε και τις εφέσεις των Αγγελου Φιλιππίδη, Τάκη Περσία, καθώς και της Προοδευτικής.
 * Στην Ξάνθη θα διεξαχθεί στις 13 Δεκεμβρίου ο φιλικός αγώνας της εθνικής ομάδας με τη Γιουγκοσλαβία.
 Και θέμα αναδρομικής ισχύς του νόμου Φλωρίδη θέτει τώρα ο Βίκτωρας Μητρόπουλος για να παραμείνει στην προεδρία της ΕΠΑΕ! Η διοργανώτρια αρχή με έγγραφό της προς την ΕΠΟ επισημαίνει ότι ο αθλητικός νόμος για τα κωλύματα των παραγόντων δεν πρέπει να έχει αναδρομική ισχύ και ζήτησε από το Δ.Σ. της ομοσπονδίας να πάρει θέση για το θέμα που έχει προκύψει με την καθαίρεση του κ. Μητρόπουλου από την προεδρική καρέκλα.
 Tο συμβούλιο τελικά δεν πήρε θέση κατόπιν σχετικής εισήγησης της νομικής υπηρεσίας (η συνεδρίαση διεκόπη για μία ώρα), ενώ απέρριψε πρόταση των κ.κ. Λυσσαρίδη, Παπαγιάννη, οι οποίοι ζήτησαν την καθαίρεση του προέδρου της ΕΠΑΕ από την αντιπροεδρία της ΕΠΟ. Η νομική υπηρεσία της ΕΠΟ γνωμοδότησε ότι η διαπιστωτική πράξη για την απομάκρυνση Μητρόπουλου πρέπει να εκδοθεί από τον αθλητικό δικαστή και κει τελείωσε η συζήτηση.
 * Ο Γιώργος Κασναφέρης (Αθηνών) θα διευθύνει το ντέρμπι του ΠΑΟΚ με τον Ολυμπιακό. Τα υπόλοιπα ματς της 8ης αγωνιστικής θα σφυρίξουν οι ακόλουθοι ρέφερι: Παναχαϊκή - Καλαμάτα, Βουτσαλάς (Θεσσαλονίκης), Παναθηναϊκός - Ξάνθη, Μποροβήλος (Αρκαδίας), ΑΕΚ - Γιάννινα, Βούλγαρης (Πειραιά), Πανηλειακός - Ηρακλής, Βαλλιάνος (Αιτωλοακαρνανίας), Ιωνικός - Πανιώνιος, Αγγελάκης (Θεσσαλονίκης), ΟΦΗ - Αθηναϊκός, Βασσάρας (Θεσσαλονίκης) και Εθνικός Αστέρας - Αρης, Μπριάκος (Ηπείρου).
