«Θα σου πω όσα έχουν αλλάξει στον τόπο μας. Πρώτα για τα πουλιά. Εξαφανίστηκαν
και δεν περνούν πια εδώ και χρόνια οι αετοί. Οι νέοι δεν τους έχουν δει πώς ήταν. Εγώ σκότωσα έναν αετό εδώ και τρία χρόνια και μετά άκουσα στην τηλεόραση
ότι ήταν δώδεκα. Πέρασαν, λέει, από την Ελλάδα και μετά χάθηκαν δύο. Τους είχα
σκοτώσει εγώ. Πήγα στο βράχο. Ηρθαν και έπεσαν στο βράχο. Πήγα από κάτω και έβαλα φωνή. Δεν φεύγανε. Ηταν κουρασμένοι. Φυσούσε ένας νοτιάς και είχαμε πάει
προς τον παπά, απ' αυτό το μέρος όχι από εκεί που φύλαγες καρτέρι εσύ εκείνα τα χρόνια για πέρδικες. Και είπα "έχουν φύγει" και μόλις πλησίασα εκεί, «ουουου» έκαναν, και εγώ δεν το περίμενα. "Ντανγκ" στον έναν, πήγε πέρα προς τον Γκίκα και έπεσε...».
 Ο μονόλογος είναι η συγκλονιστική εξομολόγηση του 70χρονου Ανδριώτη χωρικού αρβανίτικης καταγωγής, Μιχάλη Ισαρη. Ο άνθρωπος μιλάει χωρίς ασφαλώς να έχει συναίσθηση των λογοτεχνικών αρετών της αφήγησής του. Συναίσθηση της λαογραφικής, ιστορικής και γενικώς πολιτιστικής αξίας τέτοιων μαρτυριών είχε όμως ο Τίτος Π. Γιοχάλας που, άλλωστε, έχει καταθέσει σειρά ανάλογων βιβλίων, όπως, π.χ., «Το Ελληνικό-Αλβανικό Λεξικό του Μάρκου Μπότσαρη», «Στοιχεία ελληνο-αλβανικής Γραμματικής και ελληνο-αλβανικοί διάλογοι», «Ελληνικά επώνυμα, ονόματα και τοπωνύμια των αλβανικών κοινοτήτων της Κάτω Ιταλίας και της Σικελίας», «Στη γη του Πύρρου, Διαχρονικός Ελληνισμός στην Αλβανία» (γι' αυτό πήρε και βραβείο της Ακαδημίας Αθηνών) κ.ά. 
 Το πιο πρόσφατο βιβλίο του με τίτλο «Ανδρος/Αρβανίτες και Αρβανίτικα» (εκδόσεις «Πατάκη») περιλαμβάνει δεκάδες τέτοιες αφηγήσεις που όλες μαζί «χτίζουν» την εικόνα της μικρής αρβανιτόφωνης κοινωνίας της Ανδρου. Και βεβαίως δεν περιλαμβάνει μόνον αφηγήσεις των ηθών και των εθίμων των Αρβανιτών.
 Ξεκινά με το κεφάλαιο «ιστορικά», που διατρέχει την εγκατάσταση Αλβανών στην Ανδρο (πριν από το 1510), τη δημιουργία της κοινότητάς τους και φτάνει μέχρι τη σύνταξή τους εναντίον των Τούρκων στον αγώνα του '21. Ακολουθούν στοιχεία εθνογραφικά και λαογραφικά: τα κύρια επαγγέλματά τους, η αρχιτεκτονική τους, η
 Το δεύτερο κεφάλαιο είναι αφιερωμένο στα «Γλωσσικά» και παραθέτει τα ονόματα των αρβανιτόφωνων χωριών και οικισμών του νησιού, τα τοπωνύμια, τα ονοματεπώνυμα καθώς και τα ελληνικά, ιταλικά και τουρκικά γλωσσικά δάνεια που εντοπίζονται στα Αρβανίτικα της Ανδρου. Ο συγγραφέας στο 4ο κεφάλαιο φροντίζει
βεβαίως να παραθέσει και πλήρες γλωσσάρι των αρβανίτικων του νησιού.
 Το τρίτο κεφάλαιο περιλαμβάνει τραγούδια, αλλά και αφηγήσεις Αρβανιτοφώνων για
την καθημερινή τους ζωή, για το χτίσιμο του σπιτιού, την αρτοποιία, τα φυσικά προϊόντα, τη σχέση τους με τη φύση, τις δεισιδαιμονίες, τη λαϊκή ιατρική κ.ά.
 Στις τελευταίες σελίδες συναντά κανείς χάρτες, εικόνες καθώς και φωτογραφίες.
 Στο σύνολό του το βιβλίο είναι μία πλήρης καταγραφή μιας γλώσσας που αν σήμερα
πεθαίνει κάποτε μιλήθηκε από το ένα τρίτο του πληθυσμού της Ανδρου, αλλά κι η αποτύπωση (λαογραφική, εθνογραφική, κοινωνιολογική) ενός ολόκληρου πολιτισμού που συσσωματώθηκε στην ελληνική, βαλκανική και μεσογειακή πραγματικότητα. 
 Για τη συγκέντρωση όλου του υλικού χρειάστηκαν 8 χρόνια κοπιώδους έρευνας και άλλα 20 προεργασίας για τον Τίτο Γιοχάλα, ο οποίος είχε αρωγούς τον ερευνητή Δημήτριο Πολέμη και τον αρβανίτικης καταγωγής Γιάννη Ρέρρα. Οι δυο τους, αλλά και πολλοί άλλοι Ανδριώτες «βοήθησαν», γράφει ο συγγραφέας, «την προσπάθειά μου ώστε να εξιστορήσω και να αποτυπώσω τη βασανιστική ζωή μιας κοινωνίας χωρικών, που αγωνίστηκαν απελπιστικά σκληρά για να επιβιώσουν, να "γίνουν άνθρωποι", χάνοντας όμως έτσι και τη "φυσιογνωμία" τους...».
