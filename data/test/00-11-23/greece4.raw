 ανεύρεση του μαχαιριού με το οποίο φέρεται ότι επιτέθηκαν στον 56χρονο καταστηματάρχη οι δύο Αλβανοί πριν πέσουν νεκροί από την καραμπίνα του, αναμένεται να ρίξει φως στην ιδιότυπη υπόθεση που εκτυλίχθηκε στη Γαλάτιστα Χαλκιδικής. 
 Ο Ιωάννης Παντζιαρέλας χθες μεταφέρθηκε με ασθενοφόρο σε διαγνωστικό κέντρο της Θεσσαλονίκης, όπου υποβλήθηκε σε περαιτέρω εξετάσεις, αφού «έφερε κρανιοεγκεφαλικές κακώσεις». Σύμφωνα με τον ιατροδικαστή Σαμουήλ Ντούγκου Τζιάου, που εξέτασε τον 56χρονο, «αυτός φέρει κακώσεις, χαρακτηριστικές για άμυνα, στα χέρια και το πρόσωπο. Εχει ένα τραύμα από μαχαίρι στο ένα από τα δύο χέρια, που έχει αντιμετωπιστεί με χειρουργική συρραφή, κι άλλα επιφανειακά
τραύματα στην κοιλιά από νύσσον όργανο». «Είναι σημαντικό, όμως, να βρεθεί το μαχαίρι, το οποίο θα διευκολύνει τις έρευνές μας. Είναι αποδεικτικό στοιχείο και δεν μπορώ να καταλάβω πώς χάθηκε...», επισήμανε.
 Από τη διενέργεια της νεκροψίας-νεκροτομής διαπιστώθηκε ότι ο 24χρονος Ζαβαχίρ
Κασάνι και ο 17χρονος Καντρί Μουσιαριάν δέχτηκαν τους πρώτους πυροβολισμούς «από πίσω, ενώ ήταν εν κινήσει». Οι έρευνες συνεχίζονται και από την πλευρά της Αστυνομίας στο πλαίσιο της προανακριτικής διαδικασίας. Το γεγονός ότι δεν υπάρχουν αυτόπτες μάρτυρες, αφού κατά τη διάρκεια της συμπλοκής στο σημείο ήταν μόνο οι τρεις άνδρες, δυσχεραίνει το έργο των ανδρών της ΕΛ.ΑΣ. Οι λήψεις
καταθέσεων απ' όσους είχαν σχέση με τους εμπλεκόμενους συνεχίζονται.
 Ο αδελφός του 24χρονου Αλβανού, που διαμένει και εργάζεται στην περιοχή, αναφερόμενος στον Παντζιαρέλα είπε ότι «λέει συνέχεια είμαι μάγκας, έχω όπλο... Αν μου κάνει το μάγκα, θα τον σκοτώσω...», ενώ ευρισκόμενος σε κατάσταση παροξυσμού απείλησε ότι θα τον σκοτώσει με τα χέρια του. Είκοσι τέσσερις ώρες μετά το διπλό φονικό οι κάτοικοι του χωριού δηλώνουν ότι είναι στο πλευρό του συγχωριανού τους, γνωστού με το ψευδώνυμο «Γρίβας», δικαιολογούν την πράξη του και στρέφονται κατά των Αλβανών κακοποιών.
 Ας σημειωθεί ότι πριν από δύο χρόνια ένας συγχωριανός τους, ο Αστέριος Γκουγκούσης, είχε σκοτώσει τον 20χρονο Αλβανό Αριάν Χασκόλι έπειτα από συμπλοκή, επειδή πίστευε ότι ο αλλοδαπός ήθελε να του κλέψει το άλογό του. 
