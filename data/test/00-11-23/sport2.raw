 «Εχουμε κάτι να αποδείξουμε κόντρα στη Λίβερπουλ, για τους εαυτούς μας και τον κόσμο». Η πίκρα από τον αποκλεισμό του Ολυμπιακού στο Champions League είναι ακόμη εμφανής στο «ερυθρόλευκο» στρατόπεδο, αλλά ο Παρ Ζέτερμπεργκ έριξε χθες το σύνθημα για νίκη απόψε κόντρα στη φημισμένη Λίβερπουλ για το Kύπελλο UEFA.
 Ο Σουηδός μέσος της πειραϊκής ομάδας, που δηλώνει οπαδός της Λίβερπουλ, λίγη ώρα πριν ξεκινήσει η τελευταία προπόνηση του Ολυμπιακού τόνισε ότι «είμαστε έτοιμοι να κερδίσουμε τους Αγγλους έστω και με 1-0, που θα μας δώσει το προβάδισμα για την πρόκριση».
 Ο Ολυμπιακός με σύμμαχο την καλή παράδοση στο ΟΑΚΑ (αήττητος την τελευταία τετραετία στο Champions League) θα επιδιώξει απόψε να κάνει το πρώτο και πιο αποφασιστικό βήμα για την πρόκρισή του στους 16 του Kυπέλλου UEFA και θα προσπαθήσει να εκμεταλλευτεί τα κενά στην άμυνα της Λίβερπουλ και να «χτυπήσει» από τα άκρα την αγγλική ομάδα. «Εχουμε εμπειρία από μεγάλα παιχνίδια και αυτό που προέχει είναι να μη φοβηθούμε το όνομα της Λίβερπουλ, αλλά να δείξουμε τις δυνατότητές μας», έλεγαν χθες βράδυ οι ποδοσφαιριστές του Ολυμπιακού, οι οποίοι συμπλήρωσαν: «Πρωταρχικός μας στόχος είναι να μη δεχτούμε γκολ, στην συνέχεια να εξασφαλίσουμε ένα σκορ ασφαλείας για τη ρεβάνς και ελπίζουμε σε όλα αυτά να έχουμε σύμμαχο την τύχη και τον καιρό. Να μη βρέχει όπως την περασμένη Κυριακή, γιατί αυτό θα ευνοήσει το παιχνίδι των Αγγλων».
 Η πειραϊκή ομάδα, η οποία δεν έχει χάσει από βρετανική σε εντός έδρας αγώνες (Σέλτικ, Ντανφέρμλιν, Τότεναμ, Γουέστ Χαμ), θα μπει απόψε στο γήπεδο με αρκετά προβλήματα. Πιο σημαντικό πρόβλημα, πάντως, είναι αυτό του Ζε Ελίας, ο οποίος είναι τιμωρημένος, αλλά και των τραυματιών Νινιάδη, Αντζα (και τιμωρημένος από την UEFA), ενώ δεν θα καθήσει στον πάγκο ο Γιάννης Μαντζουράκης. Ο 52χρονος τεχνικός θα μιλάει με τους Λεμονή, Μητρόπουλο με ασύρματη ενδοεπικοινωνία.
 Ο Μαντζουράκης αναφερόμενος στο παιχνίδι χθες βράδυ δήλωσε: «Είπα στους παίκτες μου να μη δίνουν σημασία σε αυτά που λέγονται για κακή αμυντική γραμμή της αντιπάλου μας. Η Λίβερπουλ είναι μεγάλη ομάδα και μπορεί ανά πάσα στιγμή να δίνει λύσεις στα όποια προβλήματά της. Η Λίβερπουλ είναι μια ιστορική ομάδα και αξίζει το θαυμασμό μας. Είναι τιμή μας που παίζουμε με τη Λίβερπουλ, αλλά μεγαλύτερη τιμή θα είναι να την κερδίσουμε. Με τέτοια ματς μπορούμε να πετύχουμε μεγαλύτερη αναγνώριση από τον κόσμο και ταυτόχρονα να αποκτήσουμε εμπειρίες».
 Εως χθες το βράδυ ο Μαντζουράκης δεν είχε καταλήξει στην ενδεκάδα, αλλά ο Ολυμπιακός αναμένεται να παραταχθεί σήμερα με τους Ελευθερόπουλο, Πατσατζόγλου, Αμανατίδη, Ανατολάκη, Κόντη, Κωστούλα, Μαυρογενίδη, Τζόρτζεβιτς, Ζέτερμπεργκ, Τζιοβάνι και Αλεξανδρή. Θέση διεκδικούν και οι Γιαννακόπουλος, Πουρσανίδης, Λουτσιάνο, Γεωργάτος, Χούτος.
 Ο Ολυμπιακός μέχρι χθες το απόγευμα είχε προπωλήσει περίπου 30.000 εισιτήρια και από τη διοίκηση περιμένουν απόψε στο ΟΑΚΑ περίπου 50.000 κόσμο.
 Η Λίβερπουλ, η αποστολή της οποίας επισκέφθηκε χθες το πρωί την Ακρόπολη, στοχεύει απόψε στην επίτευξη τουλάχιστον ενός γκολ και να μη δεχτεί κάποιο τέρμα, με τον σέντερ φορ Μάικλ Οουεν, μάλιστα, να δηλώνει: «Ισως ένα γκολ να μη μας φτάνει για την πρόκριση. Εχουμε δει πολλές φορές τον Ολυμπιακό και ξέρουμε ότι έχει πολλούς θερμούς φιλάθλους. Θα προσπαθήσουμε να του κάνουμε τη ζημιά».
 Ο Ζεράρντ Ουγέ υποστήριξε χθες το βράδυ στη συνέντευξη Τύπου ότι «θα ήταν καλύτερα να συναντηθούμε με τον Ολυμπιακό σε επόμενο γύρο» και τόνισε: «Εχουμε αμυντικά προβλήματα, αλλά ελπίζω αύριο να τα διορθώσουμε. Ο Ολυμπιακός και η Λίβερπουλ μοιάζουν στο παιχνίδι τους και διαθέτουν πολλούς καλούς παίκτες. Ο Ολυμπιακός ήταν πολύ άτυχος, που έχασε με αυτόν τον τρόπο την πρόκρισή του στην επόμενη φάση του Champions League. Ελπίζω να προχωρήσει στο UEFA η καλύτερη ομάδα από τις δύο αναμετρήσεις. Η τιμωρία της Λίβερπουλ στο Χέιζελ στοίχισε και από άλλους ευρωπαϊκούς τίτλους την ομάδα».
 Ο Γερμανός Ντίτμαρ Χάμαν δήλωσε: «Η Λίβερπουλ δεν αντιμετωπίζει κανένα πρόβλημα με τις καιρικές συνθήκες. Ελπίζω να βρεθούμε σε καλή μέρα και να κερδίσουμε το παιχνίδι».
 Ο Ελβετός Στεφάν Αντζο υποστήριξε: «Ο Ολυμπιακός στάθηκε άτυχος στο Champions League, αλλά πιστεύω ότι δεν είναι ανίκητος. Ξέρουμε ότι διαθέτει πολύ καλή έδρα».
 Ο Γάλλος τεχνικός δοκίμασε χθες στην προπόνηση (έγινε παρουσία και παικτών του Ολυμπιακού) επιθετικό δίδυμο τους Χέσκεϊ, Οουεν, γεγονός που δείχνει ότι προσανατολίζεται να παρατάξει τη Λίβερπουλ με σύστημα 4-4-2. Ο Ουγέ όμως προβληματίζεται με την αμυντική γραμμή της ομάδας του και γι' αυτόν το λόγο κάλεσε χθες από την Αγγλία εσπευσμένα τον Στιβ Στόντον ο οποίος ήταν να δοθεί αύριο με μετεγγραφή στην Κρίσταλ Πάλας! 
 Η Λίβερπουλ εκτός απροόπτου θα ξεκινήσει τον αγώνα με τους Βέστερφλεντ, Μπάμπελ, Χίπια, Αντζο, Τραορέ, Χάμαν, Μπάρμπι, Σμίτσερ, ΜακΑλιστερ, Οουεν, Χέσκεϊ. Ο Ουγέ υπολογίζει και τους Φόουλερ, Μέρφι, που προπονήθηκαν χθες κανονικά, και τους Ζεράρντ, Γκάραχερ, Στόντον.
 - Οι χορηγοί του Ολυμπιακού θα μοιράσουν απόψε δώρα στους φιλάθλους πριν από την έναρξη του αγώνα.
