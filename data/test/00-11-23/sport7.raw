Η Εθνική ανέβηκε στην Ξάνθη να παίξει τον έκτο αγώνας της για τα προκριματικά του Ευρωμπάσκετ του 2001 έχοντας τρεις στόχους. Το ευχάριστο είναι ότι τελικά τους πέτυχε και τους τρεις, και μάλιστα με το παραπάνω. Κατ' αρχάς πήρε το αποτέλεσμα που ήθελε για να έχει το κεφάλι της ήσυχο στα υπόλοιπα τέσσερα ματς που απομένουν. Νίκησε με χαρακτηριστική άνεση 92-73 την Εσθονία στο κατ' ευφημισμόν ντέρμπι και με 6-0 νίκες έβαλε στο τσεπάκι της την πρώτη θέση του ομίλου. Επειτα, με την εμφάνισή της σκόρπισε χαρά και υπερηφάνεια στους 4.000 φιλάθλους που αντιμετώπισαν το ματς ως εθνική υπόθεση, κατέκλυσαν με λαχτάρα το κλειστό της ακριτικής πόλης και με την ατμόσφαιρα που δημιούργησαν, πρόσθεσαν ένα επιπλέον κίνητρο για τον Πετρόπουλο και τους παίκτες του. Και τέλος, σιγουρεύτηκε ότι εκτός από τη γερή βάση (Σιγάλας, Παπανικολάου, Οικονόμου, Γιαννούλης) μπορεί να καμαρώνει για το νέο αίμα που έδωσε τα διαπιστευτήριά του και αυτή τη φορά διά χειρός Διαμαντόπουλου, Παπαλουκά αλλά και Ντικούδη.
 Η «γαλανόλευκη» είχε από την αρχή τον έλεγχο του ρυθμού. Για να πάψει να ανησυχεί, έπρεπε όμως πρώτα να αντιμετωπίσει το ανορθόδοξο περιφερειακό μπάσκετ των Εσθονών που ήταν επικίνδυνοι όσο ο Μιούρσεπ και ο Κούουσμα έβρισκαν το στόχο από μακρινές αποστάσεις. Η λύση δόθηκε αφ' ενός με την είσοδο του αρχηγού Γιώργου Σιγάλα κι αφ' ετέρου με το κοντό σχήμα που επέλεξε ο «Νουρέγιεφ» (με «τεσσάρι» τον Παπανικολάου) για να βελτιώσει την περιφερειακή άμυνα. Το πρώτο ξεπέταγμα βγήκε στο ξεκίνημα της δεύτερης περιόδου και η διαφορά ανέβηκε στο επίπεδο των 10 πόντων (35-25 στο 17'). Το εντυπωσιακότερο όμως ήρθε στο τελευταίο 10λεπτο, τότε που ο αγώνας εξελίχθηκε σε παράσταση για ένα ρόλο (80-59 στο 35').
 Ο Γιώργος Σιγάλας έδειξε τι πάει να πει αρχηγός. Οχι μόνο δεν...παρεξηγήθηκε που δεν ξεκίνησε στην πεντάδα, αλλά με την απόδοσή του σε άμυνα (στον Κούουσμα) και επίθεση (17 π. με 4/5 τρ.) και τον τρόπο που ενθάρρυνε τους «μικρούς» μοιράζοντας πάσες και συγχαρητήρια, ήταν ίσως ο βασικότερος συντελεστής για να περάσουν όλοι ένα άνετο απόγευμα. Ανετο αλλά και συγκινητικό ταυτόχρονα, χάρη στο στοργικό φιλί του Κώστα Πετρόπουλου προς τον Γιώργο Διαμαντόπουλο την ώρα που αποχωρούσε από το παρκέ φορτωμένος με 5 φάουλ. Ο μικρός στο ντεμπούτο του ξεκίνησε στην πεντάδα και προσέφερε εξαιρετικές μπασκετικές στιγμές, όπως για παράδειγμα το προσωπικό γκολ-φάουλ με το οποίο έκλεισε το 3ο 10λεπτο. Ολα τα άλλα μοιάζουν περασμένα ξεχασμένα, πόσο μάλλον όταν ο κόουτς μετά τη λήξη δήλωνε: «Κερδίσαμε άλλον έναν παίκτη, τον Διαμαντόπουλο». Ο Θόδωρος Παπαλουκάς έδεσε την άμυνα και έτρεξε στην επίθεση, ο Δημήτρης Παπανικολάου με την αστείρευτη ενέργειά του κέρδισε τις περισσότερες μάχες, ο Οικονόμου αν και χρεώθηκε το μαρκάρισμα του φαρμακερού Μιούρσεπ, επιθετικά έδωσε λύσεις, ο Γιαννούλης αθόρυβα μάζεψε τα ριμπάουντ, ο Ντικούδης όταν χρειάστηκε ήταν εκεί.
 «Διαθέτουμε πολύ βάθος και προσανατολιζόμαστε στο 2004», τόνισε ο Κώστας Πετρόπουλος που στάθηκε και στις γεμάτες εξέδρες: «Το μπάσκετ δεν μπορείς να το θαυμάσεις από την τηλεόραση. Ο κόσμος της επαρχίας μάς βοηθάει πάντα».
 A2: Σε εξ αναβολής αγώνες της 4ης αγωνιστικής του πρωταθλήματος μπάσκετ της Α2 ανδρών σημειώθηκαν τα εξής αποτελέσματα: 
 ΙΒΚΟΒΙΤΣ: Οι Γιουγκοσλάβοι μίλησαν για την αποχώρηση του «χρυσού ντουέτου» Ιβκοβιτς - Ομπράντοβιτς με συγκίνηση, ενώ η γιουγκοσλαβική ομοσπονδία αποφάσισε να προτείνει την είσοδο του Ντούσαν Ιβκοβιτς στο «Hall of Fame», ως ένδειξη ευγνωμοσύνης για την προσφορά του στο ευρωπαϊκό μπάσκετ.
