Tης ΓEΩPΓIAΣ ΔAMA «Nαι το πουλάω. Γιατί τώρα πια αυτό το σπίτι μού είναι βάρος», μας απάντησε η Δήμητρα Λιάνη-Παπανδρέου, χθες το βράδυ, σε ερώτηση αν τελικά αποφάσισε να πουλήσει τη βίλα της οδού Αγράμπελης. Μας εξήγησε, μάλιστα, πως πήρε αυτή την απόφαση πριν από ενάμιση χρόνο. «Εχω την ανάγκη να το πουλήσω. Βεβαίως, δεν έχω βάλει καμιά αγγελία. Αλλά απευθύνθηκα σε δυο-τρεις φίλους μεσίτες» πρόσθεσε μόνο, τονίζοντας πως τα άρθρα που γράφτηκαν σε ορισμένες χθεσινές εφημερίδες «αναφέροντας αρκετά υψηλές τιμές και κάνοντας συσχετισμούς με την Εμπορική Τράπεζα, δεν έχουν καμία σχέση με την πραγματικότητα και είναι κάπως περίεργα». Nα μην είναι «στόχος» Σύμφωνα με πληροφορίες από το περιβάλλον της, η τιμή πώλησης, από 4, 5 δισ. δραχμές που ανέφεραν κάποια δημοσιεύματα, κυμαίνεται στα 2 δισεκατομμύρια δραχμές. Η ίδια δηλώνει ότι η απόφασή της βασίστηκε κυρίως σε οικονομικούς λόγους. Aκόμη ένας λόγος είναι ότι θα προτιμούσε να αλλάξει τρόπο ζωής, να κατοικήσει σε κάποιο διαμέρισμα, ώστε να μην αποτελεί «στόχο». Σχεδόν αμέσως μετά το θάνατο του Ανδρέα Παπανδρέου, η Δήμητρα έκανε γνωστό πως τα έξοδα συντήρησης της βίλας είναι υπέρογκα.  Για το λόγο αυτόν, όπως η ίδια υποστηρίζει, αποφάσισε να την πουλήσει, αλλά και «επειδή θέλει πλέον να ζήσει μια φυσιολογική ζωή» νοικιάζοντας αρχικά και αργότερα αγοράζοντας κάποιο διαμέρισμα. Πόθεν έσχες και δάνεια H πολυτελής κατοικία της Εκάλης χτίστηκε πριν από έξι χρόνια για την εγκατάσταση του ζευγαριού μετά το γάμο τους.  Εκεί πέρασε και τα τελευταία χρόνια της ζωής του ο Ανδρέας Παπανδρέου. Η οικοδόμηση της βίλας, καθώς και η χρηματοδότησή της, είχε προκαλέσει πολλές αντιδράσεις και σχόλια, ακόμη και από στελέχη του ΠΑΣΟΚ και στενούς φίλους του Ανδρέα, όπως είναι ο Ευάγγελος Γιαννόπουλος. Σύμφωνα με τη δήλωση (Πόθεν έσχες) του, πρωθυπουργού τότε, Ανδρέα Παπανδρέου για το έτος 1994, η αγορά της βίλας της συζύγου του πρωθυπουργού 1.000 τετραγωνικών μέτρων έγινε με πώληση ακινήτου και με έντοκα και άτοκα δάνεια από τους Αντ. Λιβάνη, Γ. Κατσιφάρα, Θεμ. Λαμπρινόπουλο, Ιωάν. Αλεξίου και του Λιβανέζου στενού φίλου του Α. Παπανδρέου και ιδιοκτήτη της εταιρείας «Μέση Ανατολή ΕΠΕ» Τζορτζ Χάλακ. Το ύψος των δαπανών έφτανε τα 300 εκατομμύρια δραχμές. Λέγεται, επίσης, ότι μέχρι στιγμής βρέθηκαν κάποιοι υποψήφιοι αγοραστές (δύο ξένοι), αλλά δεν επιτεύχθηκε συμφωνία και για το λόγο αυτό η Δήμητρα αναγκάστηκε να κατεβάσει -τόσο- την αρχική αξία του πολυτελούς ακινήτου. Tα αρχεία του Aνδρέα Η πώληση της βίλας αποκτά ιδιαίτερη σημασία, καθώς εκεί βρίσκεται σήμερα και το προσωπικό αρχείο του Ανδρέα Παπανδρέου, από το 1993, την περίοδο δηλαδή που η Δήμητρα ήταν διευθύντρια του γραφείου του. Σε αυτό περιλαμβάνονται και ορισμένα αντικείμενα, μεγάλης αξίας, όπως τα δώρα προέδρων χωρών και πολιτικών αρχηγών.  Και ασφαλώς ισχύει ο νέος νόμος που ψηφίστηκε φέτος και ορίζει ότι τα αρχεία των πρωθυπουργών ανήκουν στο Δημόσιο. Ο νόμος μπορεί να εφαρμοστεί εφόσον ζητηθεί από το ελληνικό Δημόσιο. Ενα θέμα που είχε συζητηθεί και στο ΠΑΣΟΚ παλαιότερα, αλλά χωρίς αποτέλεσμα, είναι να δωρίσει η Δήμητρα το αρχείο στο Ιδρυμα Ανδρέα Παπανδρέου.
