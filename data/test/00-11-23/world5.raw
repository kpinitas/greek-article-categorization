 πρόσβαση του συνόλου του πληθυσμού της Γης σε καθαρό νερό και συνθήκες υγιεινής, που σήμερα είναι απαγορευτική για περίπου 3 δισεκατομμύρια ανθρώπους, απαιτεί ποσόν ίσο με την ετήσια δαπάνη των Ευρωπαίων για παγωτά ή το μισό της ετήσιας δαπάνης των Αμερικανών για τη σίτιση των κατοικιδίων τους.
Τα κραυγαλέα αυτά παραδείγματα χρησιμοποίησε αρμόδιος διεθνούς οργανισμού για το νερό και την υγιεινή για να καταδείξει πόσο απλή θα ήταν η επίλυση ενός τεράστιου προβλήματος που καθημερινά κοστίζει ανθρώπινες ζωές. 
 Στην κοινή έκθεση του Παγκόσμιου Οργανισμού Υγείας (ΠΟΥ) και της UNICEF αναφέρεται ότι παρά τις προσπάθειες των τελευταίων δεκαετιών 2, 4 δισεκατομμύρια άνθρωποι σε ολόκληρο τον κόσμο εξακολουθούν σήμερα να μην έχουν
πρόσβαση σε ικανοποιητικές εγκαταστάσεις υγιεινής, ενώ 1, 1 δισ. στερούνται στοιχειώδους προμήθειας νερού. Τα 300 εκατομμύρια απ' αυτούς ζουν στην Αφρική.
 Κάθε χρόνο σημειώνονται στον κόσμο 4 δισεκατομμύρια κρούσματα διάρροιας, με 2, 2 εκατομμύρια θανάτους -τα περισσότερα παιδιά κάτω των 5 ετών. Η εξασφάλιση ικανοποιητικών συνθηκών υγιεινής μπορεί να μειώσει τα κρούσματα διάρροιας έως και στο μισό. 
 Στην εισαγωγή της έκθεσης, η γενική διευθύντρια του ΠΟΥ, Γκρο Χάρλεμ Μπρούτλαντ και η εκτελεστική διευθύντρια της UNICEF, Κάρολ Μπέλαμι, τονίζουν ότι «η πρόσβαση σε ασφαλές νερό και σε εγκαταστάσεις υγιεινής και αποχέτευσης είναι παγκόσμιες ανάγκες και θεμελιώδη ανθρώπινα δικαιώματα. Αποτελούν ουσιαστικά στοιχεία για την ανθρώπινη ανάπτυξη και την ανακούφιση της φτώχειας
και συνιστούν αναπόσπαστο τμήμα των βασικών υπηρεσιών υγείας». 
 Η μη πρόσβαση σε νερό και η μη εξασφάλιση συνθηκών υγιεινής αποτελούν κατά το διευθυντή του Συμβουλίου για την προμήθεια σε νερό και τις συνθήκες υγιεινής «ντροπή και σκάνδαλο». Παρουσιάζοντας την έκθεση ο Ρίτσαρντ Τζολί τόνισε ότι το κόστος των θεμελιωδών αυτών υπηρεσιών είναι 10 δισ. δολάρια το χρόνο, δηλαδή «το ένα δέκατο του ποσού που καταναλώνουν ετησίως οι Ευρωπαίοι για αλκοολούχα ποτά, το ισόποσο όσων καταναλώνουν για παγωτά και το μισό από τις συνολικές ετήσιες δαπάνες των Αμερικανών για την τροφή των κατοικιδίων τους». Κατά την άποψη του Τζολί, η επίλυση του θέματος δεν έχει να κάνει με τα κεφάλαια αλλά με την πολιτική βούληση. 
 Από αύριο συναντώνται στο Φοζ ντο Ιγκουάσου της Βραζιλίας 500 εμπειρογνώμωνες για το νερό και την υγιεινή, με στόχο να συμφωνήσουν σε παγκόσμιο πρόγραμμα για την αντιμετώπιση της κατάστασης. Η συζήτηση και το πρόγραμμά τους θα βασιστούν στην πρωτοβουλία «Βίζιον 21», που ξεκίνησε το Μάρτιο του 2000 και έχει στόχο μέχρι το 2025 να έχει εξασφαλιστεί σε όλους η πρόσβαση σε νερό και εγκαταστάσεις υγιεινής και δέκα χρόνια νωρίτερα ο αριθμός των ανθρώπων που στερούνται αυτών αγαθών να έχει περιοριστεί στο μισό. Τούτο σημαίνει ότι για τα επόμενα 15 χρόνια καθημερινά θα πρέπει να βελτιώνεται η παροχή νερού σε 300.000 ανθρώπους και οι εγκαταστάσεις υγιεινής σε 400.000 ανθρώπους. Κατά την
εκτίμηση του Ρίτσαρντ Τζολί, οι στόχοι αυτοί είναι υλοποιήσιμοι στο βαθμό που τα κράτη θα θελήσουν να διαθέσουν έστω και το ελάχιστο των πόρων τους. 
