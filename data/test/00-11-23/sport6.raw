 Πρώτα, τα καλά νέα. Οι νέες διαβεβαιώσεις του Κώστα Λαλιώτη ως προς την επιτάχυνση των χρονοδιαγραμμάτων για τα πέντε «ορφανά» έργα των Ολυμπιακών Αγώνων του 2004 λειτούργησαν κατευναστικά στους 40 παρατηρητές του κλιμακίου της Συντονιστικής Επιτροπής της ΔΟΕ.
 Οι επισημάνσεις του φιλέλληνα «αθάνατου», του Iσραηλινού Αλεξ Γκίλαντι, είναι ενδεικτικές: «Αντιμετωπίζουμε μια εντελώς διαφορετική κατάσταση. Τους βλέπουμε να βαδίζουν στη σωστή κατεύθυνση, στη σωστή ταχύτητα. Αλλά τώρα έχουμε ακόμη περισσότερη δουλειά να κάνουμε...».
 Και τώρα, τα δυσάρεστα. Η ΔΟΕ έθεσε ψηλά στην ατζέντα των συζητήσεων δύο ζητήματα: την ασφάλεια και το κυκλοφοριακό. 
 Για το θέμα της ασφάλειας (που μπαίνει όλο και περισσότερο) τα μέλη της Συντονιστικής Επιτροπής ήθελαν να γνωρίζουν αν η Ελληνική Αστυνομία έχει την εμπειρία και τους τρόπους να περιορίσει την τρομοκρατία. Παρηγοριά της ΔΟΕ είναι πως αντίστοιχο πρόβλημα αντιμετώπιζε πριν από μερικά χρόνια η Βαρκελώνη με τους Βάσκους της ΕΤΑ. Σύμφωνα με κάποιες πληροφορίες, στην Αθήνα βρίσκονται οι υπεύθυνοι ασφαλείας των Ολυμπιακών Αγώνων της Βαρκελώνης και του Σίδνεϊ, για να προσφέρουν την εμπειρία τους.
 Η επέκταση του μετρό μπορεί να έλυσε ένα μεγάλο μέρος του προβλήματος, αλλά είναι πολύ δύσκολο να καλύψει τις ανάγκες πέντε εκατομμυρίων Αθηναίων. Το παρήγορο (αλλά εξαιρετικά επικίνδυνο, για την πολιτική της πώλησης των εισιτηρίων) είναι πως η διοργάνωση θα γίνει τον Αύγουστο του 2004.
 Ανάμεσα στα μέλη του κλιμακίου της ΔΟΕ είναι ο Μάικλ Νάιτ, ο υπουργός των Ολυμπιακών Αγώνων του Σίδνεϊ. Ο Αυστραλός σε συνέντευξή του στη μηνιαία εφημερίδα «The Games» (των εκδόσεων Λυμπέρη) διευκρίνισε ότι δεν θα έχει εποπτικό ρόλο στην οργάνωση του 2004: «Είμαι -είπε ο Νάιτ- μέλος μιας μεγάλης ομάδας, που εκπροσωπεί τη ΔΟΕ. Αν κάποιος από την Αθήνα ζητήσει τις συμβουλές μου, θα είμαι πρόθυμος, να μοιραστώ την εμπειρία του Σίδνεϊ. Αλλά ασφαλώς -κατέληξε- δεν θα είμαι εγώ εκείνος που θα υποδείξω στους Ελληνες πώς θα οργανώσουν τους Ολυμπιακούς Αγώνες...».
 Ο Νάιτ συμβούλευσε την Οργανωτική Επιτροπή του «Αθήνα 2004» να κλείσει τ' αυτιά της σε επικρίσεις ή επαίνους και να διατηρήσει το στόχο στην οργάνωση του εγχειρήματος. «Ο κόσμος θα κρίνει από το αποτέλεσμα», τόνισε ο επιτυχημένος Αυστραλός υπουργός. Επίσης, έδωσε μια προσωπική συμβουλή στη Γιάννα Αγγελοπούλου, όταν συναντήθηκαν στο Σίδνεϊ: «Να δει όσα περισσότερα αγωνίσματα θα μπορούσε, γιατί στην Αθήνα του 2004 δεν θα προλάβει να παρακολουθήσει κανένα! ».
 Ο πιο αισιόδοξος από την πολυμελή αντιπροσωπεία της ΔΟΕ ήταν ο εκπρόσωπος Τύπου, ο Φρανκλίν Σέρβαν Σρεμπέρ. «Οι συναντήσεις -πρόβλεψε- θα πάνε καλά για τη ΔΟΕ. Υπάρχουν πολλά πράσινα φώτα! ». Ομως ο Γάλλος, απέτυχε να προβλέψει, το δικό του μέλλον στη ΔΟΕ και λίγες ώρες αργότερα, οδηγήθηκε στην έξοδο για ν' ασχοληθεί με το Internet. Ο Σρεμπέρ (σημειώστε ότι) είχε προβεί σε σχόλια εις βάρος της Αθήνας, αμέσως μετά τον Καναδό Ντικ Πάουντ, στους «Financial Times»... Προφανώς, προσπάθησε να τα μαζέψει αλλά ήταν αργά! 
 Στην πρώτη μέρα του ελέγχου συζητήθηκαν οι πτυχές οργάνωσης για το Ολυμπιακό Χωριό, τα ραδιοτηλεοπτικά, τα Χωριά των δημοσιογράφων, τη φιλοξενία, την επικοινωνία, τα αθλήματα και τις εγκαταστάσεις.
 Η παρουσίαση του Χωριού πήγε καλά. Ικανοποίηση (παρά τη δεκαπεντάμηνη καθυστέρηση) επικράτησε για την ανάθεση της παραγωγής στον Μανόλο Ρομέρο, καθώς στην Αθήνα έχουν έρθει στελέχη του NBC, που έχει τα τηλεοπτικά δικαιώματα. Ενα πρόβλημα αφορά το Διεθνές Κέντρο Ραδιοτηλεόρασης, που είναι πίσω στο σχεδιασμό κι έχει άμεση σχέση με τη διαχείριση του έργου. Αν δεν κατασκευαστεί το IBC, δεν μπορεί να γίνει η τηλεοπτική παραγωγή... Απλά! 
 Στο σημερινό πρόγραμμα περιλαμβάνονται τα ζητήματα των οικονομικών, των διαπιστεύσεων, του περιβάλλοντος, της ασφάλειας και της τεχνολογίας. 
 Στον τομέα της ασφάλειας, ο αρχηγός της ΕΛ.ΑΣ., Γ. Γεωργακόπουλος, θ' αναλύσει το master plan της διοργάνωσης, τα μέτρα περιφρούρησης της διοργάνωσης, τη συγκρότηση ειδικού σώματος για την αντιμετώπιση τρομοκρατικών ενεργειών και τη συνεργασία με ξένα κράτη.
 Ο Ζακ Ρογκ αναμενόταν τα μεσάνυχτα στην Αθήνα. Το πρωί (στις 10) ήταν προγραμματισμένη μια συνάντηση με τον Κώστα Σημίτη. Το βράδυ, ο Βέλγος αντιπρόεδρος της ΔΟΕ θα συζητήσει με τη Γιάννα Αγγελοπούλου τ' αποτελέσματα του ελέγχου. Αύριο το μεσημέρι, θα γίνει η καθιερωμένη συνέντευξη Τύπου.
