 Ο φαύλος κύκλος του αίματος συνεχίστηκε και χθες, με τρία σοβαρά επεισόδια μεταξύ Ισραηλινών και Παλαιστινίων που στοίχισαν τη ζωή εφτά ανθρώπων και τον τραυματισμό δεκάδων.
 Το πρώτο επεισόδιο σημειώθηκε όταν Ισραηλινοί στρατιώτες, που παρακολουθούσαν τον Τζαμάλ Αμπντέλ Ραζέκ, στέλεχος της Φατάχ, άρχισαν να καταδιώκουν τα δύο αυτοκίνητα της συνοδείας του στην πόλη Ραφάχ, στη Λωρίδα της Γάζας. Οταν το αυτοκίνητο έφτασε σε σημείο ελέγχου των Iσραηλινών στον εβραϊκό οικισμό Μοράγκ, δέχτηκε καταιγισμό πυρών.
 Οι Παλαιστίνιοι αναφέρουν ότι το χτύπησαν ακόμη και άρματα μάχης. Ο ισραηλινός
στρατός ανακοίνωσε ότι οι άνδρες του πυροβόλησαν μόνον όταν τα αυτοκόνητα επιχείρησαν να σπάσουν το οδόφραγμα ελέγχου. Το αποτέλεσμα ήταν να σκοτωθεί ο Ραζέκ και τρεις ακόμη άνδρες της παραστρατιωτικής οργάνωσης της Φατάχ Τανζίμ.
 Οι Παλαιστίνιοι ανακοίνωσαν ότι τα άρματα μάχης γάζωσαν με τα πολυβόλα τους τα
δύο αυτοκίνητα χωρίς προειδοποίηση και ότι από τους επιβάτες κάποιοι, μεταξύ των οποίων και οι δύο κόρες του Ραζέκ, αγνοούνται, ενώ τουλάχιστον ένας από τους νεκρούς δεν έχει σχέση με τη Φατάχ. Ο Τζαμάλ Αμπντέλ Ραζέκ είναι εξάδελφος του Παλαιστίνιου υπουργού Χισάμ Αμπντέλ Ραζέκ. Οι Ισραηλινοί τον θεωρούσαν υπεύθυνο για επιθέσεις εναντίον Ισραηλινών στη νότια Λωρίδα της Γάζας. Οι Παλαιστίνιοι χαρακτήρισαν «βάρβαρη δολοφονία» το επεισόδιο, ενώ αμέσως άρχισε να συζητείται η πιθανότητα παλαιστινιακών αντιποίνων.
 Το απόγευμα παγιδευμένο αυτοκίνητο εξερράγη στην πόλη Χαντέρα, βόρεια του Τελ Αβίβ, την ώρα που περνούσε δίπλα του λεωφορείο με Ισραηλινούς. Δύο άτομα σκοτώθηκαν και περισσότερα από 40 τραυματίστηκαν. Ο πρωθυπουργός Εχούντ Μπάρακ
δήλωσε ότι υπεύθυνος είναι ο Γιάσερ Αραφάτ και η Παλαιστινιακή Αρχή, επειδή άφησαν ελεύθερους Παλαιστίνιους τρομοκράτες. Δήλωσε ακόμη σε πολύ σκληρή γλώσσα ότι το «Ισραήλ θα τακτοποιήσει τους λογαριασμούς του με τους δράστες και εκείνους που τους έστειλαν». Αμέσως μετά ανακοίνωσε ότι συγκάλεσε το Συμβούλιο Ασφαλείας της χώρας, για να αποφασίσουν τα μέτρα που θα πάρει η χώρα. Ανώτατος Παλαιστίνιος αξιωματούχος, που ζήτησε ανωνυμία, εξέφρασε την έκπληξή του για την ασυνήθιστα σκληρή γλώσσα του Μπάρακ και είπε ότι οι κατηγορίες που εξαπέλυσε ο Ισραηλινός πρωθυπουργός αποτελούν «δικαιολογία για να συνεχιστεί η επίθεση εναντίον του παλαιστινιακού λαού, με όλα τα είδη οπλισμού». Η Παλαιστινιακή Αρχή έσπευσε να ξεκαθαρίσει ότι ο Αραφάτ δεν έχει σχέση με την έκρηξη. Λίγο μετά έγινε γνωστό ότι ένας Παλαιστίνιος σκοτώθηκε από πύραυλο που εκτόξευσαν Ισραηλινοί σε στρατόπεδο προσφύγων στη Ραφάχ.
 Το ένοπλο τμήμα της Χαμάς ανακοίνωσε ότι το Ισραήλ θα υποστεί αιματηρά αντίποινα αν συνεχίσει να δολοφονεί Παλαιστίνιους ηγέτες. Το Συμβούλιο Ασφαλείας του ΟΗΕ ανακοίνωσε ότι μελετά αίτημα της Λιβύης για έκτακτη σύγκλησή
του. Ο Αιγύπτιος πρεσβευτής στον ΟΗΕ δήλωσε ότι οι αραβικές χώρες δεν θα προωθήσουν σχέδιο αποστολής άοπλων ανδρών του ΟΗΕ στην περιοχή. Η Αίγυπτος ανακοίνωσε ότι παραμένει ενεργή διπλωματικώς στη Μέση Ανατολή, αλλά δεν μπορεί
να υιοθετεί τις επιθέσεις των Iσραηλινών εναντίον των Παλαιστινίων, οι οποίοι ευχαρίστησαν το Κάιρο για την ανάκληση του πρεσβευτού τους στο Ισραήλ.
 Οι Παλαιστίνοι υποστηρίζουν ότι έχουν υποστεί ζημιά 774 εκατομμυρίων δολαρίων από τον αποκλεισμό που επέβαλε το Ισραήλ πριν από έξι εβδομάδες. Ρωσία και Αμερική συμφώνησαν ότι πρέπει να αναληφθεί διεθνής δράση για να τερματιστεί η βία. 
