Πλήρες δείχνει να είναι το αδιέξοδο στο οποίο έχει οδηγηθεί η Σοφοκλέους.
 Η αδυναμία της αγοράς να διατηρήσει ζωντανό, έστω και για μία ημέρα, το αγοραστικό ενδιαφέρον που είχε εκδηλωθεί κατά την προχθεσινή συνεδρίαση κυρίως
από τα εγχώρια θεσμικά χαρτοφυλάκια, εξανέμισε τις όποιες ελπίδες για αντιστροφή κλίματος είχαν διαφανεί, επιβεβαιώνοντας τους χειρότερους επενδυτικούς φόβους.
 Από την πρώτη κιόλας στιγμή της χθεσινής χρηματιστηριακής ημέρας οι πιέσεις που εκδηλώθηκαν σε ολόκληρο το φάσμα των μετοχικών αξιών ήταν τόσο έντονες ώστε δεν άφησαν να αναπτυχθεί ούτε ίχνος αντίδρασης. Οι ίδιες τραπεζικές μετοχές και τα ίδια blue chips που είχαν συντελέσει ακριβώς την προηγουμένη στο ανοδικό ξέσπασμα, άρχισαν να δέχονται πυκνές εντολές ρευστοποιήσεων (από τα ίδια, άραγε, επενδυτικά κέντρα που είχαν ενεργοποιηθεί πριν από λίγες ώρες;) με αποτέλεσμα τιμές και δείκτης να κατρακυλήσουν επώδυνα στα χαμηλότερα
 Με τη νέα μεγάλη πτώση κατά -2, 92% που σημειώθηκε χθες, ο γενικός δείκτης υποχώρησε στις 3.307, 56 μονάδες (100 μονάδες πιο κάτω από τα επίπεδα της Τρίτης), επίπεδα που είχαν καταγραφεί στις αρχές του 2000, πριν ξεκινήσει η μεγάλη ανοδική κούρσα. Ολοι ανεξαιρέτως οι κλάδοι υπέστησαν χθες καθίζηση, με τον κλάδο των τραπεζών να καταγράφει απώλειες 2, 86%, ενώ οι ζημιές για τον FTSE 20 και τον Mid 40, των δύο βασικών δεικτών δηλαδή για την υψηλή και τη μεσαία κεφαλαιοποίηση, έφτασαν αντίστοιχα το -3, 18% και -2, 99%.
 Ενα πρόσθετο ανησυχητικό δείγμα για τις διαθέσεις της αγοράς αποτελεί κατά τους αναλυτές το γεγονός ότι ο τζίρος συναλλαγών έφτασε χθες τα 62 δισ. δρχ. αποτυπώνοντας και το συστηματικό «ξεφόρτωμα» στο οποίο επιδόθηκαν κάποια ισχυρά χαρτοφυλάκια εγχώριας ή ξένης προέλευσης.
 Λαμαβανομένης υπόψη και της αρνητικής διεθνούς συγκυρίας, με το αμερικανικό χρηματιστήριο να ταλανίζεται άσχημα και τις ευρωπαϊκές αγορές να υποφέρουν, παράγοντες και αναλυτές της αγοράς δεν αποκλείουν να γλιστρήσει σε ακόμη χαμηλότερα επίπεδα και η Σοφοκλέους, προσδιορίζοντας πάντως ότι στα επίπεδα των 3.250 - 3.280 μονάδων φαίνεται να προβάλλει ένα νέο ισχυρό σημείο στήριξης
 Οι τεχνικές αναλύσεις, βέβαια, ελάχιστη αξία έχουν όταν προσπαθούν να προσδιορίσουν τα όρια καθόδου ή ανόδου μιας αγοράς που από καιρό δείχνει να μην υπακούει στους χρηματιστηριακούς νόμους, έχοντας καταληφθεί από έντονη, όσο και ανεξήγητη, αρνητική ψυχολογία.
 Θα πρέπει, πάντως, να επισημάνουμε ότι παρά την έντονη επιφυλακτικότητα που κυριαρχεί στην αγορά, δεν έχουν λείψει οι επιλεκτικές τοποθετήσεις από πλευράς
θεσμικών χαρτοφυλακίων -κυρίως στα λεγόμενα «βαριά» χαρτιά- γεγονός που δείχνει ότι οι τιμές έχουν φτάσει πλέον σε εξαιρετικά ελκυστικά επίπεδα για όσους διαθέτουν την οικονομική ισχύ για αγορές και ακόμη ότι αρκετοί είναι αυτοί που βλέπουν «φως στο τούνελ» της Σοφοκλέους.
