 «Πώς είναι δυνατό να παίζεις τέτοια μπάλα και να βρίσκεσαι στο τέλος με τρία γκολ στην πλάτη; Αυτό ακριβώς είναι που μας πείραξε. Αν δεν ήμασταν καλοί, δεν θα μας ένοιαζε. Αλλά ύστερα από τέτοια εμφάνιση, ήττα με 3-1 είναι πολύ βαριά και πολύ πικρή η γεύση που αφήνει».
 Δεν μπορούσε να...χωνέψει όσα διαδραματίστηκαν στα τελευταία δραματικά λεπτά της αναμέτρησης στο θρυλικό «θέατρο των ονείρων» του Μάνστεστερ ο Γιάννης Γκούμας. Μαζί του, όπως είναι φυσικό, συμφωνούσαν και οι συμπαίκτες του, που ανεξάρτητα από την κατάληξη της πραγματικά συγκλονιστικής προσπάθειας, αναγνώριζαν το μεγαλείο της θρυλικής ομάδας των «μπέμπηδων». Μιας ομάδας που όταν δεν μπορεί να κερδίσει, αναγκάζει τον αντίπαλο να...χάσει.
 «Μου έκανε εντύπωση» συνέχισε ο διεθνής σέντερμπακ, «η ηρεμία του Μπέκαμ και των άλλων ποδοσφαιριστών της Μάντσεστερ όταν το σκορ ήταν 1-1 και πλησίαζε το τέλος. Κανένα άγχος. Ηρεμα, ήρεμα, έγνεθε συνέχεια ο Μπέκαμ, ένας πραγματικά μεγάλος άσος, στους συμπαίκτες του, κάνοντας τη χαρακτηριστική χειρονομία».
 Ουδείς εκνευρίστηκε, είναι αλήθεια, όταν οι φάσεις δεν έβγαιναν ή η μπάλα δεν τους έκανε τα χατίρια. Και ουδείς καταφέρθηκε εναντίον συμπαίκτη του, ένα ακόμη δείγμα της συνοχής και πειθαρχίας της Μάντσεστερ. Ισως κι ένα μάθημα ή μία ακόμη χρήσιμη εμπειρία...
 Μέσα στο αεροπλάνο της επιστροφής, ξημερώματα Τετάρτης, ο Γκούμας σε συζήτηση με φιλάθλους του ΠΑΟ διηγήθηκε κι ένα διάλογο που είχαν κατά τη διάρκεια του παιχνιδιού ο Μπέκαμ με τον Σέρινγχαμ.
 «Μην κάνεις ψηλοκρεμαστές σέντρες γιατί οι αμυντικοί του ΠΑΟ είναι καλοί στον αέρα και διώχνουν εύκολα. Στείλε την μπάλα με φάλτσο» ήταν τα λόγια του 34χρονου Αγγλου στράικερ, που στη φάση του πρώτου γκολ εξέπληξε (!) τον ίδιο τον προπονητή του, σερ Αλεξ Φέργκιουσον, με την ταχύτητα που ενήργησε και για την οποία δεν φημίζεται.
 Ο Λεωνίδας Βόκολος έδωσε μία άλλη διάσταση στο μύθο της Μάντσεστερ. «Ως άτομα αντιμετωπίζονται εύκολα, ως ομάδα όμως λειτουργεί σαν κομπιούτερ. Χρειάζονται τρομερές δυνάμεις για να την αντιμετωπίσεις».
 Το μέλλον κοίταξε πρώτος ο Τάκης Φύσσας, υπογραμμίζοντας: 
 «Το κρίσιμο ματς για μας είναι το επόμενο, με την Βαλένθια, το οποίο πρέπει απαραιτήτως να κερδίσουμε. Εκεί πρέπει να στρέψουμε όλη την προσοχή μας».
 Το γκολ του ΠΑΟ στο «Ολντ Τράφορντ» που κράτησε ζωντανό το όνειρο μιας νέας «πράσινης» ευρωπαϊκής επιτυχίας επί 27', ήταν μια ξεχωριστή στιγμή. «Ρίσκαρα σουτάροντας κατευθείαν» τόνισε ο σκόρερ Γιώργος Καραγκούνης. «Ημουν τυχερός γιατί ο Μπαρτέζ είχε βγει από την εστία του. Ετσι ξεγελάστηκε».
 Το ευχάριστο είναι ότι ο διεθνής χαφ δεν έχει κάτι ανησυχητικό. Οι μικροενοχλήσεις στους προσαγωγούς που αισθάνθηκε, οφείλονται σε κούραση.
 Εγκωμιαστικά σχόλια για τον Παναθηναϊκό αφιέρωσε ο αγγλικός Τύπος στο σύνολό του. «Οι "κόκκινοι" έβαλαν τους ανθρώπους του Παναθηναϊκού στην...πρίζα» έγραψε η «Ντέιλι Μίρορ». «Ο Πολ Σκόουλς σκότωσε τους Ελληνες με δύο γκολ στα τελευταία λεπτά, όταν τα νεύρα της Μάντσεστερ πάλλονταν».
 Με το όνομα του λυτρωτή των «μπέμπηδων» έκανε λογοπαίγνιο η «Σαν». «Το όνομά μου είναι Πολ...Γκολ» είναι ο κύριος τίτλος της εφημερίδας, που πιο κάτω υπογράμμισε: 
 «Οι της Γιουνάιτεντ πρέπει να ευχαριστήσουν τον Φαμπιάν Μπαρτέζ, αλλά και τους γενναιόδωρους Ελληνες».
 Η «Σταρ» ασχολήθηκε επίσης με το μεγάλο πρωταγωνιστή Σκόουλς, επισημαίνοντας πως «βοήθησε τη Μάντσεστερ στα τελευταία λεπτά να βγει από τη φυλακή», ενώ ο «Οβσέρβερ» ανέφερε: 
 «Τα γκολ του Σκόουλς έβγαλαν τη Γιουνάιτεντ από τη δύσκολη θέση και της έδωσαν τη νίκη επί των Eλλήνων, που άξιζαν κάτι περισσότερο».
 Η «Ντέιλι Τέλεγραφ» έπλεξε το εγκώμιο του Μπαρτέζ και απέδωσε τα εύσημα στον Γιώργο Καραγκούνη για το γκολ της ισοφάρισης, το οποίο «θα έκανε υπερήφανο τον Ντέιβιντ Μπέκαμ αν το πετύχαινε βέβαια αυτός».
 Καλά λόγια στον Παναθηναϊκό αφιέρωσε η «Χέραλντ». «Μια ομάδα με ταλέντο, που άλλαζε την μπάλα με υπομονή, θυμίζοντας στο μέγα πλήθος πως για να φθάσεις σε τέτοιο επίπεδο πρέπει να έχει κάτι σπέσιαλ να δώσεις».
 Οι «Τάιμς», τέλος, είχαν βασικό τίτλο στην πρώτη τους σελίδα: 
 «Ο Σκόουλς έσωσε τη νωθρή Γιουνάιτεντ». Και στην κριτική του αγώνα επισήμανε: 
 «Λίγο έλειψε οι εύποροι οπαδοί της να πνιγούν ενώ έτρωγαν σάντουιτς με γαρίδες εξαιτίας όσων έβλεπαν στο γήπεδο. Ο αγώνας ήταν ένα δράμα που έκοβε την ανάσα ώς το τέλος, καθώς οι συγκεκριμένοι Δαναοί δεν έφεραν δώρα μαζί τους».
 *Παρατηρήσεις στον Νικοπολίδη (για το τρίτο γκολ που δέχτηκε) έκανε χθες στην Παιανία ο Αναστασιάδης. Συμπτωματικά ο δικτυακός τόπος του «Σουπερσπόρτ» χθες έγραψε ότι ο ΠΑΟ ενδιαφέρεται για τον 33χρονο (!) τερματοφύλακα της Εθνικής Περού και της Ουνιβερσιτάριο, Οσκαρ Μανουέλ Χόλτζμαν, ενώ συγχρόνως κυκλοφόρησε η φήμη για επαφή στην Αγγλία Φιλιππίδη-Αλεν Μπόκσιτς (32, διεθνής Κροάτης φορ της Μίντλεσμπρο), που ωστόσο διαψεύστηκε.
 *Ο Ντάνιελ Σάριτς προπονήθηκε και τέθηκε στη διάθεση του Αναστασιάδη για τον αγώνα του Σαββάτου στη Ρόδο (7 μ.μ.) με τη SKΟDA Ξάνθη. Ο Σόουζα συνέχισε τη θεραπεία του και καλώς εχόντων των πραγμάτων από Δευτέρα θα μπει στο πρόγραμμα της ομάδας.
 *Οι ποδοσφαιριστές του Παναθηναϊκού θα δώσουν και φέτος το παρών στην ετήσια εκδήλωση των παιδιών με δυσκολίες μάθησης του Σικιαρίδειου Ιδρύματος, τη Δευτέρα στο Θέατρο του Κολλεγίου Πιρς στην Αγία Παρασκευή (7 μ.μ.). Χορηγός είναι η «Μπρίτις Eργουέις».
