 27χρονος Θοδωρής Γιάκας, δεν υπήρξε ποτέ «βίαιος και επιθετικός».
 Ενας ευαίσθητος μουσικός ήταν, κλεισμένος στον εαυτό του, «βυθισμένος» σε νότες γλυκά μελαγχολικές.
 Ο Θοδωρής Γιάκας το βράδυ της 10ης Ιανουαρίου του 1994 βγήκε από το σπίτι του για μια σύντομη βόλτα.
 Παρακολουθώντας το νυχτερινό δελτίο ειδήσεων, η μητέρα του άκουσε για τη δολοφονία του γιου της... για το περίστροφο που είχε αδειάσει επάνω του ένας αστυνομικός. Στο σχετικό ρεπορτάζ ο νεκρός Θοδωρής χαρακτηριζόταν ως επικίνδυνος δραπέτης ψυχιατρείου. Μίλησαν μάλιστα και για ένα μαχαίρι που κρατούσε επάνω του... με το οποίο εφέρετο να είχε επιτεθεί στο δράστη της δολοφονίας του. Ενα μαχαίρι που δεν βρέθηκε ποτέ.
 «Δεν είχαμε διαγνώσει επικινδυνότητα. Ο Θοδωρής πέθανε γιατί τράβηξε ένα λαχείο, από μια τρομακτική συγκυρία περιστατικών», είχε καταθέσει στη δίκη -σε
πρώτο βαθμό- του κατηγορουμένου για τη δολοφονία αρχιφύλακα, Ευ. Λαγογιάννη, ο
ψυχίατρος που είχε εξετάσει λίγο καιρό πριν το θύμα.
 «Τον σταμάτησε για έλεγχο ταυτότητας, ο αδερφός μου φοβήθηκε και τράπηκε σε φυγή. Ο αστυνομικός είχε πρόθεση να τον σκοτώσει... τον πυροβόλησε τέσσερις φορές», υποστηρίζει από την πρώτη στιγμή ο αδερφός του θύματος, Κωνσταντίνος.
 «Είμαι συντετριμμένος. Δεν είχα πρόθεση να τον δολοφονήσω... τον θεώρησα ύποπτο, τον σταμάτησα. Κρατούσε ένα μαχαίρι 25 εκατοστών, αντιστάθηκε, άρχισε να με χτυπάει. Πανικοβλήθηκα», υποστηρίζει ο κατηγορούμενος.
 Πρωτόδικα καταδικάστηκε κατά πλειοψηφία 4 προς 3 για «ανθρωποκτονία από πρόθεση καθ' υπέρβαση των ορίων της άμυνας», του αναγνωρίστηκε το ελαφρυντικό του πρότερου έντιμου βίου και του επιβλήθηκε ποινή κάθειρξης δέκα ετών και έξι
μηνών. Από το δικαστήριο εκείνο, τρία χρόνια πριν, είχε φύγει ελεύθερος, αφού είχε γίνει δεκτή αίτηση αναστολής εκτέλεσης της ποινής του.
 Χθες άρχισε η εκδίκαση της υπόθεσης σε δεύτερο βαθμό, από το Μικτό Ορκωτό Εφετείο της Αθήνας.
 Για δεύτερη φορά ενώπιον ακροατηρίου η μητέρα του Θοδωρή Γιάκα, Αλκμήνη Tαζίμα, μίλησε για τη «διπλή δολοφονία» του παιδιού της.
 «Τον είπαν επικίνδυνο δραπέτη ψυχιατρείου. Δεν ήταν άρρωστος, είχε κλειστεί στον εαυτό του, γι' αυτό τον είχαμε πάει σε γιατρό. Εκείνο το βράδυ φοβήθηκε. Τον σταμάτησαν δύο που φορούσαν πολιτικά, κρατούσαν όπλο... Ετρεξε να φύγει κι
ο αστυνομικός τού έριξε τέσσερις σφαίρες. Αρκούσε μία, το ότι του πρότεινε το όπλο για να φοβηθεί και να τον ακινητοποιήσουν. Αυτό που εγώ θέλω τώρα είναι να δικαιωθεί το παιδί μου», είπε χθες μεταξύ άλλων στην κατάθεσή της η κ. Ταζίμα.
 «Ο αδερφός μου ποτέ δεν κυκλοφορούσε με όπλο... Ηταν σολίστας καριέρας... ήσυχο παιδί. Θα μπορούσε ο αστυνομικός σε μια ακραία περίπτωση να τον πυροβολούσε στα πόδια», υποστήριξε ο Κωνσταντίνος Γιάκας.
