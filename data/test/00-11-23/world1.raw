 Ανακούφιση στους Δημοκρατικούς και οργή στους Ρεπουμπλικάνους προκάλεσε η απόφαση του Ανώτατου Δικαστηρίου της Φλόριντα, με την οποία απορρίπτονται με ασυνήθιστα έντονη διατύπωση οι αιτιάσεις της πλευράς Μπους και ορίζεται ότι τα
αποτελέσματα των ανακαταμετρήσεων με το χέρι πρέπει να γίνουν αποδεκτά.
 Ο ίδιος ο Τζορτζ Μπους τζούνιορ κατηγόρησε το δικαστήριο ότι σφετερίζεται την εξουσία του Kοινοβουλίου και της κυβέρνησης, ενώ οι Ρεπουμπλικάνοι αφήνουν ανοιχτό το ενδεχόμενο προσφυγής στο Κοινοβούλιο της Φλόριντα, κάτι που μπορεί να οδηγήσει σε πρωτοφανή σύγκρουση δικαστικής και νομοθετικής εξουσίας. 
 Το δικαστήριο όρισε ομοφώνως ότι τα αποτελέσματα των ανακαταμετρήσεων θα πρέπει να κατατεθούν μέχρι το βράδυ της Κυριακής ώστε να υπάρχει χρονικό περιθώριο για την υποβολή ενστάσεων μετά την ανακήρυξη του νικητή.
 Αν και απέφυγε να δώσει συγκεκριμένες οδηγίες για την καταμέτρηση όσων ψηφοδελτίων δεν έχουν διατρηθεί πλήρως ή φέρουν πολλαπλές διατρήσεις, το δικαστήριο τόνισε ότι βασική μέριμνα των εφορευτικών επιτροπών πρέπει να είναι
η καταμέτρηση όλων των ψήφων εφόσον μπορεί να εξακριβωθεί με οποιονδήποτε τρόπο η πρόθεση του ψηφοφόρου.
 Αναφερόμενο στη Ρεπουμπλικάνα υπουργό Εσωτερικών της Φλόριντα, Κάθριν Χάρις, η
οποία είχε αρνηθεί να συμπεριλάβει στα αποτελέσματα αυτά που θα προέκυπταν από
τις ανακαταμετρήσεις, το Ανώτατο Δικαστήριο της Φλόριντα δήλωσε ότι δεν μπορεί
να της επιτρέψει «να απορρίψει με συνοπτικές διαδικασίες αθώους ψηφοφόρους σε μια προσπάθεια να τιμωρήσει ορισμένες εφορευτικές επιτροπές που εκτέλεσαν πλημμελώς τα καθήκοντά τους... Το Σύνταγμα απαγορεύει την τιμωρία δι' αντιπροσώπου».
 «Πριν από 25 χρόνια, αυτό το δικαστήριο είχε δηλώσει ότι η θέληση του λαού και
όχι κάποια υπερβολικά τεχνική αφοσίωση σε νομικές προβλέψεις θα πρέπει να αποτελεί την κατευθυντήρια αρχή στις εκλογικές υποθέσεις», αναφέρει η απόφαση.
«Με σταθερότητα μείναμε προσηλωμένοι στην αρχή ότι η θέληση του λαού αποτελεί το μέγιστο».
 Σε ό,τι αφορά τον τρόπο καταμέτρησης των ψήφων, απορρίπτοντας ευθέως τις θέσεις των Ρεπουμπλικάνων, το δικαστήριο τονίζει ότι «αν και το ενδεχόμενο λάθους δεν μπορεί να αποκλειστεί πλήρως από οποιαδήποτε καταμέτρηση, η κοινωνία μας δεν έχει ακόμα φτάσει στο σημείο να δίνει τυφλή εμπιστοσύνη στις μηχανές. Σχεδόν σε όλες τις δραστηριότητες, συμπεριλαμβανομένων και των εκλογών, οι άνθρωποι συνεχώς διορθώνουν τα λάθη των μηχανών»
 «Είμαστε στο δρόμο προς την ολοκλήρωση», δήλωσε εμφανώς ικανοποιημένος ο επικεφαλής της εκστρατείας του Αλ Γκορ, Ουίλιαμ Ντέιλι.
 Αντιθέτως, ο εκπρόσωπος του Τζορτζ Μπους τζούνιορ, πρώην υπουργός Εξωτερικών Τζέιμς Μπέικερ, με δυσκολία έκρυβε την οργή του, δηλώνοντας ότι «το δικαστήριο
άλλαξε τους κανόνες και εφηύρε ένα νέο σύστημα καταμέτρησης των εκλογικών αποτελεσμάτων». Ο Μπέικερ άφησε ανοιχτό το ενδεχόμενο προσφυγής στο Ανώτατο Δικαστήριο των ΗΠΑ, αλλά και το ενδεχόμενο παρέμβασης του Kοινοβουλίου της Φλόριντα το οποίο ελέγχεται από τους Ρεπουμπλικάνους.
 Λίγο αργότερα, ο ίδιος ο Τζορτζ Μπους τζούνιορ επανέλαβε ουσιαστικά τις δηλώσεις του Μπέικερ, αρνήθηκε όμως να πάρει θέσει σχετικά με τις μελλοντικές προσφυγές των Ρεπουμπλικάνων. Κάλεσε πάντως τον Αλ Γκορ να πάρει προσωπικά θέση στο θέμα της καταμέτρησης των περίπου 1.000 ψήφων Aμερικανών στρατιωτών που εστάλησαν από το εξωτερικό, αλλά δεν καταμετρήθηκαν επειδή δεν είχαν έγκυρη σφραγίδα ταχυδρομείου.
 Χθες το βράδυ η περιφέρεια Μαϊάμι-Ντέιντ ανακοίνωσε αιφνιδιαστικά ότι σταματά την ανακαταμέτρηση με το χέρι, κάτι που αποτελεί πλήγμα για τον Αλ Γκορ.
 Αρχικά η εφορευτική επιτροπή της Πολιτείας είχε ανακοινώσει ότι επειδή δεν μπορεί να καταμετρήσει το σύνολο των ψήφων, μέχρι την εκπνοή της προθεσμίας, θα καταμετρήσει με το χέρι μόνο τα περίπου 10.000 ψηφοδέλτια που δεν είχαν αναγνωριστεί από τα μηχανικά μέσα καταμέτρησης. Η απόφαση αυτή είχε προκαλέσει
