 Το δρομολόγιο της «ατμομηχανής» σταμάτησε για πάντα, τα ξημερώματα στο στρατιωτικό νοσοκομείο του Στρεσοβίτσε, κοντά στην Πράγα όπου ο Εμίλ Ζάτοπεκ νοσηλευόταν, σε κωματώδη κατάσταση από τις 30 Οκτωβρίου.
 Σταμάτησε ύστερα από 78 χρόνια ζωής, κατά τη διάρκεια των οποίων ο μεγαλύτερος αθλητής στην ιστορία της Τσεχοσλοβακίας, πρώτα, αλλά και της Τσεχίας και της Σλοβακίας αργότερα, κατάφερε να γίνει παράλληλα και σύμβολο του αντι-ιμπεριαλισμού.
 Γεννημένος στο Καπριβνίτσε, στην ανατολική Μοραβία, στις 19 Σεπτεμβρίου του 1922 ο Ζάτοπεκ εισέβαλε στον κόσμο του στίβου το 1941, ύστερα από προπονήσεις σκληρές και μοναχικές και προετοιμασίες ακόμη πιο εξουθενωτικές που του είχαν, αρχικά επιφέρει το παρατσούκλι του «ανθρώπου- αλόγου». 
 Αδιάφορος για τον αθλητισμό, απλούστατα γιατί γονατισμένος από τον B' Παγκόσμιο Πόλεμο, ο κόσμος άρχισε να τον γνωρίζει μόνο στους Ολυμπιακούς Αγώνες του '48, στο Λονδίνο όπου ο Ζάτοπεκ κατακτούσε ένα χρυσό στα 10.000 κι ένα αργυρό στα 5.000 μέτρα. Αήττητος στις μεγάλες αποστάσεις, από το '48 έως το '54, που μεταφράζεται σε 38 συνεχόμενες νίκες, ο τρομερός Τσέχος κατείχε παράλληλα όλα τα παγκόσμια ρεκόρ, από τα 5 έως τα 30.000 μέτρα.
 Αθλητής-σύμβολο του '52 στους Ολυμπιακούς Αγώνες του Ελσίνκι, σκηνικό της πρώτης μεγάλης αναμέτρησης ανάμεσα στις ΗΠΑ και την ΕΣΣΔ, ο Ζάτοπεκ γινόταν παράλληλα ο πρώτος αθλητής που κατάφερνε να κατακτήσει τρία χρυσά μετάλλια σε τρία αγωνίσματα (στα 5, τα 10.000 μέτρα και το Mαραθώνιο), αλλά και ο άνθρωπος, σύμβολο του αντι- ιμπεριαλισμού, της «Ανοιξης της Πράγας» και της λογικής των μπλοκ.
 Συνταγματάρχης του τσέχικου στρατού, ο Ζάτοπεκ γινόταν σύντομα και σύμβολο του «Συμφώνου της Βαρσοβίας», όταν το '68, στην κατάμεστη πλατεία της Πράγας «Αγιος Βεντσεσλάο» πήρε ξαφνικά τα μικρόφωνα και μπροστά από τα ρωσικά τανκς ζήτησε από την τότε Σοβιετική Ενωση την εκεχειρία, τουλάχιστον για το διάστημα των Ολυμπιακών Αγώνων του Μεξικού.
 Μία πράξη που λίγο έλειψε να πληρώσει με την ίδια του τη ζωή, αν και το τίμημα θα ήταν εξίσου μεγάλο, αφού την επομένη απολύθηκε από τον στρατό και από το κομμουνιστικό κόμμα και καταδικάστηκε για 6 χρόνια σε καταναγκαστικά έργα στα ορυχεία ουρανίου του Γιασίμοφ, 150 χιλιόμετρα από την Πράγα.
 Με την καταδίκη του τελείωνε για πάντα και μία λαμπρή, αθλητική καριέρα εμπλουτισμένη από 18 παγκόσμια ρεκόρ, 9 χρυσά μετάλλια σε παγκόσμιο και ευρωπαϊκό πρωτάθλημα. Μία καριέρα που δεν κατάφερε να συνεχίσει, αφού εφτά χρόνια μετά το τέλος της εξορίας του το μόνο που μπόρεσε να κάνει ήταν να βρει δουλειά ως οικοδόμος σε μία εταιρεία γεωλόγων.
 Στο πάνθεον του αθλητισμού για την εξαιρετική δύναμή του και τις χωρίς σύγκριση, αθλητικές του επιδόσεις, ο Ζάτοπεκ έμεινε στην ιστορία και για ένα επιπλέον λόγο, αφού ήταν εκπληκτική η σύμπτωση που θ' αφορούσε τη γνωριμία της μιας και μοναδικής γυναίκας της ζωής του. Της Ντάνα Ινγκρόβα, που γεννήθηκε την ίδια μέρα, 19, την ίδια χρονιά, '22, αλλά δύο μήνες αργότερα. Και με την οποία κατέκτησαν, στις 24 Ιουλίου του 1952, το χρυσό ολυμπιακό μετάλλιο στο Ελσίνκι, με μία ώρα διαφορά ο ένας από τον άλλο. Εκείνος στα 5.000 μέτρα, εκείνη στον ακοντισμό...
