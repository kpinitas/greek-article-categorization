 «Ενα καλό αποτέλεσμα» ζητεί ο Μπάγεβιτς στο βραδινό παιχνίδι του Αϊντχόβεν (8.30 μ.μ. ζωντανά από το Αlter) για να 'χει αβαντάζ ο ΠΑΟΚ στον επαναληπτικό αγώνα της Τούμπας. «Το 6-0 θα με έκανε ευτυχισμένο, αλλά μου είναι αρκετό και το 1-0», δηλώνει ο Ερικ Γκέρετς.
 «Να παίξουμε όπως με την Ουντινέζε κι όλα γίνονται, αν και η Αϊντχόβεν είναι το φαβορί για πρόκριση. Είναι ένας δύσκολος αγώνας απέναντι σε μια ομάδα που τρέχει, έχει την τεχνική κατάρτιση, εκμεταλλεύεται τους κενούς χώρους, έχει καλούς παίκτες και από τις δύο πλευρές. Το μυαλό μας είναι πώς θα κλείσουμε τους διαδρόμους. Δεν πρέπει να ξεχνάμε ότι όλη η ομάδα είναι επικίνδυνη», δήλωσε ο Ντούσαν Μπάγεβιτς.
 Ο προπονητής του ΠΑΟΚ έδειξε εκνευρισμένος όταν ξαναμπήκε θέμα απουσιών δηλώνοντας: «Tέτοιες δικαιολογίες δεν θα τις ακούσετε από μένα. Υπάρχουν 23 παίκτες που δουλεύουν σκληρά κι είναι έτοιμοι να μπουν στην ομάδα. Λίγο-πολύ όλοι έγιναν βασικοί».
 Ο άστατος καιρός -μια βροχή και μια ήλιος- προβληματίζει τον Μπάγεβιτς περισσότερο από τον αντίπαλο, ο οποίος του είναι γνωστός σε κάθε λεπτομέρεια.
 «Πρέπει να σεβόμαστε τον ΠΑΟΚ και το ελληνικό ποδόσφαιρο, που φέτος κάνει μια πολύ καλή παρουσία στην Ευρώπη. Ο ΠΑΟΚ είχε μια πολύ καλή παρουσία στο πρώτο ημίχρονο με τον Παναθηναϊκό. Τον είδα με την Ουντινέζε και δεν χρειάζεται να ζητήσω άλλες πληροφορίες γι' αυτόν», είπε ο Γκέρετς, αναφερόμενος στο σημερινό αντίπαλο της ομάδας του, για να προσθέσει: 
 «Ο ΠΑΟΚ στηρίζεται στο σύνολο. Πρέπει να προσαρμοστούμε στη νέα πραγματικότητα, το κύπελλο ΟΥΕΦΑ, και να μη δεχτούμε γκολ, όπως συνέβαινε στα πρώτα λεπτά όλων των αγώνων μας στο Tσάμπιονς Λινγκ. Εδώ έχουμε σύστημα νοκ άουτ».
 Στον ΠΑΟΚ δεν υπάρχει ο Τετράτζε και λείπουν ακόμη οι Κατσαμπής, Χασιώτης και Εγκωμίτης. Ολοι τους είναι τραυματίες. Με αυτό το δεδομένο, ο ΠΑΟΚ θα παίξει όπως με την Ουντινέζε.
 H Αϊντχόβεν δεν θα έχει το Μαροκινό Ραμζί, ο οποίος χθες βράδυ έπαιξε στην Καζαμπλάνκα, στον αγώνα του Μαρόκο με τη Λιβύη.
 Στον ΠΑΟΚ το ανυπέρβλητο πρόβλημα ακούει στο όνομα εισιτήρια. Ξεκίνησαν πολλοί άνθρωποι από κάθε σημείο της Ευρώπης, αλλά στον ΠΑΟΚ υπάρχει έλλειμμα 500 εισιτηρίων - η Αϊντχόβεν δήλωσε ότι αδυνατεί να εκπληρώσει κι αυτή την επιθυμία του ΠΑΟΚ κι ήδη έδωσε στον ΠΑΟΚ 1.000 εισιτήρια περισσότερα απ' ό,τι στη Μάντσεστερ κι ότι οι Ελληνες, ήδη, πήραν πολλά εισιτήρια από την Αϊντχόβεν.
 Στον ΠΑΟΚ για να δει τον Γεωργιάδη και τον Τοχούρογλου, αλλά κι άλλους ποδοσφαιριστές και τον Ντούσαν Μπαγεβιτς, βρέθηκε ο Νίκος Μαχλάς. «Είναι ομαδάρα», είπε για την Αϊντχόβεν, αλλά έδωσε στον ΠΑΟΚ ελπίδες αν παίξει όπως με την Ουντινέζε. Σε ό,τι αφορά τους παίκτες της ολλανδικής ομάδας, τόνισε ότι «ο Μπρούγκινγκ είναι ο πραγματικός κίνδυνος κι όχι ο Κέζμαν».
 Στο Στάδιο Φίλιπς δεν θα πέφτει καρφίτσα. Πουλήθηκαν και τα 32.000 εισιτήρια.
