Προστασία προσωπικών δεδομένων... διατήρηση της ελεύθερης διακίνησης της πληροφορίας... προστασία των ανηλίκων από δεδομένα... υποταγή ή όχι στους νόμους της αγοράς... ήταν οι μάλλον θεωρητικές βινιέτες κάποιων «ζητημάτων» που καπέλωσαν εξ αρχής, τρίσβαθες, αλλά πολύ «θεωρητικές» αναλύσεις. Μόλις δέκα χρόνια μετά τη γέννηση της «κοινωνίας της πληροφορίας» το σημαντικότερο δείγμα του ανθρώπινου πληθυσμού καλείται καθημερινά να απαντήσει σε διλήμματα που μέχρι πριν από λίγα χρόνια μόνο οι φανατικοί της Επιστημονικής Φαντασίας είχαν. Σήμερα όμως ο κάθε χρήστης παίρνει θέση σε αυτά κάθε μέρα. Πρακτικά κάθε φορά που αγοράζει, ανταλλάσσει ή κατεβάζει ένα πρόγραμμα, κάθε φορά που δίνει τα στοιχεία του για να πάρει σε αντάλλαγμα ένα password σε ένα site, με κάθε download και βέβαια κάθε φορά που «κατεβάζει» ένα ΜΡ3 ή ένα βιβλίο -παράνομα, είναι η καινούργια τάση μάλλον- παίρνει μια θέση σε ένα ζήτημα. Ζήτημα που έτσι έχει πάψει εδώ και καιρό να είναι ο ιδιωτικός πόλεμος της «κυβερνοπάνκ» αναρχικής ιδεολογίας (αν υπήρξε τελικά ποτέ αυτή) και των μεγιστάνων του ηλεκτρονικού εμπορίου. Γιατί πολύ απλά το «παιχνιδάκι» που εμφανίστηκε πριν από δέκα χρόνια είναι πια αγαθό «ζωτικό» για όλο και περισσότερους «ηνίοχους ποντικιών». Σταδιακά η σύγκρουση κλιμακώνεται ανάμεσα σε αυτούς που θέλουν το «νόμο και την ηθική» να προσαρμόζονται στο «θαυμαστό νέο κόσμο» και αυτούς που θέλουν με το ζόρι να προσαρμόσουν το Internet σε αυτά.
 Την ίδια στιγμή που το Napster -μετά από τη γνωστή μάχη υπέρ της Ελευθερίας της Πληροφορίας, ΜΡ3 στην περίπτωσή του- ξεπουλιέται στην BMG, o επικεφαλής της NSA (Εθνικής Υπηρεσίας Ασφαλείας) των ΗΠΑ Μάικλ Χάιντεν ετοιμάζει την αντεπίθεση του «συστήματος». «Ο κυβερνοχώρος είναι δυνάμει το επόμενο πεδίο πολεμικών συγκρούσεων και η κυριαρχία σε αυτόν είναι εξίσου σημαντική με την κυριαρχία σε αέρα, ξηρά και θάλασσα», διακηρύσσει σε συνέδριο που οργάνωσε η Εθνική Υπηρεσία Προτύπων και Τεχνολογίας υποσχόμενος να κάνει την Αμερική παγκόσμιο administrator, μόλις του δώσουν το ο.k. Στόχος της ΝSA είναι -υποτίθεται- η προστασία των αμερικανικών τηλεπικοινωνιών και του ηλεκτρονικού
εμπορίου. Οπλο της θα είναι επιπλέον η βιομετρία, τεχνολογία δηλαδή μέσω της οποίας ο υπολογιστής θα μπορεί να πιστοποιεί την ταυτότητα του χρήστη του κάθε
υπολογιστή από τα δακτυλικά του αποτυπώματα ή την ίριδα του ματιού του! 
 Βέβαια, υπογράμμισε πως κάθε ενέργεια της υπηρεσίας του περιορίζεται από το νομικό πλαίσιο της χώρας. Χωρίς να αντιλαμβάνεται το ορθάνοικτο χάσμα ανάμεσα στο «παγκόσμιο» του ιστού και το «εθνικό» του δικαίου. Ταυτόχρονα ορκίζεται πως «η NSA δεν έχει εξουσιοδότηση για ηλεκτρονικές επιθέσεις μέσω του κυβερνοχώρου»! Οχι «δυνατότητα». Ούτε «πρόθεση». Η «άδεια» λείπει! 
 Στη σκοτεινή πλευρά της «ασφάλειας» η CIA δεν περιμένει καμία άδεια. Πράττοντας κατά τη δική της «ηθική» (ή την έλλειψή της;), και σύμφωνα με «φήμες», έχει στη διάθεσή της το πρόγραμμα «Κέρβερος». Το οποίο μπορεί, σύμφωνα με τις «φήμες», να κάνει διερεύνηση μιας λέξης ή φράσης σε ΟΛΑ τα e-mail. Aν κάτι τέτοιο ισχύει, τότε για πρώτη φορά το άλλοτε πολυσυζητημένο απόρρητο της αλληλογραφίας καταργείται, χωρίς κανείς να εξαγριωθεί, όπως αν έβρισκε ανοιγμένο το γράμμα του στο θυρωρείο! 
 Η καλύτερη αντίδραση σε αυτό τον πόλεμο δεν ήρθε από κάποιον τεχνο-εξτρεμιστή που θα σκόρπαγε ιούς στο σύστημα για να «νικήσει» τους «εχθρούς», μαζί με τους
αμάχους. Ο εικοσιτριάχρονος τελειόφοιτος του Πανεπιστημίου του Εδιμβούργου Ιαν
Κλαρκ, όντας «άμαχος», θυμήθηκε τo παλιό δικτυακό μαντρά «προστάτεψε το περιεχόμενο, όχι το μπουκάλι» και το ανέστρεψε. Ετσι, έφτιαξε μόνος του το Freenet. Στην ουσία ένα λογισμικό το οποίο θα επιτρέπει στο χρήστη να χρησιμοποιεί ένα δίκτυο μέσα στο δίκτυο, χωρίς να μπορεί κανείς να το ελέγχει (άρα να λογοκρίνει) αφού καταργεί -με απλά λόγια- την κομβική διάρθρωση του ιστού. Ετσι, αντί να χρησιμοποιεί σταθερούς δικτυακούς τόπους για τη λειτουργία του «τρέχει» μέσα στο δίκτυο επανατοποθετώντας τους κόμβους του συνέχεια. Το εναλλακτικό του «υποδίκτυο» το μοίρασε δωρεάν στο δίκτυο από το οποίο μέχρι σήμερα τουλάχιστον 100.000 άτομα το έχουν «κατεβάσει» δωρεάν. Επιπλέον τα δεδομένα που ταξιδεύουν μέσα στο Freenet δεν δίνουν δυνατότητα σε κανέναν να εξακριβώσει ποιος τα διαθέτει και ποιος τα λαμβάνει. Πώς βλέπει ο ίδιος το δημιούργημά του, ειδικά την εποχή που οι πολυεθνικές θέλουν να πείσουν ολόκληρη την Αμερική ότι τα τσάμπα ΜΡ3 του Napster είναι μεγαλύτερη δικτυακή απειλή και από τα site των ακροδεξιών χριστιανών; 
 «Με ενδιαφέρει το πρόβλημα των καλλιτεχνών και όχι των εταιρειών. Αν πουλάς νερό στην έρημο χρόνια και μια μέρα αρχίσει να βρέχει, τότε πρέπει να αλλάξεις
δουλειά. Κάποτε, μία από τις μεγαλύτερες ενστάσεις για την κατάργηση της δουλείας ήταν η ανατροπή των οικονομικών αυτοκρατοριών που είχαν χτιστεί πάνω της. Ενα άδικο σύστημα μπορεί να παράγει μια εκμεταλλεύσιμη βιομηχανία. Αυτός δεν είναι λόγος να μην προσπαθήσει κανείς να το κάνει δίκαιο. Αν κάποιος βρεθεί με τη δύναμη να κάνει τον κόσμο καλύτερο -με τα δικά του στάνταρ πάντα-
έχει κάθε δικαίωμα να προσπαθήσει», δήλωσε τον περασμένο μήνα στο «Dazed». Απογειωμένος ουτοπιστής; Μάλλον όχι. «Δεν νομίζω πως η αναρχία σαν πολιτικό σύστημα θα λειτουργούσε. Ζούμε στο καπιταλιστικό μας σύστημα και όποιος δεν προσαρμόζεται αποτυγχάνει», συνεχίζει.
 Αυτή η τακτική του αντάρτη-διαφημιστή της ατάκας ίσως είναι και η μόνη λύση στα διλήμματα του τύπου «ελευθερία ή Internet» της εποχής. Πάρε την ηθική των γιάπηδων που κάποτε κορόιδευαν τα φρικιά που έπαιζαν με τα modem και τάισέ τους με αυτή μέχρι να σκάσουν. «Ελευθερία της αγοράς; Βεβαίως, αλλά το μπουκάλι -εδώ τεχνολογία- εμείς το φτιάξαμε και το αλλάζουμε όποτε θέλουμε, για την ακρίβεια κάθε φορά που ετοιμάζετε και από έναν φελό» είναι το καινούργιο μανιφέστο. Η ίδια του η νοημοσύνη βέβαια του ανάβει τα alarm καθώς ετοιμάζεται να επιταχύνει. Ξέρει από πριν πως κανείς δεν θα μάθαινε να φτιάχνει κιθάρες, αν δεν πρόκειται να τις πληρωθεί και λίγοι θα έγραφαν τραγούδια για να τα μοιράζουν τσάμπα. 
 Ετσι, προσπαθεί να βρεί την τεχνολογία που θα επιτρέπει στους surfers να κατεβάζουν τσάμπα MP3 και ταυτόχρονα οι δημιουργοί -καλλιτέχνες να απολαμβάνουν την ανταμοιβή που θα τους επιτρέπει να συνεχίσουν να δημιουργούν.
Το πρόγραμμά του λέγεται Uprizer και αναμένεται στην αρχή του 2001. Σημειώστε κάπου το όνομα Ιαν Κλαρκ. Αν λειτουργήσει το Uprizer, σύντομα θα θεωρείται σημαντικότερο του Bill Gates.
 Tελικά, αν το Internet ξεκίνησε με την ορμή αφηνιασμένου αλόγου, ποτέ δεν πάρθηκε επισήμως απόφαση για το ποιος θα κρατούσε τα χαλινάρια. Το αν θα φορούσε ποτέ χαλινάρια όμως θεωρήθηκε κάτι αυτονόητο από τους περισσότερους χρήστες (και όχι από αυτούς που το ανέπτυξαν αρχικά). Και αυτό ήταν μια απόφαση βασισμένη στην προϋπάρχουσα ηθική. Τώρα που το ζώο κοντεύει να σκάσει κάποιοι αρχίζουν να πιάνουν το νήμα της ιστορίας από την αρχή-αρχή. Και να το ξανασκέφτονται...
 «Tίποτα στη ζωή δεν χρειάζεται να το φοβόμαστε. Αρκεί να το καταλαβαίνουμε» Μαρία Κιουρί
