 Ελλάδα δεν επισπεύδει ούτε κωλυσιεργεί στο θέμα της εταιρικής σχέσης της Τουρκίας με την Ευρωπαϊκή Ενωση, αλλα εμμένει στη θέση της ότι τα συμπεράσματα του Ελσίνκι για το Κυπριακό και τις ελληνοτουρκικές σχέσεις θα αποτυπωθούν μέσα στις προτεραιότητες της εταιρικής σχέσης.
 Τη θέση αυτή παρουσίασαν χθες στη συνέντευξη Tύπου ο υπουργός και η αναπληρωτής υπουργός Εξωτερικών, Γ. Παπανδρέου και Ε. Παπαζώη, επιχειρώντας να θέσουν και το «όριο αντοχής» της ελληνικής κυβέρνησης απέναντι και στους εταίρους και την Τουρκία στις διαβουλεύσεις για τη διαμόρφωση του οριστικού κειμένου της εταιρικής σχέσης της Τουρκίας.
 Η θέση αυτή έχει χαραχτεί από τον πρωθυπουργό Κ. Σημίτη, ο οποίος συζήτησε το θέμα χθες το πρωί και με τον υπουργό Εξωτερικών.
 Ο κ. Παπανδρέου άφησε χθες σαφώς να εννοηθεί ότι η ελληνική πλευρά έχει αφήσει το θέμα στη διακριτική ευχέρεια της γαλλικής προεδρίας, η οποία μπορεί να περιλάβει την εταιρική σχέση της Τουρκίας στο επόμενο Συμβούλιο της 4ης Δεκεμβρίου, να το παραπέμψει στη Σύνοδο της Νίκαιας, ή, πράγμα πολύ πιθανό, να το περάσει στην επομενη προεδρία, της Σουηδίας.
 « Εμείς», τόνισε ο κ. Παπανδρέου, «δεν είμαστε οι επισπεύδοντες, ούτε βεβαίως έχουμε κανέναν λόγο να κωλυσιεργούμε. Είναι ένα θέμα όμως το οποίο θα φανεί ανάλογα με τη συναίνεση που θα υπάρξει μέσα στην Ευρωπαϊκή Ενωση. Αν οι Δεκαπέντε συμφωνήσουν στην εταιρική σχέση θα μπορούσαμε να την έχουμε κλείσει και χθες. Αν δεν συμφωνήσουμε, ας πάει και σε επόμενες προεδρίες, στη σουηδική, στη βελιγική, στη δανέζικη, στην ελληνική... Εμείς εμμένουμε στην αποτύπωση των βασικών αρχών του Ελσίνκι. Αν αυτές αποτυπωθούν στις προτεραιότητες της εταιρικής σχέσης θα είμαστε ικανοποιημένοι...».
 Οι δύο υπουργοί τόνισαν ότι η Ε. Eνωση έχει συγκεκριμένους κανόνες, οι οποίοι εφαρμόζονται σε όλες τις χώρες, χωρίς εξαιρέσεις, ούτε επιπλέον κριτήρια. Αυτό αφορά και την Τουρκία.
 Ο κ. Παπανδρέου χαρακτήρισε «λάθος στάση» τις αυστηρές δηλώσεις του Tούρκου υπουργού Εξωτερικών Ι. Τζεμ. «Πρέπει να κατανοήσουν από την πλευρά τους οι Tούρκοι ότι τα θέματα αυτά είναι προς όφελός τους εν τέλει, οι καλές σχέσεις με την Ελλάδα και η επίλυση του Κυπριακού, αλλά τελικά και προς όφελος της περιοχής». Πρόσθεσε ακόμη ότι η Τουρκία «πράγματι καλείται να κάνει μια μικρή επανάσταση, μια μεγάλη μεταρρύθμιση σε πολλά θέματα που αφορούν τα ανθρώπινα δικαιώματα, τους δημοκρατικούς θεσμούς, τη λειτουργία της οικονομίας, το ρόλο του στρατού κ.λπ.
 Ελπίζω οι δυνάμεις στην Τουρκία που πράγματι πιστεύουν σ' αυτήν την ευρωπαϊκή πορεία, να έχουν και το κουράγιο και την πολιτική βούληση να προχωρήσουν προς αυτή την κατεύθυνση. Είναι μια κατεύθυνση που θεωρούμε ότι θα ωφελήσει γενικότερα την περιοχή και σίγουρα θα ωφελήσει τις δικές μας διμερείς σχέσεις...», κατέληξε ο κ. Παπανδρέου.
