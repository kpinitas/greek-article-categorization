 Κατά δέκα εκατομμύρια αυξήθηκε το τελευταίο 12μηνο ο αριθμός των ατόμων που έχουν επείγουσα ανάγκη από βοήθεια σε τρόφιμα και ζουν κυρίως σε 38 χώρες, από
τις οποίες οι 20 αφρικανικές. Στα στοιχεία που έδωσε στη δημοσιότητα ο Οργανισμός Τροφίμων και Γεωργίας του ΟΗΕ (FAΟ), περιλαμβάνεται επίσης η πρόβλεψη ότι την περίοδο 2000-2001 η παγκόσμια παραγωγή δημητριακών θα μειωθεί
 Σύμφωνα με την έκθεση του FAΟ, ο αριθμός των ατόμων που έχουν ανάγκη επείγουσας βοήθειας σε τρόφιμα και είδη πρώτης ανάγκης αυξήθηκε τον Οκτώβριο του 2000 σε 62 εκατομμύρια, από 52 εκατομμύρια τον Οκτώβριο του 2000. Οι αφρικανικές χώρες κάτω από τη Σαχάρα -κυρίως αυτές στο κέρας της Αφρικής- αντιμετωπίζουν τα σοβαρότερα προβλήματα επισιτισμού. Ανω των 20 εκατομμυρίων κατοίκων της Αφρικής αντιμετωπίζουν σοβαρή έλλειψη σε στοιχειώδη είδη διατροφής, κατάσταση που θα συνεχιστεί και την επόμενη χρονιά. Μόνο δέκα εκατομμύρια εξ αυτών ζουν στην Αιθιοπία, 3, 3 στην Κένυα, 2, 4 στο Σουδάν και 1, 5 στην Ερυθραία. Σοβαρά προβλήματα επισιτισμού υπάρχουν και σε πολλές ασιατικές χώρες, όπως η Καμπότζη, το Λάος, το Βιετνάμ και η Ταϊλάνδη αλλά και σε κράτη της Λατινικής Αμερικής, όπως η Ονδούρα και η Νικαράγουα. Μεταξύ των χωρών που «πάσχουν» περιλαμβάνονται και δύο ευρωπαϊκές: η Γιουγκοσλαβία και η Ρωσία.
 Στην έκθεσή του για τις προοπτικές διατροφής (Food Οutlook), που δόθηκε χθες στη δημοσιότητα, ο FAΟ αναθεώρησε προς τα κάτω τις εκτιμήσεις του μηνός Αυγούστου, λόγω παρατεταμένης περιόδου ξηρασίας σε πολλές χώρες που παράγουν δημητριακά. Ετσι προβλέπει τώρα ότι η παγκόσμια παραγωγή θα μειωθεί το 2000-2001 κατά 1, 7%, σε σχέση με την προηγούμενη χρονιά. Επίσης, ο FAΟ σημειώνει ότι «η παραγωγή δημητριακών ενδέχεται να είναι αρκετά χαμηλότερη της
αναμενόμενης ζήτησης το 2000-2001 και κατά συνέπεια θα υπάρξει σημαντική άντληση από τα παγκόσμια αποθέματα δημητριακών». Σε κάθε περίπτωση ο οργανισμός εκτιμά ότι η τάση αύξησης των τιμών θα είναι περιορισμένη, κυρίως επειδή οι μεγάλοι εξαγωγείς δημητριακών διαθέτουν μεγάλες ποσότητες προς εξαγωγή. 
