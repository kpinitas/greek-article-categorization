Για δεύτερη φορά χθες, από την έναρξη της φετινής σχολικής χρονιάς, μαθητές Λυκείων της Αθήνας διαδήλωσαν στο υπουργείο Παιδείας κατά του νέου εκπαιδευτικού συστήματος. 
 Οι μαθητές συγκεντρώθηκαν λίγο μετά τις 11 το πρωί στα Προπύλαια του Πανεπιστημίου Αθηνών, πραγματοποίησαν πορεία στο κέντρο της Αθήνας και στη συνέχεια κατευθύνθηκαν στο υπουργείο Παιδείας όπου και κατέθεσαν το ψήφισμα με
τα αιτήματά τους (κατάργηση των νόμων της εκπαιδευτικής μεταρρύθμισης, κατάργηση των πανελλαδικών εξετάσεων Β' και Γ'Λυκείου, επαναφορά του θεσμού των μετεξεταστέων κ.ά.). Παρέμειναν περίπου για μία ώρα στο οδόστρωμα μπροστά από το κτίριο της Μητροπόλεως -στο οποίο βρισκόταν παρατεταγμένη ισχυρή αστυνομική δύναμη- φωνάζοντας συνθήματα και στη συνέχεια αποχώρησαν.
 TEI: Στο μεταξύ, κλειστά είναι σήμερα τα ΤΕΙ της χώρας, σύμφωνα με τη σχετική απόφαση της συνόδου των προέδρων των ιδρυμάτων. Οι διοικήσεις των Τεχνολογικών
Ιδρυμάτων αποφάσισαν να αναστείλουν συμβολικά τη λειτουργία των σχολών, εάν δεν ικανοποιηθούν άμεσα οι οικονομικές τους ανάγκες. Την κινητοποίηση θα επαναλάβουν την ερχόμενη εβδομάδα (Τετάρτη, 29 Νοεμβρίου) οι σπουδαστές των σχολών των ΤΕΙ, που ζητούν από το υπουργείο Παιδείας να επισπεύσει τις διαδικασίες για την κατάρτιση του νομοσχεδίου για την ανωτατοποίηση των ιδρυμάτων.
 IATPIKEΣ: Αλλά και στις ιατρικές σχολές της χώρας υπάρχει κινητικότητα καθώς οι φοιτητές τους αντιδρούν στις διατάξεις του νομοσχεδίου για τη μεταρρύθμιση του Εθνικού Συστήματος Υγείας που προωθεί το υπουργείο Υγείας. Πέντε από τις επτά σχολές (εκτός των Ιωαννίνων και της Λάρισας) εξακολουθούν να βρίσκονται σε κατάληψη με βασικό αίτημα την απόσυρση του νομοσχεδίου για την υγεία και τις ιατρικές ειδικότητες. Ο σύλλογος των φοιτητών της Ιατρικής Αθήνας (η σχολή
βρίσκεται υπό κατάληψη μέχρι την ερχόμενη Τετάρτη) αποφάσισε εξάλλου να συμμετάσχει στις κινητοποιήσεις της EINAΠ και της ΠΟEΔHN που θα πραγματοποιηθούν την ερχόμενη εβδομάδα.
