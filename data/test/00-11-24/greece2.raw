Στις αρχές του νέου χρόνου αναμένεται να ληφθούν αποφάσεις για την επέκταση του
δίκτυου μετρό από το σταθμό της Πανόρμου ώς το Ολυμπιακό στάδιο, διά μέσου της
λεωφόρου Κηφισίας. Τη διαβεβαίωση αυτή έδωσε ο υπουργός ΠΕΧΩΔΕ Κώστας Λαλιώτης, με αφορμή την υπόδειξη που έκανε ο αντιπρόεδρος της ΔΟΕ Ζ. Ρογκ να συνδεθεί το ΟΑΚΑ με το δίκτυο του Mετρό.
 Μετά τη συνάντηση με τον εκπρόσωπο της ΔΟΕ, ο Κώστας Λαλιώτης μίλησε για τις επεκτάσεις του Mετρό ώς το 2004. Από το χρονοδιάγραμμα που έδωσε, προκύπτει ότι ώς τους Ολυμπιακούς Αγώνες θα έχουν ετοιμαστεί οι επεκτάσεις προς Ηλιούπολη, Περιστέρι, Μοναστηράκι και Σταυρό. Διευκρινίζεται ότι η επέκταση προς Περιστέρι θα αφορά τη γραμμή ώς τον Αγιο Αντώνιο, δεδομένου ότι τα έργα δεν έχουν ξεκινήσει ακόμη. Από τις υπόλοιπες, με τα δεδομένα του κυρίως έργου,
δεν φαίνεται ότι μπορεί να επιτευχθούν οι στόχοι, με εξαίρεση τη συνέχιση της γραμμής από τη Δάφνη έως τον Αγιο Δημήτριο.
 Η γραμμή προς το Αιγάλεω, όπως διευκρίνισε ο υπουργός ΠΕΧΩΔΕ, είναι μέσα στις προτεραιότητες, αλλά αναμένεται να υπάρξουν καθυστερήσεις, αφού τα έργα θα γίνουν σε περιοχές με υψηλό αρχαιολογικό ενδιαφέρον.
 Η διακλάδωση από την Πανόρμου ώς το Μαρούσι παρουσιάζει σοβαρά προβλήματα, τα οποία δεν έχουν επιλυθεί. Εξετάζονται δύο σενάρια: η κατασκευή σήραγγας, που όμως προσκρούει στους ανισόπεδους κόμβους της Κηφισίας, και η υπέργεια γραμμή,
που είναι βέβαιο ότι θα συναντήσει τις αντιδράσεις των περιοίκων.
