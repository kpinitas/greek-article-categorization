 Για πρώτη φορά ίσως από τότε που ξεκίνησε η χρηματιστηριακή πτώση και ενώ η Σοφοκλέους αναζητά όλο και χαμηλότερα τον πάτο του βαρελιού -χθες έχασε και το
οχυρό των 3.300 μονάδων κλείνοντας στις 3.260- παράγοντες της αγοράς, στελέχη του οικονομικού επιτελείου της κυβέρνησης, αλλά και χρηματιστές, που πλειοδοτούν σε τόνους απαισιοδοξίας, δείχνουν να συμφωνούν στο ότι «η χρηματιστηριακή αγορά έχει μπει για τα καλά στο πιο σκοτεινό τούνελ, κάτω και από τις πλέον δυσμενείς συγκυρίες από το διεθνές και εγχώριο περιβάλλον, δίχως
 Και την ίδια στιγμή, τι ειρωνεία, που όλες οι αξίες των μετοχών, μηδεμιάς εξαιρουμένης, έχουν απαξιωθεί στο έσχατο σημείο, η Σοφοκλέους θεωρείται μία από τις πλέον αξιόπιστες χρηματιστηριακές αγορές της Ευρώπης και δέχεται προτάσεις για συνεργασία των πιο αξιόλογων «μνηστήρων», όπως είναι τα χρηματιστήρια του Λονδίνου και της Φρανκφούρτης. Οι προτάσεις αυτές, σύμφωνα με τις πληροφορίες της «Ε», βρίσκονται ήδη σε προχωρημένο στάδιο συζητήσεων, ενώ έχει αρχίσει επίσημες επαφές και με τους παράγοντες του Εuronext, το οποίο
έχουν συστήσει τα χρηματιστήρια της Γαλλίας, του Βελγίου, της Ολλανδίας με τη συμμετοχή και του Nasdaq. 
 Παρ' ότι οι απαισιόδοξες απόψεις διατυπώνονται σε μια περίοδο όπου η ψυχολογία
των επενδυτών βρίσκεται στο ναδίρ και στην αγορά κυριαρχεί η υποτιμητική κερδοσκοπία, στηρίζονται ωστόσο σε μια σειρά αρνητικών παραγόντων, που επιδρούν δυσμενέστατα τόσο στην ελληνική χρηματιστηριακή αγορά όσο βεβαίως και
στις άλλες διεθνείς κεφαλαιαγορές από τις οποίες εισάγεται και ένα μέρος των προβλημάτων της Σοφοκλέους. 
 Σημαίνον στέλεχος του οικονομικού επιχειρούσε να ερμηνεύσει τις αρνητικές εξελίξεις προσδιορίζοντας ως εξής τους λόγους που συντηρούν την καχεξία της Σοφοκλέους: 
 Αρνητική διεθνής συγκυρία. Η πολυήμερη πολιτική αβεβαιότητα στις ΗΠΑ έφερε στην επιφάνεια τα τρωτά σημεία του αμερικανικού χρηματιστηρίου, με αποτέλεσμα,
καθώς οι τιμές κατρακυλούν και η εμπιστοσύνη μειώνεται, η διεθνής του επενδυτικού κεφαλαίου να «κουμπώνεται» στα ομόλογα, με συνέπεια να μην υπάρχει
διαθέσιμη ρευστότητα για περιφεριακές τοποθετήσεις σε ευρωπαϊκές αγορές. 
 Η κρίση στη Μέση Ανατολή, που ενσπείρει πάντα ανησυχίες στα μέτωπα των τιμών του πετρελαίου, βρίσκεται ξανά σε φάση αναζωπύρωσης, εντείνοντας, με τη σειρά της, την επενδυτική αβεβαιότητα σε διεθνές επίπεδο. 
 Η συνεχιζόμενη ισχυροποίηση του δολαρίου έναντι του ευρώ, παρά τις απόπειρες στήριξης από την ΕΚΤ, φράζει το δρόμο για τοποθετήσεις σε ευρωπαϊκές αγορές, δεσμεύοντας κεφάλαια στο αμερικανικό νόμισμα. 
 Αυτά ως προς τους εξωγενείς παράγοντες, που συντηρούν το πτωτικό κανάλι και το
κλίμα βαθιάς απογοήτευσης που επικρατεί στη Σοφοκλέους. Υπάρχουν, όμως, και οι
εγχώριοι παράγοντες που, σύμφωνα με εκπροσώπους χρηματιστηριακών εταιρειών και
θεσμικών χαρτοφυλακίων, αναχαιτίζουν οποιαδήποτε απόπειρα εξόδου της Σοφοκλέους από τη βαθιά κρίση της. Σε αυτούς συγκαταλέγονται: 
Ο εξαιρετικά χαμηλός τζίρος των συναλλαγών. Ο βασικός όγκος των μικροεπενδυτών έχει από καιρού «απενεργοποιηθεί» πλήρως, οι επιχειρηματίες δεν
αποτολμούν να στηρίξουν τις ίδιες τις (πάμφθηνες πια) μετοχές τους, ενώ τα θεσμικά χαρτοφυλάκια, αν και έχουν αυξήσει τα ρευστά τους διαθέσιμα σε επίπεδα
15-20%, ωστόσο αρνούνται και αυτά να τοποθετηθούν, με την προσδοκία ότι θα βρουν σε ακόμη πιο ελκυστικά επίπεδα την αγορά. 
 Οι καθυστερήσεις υλοποίησης των κυβερνητικών υποσχέσεων στο θέμα των ιδωτικοποιήσεων και μετοχοποιήσεων και εν γένει των διαρθρωτικών αλλαγών. Η χρηματιστηριακή αγορά ήταν ανέκαθεν «μπροστάρης» και εξαιρετικά απαιτητική στα
θέματα των ιδιωτικοποιήσεων. Στην παρούσα φάση, ωστόσο, η κυβέρνηση φαίνεται να έχει μπλοκάρει σε αρκετές περιπτώσεις, προτιμώντας να απαλλαγεί από το «καυτό αβγό» της διαπλοκολογίας, μεταφέροντας στο μέλλον αποφάσεις που θα μπορούσαν να την αποδυναμώσουν πολιτικά και ενδεχομένως να την κλονίσουν σήμερα. 
 Στο πλαίσιο αυτό εντάσσεται και η ταλαιπωρία της μετοχής του ΟΤΕ -δηλαδή του βασικού leader της αγοράς, που στην παρούσα φάση βάλλεται από δύο «εχθρούς». Ο
πρώτος σχετίζεται με τη μέχρι στιγμής κυβερνητική αδυναμία επίλυσης του παζλ με το στρατηγικό επενδυτή και ο δεύτερος με τη διεθνή κατάρρευση των τίτλων εταιρειών τηλεπικοινωνιών και νέας τεχνολογίας. 
 Τα ανοιχτά μέτωπα του εργασιακού και ασφαλιστικού ρίχνουν βαριά σκιά και στο χρηματιστηριακό πεδίο, καθώς το μέλλον πολλών επιχειρήσεων (τραπεζών, μεγάλων οργανισμών κ.ά.) εξαρτάται ευθέως από τις πολιτικές επιλογές της κυβέρνησης, οι οποίες αποτελούν αντικείμενο παρασκηνιακών συζητήσεων και ενδεχομένως συμβιβασμών, για να προωθηθούν στο μέλλον. 
