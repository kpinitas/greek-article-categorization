«Ηταν η αγωνία για μια ζωή που αναλώνεται στους ίδιους τέσσερις τοίχους, πενήντα
με πενήντα δύο εβδομάδες τον χρόνο. Ηταν η αγωνία τού να ξέρεις ότι υπάρχουν τόσα όμορφα μέρη να επισκεφθείς και να μην έχεις ούτε τον χρόνο, ούτε τα χρήματα». Με αυτά τα λόγια ο Κυβερνοσάμ δικαιολογεί την ιδέα του για την ύπαρξη ενός οχήματος που σου επιτρέπει να ταξιδεύεις και συγχρόνως να εργάζεσαι μέσω ενός υπολογιστή. 
 Το όνειρο αυτό πήρε μoρφή το 1996 από τον «Κυβερνοσάμ και την παρέα του», όπως
θέλουν να αποκαλούνται. Μια μικρή ομάδα ανθρώπων, που είχαν μπουχτίσει τη μονοτονία του εργασιακού περιβάλλοντος και ζητούσαν έναν τρόπο να χαρούν τη φύση χωρίς να αναγκαστούν να υποβάλουν την παραίτησή τους. Το μεγάλο αβαντάζ της παρέας αυτής ήταν ότι οι περισσότεροι δούλευαν στον ευρύτερο τομέα της πληροφορικής, οπότε το μόνο που έλειπε ήταν να συνδυάσουν τις γνώσεις τους και
να κάνουν πράξη τον πρώτο «μεταφερόμενο εργασιακό χώρο». 
 Ο εξοπλισμός του Κυβερνολεωφορείου είναι λιτός. Εκτός από τα απαραίτητα (μαγειρικά σκεύη και έπιπλα) υπάρχουν ακόμη δύο κομπιούτερς με σύνδεση στο Iντερνετ, ένα δορυφορικό τηλέφωνο και δύο ψηφιακές κάμερες, μικρόφωνα και μερικά ακόμη εργαλεία, που επιτρέπουν σε μερικές κατηγορίες εργαζομένων να δουλεύουν από απόσταση. Δεν είναι τυχαίο άλλωστε ότι το πλήρωμα του λεωφορείου
αποτελείται συνήθως από δημοσιογράφους, καλλιτέχνες, ανθρώπους που ασχολούνται
με τα κομπιούτερς και άλλους επαγγελματίες, που μπορούν να δουλέουν ενώ ταξιδεύουν στις απέραντες εκτάσεις της δυτικής ακτής των ΗΠΑ. 
 Το Κυβερνολεωφορείο δεν έχει συγκεκριμένους προορισμούς. Μπορεί να ταξιδέψει στο Βένις Μπιτς, στην Μπάχα του Μεξικού, στο Ορεγκον ή οπουδήποτε αλλού. Αυτό που έχει σημασία είναι, να βρίσκεται στη φύση. Παρ' όλα αυτά, υπάρχουν κάποιοι
αγαπημένοι προορισμοί που δίνουν μια περισσότερο καλλιτεχνική χροιά στο εγχείρημα. Δεν είναι λίγες οι φορές που το πλήρωμα του λεωφορείου επισκέφθηκε το φεστιβάλ του Μπέρνιγκ Μαν, στην έρημο του Μπλακ Ροκ ή το Μίνα Στρήτ Γκάλερι. Οπως δηλώνουν άλλωστε και οι ίδιοι, «το Κυβερνολεωφορείο είναι ένα ενεργό μέλος της καλλιτεχνικής κοινότητας του Σαν Φρανσίσκο» και μια ματιά στις φωτογραφίες από τα χάπενιγκ που παίρνουν μέρος αλλά και τις εκδηλώσεις που οργανώνουν οι ίδιοι, φαίνεται να δικαιολογεί αυτή τη θέση.
 Δεν είναι όμως μόνον οι επιβάτες του λεωφορείου που μπορούν να χαίρονται την πολυτέλεια της εξοχής και την τρέλα της τέχνης. Μέσω Iντερνετ διατηρείται μια ανοιχτή γραμμή επικοινωνίας με ανθρώπους απ' όλη τη Γη. Μέχρι σήμερα υπολογίζεται ότι περίπου 700 εικονικοί ταξιδιώτες του Κυβερνολεωφορείου προσπαθούν να δραπετεύσουν, έστω και ψηφιακά, από τη μουντή πραγματικότητά τους. Για αυτούς, το ταξίδι είναι εύκολο και μάλλον ανέξοδο. Ανοίγουν απλώς τον υπολογιστή τους, στέλνουν μηνύματα στους άλλους, εικονικούς και μη, συνταξιδιώτες, ανταλλάσσοντας απόψεις για τη φύση ή κοιτούν τις φωτογραφίες από τα ταξίδια του λεωφορείου που υπάρχουν στο Διαδίκτυο.
 Μια φορά την εβδομάδα μάλιστα γίνονται εικονικές συναντήσεις, όπου οι φυσικοί επιβάτες του λεωφορείου στήνονται μπροστά στις κάμερες, ανοίγουν τα μικρόφωνα,
και συνομιλούν με τους υποτιθέμενους συνταξιδιώτες. «Η τεχνολογία έχει αλλάξει
τον τρόπο που οι άνθρωποι αντιλαμβάνονται και σχεδιάζουν τις εμπειρίες τους», υποστηρίζει ο Κυβερνοσάμ και η συμμετοχή εκατοντάδων ανθρώπων σε κάθε είδους εικονικές κοινότητες μάλλον το αποδεικνύει.
