 «Φαρισαϊκή πράξη» χαρακτηρίζουν τρεις αντιστασιακές οργανώσεις την πρόσκληση που τους απηύθυνε ο αρχιεπισκόπος Χριστόδουλος στην εκδήλωση που θα γίνει την Κυριακή στο Μέγαρο Μουσικής, με αφορμή την παρουσίαση τόμου με τον τίτλο «Μνήμες και μαρτυρίες από τα χρόνια της Κατοχής».
 Σε ανακοίνωση που συνυπογράφουν η Πανελλήνια Ενωση Αγωνιστών Εθνικής Αντίστασης, η Πανελλήνια Οργάνωση Αγωνιστών Εθνικής Αντίστασης και ο Πανελλήνιος Συνδέσμος Αγωνιστών Εαμικής Εθνικής Αντίστασης, επιτίθενται στον αρχιεπίσκοπο Χριστόδουλο, θέτοντας το ερώτημα: «Θεωρεί, λοιπόν, ακόμη και σήμερα ο κ. Χριστόδουλος αμάρτημα το υψηλό και έμπρακτο παράδειγμα πατριωτισμού και αυταπάρνησης Ιερωμένων, όπως οι αείμνηστοι Μητροπολίτες Κοζάνης Ιωακείμ και Ηλείας Αντώνιος, το οποίο αυτός, οσφυοκάμπτης της Φασιστικής Χούντας μεγαλόψυχα συγχωρεί; ».
 Στην εκδήλωση, σύμφωνα με ανακοίνωση της Συνόδου, θα παραβρεθούν ο Πρόεδρος της Δημοκρατίας Κωνσταντίνος Στεφανόπουλος, ενώ την κυβέρνηση θα εκπροσωπήσει ο υπουργός Παιδείας και Θρησκευμάτων Πέτρος Ευθυμίου. Ανάμεσα στους παρουσιαστές του Τόμου θα είναι και ο αντιστασιακός και πρώην βουλευτής Μανώλης Γλέζος. 
 Τρεις ημέρες πριν από την εκδήλωση με την ανακοίνωσή τους κάνουν γνωστό ότι «θα χαιρετούσαν με ικανοποίηση την εκδήλωση αυτή και θα συμμετείχαν», αλλά, όπως τονίζουν, «δυστυχώς όμως, είμαστε υποχρεωμένοι με λύπη μας να καταγγείλουμε την εκδήλωση αυτή ως μιας φαρισαϊκή πράξη, διότι συνοδεύεται, εξαιτίας εμφυλιοπολεμικών ψυχώσεων και αμετροέπειας του κ. Χριστόδουλου, από απαράδεκτη, διχαστική δήλωσή του ότι: "δεν θα λησμονήσουμε, θα συγχωρήσουμε, όπως επιβάλλει η Χριστιανική μας Πίστη"».
 Και λίγο παρακάτω ρωτούν: «Kαι τι νόημα έχει σήμερα, εκτός από το διχασμό και την υπονόμευση της εθνικής ομοψυχίας, αυτό το εμπρηστικό "Δεν θα λησμονήσουμε"
και μάλιστα ύστερα από πολλές δεκαετίες από τότε που οι ίδιοι οι Αντιστασιακοί, που είχαν διασταυρώσει τα ξίφη, και ο λαός μας στο σύνολό του έδωσαν τα χέρια, πραγματοποιώντας την εθνική συμφιλίωση, πράγμα που επισφράγισε και επίσημα η πολιτεία με το νόμο 1285/82; Kαι σαν αφαιρεθεί η αμφίσημη "ηθική αποκατάσταση" των αείμνηστων ιεραρχών, που αναφέραμε, εφ' όσον
πριν από 40 χρόνια η τότε Σύνοδος της Iεραρχίας τούς είχε αποκαταστήσει στην αρχιεροσύνη, τι άλλο από ένα νέο διχαστικό κήρυγμα του κ. Χριστόδουλου απομένει; ».
