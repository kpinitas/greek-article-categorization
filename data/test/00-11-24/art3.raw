Στο αναπτυξιακό τρίπτυχο: τουρισμός-πολιτισμός-αγροτοτουρισμός εστιάστηκε η χθεσινή παρουσίαση του προγράμματος του φετινού έβδομου «Μουσικού Ιουλίου», που θα διεξαχθεί, όπως πέρσι, μαζί με τη «Γιορτή των Καρπών της Γης». Η πρόθεση του Συλλόγου των Φίλων της Μουσικής, που έχει την ευθύνη της οργάνωσης
και της εκτέλεσης των εκδηλώσεων, να εφαρμόσει από το 2001 το πολιτιστικό-αγροτοτουριστικό μοντέλο του μουσικού φεστιβάλ και σ' άλλες, εκτός
της αργολικής γης, περιοχές της Ελλάδας ήταν μια από τις ειδήσεις της χθεσινής
συνέντευξης Tύπου. Ο υπουργός Αιγαίου, μάλιστα, Νίκος Σηφουνάκης μάς προϊδέασε
για την «άμεση λειτουργία αντίστοιχου χώρου σε κάποιο νησί του Αιγαίου».
 Η γ.γ. του υπουργείου Πολιτισμού Λίνα Μενδώνη, εν συνεχεία, εκτίμησε πως η συνέχιση του αναστηλωτικού έργου στο θέατρο θα εξασφαλίσει περισσότερες θέσεις
 Ο πρόεδρος του Ελληνικού Φεστιβάλ Περικλής Κούκος εξήγγειλε πως από του χρόνου
οι παραστάσεις των Επιδαυρίων θα ανακοινώνονται μαζί με τις εκδηλώσεις του «Μουσικού Ιουλίου».
 «Το θέμα του χρόνου είναι πρωτίστης σημασίας», είχε σχολιάσει νωρίτερα ο πρόεδρος του ΟΜΜΑ Χρήστος Λαμπράκης. Το πρόγραμμα, άλλωστε, του «Μουσικού Ιουλίου» ανακοινώθηκε για πρώτη φορά «πολλούς μήνες νωρίτερα». Ο λόγος; «Ο υπουργός ανάπτυξης κι ο γ.γ. του ΕΟΤ αποφάσισαν να αξιοποιήσουν και να προβάλουν τον Μουσικό Ιούλιο και το αγροτικό πανηγύρι στον ευρωπαϊκό χώρο». Η «έγκαιρη προετοιμασία», τόνισε ο κ. Λαμπράκης (για ποιόν άραγε χτυπούσε η καμπάνα;) είναι το «μυστικό» της επιτυχίας, εφόσον η Ελλάδα επιθυμεί ως μέλος της Κοινότητας να υιοθετήσει αναπτυξιακά συστήματα που δοκιμάστηκαν με επιτυχία σε χώρες εξίσου μικρές με τη δική μας.
 Οσον αφορά την καλλιτεχνική πλευρά, πολυσυλλεκτικό θα είναι το πρόγραμμα του «Μουσικού Ιουλίου», όπως το παρουσίασε ο διευθυντής καλλιτεχνικού προγραμματισμού Νίκος Τσούχλος. Οι εκδηλώσεις του θα διεξαχθούν τις Παρασκευές
και τα Σάββατα του Ιουλίου, στο Μικρό Θέατρο της Αρχαίας Επιδαύρου. Με «Δύο αιώνες μουσικής από τη Βενετία» θα ξεκινήσει, 6 και 7 Ιουλίου, ενώ η Χάρις Αλεξίου θα «κλείσει» τον κύκλο 27 και 28 του ίδιου μήνα. Θα προηγηθούν ένα αφιέρωμα στις «Μουσικές της Μεσογείου» με φλαμένκο και φάδος, αλλά και τις «παραδοσιακές μουσικές από την Ελλάδα, τη Μικρά Ασία, τον Λίβανο και την Τυνησία» με το ελληνικό συγκρότημα «Εν Χορδαίς», το πορτογαλέζικο «Αλά Δος Ναμοδάρος» και την πολυβραβευμένη Iσπανίδα «κανταόρα» Κάρμεν Λινάρες (13, 14/7)
κι ένα ρεσιτάλ του Αργεντινού πιανίστα Μπρούνο Λεονάρντο Γκέλμπερ (20-21/7).
 Το μουσικό φεστιβάλ, που πραγματοποιήθηκε πειραματικά από το '94 έως το 2000 με τη συνεργασία του Δήμου Επιδαύρου και του Συλλόγου οι «Φίλοι της Μουσικής» από πέρσι στηρίζεται από το υπουργείο Γεωργίας που συμμετέχει στη Γιορτή Αγροτοτουρισμού με δικό του περίπτερο. Εδώ και τέσσερα χρόνια το υπουργείο Ανάπτυξης έχει θέσει τον θεσμό υπό την αιγίδα του. Εξέχουσας σημασίας είναι, επίσης, κι η συμβολή του υπουργείου Πολιτισμού, που φέρει την ευθύνη για τη διαχείριση των αρχαιολογικών χώρων. Την όλη προσπάθεια θα ενισχύσουν και πάλι με τις χορηγίες τους οι επιχειρήσεις Μαρινόπουλου και ο όμιλος Σελόντα-Αφοί Στεφανή.
 Στη χθεσινή μακροσκελή εκδήλωση στο βήμα ανέβηκαν ακόμα οι υπουργός Γεωργίας Γ. Ανωμερίτης, γενικός διευθυντής του ΕΟΤ Κατσιγιάννης, περιφερειάρχης Πελοπονήσου Ματσίγγος, νομάρχης Αργολίδος Σαλεσιώτης, δήμαρχος Επιδαύρου Α. Λιμνιάτης, η Ειρήνη Παπά κι η συνάδελφος Ελένη Μπίστικα ως δημότης Επιδαύρου.
