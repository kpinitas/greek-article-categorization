 Η ΑΕΚ κοίταξε στα μάτια την πρωτοπόρο της Mπουντεσλίγκα Μπάγερ Λεβερκούζεν, με την οποία άφησε ανοιχτούς λογαριασμούς για τη ρεβάνς της Αθήνας. Η Ενωση στάθηκε όρθια στο «Μπάι Αρένα» σε ένα συγκλονιστικό ματς και το σφύριγμα της λήξης τη βρήκε μάλλον πικραμένη. Οι Γερμανοί ισοφάρισαν στις καθυστερήσεις του αγώνα, γλιτώνοντας από μία απρόσμενη ήττα. Το τελικό 4-4 τα λέει όλα και η ΑΕΚ αναγεννήθηκε μέσα από τις στάχτες της. Στο ελληνικό πρωτάθλημα παραπαίει, αλλά στο Λεβερκούζεν απέδειξε ότι δεν είναι χαμένη από χέρι κόντρα στα μεγαθήρια της Ευρώπης.
 Η ΑΕΚ είχε δύο όψεις. Στο κέντρο και στην επίθεση ήταν μεγάλη ομάδα, ενώ στην άμυνα θύμιζε ομάδα γειτονιάς! Εάν είχε κλείσει αυτή την «πληγή», τότε η Ενωση θα είχε πετύχει μία από τις μεγαλύτερες νίκες της στις ευρωπαϊκές διοργανώσεις.
 Τέσσερις παίκτες της ΑΕΚ μοίρασαν... ασπιρίνες στους αντιπάλους τους.
 Ο Φερνάντο Νάβας ήταν εκπληκτικός και έκανε όργια. Πέτυχε και δύο γκολ, αποδεικνύοντας ότι είναι ηγέτης στα δύσκολα. Ο Ντέμης Νικολαΐδης είχε δύο εκρηκτικά 20λεπτα και «χόρεψε» μόνος του τη γερμανική άμυνα που δεινοπάθησε. Ο Βασίλης Τσάρτας ήταν ο μαέστρος της AΕΚ. Πέρασε μπαλιές, μάρκαρε, κράτησε την μπάλα και πέτυχε ένα γκολ, το πρώτο του σε ευρωπαϊκό ματς. Σε σούπερ βραδιά βρέθηκε και ο Ακης Ζήκος, ο οποίος «κατάπιε» πολλά χιλιόμετρα και σταμάτησε αρκετές επιθέσεις των Γερμανών.
 Η ΑΕΚ μπήκε με το δεξί στο «Μπάι Αρένα». Μόλις στο 5' ο Κασάπης έβγαλε τη σέντρα και ο Λάκης από το ύψος της μικρής περιοχής εκτέλεσε τον Μάτισεκ (0-1).
 Το γκολ της Ενωσης ανάγκασε τον Μπέρτι Φογκτς να κατεβεί από την εξέδρα στο πάγκο της ομάδας του. Ο Γερμανός τεχνικός ήταν προφανώς εκνευρισμένος από την εξέλιξη του αγώνα και την απόδοση των ποδοσφαιριστών του, αλλά τελικά δεν χρειάστηκε να τους βάλει τις φωνές. Η Λεβερκούζεν, μετά το πρώτο 15λεπτο, πάτησε γκάζι και δημιούργησε ουκ ολίγες φάσεις στην εστία του Ατματσίδη. Σε μία απ' αυτές στο 24' ο έμπειρος τερματοφύλακας είδε την μπάλα να αναπαύεται στα δίκτυα του. Ο Ζε Ρομπέρτο έβγαλε τη σέντρα και ο 36χρονος Κίρστεν με κεφαλιά (νίκησε στον αέρα τον Καψή) ισοφάρισε (1-1).
 Οι γηπεδούχοι απείλησαν την ΑΕΚ και με τους Πόντε (7') και Ράμελο (14'), ενώ η Ενωση μετά το 30' μπήκε δύο φορές με αξιώσεις στην περιοχή της Μπάγερ. Στο 33' ο Νοβότνι έπεσε με αυτοθυσία στα πόδια του Νικολαΐδη, ο οποίος δεν μπόρεσε να τελειώσει τη φάση. Στο 35' ο Τσάρτας βρέθηκε φάτσα με τον Μάτισεκ, αλλά το σφύριγμα του Νορβηγού Χάουγκε σταμάτησε τον Ναουσαίο μέσο. Ο Τσάρτας πάντως στο ξεκίνημα της φάσης δεν ήταν οφσάιντ.
 Το ημίχρονο ξεκίνησε καλά για την ΑΕΚ, αλλά τελείωσε με χαμόγελα για τη Λεβερκούζεν. Στο 42' ο Ζε Ρομπέρτο με σέντρα έφερε την μπάλα στην περιοχή της ελληνικής ομάδας και ο Κίρτσεν για δεύτερη φορά νίκησε τον Καψή και τον Ατματσίδη (2-1).
 Γκολ από τα αποδυτήρια πέτυχε η ΑΕΚ και στο ξεκίνημα της επανάληψης (2-2). Σκόρερ ήταν ο Νάβας, αλλά στο επόμενο λεπτό οι γηπεδούχοι πήραν και πάλι κεφάλι στο σκορ με τον Κόβατς.
 Οι Γερμανοί «κάθισαν» και η ΑΕΚ είχε το ψυχικό σθένος να γυρίσει το ματς. Στο 54' ο Κόβατς ανέτρεψε τον Νικολαΐδη και ο Τσάρτας ισοφάρισε από τα έντεκα βήματα. Στο 79' η Ενωση «ξαναχτύπησε» με εξαιρετικό σε εκτέλεση γκολ του Νάβας, αλλά η Λεβερκούζεν είπε την τελευταία λέξη στο παιχνίδι. Στις καθυστερήσεις η άμυνα της ΑΕΚ αδράνησε για άλλη μία φορά και ο Ράμελο διαμόρφωσε το τελικό 4-4.
 Ο Χάουγκε, που θα μπορούσε να δώσει δύο τρία σφυρίγματα υπέρ της ΑΕΚ, χρέωσε με κίτρινη κάρτα τους Ρουίς, Ζίφκοβιτς και Φερούζεμ.
 MΠAΓEP ΛEBEPKΟYZEN: Μάτισεκ, Νοβότνι, Κόβατς, Ζίφκοβιτς, Οϊγκβε, Ράμελο, Ζε Ρομπέρτο, Νόιβιλ, Κίρστεν, Πόντε (46' Σνάιντερ), Ρινκ (66' Μπρντάριτς).
 ΑΕΚ: Ατματσίδης, Λάκης, Κασάπης, Καψής, Φερούζεμ, Κωστένογλου, Νάβας, Ζήκος, Ρουίς (78' Κοπιτσής), Τσάρτας (89' Κωνσταντινίδης), Νικολαΐδης (85' Σαβέβσκι).
