 «Δεν μπορούμε να κάνουμε υποθέσεις για ενδεχόμενες κρίσεις», είπε ο γ.γ. του ΝΑΤΟ, λόρδος Τζορτζ Ρόμπερτσον, αναφερόμενος στο ενδεχόμενο να παρέμβει η ευρωπαϊκή στρατιωτική δύναμη στην Κύπρο.
 Ο Ρόμπερτσον, που βρίσκεται στην Τουρκία, υποστήριξε ότι «η Τουρκία είναι πολύ
σημαντικό μέρος της εξίσωσης για την ασφάλεια της Ευρώπης». Πάντως, ο Tούρκος πρωθυπουργός Μπουλέντ Ετζεβίτ δηλώνει ότι «η Τουρκία δεν είναι δυνατόν να δεχθεί να λαμβάνονται οι αποφάσεις της Ε.Ε. που αφορούν το ΝΑΤΟ, χωρίς τη συμμετοχή της Τουρκίας».
 Ο γ.γ. του ΝΑΤΟ, λόρδος Τζορτζ Ρόμπερτσον, μίλησε χθες σε ημερίδα που οργάνωσε
στην Κωνσταντινούπολη το Ιδρυμα Οικονομικών και Κοινωνικών Μελετών Τουρκίας. Απαντώντας σε ερώτηση του προέδρου του Ιδρύματος και πρώην πρεσβευτή της Τουρκίας στο Λονδίνο Οζντέμ Σάνμπερκ σχετικά με το «ενδεχόμενο χρησιμοποίησης της ευρωπαϊκής δύναμης στην ανατολική Μεσόγειο και την Κύπρο» και τις «ανησυχίες της Τουρκίας», είπε ότι η Ε.Ε. δεν φαίνεται ότι θα αναμιχθεί σε περιοχές όπου θα υπάρχουν ευαισθησίες των χωρών-μελών του ΝΑΤΟ» και επισήμανε ότι «οι μηχανισμοί που υπάρχουν, είναι ικανοί να λαμβάνουν υπόψη τις ευαισθησίες αυτές».
 Ο γ.γ. του ΝΑΤΟ επισήμανε ότι «ο ρόλος της Τουρκίας στην ευρωπαϊκή ασφάλεια δεν πρόκειται να μειωθεί» και πρόσθεσε: «H Τουρκία είναι κοντά στα Βαλκάνια, τη Μέση Ανατολή και τον Καύκασο και είναι γνωστή η στρατηγική της σημασία ως μέλους του ΝΑΤΟ».
 Σύμφωνα με τον Ρόμπερτσον, «Σε περίπτωση που τεθεί θέμα κρίσης που θα ενδιαφέρει την Ευρώπη, η Τουρκία οπωσδήποτε θα είναι μεταξύ αυτών που παρεμβαίνουν. Αυτό μπορεί να οφείλεται στο ότι θα υπάρχει ανάγκη χρησιμοποίησης των δυνατοτήτων του ΝΑΤΟ, στο ότι η επιχείρηση θα πραγματοποιείται σε περιοχή κοντά στην Τουρκία ή στο ότι θα έχει ζητηθεί η συνδρομή της Τουρκίας».
 Στην ημερίδα μίλησε και ο μόνιμος αντιπρόσωπος της Τουρκίας στο ΝΑΤΟ, πρέσβης Ονούρ Οϊμέν, τονίζοντας ότι «δεν πρέπει να επηρεαστούν αρνητικά από τη νέα αυτή ταυτότητα οι χώρες που δεν είναι μέλη της Ε.Ε.». Ο Οϊμέν υπογράμμισε ότι «η στρατιωτική ισχύς των έξι χωρών-μελών του ΝΑΤΟ που δεν είναι μέλη της Ε.Ε.,
ισοδυναμεί με το ήμισυ της δύναμης των 15 χωρών-μελών της Ε.Ε., πράγμα που πρέπει να ληφθεί υπόψη».
 Ο πρωθυπουργός της Τουρκίας Μπουλέντ Ετζεβίτ, ερωτηθείς χθες για τις «προτάσεις του Ρόμπερτσον», είπε πως δεν είναι ικανοποιημένος, αλλά τόνισε ότι
«το θέμα δεν αφορά το γ.γ. του ΝΑΤΟ, αλλά την Ε.Ε».
 Τέλος, αξίζει να υπογραμμιστεί ότι το τουρκικό υπουργείο Eξωτερικών σε ανακοίνωσή του σχετικά με τη συμμετοχή του υπουργού Ισμαήλ Τζεμ στην Ευρωπαϊκή
Διάσκεψη, που πραγματοποιείται στη Γαλλία σε επίπεδο υπουργών Eξωτερικών, τονίζει ότι η Τουρκία είχε δηλώσει, μετά τη Σύνοδο Κορυφής στο Λουξεμβούργο το
1997, ότι δεν θα πάρει μέρος στη Διάσκεψη, αλλά σημειώνει πως η Τουρκία συμμετέχει στη Διάσκεψη, αφού προηγήθηκε η «ανακήρυξη της Τουρκίας ως υποψήφιας χώρας στο Ελσίνκι». Στην ανακοίνωση γίνεται λόγος για «νέα περίοδο στις σχέσεις Τουρκίας - Ε.Ε.».
