«Ολοι εναντίον όλων» εμφανίζονται στο διαγωνισμό για τις άδειες σταθερής-ασύρματης τηλεφωνίας.
 Βροχή έπεσαν χθες οι ενστάσεις εναντίον έξι από τα εφτά σχήματα που υπέβαλαν φάκελο υποψηφιότητας, και η Εθνική Επιτροπή Τηλεπικοινωνιών-Ταχυδρομείων (ΕΕΤΤ) καλείται τώρα να αποφανθεί έως την ερχόμενη Δευτέρα για να διαμορφώσει τον προσωρινό κατάλογο των υποψηφίων, χωρίς όμως να εμφανίζεται πρόθυμη να αποκλείσει υποψηφίους.
 Τις ενστάσεις υπέβαλαν τρία από τα σχήματα που επιδιώκουν συμμετοχή στη δημοπρασία. Αναλυτικότερα: 
 Η Europrom, στην οποία συμμετέχουν ο όμιλος Κοπελούζου (17, 5%), η ρωσική Gazprom (17, 5%) και η ισραηλινή Eurocom Networks (65%) υπέβαλαν ένσταση κατά της υποψηφιότητας της Πάναφον. Η Europrom είναι η μόνη εκ των εφτά υποψηφίων εναντίον της οποίας δεν υπεβλήθη ένσταση.
 Η ΕΕΤΤ, που είναι υπεύθυνη για την ολοκλήρωση της δημοπρασίας, δεν κοινοποίησε
τους λόγους για τους οποίους υπεβλήθησαν οι ενστάσεις. Στελέχη των εταιρειών που συμμετέχουν, όμως, θεωρούν δεδομένο ότι η ΕΕΤΤ θα απορρίψει όλες τις ενστάσεις υποστηρίζοντας επισήμως ότι δεν παραβιάζονται ουσιαστικοί όροι της προκήρυξης. Το ζητούμενο για την ΕΕΤΤ και την κυβέρνηση γενικότερα όμως είναι να συνεχιστεί η διαδικασία χωρίς τον αποκλεισμό υποψηφίων και να καταλήξει σε δημοπρασία από την οποία να προκύψουν νέοι «παίκτες» στις τηλεπικοινωνίες. Σε διαφορετική περίπτωση η δυσφορία θα είναι έντονη, αφού θα είναι άλλη μια ένδειξη ότι τίποτε δεν μπορεί να προχωρήσει στην κατεύθυνση της απελευθέρωσης των αγορών - δυσφορία που δεν αφορά μόνο τις απαιτήσεις της «παγωμένης» εσωτερικής αγοράς, αλλά και τις δεσμεύσεις έναντι της Ευρωπαϊκής Ενωσης.
 Πάντως, σύμφωνα με πληροφορίες, οι ενστάσεις αφορούν μεταξύ άλλων: Το γεγονός ότι η Πάναφον ελέγχει την Ideal Telecom. Tη συνεργασία της Quest και του ομίλου Πουλιάδη με την Πάναφον μέσω της Unifon. Tις καταγγελίες εναντίον Πάναφον και Τελεστέτ (σχετιζόμενη με τη Stet μέσω Τέλεκομ Ιτάλια) για παράνομες κεραίες και κυρίαρχη θέση στην αγορά. Τη μη κοινοποίηση των φυσικών προσώπων που είναι μέτοχοι σε ορισμένες από τις εταιρείες που συμμετέχουν στα σχήματα και των μελών διοικητικών συμβουλίων που μπορεί να συμμετέχουν ταυτοχρόνως σε δύο ή περισσότερους υποψηφίους.
 Υπενθυμίζεται ότι υπάρχει σαφής περιορισμός, ώστε να μη μετέχει κάποιος με ποσοστό άνω του 10% σε δύο σχήματα και αυτό ζητείται να ελεγχθεί για πολλούς συμμετέχοντες. Το αίτημα αφορά κυρίως το Δημόσιο που μετέχει στον ΟΤΕ (θα λάβει δύο άδειες εκτός διαγωνισμού), στη ΔΕΗ και με κάποια ποσοστά (των οποίων
ζητείται η διερεύνηση) στις τράπεζες Εθνική και Γενική, την CV Romania (θυγατρική της Εμπορικής Τράπεζας) και τη Forthnet (μέσω ΙΤΕ).
