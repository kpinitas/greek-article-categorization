 Με τη χρήση πυραύλων τύπου «Κρουζ» ενδέχεται να απαντήσουν οι ΗΠΑ στη βομβιστική επίθεση που έγινε τον περασμένο μήνα εναντίον του αμερικανικού αντιτορπιλικού «Κολ» στην Υεμένη, σύμφωνα με τον αρχηγό του αμερικανικού γενικού επιτελείου, στρατηγό Χένρι Σέλτον.
 Ο Αμερικανός στρατηγός αρνήθηκε να πει ποιοι θα μπορούσαν να είναι οι στόχοι ενδεχόμενης πυραυλικής επίθεσης, αλλά, όπως επισημαίνει η αμερικανική εφημερίδα «Ουάσιγκτον Ποστ», ακόμη και η αναφορά του ενδεχομένου ξεφεύγει από τη συνήθη στάση του Πενταγώνου, το οποίο παγίως αρνείται να μιλήσει για ενδεχόμενη ανάληψη στρατιωτικών επιχειρήσεων.
 Σύμφωνα με την ίδια εφημερίδα, πηγές της κυβέρνησης των ΗΠΑ αναφέρουν ότι η επίθεση στο «Κολ» φαίνεται ότι οργανώθηκε από τρομοκράτες που σχετίζονται με τις βομβιστικές επιθέσεις στις πρεσβείες των ΗΠΑ στο Ναϊρόμπι και την Τανζανία
το 1998. Τότε οι ΗΠΑ είχαν καταγγείλει ως υπεύθυνο τον Οσάμα Mπιν Λάντεν και έπληξαν με πυραύλους «Κρουζ» στόχους που θεωρούσαν ότι συνδέονται με αυτόν στο
 «Υπάρχουν ορισμένοι ενδιαφέροντες δεσμοί ανάμεσα σε μερικά από τα άτομα που αναμίχθηκαν στην υπόθεση του "Κολ" και στην Ανατολική Αφρική. Στο Aντεμ προέκυψε το όνομα κάποιου που είχε αναμιχθεί στο Ναϊρόμπι», δήλωσε στην εφημερίδα ανώτατο στέλεχος της αμερικανικής κυβέρνησης.
 Για τους αρμόδιους των ΗΠΑ σε θέματα ασφαλείας, η ανησυχία για ενδεχόμενη νέα τρομοκρατική επίθεση έχει αγγίξει τα όρια της ψύχωσης. Το αμερικανικό στρατιωτικό αεροσκάφος που μεταφέρει τον υπουργό Αμυνας των ΗΠΑ, Ουίλιαμ Κοέν,
στην περιοδεία του στη Μέση Ανατολή τέθηκε δύο φορές σε κατάσταση συναγερμού, τη μία φορά πάνω από τη Σαουδική Αραβία και την άλλη πάνω από το Κατάρ.
 Οι ανιχνευτές επερχομένου βλήματος ξεγελάστηκαν από κάποιες λάμψεις από το έδαφος και ειδοποίησαν ότι το αεροσκάφος δέχεται πυραυλική επίθεση. Αμέσως άρχισαν να εκτοξεύονται παραπλανητικές φωτοβολίδες και αερόφυλλα.
 Οι αμερικανικές δυνάμεις στο Κουβέιτ και τη Σαουδική Αραβία έχουν τεθεί σε κατάσταση ύψιστου συναγερμού μετά την επίθεση στο «Κολ», στις 12 Οκτωβρίου.
 Στη Σαουδική Αραβία έγινε χθες η δεύτερη μέσα σε έξι μέρες επίθεση εναντίον βρετανικού στόχου. Τρεις Βρετανοί τραυματίστηκαν στο Ριάντ από την έκρηξη βόμβας που είχε τοποθετηθεί στο αυτοκίνητό τους, που ήταν σταθμευμένο στο εμπορικό κέντρο της πόλης.
