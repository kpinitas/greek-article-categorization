Με την παρουσία του πρώην πρωθυπουργού της Ρωσίας, Βίκτορ Τσερνομίρντιν, και περίπου 800 εκπροσώπων του πολιτικού και επιχειρηματικού κόσμου της χώρας, γιόρτασε η ελληνορωσικών συμφερόντων εταιρεία «Προμηθέας Γκαζ» τα δέκα χρόνια λειτουργίας της στην Ελλάδα.
 Το Pώσο πολιτικό, που προέρχεται από την εταιρεία φυσικού αερίου «Γκαζπρόμ» και στην ουσία αποτελεί το σύνδεσμο της ρωσικής κυβέρνησης με την εταιρεία, υποδέχτηκε ο διευθύνων σύμβουλος της «Προμηθέας Γκαζ», Δημήτρης Κοπελούζος. Στη σύντομη ομιλία του τόνισε ιδιαίτερα ότι η ελληνορωσική εταιρεία είναι έτοιμη να δραστηριοποιηθεί στις νέες συνθήκες που δημιουργεί η απελευθέρωση της αγοράς ηλεκτρικού, με την πώληση σε πρώτη φάση ηλεκτρικού ρεύματος σε επιλεγμένους πελάτες.
 Ο ίδιος αναφέρθηκε στις στρατηγικές συμμαχίες που έχει εξασφαλίσει η «Προμηθέας», τόσο με την «Γκαζπρόμ» ενεργώντας ως αποκλειστικός της εκπρόσωπος
στις ενεργειακές επενδύσεις στην Ελλάδα και στην περιοχή της ΝΑ Ευρώπης, όσο και με την ιταλική ENEL (ιταλική ΔΕΗ). 
 Ο κ. Τσερνομίρντιν στην ομιλία του υπενθύμισε ότι ήταν αυτός που με την ιδιότητα του προέδρου της «Γκαζπρόμ» το 1990 προχώρησε με τους αδελφούς Μανώλη
και Δημήτρη Κοπελούζο στην ίδρυση της «Προμηθέας Γκαζ». Ευχαρίστησε την ελληνική κυβέρνηση για τη συνεργασία στον ενεργειακό τομέα, ενώ, όπως είπε χαρακτηριστικά, η Ελλάδα μόλις τώρα εισάγει το φυσικό αέριο στο ενεργειακό ισοζύγιό της. Σύντομα όμως θα διαπιστώσουν όλοι τα σημαντικά πλεονεκτήματα που
προσφέρει το καύσιμο τόσο στη βιομηχανία όσο και στην οικιακή χρήση.
