 Η ένταση κλιμακώθηκε περισσότερο χθες μεταξύ Σερβίας και Κοσσυφοπεδίου, καθώς Αλβανοί αντάρτες και Αμερικανοί στρατιώτες απέκλεισαν δρόμους που ελέγχουν, ενώ στην Πρίστινα δολοφονήθηκε ανώτατος πολιτικός σύμβουλος του Αλβανού ηγέτη Ιμπραΐμ Ρουγκόβα.
 Ενώ ο γ.γ. του ΝΑΤΟ ανακοίνωσε στον πρόεδρο της Γιουγκοσλαβίας, Βόισλαβ Κοστούνιτσα, ότι η Συμμαχία κάνει το παν για να ελεγχθεί η βία, Αμερικανοί στρατιώτες της Δύναμης Κοσσυφοπεδίου έκλεισαν φυλάκιο στα σύνορα του Κοσσυφοπεδίου με τη Σερβία, στο δρόμο που οδηγεί στο χωριό Ντομπρόζιν της Σερβίας, ενώ ενισχύθηκε η δύναμη σε όλα τα φυλάκια κατά μήκος των διοικητικών συνόρων του Κοσσυφοπεδίου με την υπόλοιπη Σερβία. Η διεθνής δύναμη ανακοίνωσε ακόμα ότι συνέλαβε 12 Αλβανούς ως υπόπτους για συμμετοχή στην ανταρτική οργάνωση Απελευθερωτικός Στρατός Μπουγιάνοβατς, Μεντβέντια, Πρέσεβο (ΑΣΠΜΜ) η οποία δρα στη νότια Σερβία. Οι 12 συνελήφθησαν, ενώ προσπαθούσαν να παρακάμψουν φυλάκιο και να μπουν από τη Νότια Σερβία στο Κοσσυφοπέδιο. Οι Αμερικανοί στρατιώτες σε άλλη επιχείρηση κατάσχεσαν φορτηγό κατάφορτο με κάθε είδους όπλα.
 Οι εξελίξεις στην περιοχή ανάγκασαν τον πρόεδρο Κοστούνιτσα να συγκαλέσει έκτακτη σύσκεψη των αρμοδίων για την ασφάλεια στην περιοχή. «Συζητήσαμε άμεσα και μακροπρόθεσμα μέτρα που πρέπει να πάρει η αστυνομία και ο στρατός», δήλωσε
μετά τη σύσκεψη ο υπουργός Eσωτερικών της Σερβίας, Στέβαν Νίκεβιτς, καθώς εκφράζονται φόβοι για επέκταση των συγκρούσεων στη Σερβία μετά το θάνατο τεσσάρων αστυνομικών στην περιοχή του Πρέσεβο. Το Δημοκρατικό Κόμμα του Κοσσυφοπεδίου, με ηγέτη τον Χασίμ Θάτσι (πρώην αρχηγό του ανταρτικού αλβανικού
ΑΣΚ), κάλεσε τους Αλβανούς της Νότιας Σερβίας να αποφεύγουν τη βία, τα πρόσφατα δείγματα της οποίας καταδίκασε.
 Ωστόσο η βία ξέσπασε αυτή τη φορά στην Πρίστινα, όπου τον ανώτατο σύμβουλο του
νικητή των δημοτικών εκλογών Ιμπραΐμ Ρουγκόβα, Τζεμάιλ Μουσταφά, γάζωσαν άγνωστοι με σφαίρες έξω από το διαμέρισμά του. Πάντως στη Νότια Σερβία η κατάσταση δεν έχει ηρεμήσει, παρά τις κινήσεις της Δύναμης Κοσσυφοπεδίου. Οπως
μετέδωσε ο ραδιοφωνικός σταθμός Β-92, οι αντάρτες έκλεισαν το δρόμο που οδηγεί
μέσω του Πρέσεβο προς Σκόπια και Ελλάδα. Ετσι τα αυτοκίνητα ακολουθούν παρακαμπτήριο δρόμο προς Σκόπια, μέσω της συνοριακής διάβασης του Πρόχορ Πσίνσκι. 
 Η Μόσχα επέκρινε τη διεθνή δύναμη που εδρεύει στο Κοσσυφοπέδιο για ελλιπή προστασία των Σέρβων που ζουν στη σερβική επαρχία.
