Ο Γιάννης Παθιακάκης στα αποδυτήρια του «Μπάι Αρένα» μοίραζε συγχαρητήρια στους ποδοσφαιριστές του για τη συγκλονιστική εμφάνισή τους. Στη συνέντευξη Τύπου ήταν όμως λιγομίλητος, ενώ δεν θέλησε να χρεώσει το τελικό αποτέλεσμα στους αμυντικούς ποδοσφαιριστές της ομάδας του.
 «Εγινε ένα πολύ καλό παιχνίδι και το τελικό 4-4 είναι ένα αποτέλεσμα που πρέπει να επαναλαμβάνεται για το καλό του ποδοσφαίρου», δήλωσε ο τεχνικός της Ενωσης, ο οποίος πρόσθεσε: «Για μας τώρα αρχίζουν τα δύσκολα, αφού γνωρίζουμε ότι οι γερμανικές ομάδες παίζουν καλύτερα εκτός έδρας. Θα προσέξουμε πολύ στη ρεβάνς, αλλά πρέπει να έχουμε και την τύχη με το μέρος μας».
 Ο Μπέρτι Φογκτς, από την πλευρά του δεν έκρυψε τη δυσαρέσκειά του για την απόδοση των ποδοσφαιριστών του και επισήμανε ότι η Λεβερκούζεν δεν υποτίμησε τον αντίπαλο της. «Πετύχαμε τέσσερα γκολ και δεν κερδίσαμε. Ο αντίπαλός μας ήταν ισχυρός και εμείς ευγενικοί απέναντί του», είπε ο Φογκτς, ο οποίος στη συνέχεια στράφηκε εναντίον των παικτών του: 
 «Εχουμε πιθανότητες πρόκρισης, αλλά πρέπει να οργανωθούμε στην άμυνα. Μοιράσαμε δώρα στην ΑΕΚ ένα μήνα πριν από τα Χριστούγεννα. Το ματς πάντως κρίθηκε στο κέντρο, όπου χάσαμε τη μάχη».
 *Περίπου 3.000 ομογενείς βρέθηκαν στις εξέδρες του «Μπάι Αρένα», ενώ οι παίκτες της ΑΕΚ αφιέρωσαν την εμφάνισή τους στη μνήμη του παράγοντα της ομάδας, Ευάγγελου Καρατζάβελου.
 * Ο μάνατζερ της Χέρτα, Ντίτερ Χένες, παρακολούθησε το χθεσινό ματς κρατώντας σημειώσεις στο μπλοκάκι του για τον Μιχάλη Κασάπη. Σύμφωνα με πληροφορίες, η ομάδα του Βερολίνου θα κινηθεί για την απόκτηση του 27χρονου αμυντικού. Ενδιαφέρον για τον Κασάπη έχει δείξει και η Παρί Σεν Ζερμέν. 
 * Στις 3 το μεσημέρι θα αρχίσει ο αγώνας της Νέας Φιλαδέλφειας στις 7 Δεκεμβρίου, έπειτα από απαίτηση του γερμανικού καναλιού που θα τον καλύψει τηλεοπτικά.
