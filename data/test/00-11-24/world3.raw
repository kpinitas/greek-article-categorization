Σήμερα γράφεται Iστορία. Για πρώτη φορά όλες οι χώρες της περιοχής των Βαλκανίων είναι δημοκρατίες, ενωμένες από την πίστη τους στα βασικά θεμελιώδη δικαιώματα και ενωμένες στη θέλησή τους να πάρουν την κατάλληλη θέση στην ευρωπαϊκή οικογένεια κρατών.
 Ποιος μπορούσε να φανταστεί, όταν προτάθηκε για πρώτη φορά η διάσκεψη του Ζάγκρεμπ από τους προέδρους Σιράκ και Μέσιτς, ότι θα ήταν τόσο ζωτικής σημασίας; Ηταν μια θαρραλέα κίνηση. Στο φως των δημοκρατικών αλλαγών στην Κροατία, έχουμε την ευκαιρία να επιδείξουμε στους ανθρώπους της περιοχής ότι η
Ευρωπαϊκή Ενωση στήριξε την πολιτική και οικονομική τους ανάπτυξη. Και ότι δεσμευτήκαμε για την πλήρη ενσωμάτωσή τους στον ευρωπαϊκό κορμό.
 Ελπίδα μας ήταν, η διάσκεψη να γίνει πυρσός ελπίδας για το λαό της Σερβίας. Να
δουν οι άνθρωποί της τις ευκαιρίες μπροστά τους και να επιλέξουν. Αλλά δεν μπορούσαμε να φανταστούμε ότι ο λαός της Σερβίας θα έκανε την επιλογή του τόσο
αποφασιστικά και τόσο γρήγορα. Βάλαμε σκοπό μας να τους βοηθήσουμε και εργαστήκαμε σκληρά για να στηρίξουμε τη δημοκρατική αντιπολίτευση και τα ανεξάρτητα μέσα ενημέρωσης.
 Αλλά τα εύσημα για την αποφασιστική, γενναία αλλαγή ανήκουν μόνο σε αυτούς. Ανήκουν στους ηγέτες της αντιπολίτευσης, στο νέο πρόεδρο και στο επιτελείο του. Και ανήκουν στο λαό της Σερβίας. Ηταν αυτός που απέρριψε τα ψέματα και την παραπλάνηση του παρελθόντος. Το αποφασιστικό βήμα της Σερβίας προς το ευρωπαϊκό ρεύμα είναι δικό του επίτευγμα.
 Τώρα, πρέπει να προχωρήσουμε μπροστά. Το να είσαι κομμάτι του ευρωπαϊκού κορμού σημαίνει πολλά πράγματα. Σημαίνει να υιοθετείς την ευρωπαϊκή προσέγγιση, να συνεργάζεσαι με τους γείτονές σου, να δουλεύεις μαζί τους για να αντιμετωπίσουν τα κοινά προβλήματα. Γιατί βεβαίως, η Ευρωπαϊκή Ενωση είναι στην ουσία ένας οργανισμός για περιφερειακή συνεργασία. Αυτή ήταν και η αρχή της.
 Αλλά δεν είναι ο μοναδικός πόλος για συνεργασία στην Ευρώπη. Η ήπειρος βρίθει από πρωτοβουλίες συνεργασίας: Γαλλία και Γερμανία, χώρες της Μπενελούξ, Συμβούλιο Βαλτικής, χώρες της Αδριατικής... Πολλές συνδέουν χώρες της Ενωσης με τους γείτονές τους. Οι συμφωνίες δεν είναι ανταγωνιστικές, αλλά μάλλον στηρίζουν η μία την άλλη. Καμία δεν διακυβεύει τη συμμετοχή μιας χώρας στην Ευρωπαϊκή Ενωση, αλλά τω όντι τη συμπληρώνουν.
 Πολλές από τις χώρες της Νοτιοανατολικής Ευρώπης μοιράζονται το ίδιο όραμα, να
αναπτυχθεί η περιφερειακή συνεργασία παράλληλα με την πρόοδο των διαδικασιών προς τη συμμετοχή τους στην Ευρωπαϊκή Ενωση. Στηρίζουμε αυτή την προσέγγιση ολόψυχα. Είναι πολλά αυτά που πρέπει να κάνουμε. Πρέπει να ξεπεραστούν οι εντάσεις και τα λάθη του παρελθόντος. Οι νέες προκλήσεις του 21ου αιώνα πρέπει
να αντιμετωπιστούν από κοινού. Η λίστα των θεμάτων είναι μακρά: καλή γειτονία,
αποστρατιωτικοποίηση της περιοχής, ανάπτυξη της τοπικής υποδομής, οικονομική συνεργασία, συνεργασία ενάντια στις υπερ-εθνικές προκλήσεις -λαθρομετανάστευση, οργανωμένο έγκλημα, ξέπλυμα χρημάτων.
 Κάθε χώρα, εκτός από το να συνεργαστεί με τους γείτονές της, έχει να ολοκληρώσει και σημαντικές μεταρρυθμίσεις στο εσωτερικό της. Καθώς η πρόοδος τα τελευταία χρόνια ήταν τεράστια, το να ενσωματωθεί κανείς στην Ευρώπη σημαίνει να συμπλεύσει με πολύ υψηλά κοινά δεδομένα.
 Είμαστε έτοιμοι να βοηθήσουμε. Οι ηγέτες της Ευρωπαϊκής Ενωσης θα διακηρύξουν σήμερα τη δέσμευσή τους να λανσάρουν ένα πρόγραμμα που θα συμβάλει στην ανοικοδόμηση, τον εκδημοκρατισμό και τη σταθεροποίηση στη Νοτιοανατολική Ευρώπη. Κι επεξεργαζόμαστε μαζί με τις χώρες της περιοχής μια σειρά Συμφωνιών Σταθεροποίησης και Σύνδεσης για να τις προετοιμάσει να κατανοήσουν την εν δυνάμει συμμετοχή τους στην Ενωση.
 Βλέπω αυτή τη διαδικασία ως ομαδική προσπάθεια. Κάθε γείτονας να συνεργάζεται με το γείτονά του. Την Ενωση να συνεργάζεται με κάθε χώρα. Την Ενωση να συνεργάζεται με την περιφέρεια. Τα κράτη-μέλη της Ενωσης να συνεργάζονται με τις χώρες της περιοχής. Μόνο με ομαδική προσπάθεια θα επιτύχουμε το στόχο μας:
μια ειρηνική, ακμάζουσα περιοχή συνδεδεμένη σταθερά στον κορμό της Ευρώπης. Ειρήνη και ευημερία: αυτό είναι το όνειρο των λαών. Αφήστε μας να δουλέψουμε μαζί για να το επιτύχουμε.
 Aρθρο του δρος Χαβιέ Σολάνα, ανώτατου εκπροσώπου της Ευρωπαϊκής Ενωσης για την
