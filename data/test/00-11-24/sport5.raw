 Το εφιαλτικό πρώτο ημίχρονο στο «Philips Stadium» θα το θυμούνται για πάντα οι παίκτες του ΠΑΟΚ και ο Ντούσαν Μπάγεβιτς, που πριν από 7 χρόνια είχε χάσει 3-0 ως προπονητής της ΑΕΚ, χθες έχασε με το ίδιο σκορ από την Αϊντχόβεν, ως προπονητής του ΠΑΟΚ! 
 Ετσι, οι Ολλανδοί έβαλαν τις βάσεις για την πρόκριση στην επόμενη φάση του Κυπέλλου ΟΥΕΦΑ, αν και πρέπει να επισκεφτούν την Τούμπα στη ρεβάνς της 7ης Δεκεμβρίου, αλλά με το 3-0 υπέρ τους θα είναι «κατόρθωμα» αν αποκλειστούν και «θαύμα» αν περάσει ο ΠΑΟΚ! 
 Στο χθεσινό ματς, κάτω από καταρρακτώδη βροχή, ο ΠΑΟΚ έπαθε πανωλεθρία από τα πρώτα λεπτά του αγώνα, με μια άμυνα που έμπαζε από παντού (αισθητές οι απουσίες Τετράτζε, Κατσαμπή), με ασυνεννοησία μεταξύ των παικτών, κάτι που εκμεταλλεύτηκαν κατά τον καλύτερο τρόπο οι γρήγοροι επιθετικοί της Αϊντχόβεν και έκαναν εύκολη υπόθεση το γκολ, σε τρεις φάσεις του α' μέρους.
 Μόλις στο 5' υπέστησαν το πρώτο σοκ οι 3.500 οπαδοί του «δικεφάλου» που ακολούθησαν την ελληνική ομάδα στην Ολλανδία (δεν σταμάτησαν να φωνάζουν και να τραγουδούν, παρά την αρνητική εξέλιξη του αγώνα), όταν ο Κόλκα «έστρωσε» στον Μπρούκινγκ κι αυτός με δυνατό σουτ έξω από την περιοχή αιφνιδίασε τον Τοχούρογλου...1-0! 
 Πριν ακόμη συνέλθει από το σοκ ο ΠΑΟΚ δέχτηκε δεύτερο γκολ, αφού έχασε μεγάλη ευκαιρία με τον Ναλιτζή (απέκρουσε ο Βαντερέους στο τετ α τετ τού 13') και ο Κέζμαν εκμεταλλεύτηκε ωραία προσπάθεια και πάσα του Ρόμενταλ, καθώς και την αδράνεια της άμυνας του ΠΑΟΚ, πλασάροντας έξοχα τον Τοχούρογλου (2-0 στο 15').
 Οταν λοιπόν χάνεις 2-0 εκτός έδρας στο 15', είναι πολύ δύσκολο, κάτω μάλιστα από αυτές τις γηπεδικές συνθήκες (βούρκος ο αγωνιστικός χώρος) και τις μεγάλες αδυναμίες σε άμυνα και κέντρο, να μπορέσεις να σηκώσεις κεφάλι, όταν σου φεύγει και ο καλύτερος πλάγιος μπακ, ο Μπορμπόκης...
 Eίναι γεγονός ότι δεν δούλεψε τίποτε σωστά στο χθεσινό ΠΑΟΚ, οι παίκτες του δέχονταν τα γκολ από τους Ολλανδούς σαν...σταματημένοι και οι επιλογές του Μπάγεβιτς δεν του βγήκαν! 
 Το 3-0 ήρθε ως «ταφόπλακα» στο 44', όταν ο Βαν Μπόμελ απέφυγε τον Κουλακιώτη και έδωσε «γκολ στο πιάτο» στο Γιουγκοσλάβο Κέζμαν, που δεν δυσκολεύτηκε να πλασάρει τον τερματοφύλακα του ΠΑΟΚ.
 Ο εφιάλτης δεν συνεχίστηκε στο β' μέρος, όχι επειδή έπαιξε καλύτερα ο ΠΑΟΚ (δεν δημιούργησε ούτε μία αξιόλογη ευκαιρία), αλλά γιατί οι Ολλανδοί ήταν ευχαριστημένοι από το σκορ και πρόσεξαν περισσότερο την άμυνά τους, χάνοντας ακόμη μια μεγάλη ευκαιρία με τον Φαν Μπόμελ (70'), ενώ στο 87' μια κεφαλιά του Καφφέ έφυγε άουτ. 
 Μέσα σ' όλα αυτά θα πρέπει να τονιστεί ότι ο κόσμος του ΠΑΟΚ ήταν συγκλονιστικός, δεν σταμάτησε να φωνάζει υπέρ της ελληνικής ομάδας, ακόμη και στα τελευταία δευτερόλεπτα, αλλά δεν φάνηκε να έχει ανταπόκριση από τους παίκτες αυτή η παρουσία των φιλάθλων της ελληνικής ομάδας.
 Ετσι όπως εξελίχτηκαν τα πράγματα και με βάση το τελικό σκορ, για να ανατραπούν με θαύμα τα πάντα στην Τούμπα, θα πρέπει να παίξει ο ΠΑΟΚ σαν Αϊντχόβεν και η Αϊντχόβεν σαν...ΠΑΟΚ! 
 Κορυφαίοι από τους Ολλανδούς οι Κέζμαν, Ρόμενταλ, ενώ από τον ΠΑΟΚ δεν υπάρχει κάποιος που να ξεχώρισε ιδιαίτερα, ο Ναλιτζής ήταν απελπιστικά μόνος, ενώ δεν του βγήκαν ούτε οι αλλαγές του Μπάγεβιτς...
 Διαιτήτευσε ο Ιταλός Τρεταλάτζε, που «κιτρίνισε» τους Αμπονσά, Μπορμπόκη, Κουλακιώτη, Βατερέους.
 ΑΪΝΤΧΟΒΕΝ: Βατερέους, Χάιντζε, Νικηφόροφ, Οϊγέρ (65' Φάμπερ), Φαν Μπόμελ, Φόγκελ (77' Λούσιους), Μπρούκινγκ, Κέζμαν, Κόλκα (80' Βαν Ντερ Ντούλεν), Ρόμενταλ, Ντιρξ.
 ΠΑΟΚ: Τοχούρογλου, Μπορμπόκης (32' Καφφές), Βενετίδης, Αμπονσά, Ουντέζε, Μπράντιτς, Κων/νίδης, Καμπς, Κουλακιώτης, Ναλιτζής (77' Βοσκαρίδης), Οκκάς (46' Γεωργιάδης). 
 «Εχουμε λιγοστές ελπίδες πρόκρισης, η Αϊντχόβεν είναι μεγάλη ομάδα, μας νίκησε δίκαια, γιατί μετά το γρήγορο γκολ που δεχθήκαμε, γίναμε περισσότερο φοβισμένοι και απρόσεκτοι», είπε ο Ντούσαν Μπάγεβιτς μετά το χθεσινό εφιαλτικό
βράδυ στο Αϊντχόβεν, εκφράζοντας την απογοήτευσή του για τη μέτρια εμφάνιση του ΠΑΟΚ και τη βαριά ήττα 3-0 από την Αϊντχόβεν.
 Ο προπονητής του «δικεφάλου» είπε ακόμη: «Μετά το 2-0 χάσαμε κάποιες ευκαιρίες
και με το τρίτο γκολ όλα τελείωσαν. Στο δεύτερο ημίχρονο ρισκάραμε, αλλά δεν μπορέσαμε να πετύχουμε κάποιο γκολ, που θα μας έδινε ελπίδες για τη ρεβάνς. Τώρα είναι δύσκολο να πετύχουμε την πρόκριση, και για τα λάθη που κάναμε, φταίμε όλοι! ».
 Ο Ερικ Γκέρετς ήταν ευχαριστημένος: «Το 3-0 μας δίνει νομίζω την πρόκριση, ανεξάρτητα από τη δυνατή έδρα που θα αντιμετωπίσουμε στην Ελλάδα, αφού έμαθα ότι οι οπαδοί του ΠΑΟΚ μέσα στην έδρα τους είναι πολύ φανατισμένοι. Ο κακός αγωνιστικός χώρος του β  μέρους, μας ανάγκασε να παίξουμε διαφορετικά από το σχεδιασμό μας, αφού δεν έδωσα εντολές για οπισθοχώρηση. Το 3-0 είναι ικανοποιητικό σκορ, ενώ θεωρώ καθοριστικό το πρώτο γκολ που ήρθε πολύ γρήγορα και μας έδωσε φτερά στα πόδια. Ο ΠΑΟΚ είναι καλή ομάδα, αλλά σήμερα (χθες) ήταν
