 Σε βελτιώσεις, αν και οριακές, στο επίμαχο νομοσχέδιο για τις εργασιακές σχέσεις φαίνεται ότι οδηγείται το υπουργείο Εργασίας.
 Για την εξέλιξη αυτή τέθηκαν χθες τα «θεμέλια» στη συνεδρίαση του αρμόδιου κοινοβουλευτικού τομέα Εργασίας (ΚΤΕ) του ΠΑΣΟΚ, αλλά η ουσία των αλλαγών, το «οικοδόμημα» της συνεργασίας, αποτέλεσμα των ισχυρών αντιδράσεων των συνδικάτων, αλλά και των βουλευτών και κομματικών στελεχών του κυβερνώντος κόμματος, αναμένεται να αναφυεί κατά τη συζήτηση του νομοσχεδίου στο Kοινοβούλιο, ημερομηνία κατά την οποία θα εκδηλωθεί και η 24ωρη απεργία της ΓΣΕΕ.
 Την ίδια στιγμή οι «κοινωνικοί συνομιλητές» (ΓΣΕΕ, ΣΕΒ, επαγγελματοβιοτέχνες),
θα έχουν ένα νέο γύρο διαπραγματεύσεων, στο επίκεντρο του οποίου θα είναι η γενικευμένη μείωση του χρόνου εργασίας, αρχής γενομένης με τη συνάντηση της προσεχούς Δευτέρας 27/11, στις 6 μ.μ. στα γραφεία των εμπόρων.
 Από την άλλη πλευρά η πολιτική ηγεσία του υπουργείου Eργασίας θεωρεί ότι έως σήμερα θα έχει συλλέξει τις αναγκαίες υπογραφές των συναρμόδιων υπουργών προκειμένου να καταθέσει το νομοσχέδιο στη Βουλή.
 Τα σημεία των αναμενόμενων παρεμβάσεων είναι τα ακόλουθα: 
 * Πιο ενεργή εμπλοκή-συμμετοχή του ΙΚΑ στη σύνταξη με 35ετία, στο 55ο έτος της
ηλικίας (υπό την αίρεση της συμφωνίας των εργοδοτών).
 Εκ παραλλήλου όμως χθες η ΓΣΕΕ έστειλε επιστολή στον υπουργό Εργασίας Τ. Γιαννίτση, όπως και στους βουλευτές που μετείχαν στον ΚΤΕ του ΠΑΣΟΚ, επιστολή με τις θέσεις της Εργατικής Συνομοσπονδίας όπου μεταξύ άλλων ζητεί: : 
 *Ο ΟΓΑ, στις περιπτώσεις της διαδοχικής ασφάλισης (από μισθωτή εργασία ή ελεύθερο επάγγελμα) να δέχεται ότι πληρώθηκαν εισφορές στην α' ασφαλιστική κλάση (σ.σ. όπως είχε αποκαλύψει η «Ε» για τους μισθωτούς προβλεπόταν η γ' κλάση, αλλά για τους ελεύθερους επαγγελματίες η α' κλάση).
 - Μαζί με τη μείωση των εργοδοτικών ασφαλιστικών εισφορών να υπάρξει και αυστηρή ρύθμιση ως προς την καταβολή του «10χίλιαρου» στους χαμηλόμισθους.
 - Να υπάρχει σαφής πρόβλεψη για την επιστροφή του χρόνου ή την υπερωριακή αμοιβή των εποχικά εργαζόμενων στις περιπτώσεις διευθέτησης (38ωρο και ελαστικό 8ωρο) 
 Το περιεχόμενο του νομοσχεδίου αποτέλεσε το αντικείμενο μιας ακόμη πολύωρης σύσκεψης δεκάδων βουλευτών του ΠΑΣΟΚ, οι οποίοι άκουσαν τους κ.κ. Τ. Γιαννίτση και Χρ. Πρωτόπαπα να υπεραμύνονται του περιεχομένου και τους στόχους
του, αλλά και τον πρόεδρο της ΓΣΕΕ Χρήστο Πολυζωγόπουλο, σε μειλίχιο τόνο και αναλυτικά επιχειρήματα να αναπτύσσει τις ενστάσεις της εργατικής πλευράς.
 Ενδεικτικό του ενδιαφέροντος που συγκέντρωσε η συζήτηση για το νομοσχέδιο ήταν
η μεγάλη προσέλευση βουλευτών μεταξύ των οποίων ήταν ο γραμματέας της Κ.Ε του ΠΑΣΟΚ Κ. Σκανδαλίδης, ο Ε. Γιαννόπουλος, ο Θ. Πάγκαλος, ο Γ. Αρσένης, ο Γ. Δασκαλάκης, η Φ. Γεννηματά, ο Λ. Κανελλόπουλος, ο Λ. Αποστολίδης, ο Χ. Καστανίδης, ο Μ. Σκουλάκης, ο Θ. Κατσανέβας κ.λπ.
 Η πλειονότητα των βουλευτών ακούγοντας τον πρόεδρο της ΓΣΕΕ και την επιχειρηματολογία του εμφανίστηκαν αλληλέγγυοι με τη εργατική πλευρά και πέτυχαν «να ληφθούν υπ' όψιν ο παρατηρήσεις» τους από τους κ.κ. Γιαννίτση και Πρωτόπαπα.
 Πάντως, ενώ το κλίμα χαρακτηρίστηκε από οικειότητα και διάθεση όλων να εξευρεθούν συναινετικές λύσεις, ο κ. Κατσανέβας, απευθυνόμενος στους παρευρισκόμενους βουλευτές, είπε ότι δεν πρέπει να θεωρείται δεδομένη η ψήφος του, ενώ ο κ. Γιαννόπουλος εξέφρασε αντίθεση με το νομοσχέδιο, είπε όμως ότι όλοι πρέπει να το στηρίξουν και η ευθύνη ανήκει στον πρωθυπουργό Κ. Σημίτη. Εξάλλου, ο κ. Αποστολίδης υπογράμμισε ότι κατά τη συζήτηση του νομοσχεδίου στη
Bουλή δεν πρέπει και δεν μπορεί να τεθεί θέμα κομματικής πειθαρχίας σε ένα τόσο ευαίσθητο ζήτημα, για να τονίσει στη συνέχεια ότι «ο καθένας ας αναλάβει τότε τις ευθύνες του».
 Πολλές ήταν στη συνέχεια οι διευκρινιστικές ερωτήσεις όλων των βουλευτών, με προεξάρχοντα τον κ. Πάγκαλο, ο οποίος τελικώς συνόψισε τα τρία θέματα στα οποία οι διαφωνίες είναι σοβαρές και χρήζουν αντιμετώπισης (μείωση χρόνου εργασίας, 35ετία και απολύσεις).
 Κατά τη συζήτηση ο υπουργός εργασίας Τ. Γιαννίτσης, αφού υποστήριξε ότι με την
εφαρμογή των διατάξεων του νομοσχεδίου προσδοκάται να δημιουργηθούν στα επόμενα δύο χρόνια περίπου 60.000 νέες θέσεις εργασίας, δεσμεύτηκε ότι οποιαδήποτε συμφωνία μεταξύ εργοδοτών και εργαζομένων θα ενσωματωθεί στο νομοσχέδιο. Ο υφυπουργός Χρ. Πρωτόπαπας υποστήριξε ότι οι ρυθμίσεις του νομοσχεδίου δεν δημιουργούν σε καμία περίπτωση πρόβλημα στην πλήρη και σταθερή
απασχόληση, αναφέροντας ότι το υπουργείο «θα κάνει ό,τι μπορεί» για να ενσωματώσει παρατηρήσεις και προτάσεις, εφόσον δεν αλλοιώνουν επί της ουσίας το περιεχόμενο του νομοσχεδίου».
 Εξάλλου, ο βουλευτής Γ. Δασκαλάκης εξέφρασε την αισιοδοξία ότι πρέπει να αναμένονται βελτιώσεις του νομοσχεδίου.
 Ενας από τους βασικούς υποστηρικτές του νομοσχεδίου, ο Ρ. Σπυρόπουλος, επίσης μίλησε για το κλίμα συναίνεσης που διαπιστώθηκε κατά τη συζήτηση, το οποίο, όπως είπε, βοηθά να εξομαλυνθούν οι αντιθέσεις.
 Ο γραμματέας της K.E. K. Σκανδαλίδης δήλωσε ότι «ο υπουργός (T. Γιαννίτσης) είπε: «Ο, τι έχει συζητηθεί θα το λάβει υπόψη του και αν χρειαστεί, θα γίνουν κάποιες βελτιώσεις», ενώ ο κυβερνητικός εκπρόσωπος Δ. Pέππας ανέφερε πως «οι βουλευτές έχουν τη δυνατότητα να ψηφίζουν κατά κρίση».
  Tη σύγκληση της διοίκησης της ΓΣEE με θέμα την κήρυξη 24ωρης απεργίας στις 19 Δεκεμβρίου ζητεί το ΠAME, ενώ ο αναπληρωτής πρόεδρος A. Kαλύβης ζητεί «η ΓΣEE με σαφήνεια να εκφράσει την αντίθεσή της στην ουσία των αντεργατικών διατάξεων Γιαννίτση».
