 Aποκρούει η Ολομέλεια του Αρείου Πάγου βασικές προτάσεις της κυβερνητικής πλειοψηφίας για τη συνταγματική αναθεώρηση διατάξεων που αφορούν τη δικαιοσύνη. Δώδεκα ρυθμίσεις που προτείνει η Επιτροπή Αναθεώρησης του Συντάγματος συναντούν την αντίθεση των αρεοπαγιτών, οι οποίες τις αποδοκιμάζουν ως ανεπίτρεπτες, επικίνδυνες ή αδιέξοδες.
 Ο πρόεδρος του Αρείου Πάγου Στ. Ματθίας, εκφράζοντας και τις απόψεις των αρεοπαγιτών, έσπευσε να διευκρινίσει προς άρση τυχόν παρεξηγήσεων, ότι «δεν αντιδικούμε με την κυβέρνηση, απλώς καταθέτουμε τη γνώμη μας ώστε να διευκολυνθεί το έργο της αναθεώρησης του Συντάγματος και να γίνει επιτυχέστερα».
 Σύμφωνα, λοιπόν, με τη γνωμοδότηση της Ολομέλειας του ανώτατου δικαστηρίου, που συνεδρίασε χθες, οι δικαστές διαφωνούν για: 
 * Την επιλογή της ηγεσίας της δικαιοσύνης από το υπουργικό συμβούλιο. Θεωρούν ότι η πιο ενδεδειγμένη λύση είναι να επιλέγει ο Πρόεδρος της Δημοκρατίας ή έστω το υπουργικό συμβούλιο τους προέδρους των ανωτάτων δικαστηρίων μεταξύ των
αντιπροέδρων, οι οποιοι θα έχουν τριετή θητεία στον Αρειο Πάγο, ενώ οι αντιπρόεδροι να αναδεικνύονται με μυστική ψηφοφορία από τις ολομέλειες των δικαστηρίων. Αντίθετοι είναι και για την επιλογή του εισαγγελέα του Αρείου Πάγου μόνον από τον εισαγγελικό κλάδο.
 * Την πρόταση, ότι προκειμένου για τη δίωξη ή τη διενέργεια προανάκρισης για τυχόν ευθύνες υπουργών και συμμετοχών είναι απαραίτητη η συγκατάθεση της Βουλής. Με πλειοψηφία 35 έναντι 8, έκριναν ότι εάν περάσει η πρόταση αυτή, θα διευρυνθεί ο κύκλος των προσώπων που θα τελούν υπό ασυλία, κάτι που είναι ασυμβίβαστο με την αρχή της ισότητας και τη νομιμότητα.
 * Τη συμμετοχή στη σύνθεση του Ειδικού Δικαστηρίου για την εκδίκαση αδικημάτων
πολιτικών, εκτός από επτά δικαστές του Αρείου Πάγου και έξι του Συμβουλίου της
Επικρατείας. Η πλειοψηφία 28 μελών έχει την άποψη ότι το Ειδικό Δικαστήριο πρέπει να συγκροτείται μόνον από ποινικούς δικαστές, όπως ισχύει σήμερα.
 * Τη συνταγματική καθιέρωση του θεσμού των ενόρκων. Ομόφωνα έκριναν ότι η συμμετοχή των ενόρκων αποτελεί τροχοπέδη, εξαιτίας του ότι είναι ευάλωτοι και ευεπίφοροι σε πιέσεις.
 * Τη διάταξη που προβλέπει ότι σε εξαιρετικές περιπτώσεις, υποθέσεις μπορούν να υπαχθούν στην αρμοδιότητα των Εφετείων. Τη χαρακτηρίζουν επικίνδυνη, διότι «παρέχεται έτσι η ευχέρεια να επανέλθουν σημαντικά οικονομικά εγκλήματα στην αρμοδιότητα των μικτών δικαστηρίων, με αποτέλεσμα να παραλύσει η ποινική κύρωση για βαριά εγκλήματα.
 * Αντισυνταγματική θεωρούν και τη ρύθμιση που απαγορεύει την αναλογική επέκταση επί μισθολογικών θεμάτων ή συντάξεων. Να σημειωθεί ότι με βάση την αναλογική επέκταση, δικαστές αλλά και δημόσιοι υπάλληλοι πέτυχαν την ικανοποίηση οικονομικών διεκδικήσεών τους.
