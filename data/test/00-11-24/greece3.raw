Δεκατέσσερις μήνες μετά το σεισμό της 7ης Σεπτεμβρίου του 1999, που κόστισε τη ζωή σε 143 ανθρώπους, και περίπου ένα μήνα μετά την υπουργική παρέμβαση για ολοκλήρωση της ανάκρισης το ταχύτερο δυνατό λόγω μείζονoς σπουδαιότητας της υπόθεσης, η αρμόδια ανακρίτρια προσωποποίησε την κακουργηματική κατηγορία της «ανθρωποκτονίας από πρόθεση με ενδεχόμενο δόλο» σε βάρος των υπευθύνων του εργοστασίου της Φαράν -στα συντρίμμια του «θάφτηκαν» εφτά πολίτες- και τους καλεί την ερχόμενη Δευτέρα σε απολογία.
 Σύμφωνα με τις κλήσεις σε απολογία, το αδίκημα αφορά το εφταμελές διοικητικό συμβούλιο του εργοστασίου και έναν πολιτικό μηχανικό. Οπως μάλιστα έγινε γνωστό, η 16η τακτική ανακρίτρια, Ιωάννα Λάμπρου, που μέχρι τώρα κινούνταν με ρυθμούς «χελώνας» λόγω κυρίως της καθυστέρησης υποβολής των τελικών πορισμάτων
των ειδικών πραγματογνωμόνων, είναι αποφασισμένη να έχει λάβει απολογίες το αργότερα μέχρι τις 23 Δεκεμβρίου, και από τους υπεύθυνους του εργοστασίου της Ρικομέξ. Υπενθυμίζεται ότι μετά την κατεπείγουσα προκαταρκτική εξέταση που είχε διενεργηθεί αμέσως μετά το σεισμό, η εισαγγελία είχε προχωρήσει στην άσκηση ποινικών διώξεων για «ανθρωποκτονία από πρόθεση με ενδεχόμενο δόλο» (κακούργημα) κατά παντός υπευθύνου των εργοστασίων Ρικομέξ και Βιοκύτ (στα ερείπιά τους είχαν βρει το θάνατο 38 συνάνθρωποί μας) καθώς και σε άλλες περιπτώσεις για το πλημμέλημα της «επικίνδυνης σωματικής βλάβης με ενδεχόμενο δόλο κατά συρροή». Ενώ, για την περίπτωση της πολυκατοικίας στη λεωφόρο Τατοΐου, στη Μεταμόρφωση, έχει ασκηθεί ποινική δίωξη για «απάτη» σε βαθμό κακουργήματος και απλή συνέργεια σ' αυτή σε βάρος εργολάβου-κατασκευαστή και του πολιτικού μηχανικού.
 Πάντως από την πρώτη στιγμή είχε διαφανεί η αδυναμία πλήρους διερεύνησης της υπόθεσης, αφού πολλά από τα φονικά κτίρια δεν έφεραν πλήρη ή σαφή «στοιχεία ταυτότητας», υπήρχαν δηλαδή σοβαρές ελλείψεις στους φακέλους τους. Αυτό το γεγονός είχε οδηγήσει την ανακρίτρια να ζητήσει, μήνες μετά, την κατά παντός υπευθύνου άσκηση ποινικών διώξεων και το διαχωρισμό των δικογραφιών για κάθε κτίριο, προκειμένου να προχωρήσει η έρευνα τουλάχιστον για όσα από αυτά επαρκούν τα στοιχεία. Αξιοσημείωτο είναι άλλωστε το γεγονός ότι ένα χρόνο μετά
το σεισμό η αρμόδια επιτροπή είχε προχωρήσει στην έκδοση προκαταρκτικού πορίσματος, μια και δεν είχαν ολοκληρωθεί οι έρευνες για τα περισσότερα κτίρια.
 Η νέα προθεσμία όμως που είχαν ζητήσει οι εμπειρογνώμονες λήγει στις 10 Δεκεμβρίου, οπότε μέχρι τότε οφείλουν να έχουν υποβάλει στην ανακρίτρια τα πολύκροτα πορίσματά τους.
 Να καταλήγουν δηλαδή σε συμπεράσματα αναφορικά με το αν στα εν λόγω κτίρια είχαν τηρηθεί οι κανόνες οικοδομικής, εάν είχαν εκτελεστεί αυθαίρετες εργασίες
 (όπως προσθήκες) και τελικά εάν υπάρχει αιτιώδης σύνδεσμος μεταξύ των τυχόν παράνομων ενεργειών και των θανάτων που επήλθαν από την κατάρρευση των κτιρίων
με αφορμή το σεισμό. Σε περίπτωση καθυστέρησης σύνταξης και υποβολής των πορισμάτων οι εμπειρογνώμονες -δεκαπέντε υπάλληλοι του ΥΠEXΩΔE, όπως σεισμολόγοι, πολιτικοί μηχανικοί, αρχιτέκτονες- απειλούνται με ειδικές ποινές προστίμων, διαγραφή από τον πίνακα πραγματογνωμόνων, απαγόρευση άσκησης επαγγέλματος κ.ά.
