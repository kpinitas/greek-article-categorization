 τιμή του πετρελαίου μπρεντ σκαρφάλωσε χθες έως τα 33, 55 δολ. το βαρέλι, για να
διαμορφωθεί αργότερα στα 32, 70 δολ., 24 σεντς χαμηλότερα, αφού λίγο πριν από την εκκίνηση είχε πέσει έως τα 32, 25 δολ. Στη Νέα Υόρκη, το αμερικανικό αργό παρουσίαζε άνοδο 33 σεντ φθάνοντας στα 34, 80 δολ. το βαρέλι.
 Τη νέα άνοδο πυροδότησε η απόφαση του ΟΠΕΚ να μην αυξήσει άλλο την παραγωγή, αλλά και οι προβλέψεις για πτώση της θερμοκρασίας στις ΗΠΑ.
 Ο ΟΠΕΚ όχι μόνο απέκλεισε το ενδεχόμενο να αυξήσει κι άλλο την παραγωγή, στην τελευταία σύνοδό του προχθές, αλλά άφησε ανοιχτό το ενδεχόμενο να τη μειώσει από Ιανουάριο, φοβούμενος απότομη πτώση τιμών μόλις περάσει ο χειμώνας.
 Ο υπουργός Πετρελαίου του Κουβέιτ, σεΐχης Σαούντ Νάσερ αλ-Σαμπάχ, μιλώντας χθες στο ετήσιο συνέδριο «Οil and Mone y-Πετρέλαιο και Χρήμα» στο Λονδίνο, δήλωσε κατηγορηματικά ότι «δεν τίθεται θέμα» αύξησης της παραγωγής.
 Υποστήριξε ακόμη ότι θα ήταν συνετό να περιμένουμε ώς το πρώτο τρίμηνο του 2001 για να αξιολογήσουμε την κατάσταση της αγοράς, γιατί μετά το χειμώνα συνήθως οι τιμές πέφτουν.
 Ο ΟΠΕΚ συνέρχεται ξανά στις 17 Ιανουαρίου, περίοδος κατά την οποία πολλοί αναλυτές εκτιμούν ότι το έλλειμμα στα αποθέματα θα έχει μετατραπεί σε πλεόνασμα. Εξέλιξη που αν επαληθευτεί, ενδεχομένως να ενισχύσει τα επιχειρήματα του ΟΠΕΚ για μείωση της παραγωγής πριν οι τιμές υποχωρήσουν απότομα, εν όψει της άνοιξης και της μειωμένης ζήτησης.
 Προς τα παρόν πάντως, το άμεσο ενδιαφέρον της αγοράς στρέφεται στα αμερικανικά
αποθέματα πετρελαίου θέρμανσης, τα οποία είναι πάνω από 40% λιγότερα σε σχέση με πέρυσι, σε μία εβδομάδα κατά την οποία προβλέπεται σημαντική μείωση της θερμοκρασίας στις περιοχές της Βόρειας Αμερικής.
 Εν τω μεταξύ, ο υφυπουργός Πετρελαίου της Βενεζουέλας Μπερνάρντο Αλβαρέζ ζήτησε από τη νέα αμερικανική κυβέρνηση να προχωρήσει σε μεγαλύτερο διάλογο μεταξύ των παραγωγών και καταναλωτριών χωρών.
 Προέτρεψε ακόμη τις ΗΠΑ να αντιμετωπίσουν τα διαρθρωτικά προβλήματα που αντιμετωπίζουν τα διυλιστήριά της, και τις ευρωπαϊκές χώρες να αντιμετωπίσουν το πρόβλημα της βαρίας φορολογίας.
 «Πρέπει να υπάρξει διάλογος μεταξύ παραγωγών και καταναλωτών. Πρέπει να κάτσουμε κάτω και να εξετάσουμε τα διαρθρωτικά προβλήματα που έχουν σχέση με τις τιμές και τη σταθερότητα της αγοράς», τόνισε ο Αλβαρέζ σε συνέντευξη Tύπου
 Οι δηλώσεις αυτές έγιναν εν όψει της συνόδου μεταξύ πετρελαιοπαραγωγών και καταναλωτριών χωρών που θα γίνει στο Ριάντ την Παρασκευή. Ο μόνιμος διάλογος μεταξύ των δύο πλευρών καθιερώθηκε από τη Γαλλία και τη Βενεζουέλα, μετά τον πόλεμο του Περσικού το 1991, στον οποίο θα μετάσχει για πρώτη φορά και ο Αμερικανός υπουργός Ενέργειας Μπιλ Ρίτσαρντσον.
