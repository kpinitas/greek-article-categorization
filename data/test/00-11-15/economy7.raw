 Συνοψίζοντας τα αποτελέσματα της περιοδείας αυτής, που περιλάμβανε το Βελιγράδι, τη Σόφια και τα Σκόπια, ο Ελληνας υπουργός δήλωσε συγκεκριμένα ότι συνάντησε θετικό κλίμα και στις τρεις χώρες που επισκέφθηκε και οι οποίες έδειξαν να αναγνωρίζουν την τεράστια συμβολή της Ελλάδας στην ανάπτυξη της οικονομίας και της δημοκρατίας στην ευρύτερη περιοχή της Bαλκανικής.
 Χαρακτήρισε μάλιστα το 2000 ως ιστορικό έτος για τα Βαλκάνια, καθώς «τερματίζει μια δεκαετής περίοδος αστάθειας, συγκρούσεων και πολέμων, για να σηματοδοτήσει μια νέα περίοδο σταθερότητας, η οποία προσφέρει πολλές ευκαιρίες
 Πρόσθεσε ότι στην περίοδο αυτή η Ελλάδα μπορεί και θέλει να προσφέρει πολλά, για το λόγο αυτό και χαρακτήρισε ιδιαίτερα σημαντική την περιοδεία του, υπογραμμίζοντας ότι σε αυτή, εκτός από τους δύο υπουργούς, συμμετείχαν επίσης διακομματική ομάδα μελών του Kοινοβουλίου, καθώς και μεγάλος αριθμός από τους σημαντικότερους Ελληνες επιχειρηματίες.
 Προειδοποίησε ωστόσο ότι ακόμα δεν έχουν λυθεί πολλά από τα πολιτικά προβλήματα σε χώρες της περιοχής, όπως η Γιουγκοσλαβία ή η Αλβανία, γι' αυτό και συνεχίζεται η αστάθεια και η οικονομική κρίση, για την οποία πρέπει να υπάρξει, όπως τόνισε, συνεχής εγρήγορση, μέχρι να εδραιωθούν οι συνθήκες σταθερότητας.
 Ιδιαίτερα για τα Σκόπια, τελευταίο σταθμό της περιοδείας του, ο κ. Παπαντωνίου
είπε ότι τόνισε στους συνομιλητές του την παροχή βοήθειας ύψους 85 εκ. δολαρίων που πρόκειται να διαθέσει η Ελλάδα στη χώρα τους και τα οποία θα διατεθούν για την ανάπτυξη της οικονομικής, κοινωνικής και παραγωγικής υποδομής.
 Επίσης είπε ότι ζήτησε την επιτάχυνση της διαδικασίας κατάρτισης των αναγκαίων
σχεδίων, τα οποία κατά τον γ.γ. Διεθνούς Οικονομικής Συνεργασίας κ. Σταυρακάκη
«θα πρέπει να είναι συμβατά και συγκλίνοντα προς τα αντίστοιχα ελληνικά», για τη σύντομη εκταμίευση των κονδυλίων που προγραμματίζονται για την υλοποίηση των σχεδίων αυτών.
 Υπογράμμισε πάντως το γεγονός ότι οι οικονομικές ανταλλαγές της Ελλάδας με τα Σκόπια προχωρούν ιδιαίτερα θετικά, έχοντας φτάσει ήδη στα 500 εκ. δολάρια, και
πρόσθεσε ότι διαπίστωσε πως στη χώρα προχωρούν οι οικονομικές μεταρρυθμίσεις, δημιουργώντας ένα θεσμικό πλαίσιο κατάλληλο για περισσότερες επενδύσεις εκ μέρους της Ελλάδας, πράγμα που ενθαρρύνει άλλωστε και η ελληνική κυβέρνηση.
 Το καλό επίπεδο των σχέσεων των δύο χωρών αποτέλεσε άλλωστε και το βασικό επιχείρημα για τον κ. Παπαντωνίου, ώστε να θέσει και το θέμα της επίλυσης της διένεξης για το όνομα, έμμεσα όμως, όπως είπε ο ίδιος, εξηγώντας ότι το περιεχόμενο της επίσκεψής του δεν επέτρεπε την άμεση αναφορά στο θέμα αυτό.
 Τέλος, ο Ελληνας υπουργός δήλωσε ότι δεν διαπίστωσε καμία άρνηση εκ μέρους των
συνομιλητών του στην πραγματοποίηση επενδύσεων και από ελληνικές δημόσιες επιχειρήσεις, μάλιστα έκανε λόγο για το ενδιαφέρον του ΟΤΕ να συμμετάσχει στην
ιδιωτικοποίηση της τηλεφωνίας των Σκοπίων, ενώ υπαινίχθηκε και την ενδεχόμενη μελλοντική εμπλοκή σε ανάλογη επένδυση εκ μέρους και της ΕΥΔΑΠ. 
