 νέος είναι ωραίος», και αυτό επιβεβαιώνεται και στα μέσα μαζικής μεταφοράς. 
 Οπως δείχνει έρευνα που πραγματοποίησε το Εθνικό Μετσόβιο Πολυτεχνείο για λογαριασμό του Οργανισμού Αστικών Συγκοινωνιών Αθηνών (ΟΑΣΑ), τα οχήματα και οι σταθμοί του Μετρό αναδεικνύονται από το επιβατικό κοινό πρώτα σε καθαριότητα, ασφάλεια και μέσα πληροφόρησης.
 Ταυτόχρονα όμως αναδεικνύεται το σοβαρότατο πρόβλημα της έλλειψης χώρων στάθμευσης γύρω από τους σταθμούς του μετρό και του ηλεκτρικού σιδηροδρόμου.
 Η έρευνα πραγματοποιήθηκε σε δείγμα 2.000 επιβατών από τις 26/5 έως τις 15/6 του 2000 και αποσπάσματά της δημοσιοποιήθηκαν χθες από το υπουργείο Μεταφορών.
Η καθαριότητα των συρμών του μετρό κρίνεται πολύ καλή από το 88% των επιβατών και ικανοποιητική από το 12%. 
 Αντίστροφα, για τους συρμούς του ηλεκτρικού που είναι άνω των 15 ετών, το 6% των επιβατών την θεωρεί πολύ καλή, το 35% ικανοποιητική, το 40% ανεπαρκή και το 18% κακή. Ασχημη είναι η κατάσταση και στα τρόλεϊ, όπου μόνο το 6% τη θεωρεί πολύ καλή, 38% ικανοποιητική, 40% ανεπαρκή και 16% κακή. Στα μπλε λεωφορεία η κατάσταση είναι κάπως καλύτερη, καθώς το 15% θεωρεί την καθαριότητα πολύ καλή, το 57% ικανοποιητική, το 18% ανεπαρκή και το 9% κακή.
 Για την πληροφόρηση στους σταθμούς και τις στάσεις, η κατάσταση θεωρείται πολύ
καλή από το 76% στο μετρό και απλώς ικανοποιητική από το 43% στα λεωφορεία, από το 40% στον ηλεκτρικό και από το 26% στα τρόλεϊ.
 Η ασφάλεια κρίνεται πολύ καλή στους σταθμούς του μετρό από το 76% των επιβατών, αλλά μόλις από το 12% για τους σταθμούς του ηλεκτρικού (32% τη θεωρούν ικανοποιητική, 42% ανεπαρκή και 7% κακή). Η καθαριότητα των σταθμών θεωρείται επίσης πολύ καλή από το 84% των επιβατών του μετρό και μόνον από το 6% των επιβατών του ηλεκτρικού. Aπό το 43% των επιβατών του ηλεκτρικού η καθαριότητα θεωρείται απλώς ικανοποιητική, από το 36% ανεπαρκή και από το 15% κακή. Ανάλογα αποτελέσματα προκύπτουν και για τη γενική εμφάνιση των σταθμών μετρό και ηλεκτρικού.
 Στον ίδιο παρονομαστή έρχονται όμως το Αττικό Μετρό και ο ηλεκτρικός σιδηρόδρομος, όταν η ερώτηση αφορά την ευκολία στάθμευσης. Κακή θεωρείται η σχετική δυνατότητα από το 42% στο μετρό και το 48% στον ηλεκτρικό και ανεπαρκής από το 32% στο μετρό και από το 40% στον ηλεκτρικό. Ικανοποιητική-πολύ καλή θεωρείται μόνον από το 26% στο μετρό και από το 12% στον ηλεκτρικό.
 Σύμφωνα με την ίδια έρευνα, περίπου το 50% των επιβατών όλων των συγκοινωνιακών μέσων θεωρούν ότι η κατάσταση έχει βελτιωθεί στο τελευταίο δωδεκάμηνο και περίπου το 40% ότι παραμένει ίδια. Ως το πιο θετικό στοιχείο για τον ηλεκτρικό και το μετρό θεωρούνται ο χρόνος διαδρομής και η συχνότητα δρομολογίων, ενώ για τα λεωφορεία και τα τρόλεϊ αξιολογείται ως δυνατό σημείο μόνο το κόστος του εισιτηρίου.
