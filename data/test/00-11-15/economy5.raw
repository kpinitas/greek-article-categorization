Βαρύ πλήγμα δέχεται αυτήν την περίοδο των ισχνών συναλλαγών και της επενδυτικής απραξίας στη Σοφοκλέους το σύστημα των αυξήσεων μετοχικού κεφαλαίου, που μοιάζει να βρίσκεται ένα βήμα πριν από την κατάρρευσή του.
 Οι Eλληνες επενδυτές, που από πέρυσι μέχρι σήμερα τροφοδότησαν, είτε ηθελημένα είτε πέφτοντας σε «παγίδες», με περισσότερα από 5, 3 τρισ. δρχ. τις εισηγμένες επιχειρήσεις, για να δουν τα λεφτά τους να κατευθύνονται σε οτιδήποτε άλλο εκτός από παραγωγικές επενδύσεις, παίρνουν τώρα την «εκδίκησή» τους. Η καθολική, σχεδόν, αποχή τους από τα χρηματιστηριακά δρώμενα, με αποκορύφωμα την αδιαφορία τους να χρηματοδοτήσουν τα επενδυτικά σχέδια των εταιρειών στις οποίες είναι «εγκλωβισμένοι» ή να αγοράσουν μετοχές νέων επιχειρήσεων, μοιάζει
να είναι η «απάντησή» τους απέναντι σε ένα σύστημα αυξήσεων κεφαλαίου, «των οποίων τόσο η ποσότητα όσο και η ποιότητα μακράν απείχαν από τις οικονομικές και χρηματιστηριακές προδιαγραφές», όπως σχολίαζε χθες γνωστός χρηματιστής.
 Οι εταιρείες που καταφέρνουν να αντλήσουν με επιτυχία τα κεφάλαια που ζητούν (όπως λ.χ. η εταιρεία Πλαίσιο, της οποίας η αύξηση κατά 4, 05 δισ. δρχ. ολοκληρώθηκε στο σύνολό της) λιγοστεύουν όσο περιορίζεται και η αξία των συναλλαγών, ενώ ταυτόχρονα αυξάνει ο αριθμός των επιχειρήσεων εκείνων που είτε
διστάζουν να υλοποιήσουν τώρα τις αποφάσεις των γενικών τους συνελεύσεων, είτε
 Αρκεί μόνο να σημειωθεί ότι από τις αρχές του χρόνου μέχρι και σήμερα περισσότερες από 20 εταιρείες έχουν αποφασίσει αύξηση του μετοχικού τους κεφαλαίου για ποσά που προσεγγίζουν τα 300 δισ. δρχ., πλην, όμως, είτε δεν τους έχει δοθεί «πράσινο φως» να τις υλοιποιήσουν είτε με ίδια πρωτοβουλία αφήνουν τις ημερομηνίες να παρέλθουν. Δεν είναι λίγες δε, οι περιπτώσεις που οι όροι των αυξήσεων μετοχικού κεφαλαίου είναι πλέον ασύμφοροι, λόγω της απαξίωσης των τιμών πολλών μετοχών από την πτώση που έχει επέλθει.
 Οσες επιχειρήσεις παίρνουν, δε, το ρίσκο να ζητήσουν χρηματοδότηση από την αγορά, δεν αντιμετωπίζουν μόνο την πιθανότητα να μην καλυφθεί η έκδοση νέων μετοχών, όπως συνέβη στην περίπτωση της Singular (καλύφθηκε το 80%), ή της Active Eπενδυτικής που συγκέντρωσε μόνο το 30% των ζητούμενων χρημάτων. Τα «χτυπήματα» είναι πολλαπλά και εγγίζουν τόσο την τιμή της μετοχής στο χρηματιστηριακό ταμπλό, που αρχίζει να καταρρέει μόλις ανακοινωθεί η έναρξη της αύξησης (λ.χ. η Μηχανική που οδεύει προς αύξηση 60 δισ. δρχ. καταγράφει απώλειες άνω του 30% τις τελευταίες ημέρες), όσο και τις τιμές των δικαιωμάτων
συμμετοχής στην αύξηση, οι οποίες πλέον φτάνουν να διαπραγματεύονται όχι απλώς
σε «εξευτελιστικά» επίπεδα, αλλά κυριολεκτικά μια ανάσα πριν από το μηδενισμό τους.
 Είναι ενδεικτική του κλίματος απαξίωσης στην αγορά δικαιωμάτων η μετεωρική πτώση που κατέγραψαν για ακόμη μία συνεδρίαση χθες οι τιμές των εταιρειών που διενεργούν αύξηση κεφαλαίου αυτήν την περίοδο. Συγκεκριμένα, το δικαίωμα της ΝΕΛ έκλεισε στη 1 δρχ. με πτώση -66, 67%, στην ίδια τιμή διαμορφώθηκε και το δικαίωμα της ΑΝΕΚ με πτώση 50%, το δικαίωμα της Infoquest βρέθηκε στις 3 δρχ. με πτώση -40%, ενώ αυτό της Δάριγκ έκλεισε στις 324 δρχ. με πτώση -24, 65%. Καλύτερη «συμπεριφορά» επέδειξε το δικαίωμα της εταιρείας Κλινική Δανιηλίδη (-3, 34% στις 550 δρχ.), ενώ χωρίς μεταβολή έκλεισαν τα δικαιώματα των εταιρειών Fourlis (410 δρχ.) και Αθηνά (61 δρχ.).
 Φυσικά η κατάσταση αυτή έχει προκαλέσει έντονο προβληματισμό σε όλους όσοι ασχολούνται με τη χρηματιστηριακή αγορά, καθώς το συμπέρασμα που συνάγεται είναι ότι οι τελευταίες εξελίξεις ακυρώνουν τον ουσιαστικό ρόλο του Χρηματιστηρίου, που είναι η άντληση αναπτυξιακών κεφαλαίων από τις επιχειρήσεις. Εντούτοις θεωρούν απολύτως δικαιολογημένη την καθολική αδιαφορία
του επενδυτικού κοινού, επισημαίνουν όμως τον κίνδυνο «να μείνουν πίσω επιχειρήσεις με αξιόλογα επενδυτικά σχέδια που χρειάζονται άμεση χρηματοδότηση
