 Από τον Iανουάριο στην ΑΕΚ ο Γιάννης Παθιακάκης και μόλις χθες (με καθυστέρηση δέκα μηνών) αισθάνθηκε την ανάγκη να εκφράσει ότι χρειάζεται «και υπομονή» για να ξαναγίνει «μεγάλη» η ΑΕΚ. Ουσιαστικά πήρε πίσω τις δηλώσεις (εντυπωσιασμού περισσότερο) που έκανε τις πρώτες μέρες της θητείας του. «Δεν θέλω πίστωση χρόνου, οι πιστωτικές κάρτες στην ΑΕΚ τελείωσαν. Τι πάει να πει υπομονή, εγώ θέλω αμέσως να με κρίνουν», είχε επαναλάβει αρκετές φορές τους πρώτους μήνες.
 Τα πράγματα με το όνομά τους τα είπε χθες, αυτό που όφειλε δηλαδή να κάνει από την πρώτη στιγμή. «Μπορεί κάποιοι άνθρωποι να μην έχουν υπομονή και να περιμένουν από τη μια μέρα στην άλλη η ΑΕΚ να γίνει Ρεάλ ή να φτάσει στα επίπεδα της ΑΕΚ του παρελθόντος. Για να γίνει όμως αυτό θα πρέπει να περάσουν κάποια παιχνίδια. Χρονοδιάγραμμα, όμως, που με ρωτάτε δεν μπορώ να βάλω, γιατί δεν έχω να κάνω με μηχανήματα, αλλά με ανθρώπινους οργανισμούς», απάντησε στο ερώτημα που του τέθηκε για τις εκδηλώσεις δυσαρέσκειας, αλλά και τις αποδοκιμασίες από μερίδα οπαδών της ΑΕΚ.
 Στη συνέντευξη Τύπου ο Παθιακάκης αναφέρθηκε και πάλι στην αναγκαιότητα σταδιακής ανανέωσης και ενίσχυσης της ομάδας. Προφανώς για να τα ακούσουν οι υπεύθυνοι της Netmed στην ΑΕΚ (Σιρχάουζ, Λοϊζίδης) και να πράξουν τα ανάλογα. «Ξεκινήσαμε από το καλοκαίρι σταδιακή ανανέωση σε ποσοστό 30-40%. Δεν πιστεύω πως με 22 παίκτες -αν εξαιρέσουμε τους τραυματίες- μπορεί να βγει το πρωτάθλημα.
 Δεν έχω μιλήσει με τη διοίκηση για μετεγγραφικά ζητήματα. Σίγουρα όμως η ομάδα δεν βγαίνει. Θα έχουμε προβλήματα με κάρτες, ενώ υπάρχει πάντα ο φόβος για κάποιον τραυματισμό. Θέλουμε ακόμη δύο παίκτες. Τώρα αν το μπάτζετ που θα εγκριθεί είναι 10 δραχμές ή 50 δεν μπορώ να το ξέρω. Το καλοκαίρι είχα πει στη διοίκηση πως ο αριθμός παικτών είναι μικρός. Ομως δεν είχα υπολογίσει και τους τραυματισμούς του Καραγιάννη και του Πάσσιου. Το καλοκαίρι διαθέσαμε όλο το μπάτζετ. Κάθε ομάδα πρέπει να ενισχύεται σε κάθε μετεγγραφική περίοδο. Θεωρώ τον αριθμό 25 παικτών κατάλληλο για το άμεσο μέλλον».
 Ο Παθιακάκης συνέστησε ψυχραιμία («να μη μας πιάνει πανικός, αυτή η αστάθεια είναι φυσιολογική για μια καινούργια ομάδα»), προανήγγειλε αλλαγές, για να πάρουν και άλλοι παίκτες χρόνο συμμετοχής. («Στην Καλαμάτα πιθανόν να παίξει ο Κωνσταντινίδης αντί του Ρουίς, ενώ μπορεί να μείνει πάλι έξω ο Ατματσίδης»), υπεραμύνθηκε όμως παράλληλα της τακτικής του να χρησιμοποιεί συνέχεια τους ίδιους: 
 «Μια ομάδα για να αποκτήσει ομοιογένεια δεν γίνεται να αλλάζει 4-5 παίκτες. Καλά έκανα κι έβαλα δώδεκα παίκτες κι έτσι μπορεί να συνεχίσω. Ούτε έκανα κουμπαριά με τους αναπληρωματικούς ούτε έκανα πάντρεμα μαζί τους! Με αφορμή τη χρησιμοποίηση του Κωστή είπα πως όλοι μπορούν να παίξουν». Οσο για το σύστημα (3-5-2 αντί 4-4-2), άφησε να εννοηθεί πως ανάλογα με τον αντίπαλο ενδέχεται να αλλάξει τη διάταξη.
 Ξεχωριστή αναφορά έκανε στην Μπάγερ Λεβερκούζεν: Είναι καλύτερη από την ΑΕΚ, αλλά στο ποδόσφαιρο δεν κερδίζει πάντα ο καλύτερος (!), η ΑΕΚ οφείλει μια μεγάλη πρόκριση στον κόσμο της και οι παίκτες πρέπει να δουν αυτά τα παιχνίδια ως πρόκληση. «Σ' αυτά τα ματς θα φανεί πόσο μετρά η ΑΕΚ. Αισιοδοξώ ότι θα είμαστε τότε σε καλή κατάσταση».
 Το ματς της άλλης Πέμπτης στο Λεβερκούζεν θ' αρχίσει στις 8.15 ώρα Ελλάδας, με διαιτητή το Νορβηγό Τέριε Χάουγκε. Τον επαναληπτικό της 7ης Δεκεμβρίου θα σφυρίξει ο Ισπανός Αρτούρο Νταουντέν Ιμπάνεθ.
 *** Με δηλώσεις του στην «ΕΡΑ ΣΠΟΡ» ο Βασίλης Τσάρτας υποστήριξε πως τον ενδιαφέρει η επιστροφή στην Ισπανία (σύμφωνα με τον «Ντον Μπαλόν», υπάρχει ζωηρό ενδιαφέρον της Ατλέτικο Μαδρίτης), αρκεί η πρόταση να προέρχεται από μεγάλο σύλλογο: «Ο προπονητής της Ατλέτικο Μαδρίτης, ο Μάρκος Αλόνσο, με ξέρει από τη Σεβίλλη. Ημασταν μαζί έναν χρόνο και κάτι παραπάνω, ενώ είχαμε πολύ καλές σχέσεις και άριστη συνεργασία.
 Γνωρίζω ότι προσπαθεί να κάνει ό,τι μπορεί, προκειμένου να επιστρέψει η Ατλέτικο στη μεγάλη κατηγορία. Και σίγουρα προσπαθεί μέσα από μετεγγραφές να δυναμώσει όσο το δυνατόν περισσότερο την ομάδα. Φυσικά και θα με ενδιέφερε να ξαναπαίξω στην Ισπανία. Αρκεί να υπάρχει πρόταση συγκεκριμένη, από ομάδα με υψηλούς στόχους και υψηλά κίνητρα».
