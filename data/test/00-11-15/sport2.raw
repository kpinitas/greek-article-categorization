 Εξελίξεις και μάλιστα σημαντικές, στο θέμα Τζιοβάνι που κυριαρχεί τα τελευταία εικοσιτετράωρα στον Ολυμπιακό αναμένονται στις αρχές της προσεχούς εβδομάδας. Ο Βραζιλιάνος μεσοεπιθετικός πήγε χθες το μεσημέρι μαζί με τον Λουτσιάνο στα γραφεία της πειραϊκής ΠΑΕ και συναντήθηκαν με τον Γιώργο Λούβαρη, «για θέμα που δεν αφορούσε τις σχέσεις Τζιοβάνι-Μαντζουράκη», όπως υποστήριξαν οι δύο ποδοσφαιριστές, αλλά τόσο από πλευράς παικτών όσο και από τη διοίκηση δεν δόθηκαν λεπτομέρειες για το λόγο που έγινε η επαφή. Σύμφωνα με έγκυρες πηγές, όμως, τη Δευτέρα ή την Τρίτη έρχεται στην Αθήνα ο μάνατζερ του Τζιοβάνι και του Λουτσιάνο, ο συμπατριώτης τους Ρομπέρτο Μάρτινς, ο οποίος φέρεται έτοιμος να θέσει θέμα μετεγγραφής των δύο ποδοσφαιριστών! Το συμβόλαιο του Λουτσιάνο λήγει το καλοκαίρι, ενώ του Τζιοβάνι τον Ιούνιο του 2002.
 Ο Τζιοβάνι Σίλβα ντε Ολιβέιρα, που έκανε και χθες προπόνηση μόνος του στο Ρέντη, απόντος του Γιάννη Μαντζουράκη που παρέμεινε στην οικογένειά του στη Θεσσαλονίκη, φέρεται να δήλωσε μετανιωμένος στη συνάντηση με τον Λούβαρη για το επεισόδιο με τον «Ρουμάνο» τεχνικό στο Λιόν («θέλω να γυρίσω στην ομάδα»), αλλά εκείνο που τον ενδιαφέρει είναι το μέλλον του στην ομάδα. Ο Βραζιλιάνος δεν κρύβει ότι δεν αισθάνεται καλά με την αντιμετώπιση που έχει από τον Μαντζουράκη και, σύμφωνα με πληροφορίες, ζήτησε να έχει μία συνάντηση με τον πρόεδρο του Ολυμπιακού Σωκράτη Κόκκαλη. Τον Λουτσιάνο τον απασχολεί αν η πειραϊκή ΠΑΕ θα του ανανεώσει το συμβόλαιό του, ή να ψάξει για άλλο σύλλογο, για να συνεχίσει την καριέρα του. 
 Κάκωση μηνίσκου έπαθε ο Πίτερ Οφορίκουε από κλοτσιά που δέχθηκε στο δεξί γόνατο στην προπόνηση στο Ρέντη, ενώ σήμερα θα υποβληθεί σε μαγνητική τομογραφία στο «Ερρίκος Ντινάν» από το γιατρό του Ολυμπιακού Χρήστο Δάρα για να διαπιστωθεί αν έχει σοβαρότερη ζημιά. Ο Νινιάδης ξεκίνησε χθες τρέξιμο, ενώ θεραπεία ακολουθεί ο Αντζας. Περίπου δέκα λεπτά πριν από το τέλος της προπόνησης αποχώρησε από το γήπεδο ο Λουτσιάνο, ο οποίος ένιωσε τράβηγμα στο δικέφαλο. 
 Με ιδιαίτερη αγωνία περιμένουν σήμερα στον Ολυμπιακό τη συνεδρίαση της πειθαρχικής επιτροπής της UEFA, οι αποφάσεις της οποίας θα ανακοινωθούν αύριο το πρωί στην πειραϊκή ΠΑΕ. Στην «ερυθρόλευκη» διοίκηση ελπίζουν ότι ο Ολυμπιακός θα γλιτώσει με υψηλό πρόστιμο, ενώ οι Ζε Ελίας, Αντζας, Ελευθερόπουλος κινδυνεύουν με αποκλεισμό μίας έως τριών αγωνιστικών.
 Αναχώρησε χθες το πρωί για το Βουκουρέστι ο Πρέντραγκ Τζόρτζεβιτς, όπου ενσωματώθηκε στην αποστολή της Εθνικής Γιουγκοσλαβίας, ενώ από του Ρέντη απουσίασαν και οι Ελευθερόπουλος, Μαυρογενίδης, Αμανατίδης, Γεωργάτος, Πατσατζόγλου, Χούτος, οι οποίοι βρίσκονται στη Ρόδο με την Εθνική ομάδα, που αντιμετωπίζει σήμερα τη Σλοβακία.
 * Ο Τάκης Λεμονής ενημέρωσε χθες το απόγευμα τον Γιάννη Μαντζουράκη με κάθε λεπτομέρεια για το αποτέλεσμα του ταξιδιού του την περασμένη Κυριακή στο Λονδίνο (Λίβερπουλ - Κόβεντρι 4-1). Ο συνεργάτης του «Ρουμάνου τεχνικού θα ταξιδέψει εκτός σοβαρού απροόπτου την Κυριακή στο Λονδίνο για να παρακολουθήσει τη Λίβερπουλ στον εκτός έδρας αγώνα με την Τότεναμ. Ο αγγλικός σύλλογος αναμένεται να έχει και αυτός απεσταλμένο στην Αθήνα για να δει τον Ολυμπιακό στο ΟΑΚΑ κόντρα στην Παναχαϊκή.
 * Νέο πρόβλημα τραυματισμού προέκυψε χθες στη Λίβερπουλ. Ο Στίβεν Τζεράρντ ένιωσε πόνους στην πλάτη σε παλαιό του τραύμα και αποκλείστηκε από την αποστολή της Εθνικής Αγγλίας για το φιλικό αγώνα σήμερα με την Ιταλία, ενώ τραυματίας είναι και ο Μάικλ Οουεν.
 * Ο Ολλανδός Ρενέ Τέμινγκ θα σφυρίξει τον πρώτο αγώνα Ολυμπιακού - Λίβερπουλ στο ΟAKA...
