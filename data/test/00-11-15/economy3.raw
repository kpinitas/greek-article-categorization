Θετικές προοπτικές για το ελληνικό τραπεζικό σύστημα διαβλέπουν οι τραπεζίτες, οι οποίοι μετέχουν στο διήμερο Banking Forum, που διοργάνωσε ο Economist. Ταυτόχρονα, επεσήμαναν ότι οι προκλήσεις που καλούνται να αντιμετωπίσουν οι ελληνικές τράπεζες στο νέο περιβάλλον του ευρώ, έχουν αυξηθεί. 
 Ο πρόεδρος της Εμπορικής κ. Γ. Στουρνάρας συνέδεσε την πορεία των τραπεζών με το ευνοϊκό μακροοικονομικό περιβάλλον που έχει δημιουργηθεί.. Ωστόσο, επεσήμανε ότι οι τράπεζες έχουν να αντιμετωπίσουν σειρά προκλήσεων, όπως η πελατοκεντρική στροφή προς τις πωλήσεις των προϊόντων τους και οι νέοι τομείς δραστηριότητας, όπως η επενδυτική τραπεζική, οι τραπεζοασφάλειες, τα νέα καταθετικά προϊόντα, ηλεκτρονική τραπεζική, αξιοποίηση ακινήτων, επιχειρηματικές συμμετοχές και asset management. Αλλα στοιχεία στα οποία πρέπει να επικεντρωθούν οι τράπεζες είναι η μείωση του λειτουργικού κόστους, η
εκπαίδευση προσωπικού, η βελτίωση των εσωτερικών συστημάτων και η επίλυση του ασφαλιστικού. Ο κ. Στουρνάρας προέβλεψε ότι οι διασυνοριακές συνεργασίες των ελληνικών τραπεζών θα ενισχυθούν και θα επεκταθούν σε χώρους όπως τα Βαλκάνια και η Κύπρος. 
 Ο υποδιοικητής της Εθνικής Τράπεζας κ. Ανδρέας Βρανάς, μιλώντας στην ίδια εκδήλωση, επεσήμανε ότι η Εθνική Τράπεζα υλοποιεί επενδύσεις 110 δισ. δρχ. για
την επέκτασή της στις χώρες των Βαλκανίων και διαθέτει, μετά την εξαγορά μίας σκοπιανής και μίας βουλγαρικής τράπεζας 240 καταστήματα με 4.000 εργαζόμενους στις χώρες αυτές. Τα μερίδια της αγοράς που διαθέτει η σκοπιανή Stopanska ανέρχονται στο 18%, ενώ η UBV διαθέτει το 45% της βουλγαρικής αγοράς. Η Εθνική
διαθέτει επίσης γραφείο στη Ρουμανία μετά την εξαγορά της Chase, ενώ διαθέτει επίσης και άλλα τρία υποκαταστήματα στην Αλβανία. Ο κ. Βρανάς εκτίμησε ότι η ένταξη της Ελλάδας στην ΟΝΕ δημιουργεί καλύτερες προοπτικές για τη συνεργασία των ελληνικών τραπεζών και επιχειρήσεων με ξένες στις αγορές των Βαλκανίων. 
 Στην εκτίμηση αυτή συμφώνησε και ο γενικός διευθυντής της Εμπορικής κ. Γ. Μιχελής, ο οποίος τόνισε ότι οι ελληνικές τράπεζες διαθέτουν επάρκεια κεφαλαίων και τις απαραίτητες γνώσεις προκειμένου να επεκταθούν στις αγορές αυτές.
