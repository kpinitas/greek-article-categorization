 Mε ξεχωριστό ενδιαφέρον αναμένεται σήμερα να εκδικαστεί στο Κακουργιοδικείο της
Πάτρας, ύστερα από δύο αναβολές (5/4/2000 και 21/5/2000), η πολυσυζητημένη ληστεία με λεία 30 εκατομμύρια δραχμές, στα ΕΛΤΑ Αμαλιάδας, η οποία, σύμφωνα με τα στοιχεία της έρευνας των διωκτικών αρχών, πραγματοποιήθηκε από ομάδα γνωστών κακοποιών με την κάλυψη και τη συνεργασία αστυνομικών του Τμήματος Ασφαλείας, οι οποίοι παρακολουθούσαν με την υπηρεσιακή «μοτορόλα» τις έρευνες των συναδέλφων τους.
 Οι Κ. Χιρβαντίδης, Κ. Κάσσης και Ι. Πετρούλιας, που κατηγορούνται για τη διάπραξη της συγκεκριμένης ληστείας, αναμένεται με τις καταθέσεις τους να φωτίσουν πολλές πλευρές της «περίεργης» ιστορίας, η οποία, σύμφωνα με τα υπάρχοντα στοιχεία, αγγίζει τουλάχιστον δύο αστυνομικούς της Ηλείας, αλλά και δύο πολίτες.
 Σύμφωνα με την οκτασέλιδη ένορκη κατάθεση (βρίσκεται στα χέρια της «Ε») που έδωσε στις 24 Αυγούστου 2000 -ύστερα από δική του επιθυμία- στις διωκτικές αρχές ο «γνωστός» και από άλλες παράνομες υποθέσεις Κώστας Χιρβαντίδης, η ληστεία στα ΕΛΤΑ Αμαλιάδας έγινε με όπλο που τους έδωσε Ηλείος αστυνομικός (το
όνομά του βρίσκεται στη διάθεση της «Ε»), ο οποίος και στη συνέχεια τους βοήθησε να ξεφύγουν από τον αστυνομικό κλοιό.
 Οπως αναφέρει στην κατάθεσή του ο Χιρβαντίδης, τον Ιανουάριο του 1998 συναντήθηκε με τον αστυνομικό και τους συνεργάτες τους σε αγροτόσπιτο άλλου αστυνομικού που βρίσκεται στη περιοχή Γαστούνης.
 Εκεί ο αστυνομικός, που τότε υπηρετούσε στο Τμήμα Ασφαλείας Αμαλιάδας, πρότεινε τη ληστεία στα ΕΛΤΑ Αμαλιάδας και τους ενημέρωσε λεπτομερώς για τις κινήσεις των χρημάτων κ.λπ.
 Ο ίδιος αστυνομικός, μετά τη ληστεία, οδήγησε τους κακοποιούς με το αυτοκίνητό
του σε ρεματιά που βρίσκεται πλησίον της κοινότητας Γεράκι Αμαλιάδας και εκμεταλλευόμενος την ιδιότητά του την επόμενη νύχτα τούς πέρασε από τον αστυνομικό κλοιό και τους φυγάδευσε στην Πάτρα.
 Οπως έγινε γνωστό, χθες, στη δικογραφία της υπόθεσης, η οποία εκδικάζεται σήμερα στο Κακουργιοδικείο της Πάτρας, για άγνωστους λόγους δεν περιέχεται η αποκαλυπτική κατάθεση του Χιρβαντίδη προς τις διωκτικές αρχές.
 Επίσης, σοβαρά ερωτήματα προκαλεί σε υψηλόβαθμους αστυνομικούς της Ηλείας, που
χειρίστηκαν τη συγκεκριμένη υπόθεση, η μη άρση του απορρήτου των τηλεφωνικών συνδιαλέξεων του αστυνομικού το επίμαχο χρονικό διάστημα που έγινε η ληστεία.
