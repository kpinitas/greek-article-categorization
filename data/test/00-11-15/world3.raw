 Μέτρα ασφαλείας γύρω από τα παλαιστινιακά εδάφη αποφασίζει το Ισραήλ, καθώς μαίνεται η βία στη Δυτική Οχθη και τη Λωρίδα της Γάζας, ενώ οι Παλαιστίνιοι σκέφτονται τις επιπτώσεις που θα είχε πρόωρη ανακήρυξη της ανεξαρτησίας του κράτους τους.
 Ο Αμπέντ Ραμπό, υπουργός Πληροφοριών των Παλαιστινίων, δήλωσε ότι θα ήταν «πρόωρο» να ανακηρυχθεί παλαιστινιακό κράτος που δεν θα μπορεί να αναλάβει και
να υποστηρίξει την εθνική του κυριαρχία. Ο ίδιος είπε ότι το Κεντρικό Συμβούλιο της Οργάνωσης για την Απελευθέρωση της Παλαιστίνης θα συνεδριάσει εντός δύο εβδομάδων για να συζητήσει τα περί της ανακήρυξης. «Δεν θα υπάρξει ανακήρυξη κράτους τις προσεχείς ημέρες. Το Κεντρικό Συμβούλιο θα συνεδριάσει... Aυτό δεν σημαίνει ότι η συνεδρίαση θα καταλήξει στην ανακήρυξη του κράτους», είπε ο Παλαιστίνιος υπουργός. Ο ίδιος εξήγησε ότι το συμβούλιο «θα συζητήσει εισηγήσεις της παλαιστινιακής ηγεσίας και μετά θα υιοθετήσει τα κατάλληλα μέτρα».
 Οι δηλώσεις του έγιναν γνωστές μετά την ανακοίνωση των Ισραηλινών ότι ο πρωθυπουργός Ερχούντ Μπάρακ διακόπτει την επίσκεψή του στη Δύση και επιστρέφει
από τις ΗΠΑ, χωρίς να περάσει από το Λονδίνο, όπου επρόκειτο να συναντήσει τον
πρωθυπουργό Τόνι Μπλερ. Οπως ανακοινώθηκε, ο Μπάρακ θέλει να είναι παρών σε συνεδρίαση του Συμβουλίου Ασφαλείας της χώρας, στο οποίο θα αποφασιστεί δεύτερη σειρά μέτρων σε αντίποινα για τον προχθεσινό θάνατο τεσσάρων Ισραηλινών πολιτών. Σε πρώτη φάση ο στρατός αντέδρασε κλείνοντας με άρματα μάχης οχτώ αυτόνομα παλαιστινιακά χωριά στη Δυτική Οχθη.
 Ο στρατηγός Σαούλ Μοφάζ, αρχηγός των ισραηλινών ενόπλων δυνάμεων, δήλωσε ότι στη συνεδρίαση ο στρατός θα παρουσιάσει «ολόκληρη σειρά προτάσεων για επιχειρήσεις εναντίον εκείνων που πυροβολούν εναντίον των Iσραηλινών στρατιωτών, των Iσραηλινών πολιτών και των εποίκων».
 Ο Μοφάζ παραδέχτηκε ότι ο αποκλεισμός των οχτώ χωριών δεν είναι 100% στεγανός και είπε ότι είναι φυσιολογικές οι διαρροές.
 Χθες σκοτώθηκαν τέσσερις Παλαιστίνιοι. Τρεις νεαροί σκοτώθηκαν από πυρά Ισραηλινών στρατιωτών στη Λωρίδα της Γάζας και ένας 50χρονος συμπατριώτης τους
σκοτώθηκε όταν Εβραίοι έποικοι έριξαν τεράστια πέτρα στο αυτοκίνητό του, στη Ραμάλα.
