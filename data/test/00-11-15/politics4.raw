 Aρχισαν τα όργανα στο υπουργείο Εθνικής Aμυνας για τις προμήθειες που έχουν γίνει χωρίς την εισήγηση των επιτελείων ή και με αρνητικές εισηγήσεις. 
 Σύμφωνα με ασφαλείς πληροφορίες, ο εισαγγελέας Πρωτοδικών κ. Παπαγγελόπουλος ξεκίνησε το ψάξιμο της προμήθειας των αυτοκινούμενων αντιαεροπορικών και προτίθεται σήμερα να ζητήσει το σχετικό φάκελο από τη Γενική Διεύθυνση Εξοπλισμών του υπουργείου Aμυνας. 
 Την προμήθεια που έχει υπογραφεί πρόσφατα, πήρε η εταιρεία STN-ATLAS, που αντιπρόσωπός της στην Ελλάδα είναι ο απόστρατος αξιωματικός του Πολεμικού Ναυτικού κ. Ευσταθίου. Η υπογραφή της σύμβασης είχε προκαλέσει την αντίδραση αξιωματικών του Γενικού Επιτελείου Στρατού αλλά και άλλων κύκλων, καθώς: Το σύστημα δεν υπάρχει κατασκευασμένο για να αξιολογηθεί και ο αντιπρόσωπος της κατασκευάστριας εταιρείας βρίσκεται στα δικαστήρια για άλλη προμήθεια, στην οποία εμπλέκονται 10 αξιωματικοί. Αξίζει να σημειωθεί ότι κατά την υπογραφή της τελικής σύμβασης δεν παραβρέθηκε ο νέος γενικός διευθυντής της ΓΔΕ, γεγονός που είχε σχολιαστεί ιδιαίτερα. Υποκατασκευαστικό έργο από την προμήθεια είχαν πάρει η ΕΒΟ και η Ιντρακόμ. Παρ' όλα αυτά και ενώ ο εισαγγελέας θα ζητήσει όλο το φάκελο, η ίδια εταιρεία με τον ίδιο αντιπρόσωπο προχωράει νέο πρόγραμμα για τον εκσυγχρονισμό 225 αρμάτων αξίας 80 δισεκατομμυρίων δραχμών. Eκπρόσωπος του υπουργείου Aμυνας που ρωτήθηκε χθες είπε ότι δεν γνωρίζει τίποτα σχετικό. 
 Την ίδια ώρα τεντωμένο σκοινί βαδίζει και η προμήθεια του Ευρωμαχητικού, καθώς
η επιτροπή που χειρίζεται την προμήθεια προσπαθεί με κάθε τρόπο να βγάλει την ουρά της έξω. Η πρώτη της ενέργεια έγινε τον περασμένο Ιούλιο (στις 4 του μήνα) όταν οι αξιωματικοί που μετέχουν σε αυτήν έστειλαν έγγραφο προς τη Διεύθυνση Εξοπλισμών, στο οποίο αναφέρουν: 
 «Οι ενημερώσεις του ΚΥΣΕΑ -για την πορεία και τον τρόπο προμήθειας- συνίστατο από οικονομικά και άλλα στοιχεία προερχόμενα από την κοινοπραξία των κατασκευαστικών εταιρειών, δηλαδή η περίπτωση άλλου τρόπου πρόκτησης είχε σιωπηρά αποκλειστεί». Σημειώνεται ότι το ΚΥΣΕΑ ενημερωνόταν για την προμήθεια από τον υπουργό Εθνικής Aμυνας Α. Τσοχατζόπουλο, τον τότε γενικό διευθυντή της
ΓΔΕ Γ. Σμπώκο και τον υπουργό Εθνικής Οικονομίας. 
 «Δεν υπήρξε συντονισμός των υποεπιτροπών για το ποιος είναι ο βέλτιστος τρόπος
προμήθειας, με αποτέλεσμα να θεωρηθεί δεδομένη -σ.σ. από την πολιτική ηγεσία- ως μόνη οδός η πρόσκτηση των αεροσκαφών με απ' ευθείας εμπορική σύμβαση.
 »Τα θέματα συμπαραγωγής που αποτέλεσαν το βασικό λόγο έγκρισης της αναγκαιότητας-σκοπιμότητας του προγράμματος, όχι μόνο δεν καλύφθηκαν από τις συμφωνίες (ΜΟU), αλλά δεν αποτέλεσαν ούτε αντικείμενο της σύμβασης πρόσκτησης των αεροσκαφών και περιορίστηκαν να πλαισιώσουν απλώς τα προγράμματα των αντισταθμιστικών ωφελημάτων».
 Για το έγγραφο ενημερώθηκε χθες ο εκπρόσωπος του υπουργού, αλλά δεν το σχολίασε, όπως δεν σχολίασε και το προχθεσινό δημοσίευμα της «E», ότι μόλις την περασμένη Παρασκευή ζητήθηκε έκθεση από το ΓEA για την αναγκαιότητα-σκοπιμότητα της προμήθειας. 
 Παρ' όλα αυτά ακόμα και χθες κύκλοι προσκείμενοι στις εταιρείες που κατασκευάζουν το ευρωμαχητικό υποστήριζαν ότι «θα υπογράψουμε ό,τι και να γίνει». Ετσι είναι αν έτσι νομίζετε, είχε πει ο Πιραντέλο.
