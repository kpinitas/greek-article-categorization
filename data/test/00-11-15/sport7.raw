 Υπέρ της μετακίνησης των οργανωμένων οπαδών τους τάχθηκαν ο Ολυμπιακός, ο Παναθηναϊκός και η ΑΕΚ, ενώ κατά της χορήγησης εισιτηρίων στις φιλοξενούμενες ομάδες είναι ο ΠΑΟΚ! Στη χθεσινή σύσκεψη που έγινε στην ΕΠΑΕ για την κατάρτιση του προγράμματος των αγώνων των ομάδων που συμμετέχουν στις ευρωπαϊκές διοργανώσεις, οι κ.κ. Λούβαρης, Σκιάνης και Στράτος υποστήριξαν ότι οι φίλαθλοι πρέπει να παρακολουθούν όλα τα παιχνίδια των ομάδων τους. Οι εκπρόσωποι του Παναθηναϊκού και της ΑΕΚ επισήμαναν πάντως ότι «εάν η Πολιτεία είναι αντίθετη στη χορήγηση εισιτηρίων, οι ομάδες θα πρέπει να συμμορφωθούν στη σχετική απόφαση». Αποψη που δεν συμμερίστηκε ο κ. Λούβαρης, ο οποίος επέμενε ότι οι ομάδες πρέπει να έχουν τη συμπαράσταση των οπαδών τους τόσο στα εντός όσο και στα εκτός έδρας παιχνίδια τους.
 Ο εκπρόσωπος του ΠΑΟΚ Σίμος Λάζαρης ξεκαθάρισε ότι «εμείς δεν θέλουμε οπαδούς του Παναθηναϊκού και του Ολυμπιακού στην Τούμπα». Για το ματς με τους «πράσινους» δεν τίθεται θέμα, αφού η διοίκησή τους δεν ζήτησε εισιτήρια για το σαββατιάτικο ντέρμπι. Ο Ολυμπιακός όμως θέλει εισιτήρια, κάτι που προκάλεσε την αντίδραση του Λάζαρη: «Και εμείς ζητήσαμε εισιτήρια για τα ματς με Καλαμάτα και Πανηλειακό και δεν μας έδωσαν. Εάν ο Ολυμπιακός πάρει εισιτήρια, τότε θα ζητήσουμε να διεξαχθούν και πάλι τα παιχνίδια μας με Καλαμάτα και Πανηλειακό».
 Τη λύση στην αντιδικία αναμένεται να δώσει η κυβέρνηση, η οποία θα απαγορεύσει, όπως δήλωσε ο κ. Χρυσοχοΐδης, τη μετακίνηση των οργανωμένων οπαδών, με αφορμή τα επεισόδια στο ντέρμπι Παναθηναϊκός - Ολυμπιακός. Τα έκτροπα στο παιχνίδι της Λεωφόρου Αλεξάνδρας... εκτόξευσαν στα ύψη τις τιμές των εισιτηρίων! Η ΕΠΑΕ, για να «χτυπήσει» το χουλιγκανισμό, ανακοίνωσε ότι η κατώτερη τιμή εισιτηρίων στους αγώνες του Ολυμπιακού και του Παναθηναϊκού ορίστηκε στις 5.000 δρχ.
 Η ΕΠΑΕ, μετά τη σύσκεψη, ανακοίνωσε το πρόγραμμα των αγώνων των ομάδων που παίζουν στο Τσάμπιονς Λιγκ και το UEFA: 
 Στην...τσιμπίδα του αθλητικού δικαστή πιάστηκε ο Αγγελος Φιλιππίδης! Ο πρόεδρος του Παναθηναϊκού θα απολογηθεί αύριο στον α.δ. Δημήτρη Ορφανίδη, επειδή με δηλώσεις του δυσφήμισε το ποδόσφαιρο. Εάν ο κ. Ορφανίδης εξαντλήσει όλη την αυστηρότητά του, τότε ο κ. Φιλιππίδης ενδέχεται να εκπέσει από την προεδρία της ΠΑΕ. Η κλήση του προέδρου της αθηναϊκής ΠΑΕ προκαλεί πάντως πολλά ερωτήματα, καθώς την υπόθεσή του αρχικά ήταν να αναλάβει η πειθαρχική επιτροπή της ΕΠΟ, αλλά τελικά ο κ. Φιλιππίδης (με καθυστέρηση 20 ημερών) θα λογοδοτήσει στον α.δ.
 Για δυσφήμιση του ποδοσφαίρου κλήθηκε σε απολογία και η ΠΑΕ ΠΑΟΚ, η οποία σε προχθεσινή της ανακοίνωση υποστήριξε ότι «το πρωτάθλημα...παράγκα βρίσκεται σε πλήρη εξέλιξη κι εμείς βιώνουμε μια ατελείωτη φάρσα».
 Την ίδια ημέρα θα καθίσουν στο σκαμνί του α.δ. οι «αιώνιοι αντίπαλοι» για τα έκτροπα που σημάδεψαν το ντέρμπι της Λεωφόρου Αλεξάνδρας. Το κατηγορητήριο για τον Παναθηναϊκό είναι βαρύ και κινδυνεύει με αποκλεισμό μίας-τριών αγωνιστικών από την έδρα του. Αμεσος είναι ο κίνδυνος να μπει «λουκέτο» και στο ΟΑΚΑ και εκτός απροόπτου ο Ολυμπιακός θα πάει...εξορία για μία αγωνιστική.
 Από τα γραφεία του α.δ. θα...παρελάσουν αύριο και οι Π. Μυριοκεφαλιτάκης, Γ. Βαζάκας, Ι. Καρράς και Ν. Γιδάκος, ο οποίος πέταξε ένα τσαντάκι στον α' βοηθό διαιτητή του αγώνα της Προοδευτικής με τον Ακράτητο.
 *Ο διαιτητής Παντελής Μιχαλάκης, ο οποίος καρατομήθηκε από τους πίνακες διαιτησίας για τα φαλτσοσφυρίγματά του στο παιχνίδι ΟΦΗ - Ολυμπιακός, ενδέχεται να επιστρέψει στην ενεργό δράση. Ο ρέφερι από τη Ρόδο πέρασε χθες τα τεστ και δεν αποκλείεται να τοποθετηθεί στους πίνακες της Α' κατηγορίας.
 Στα τεστ κόπηκε ο βοηθός διαιτητή της εθνικής κατηγορίας Ηλίας Ντάφλος.
