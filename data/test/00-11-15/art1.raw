 Σε αναζήτηση σέντερφορ, που θα σηκώσει το επιθετικό βάρος της προσπάθειας το νέο χρόνο, βρίσκεται ο Παναθηναϊκός. Η πρόκριση στους «16» του Τσάμπιονς Λιγκ έλυσε από οικονομικής πλευράς τα χέρια της διοίκησης, που φέρεται, σύμφωνα με πληροφορίες, διατεθειμένη να δώσει τρία δισ. και άνω, προκειμένου να ενισχύσει την ομάδα σε μία θέση που κατ' αντικειμενική κρίση έχει πρόβλημα. Την τελική απόφαση για το σέντερφορ θα πάρει ο προπονητής, υπόψη του οποίου θα τεθούν όλες οι εναλλακτικές λύσεις. 
 Πολλά θα εξαρτηθούν ενδεχομένως από τα αποτελέσματα των δύο, προ Χριστουγέννων, αγώνων, με Μάντσεστερ Γιουνάιτεντ δηλαδή (την Τρίτη) και Βαλένθια (6 Δεκεμβρίου, Ολυμπιακό Στάδιο). Αν μετά τους αγώνες αυτούς οι πιθανότητες διάκρισης του ΠΑΟ είναι μεγάλες, τότε δεν αποκλείεται το κονδύλι για τη μετεγγραφή του ξένου επιθετικού να είναι κατά πολύ αυξημένο. Στην ουσία πάντως, τα ματς που θα παίξουν ρυθμιστικό ρόλο και θα καθορίσουν το ζευγάρι που θα περάσει στην οκτάδα του Τσάμπιονς Λιγκ θα γίνουν το νέο έτος. Ούτως ή άλλως, το σίγουρο είναι πως ο Παναθηναϊκός θα αποκτήσει φορ περιοχής, με άλλα λόγια το διάδοχο του Κριστόφ Βαζέχα. Κι επειδή κάτι τέτοιο κάθε άλλο παρά εύκολο είναι, δεν πρόκειται να κάνει βιαστικές κινήσεις.
 Εκστρατεία στο Μάντσεστερ ετοιμάζουν οι φίλοι του Παναθηναϊκού για τον αγώνα της ερχόμενης Τρίτης στο «Ολντ Τράφορντ», στην πρεμιέρα της δεύτερης φάσης του Τσάμπιονς Λιγκ. Το ενδιαφέρον είναι πολύ μεγάλο, σε σημείο που οι υπεύθυνοι της γιγαντιαίας κινητοποίησης ανησυχούν μήπως δεν φτάσουν τα 3.200 εισιτήρια που παρέχουν οι Αγγλοι. Ηδη θέση στο τσάρτερ της ομάδας (αναχώρηση Δευτέρα πρωί, επιστροφή αμέσως μετά το παιχνίδι) δεν υπάρχει ούτε για δείγμα. Οι κάτοχοι των ακριβών εισιτηρίων διαρκείας, όπως συμβαίνει συνήθως, έχουν προτιμηθεί και γι' αυτό το ταξίδι. Ο ΠΑΟ ζήτησε άλλα 3.000 εισιτήρια από τη Μάντσεστερ, ωστόσο είναι εξαιρετικά δύσκολο να τα πάρει.
 Η ΠΑΛΕΦΙΠ, ο μεγαλύτερος σύνδεσμος οπαδών του ΠΑΟ, διοργανώνει φυσικά εκδρομές για κάθε βαλάντιο (140.000 δρχ. αυθημερόν μετακίνηση, 200.000 δρχ. δύο διανυκτερεύσεις Δευτέρα-Τρίτη). Πέρα όμως απ' αυτό, προτείνει χείρα φιλίας στους οργανωμένους οπαδούς των άλλων ομάδων, καθώς επίσης τη σύγκληση πανελλήνιας συνδιάσκεψης με θέμα τα «κοινά προβλήματα»: απαγόρευση των μετακινήσεων, ακριβά εισιτήρια, επεισόδια.
 * Μετ' εμποδίων συνεχίζεται η προετοιμασία για το ντέρμπι της Τούμπας (Σάββατο, 7 μ.μ.) με τον ΠΑΟΚ, δεδομένου ότι απουσιάζουν εφτά διεθνείς. Χθες έλειψε από την προπόνηση και ο Πφλίπσεν, που έχει ίωση. Ο Παναθηναϊκός δεν ζήτησε εισιτήρια για το ντέρμπι, συμμορφούμενος με την απαγόρευση των μετακινήσεων από νομού εις νομόν της ΕΠΑΕ.
