 Το γήπεδο-ποδηλατοδρόμιο του Διαγόρα στη Ρόδο έτοιμο, «κουκλί», φρεσκοβαμμένο και με τα 4.500 καινούργια πολύχρωμα καθίσματα να μην... απειλούνται από ορδές βαρβάρων, ανοίγει επισήμως το απόγευμα (6 μ.μ., ΕΤ-1, διαιτητής ο Νορβηγός Ρούνε Πέντερσεν) τις θύρες του. Κι αναμένεται πως θα 'ναι κατάμεστο από 5.000 Δωδεκανήσιους απόψε, στο φιλικό της Εθνικής Ανδρών εναντίον της Σλοβακίας.
 Στο νησί, όπου οι ποδοσφαιρόφιλοι έχουν ευλόγως ξεσηκωθεί, αφού δεν τους δίνεται κάθε μέρα η ευκαιρία να βλέπουν το αντιπροσωπευτικό συγκρότημα (ούτε καν αγώνες Α' και Β' Εθνικής πια!), χθες ο Βασίλης Δανιήλ μίλησε για επιθυμία και επιδίωξη νίκης που θα τονώσει το ηθικό της ομάδας, αλλά και συγχρόνως για την πρόθεσή του «να δώσω λεπτά συμμετοχής σε παίκτες που δεν είχαν τη δυνατότητα ν' αγωνιστούν» στα προηγούμενα ματς. Οσο για τα πιεστικά δημοσιεύματα να κληθεί στην Εθνική ο Λεωνίδας Βόκολος, ο κόουτς είπε για τον στόπερ του Παναθηναϊκού ότι «είναι καλό παιδί, τον εκτιμώ ως ποδοσφαιριστή, αλλά αυτή τη στιγμή διαθέτουμε πολλούς αμυντικούς, δεν έχουμε πρόβλημα». 
 Ο εκλέκτορας επισήμανε ότι η Εθνική «δεν βρίσκεται έξω απ' τους στόχους της» στα προκριματικά του Μουντιάλ 2002. «Απεναντίας, έχουμε τρεις διαδοχικούς αγώνες στην έδρα μας (σ.σ. με Γερμανία, Αλβανία, Αγγλία το Μάρτιο και τον Ιούνιο) και πιστεύω ότι θα μπούμε στο δρόμο των επιτυχιών». Τερματοφύλακας θα 'ναι ο Ελευθερόπουλος, σέντερμπακ οι Αμανατίδης, Ουζουνίδης, Γκούμας, ακραίοι χαφ οι Μαυρογενίδης, Γεωργάτος, κεντρικοί μέσοι οι Κωνσταντινίδης (ή Ζαγοράκης), Τσάρτας και προωθημένοι στα πλάγια οι Γεωργιάδης, Λυμπερόπουλος και στην κορυφή της επίθεσης ο Μαχλάς. Θα παίξουν, ασφαλώς, και οι υπόλοιποι: Κατεργιαννάκης, Λάκης, Μπασινάς, Πατσατζόγλου, Χούτος, Καραγκούνης, Βενετίδης. 
 Είναι η δεύτερη φορά στα χρονικά που η Εθνική εμφανίζεται στη Ρόδο. Η πρώτη ήταν το Δεκέμβριο του '87, στο άνευ βαθμολογικής σημασίας παιχνίδι (τελευταίο των προκριματικών του EURΟ '88) με τη μετέπειτα πρωταθλήτρια Ευρώπης Ολλανδία (0-3). Οι Σλοβάκοι έφτασαν στην Ελλάδα πλήρεις, αν εξαιρέσει κανείς τον Γκρέσκο, νέο απόκτημα της Ιντερ απ' την Μπάγερ Λεβερκούζεν. Θα ξεκινήσουν οι Κένιγκ, Κάραν, Τζούρικ, Βάργκα, Γιάνοτσκο, Ούιλακι, Βαλάχοβιτς, Νέμετ, Μέσαρος, Γιάντσουλα, Τίμκο. 
 Νωρίτερα (3 μ.μ., ΕΤ-1, διαιτητής ο Σκωτσέζος Ντάγκλας Μακ Ντόναλντ) επίσης στη Ρόδο, αλλά στο γήπεδο του Απόλλωνα Καλυθιών, με τη Σλοβακία παίζουν και οι Ελπίδες. Ο ομοσπονδιακός τεχνικός Ανδρέας Μιχαλόπουλος τούτη τη φορά προτίμησε να μην καλέσει ξενιτεμένους ώστε να δοκιμάσει, για εναλλακτικές λύσεις, παιδιά που αγωνίζονται σε ελληνικούς συλλόγους. Γκολκίπερ-αρχηγός είναι ο Κοτσόλης, σέντερμπακ οι Διαμαντής, Μπερνεάνου, Πέτρου, χαφ οι Σεϊταρίδης, Λουμπούτης, Κυριαζής, Σφακιανάκης, Θεοδωρίδης και στην επίθεση οι Καζατζής, Αγρίτης.
