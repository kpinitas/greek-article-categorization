Πολλά και άκρως ενδιαφέροντα προκύπτουν από τα προσφάτως αποχαρακτηρισμένα κυβερνητικά έγγραφα στις ΗΠΑ, για το ρόλο των αμερικανικών μυστικών υπηρεσιών στις πολιτικές εξελίξεις της Χιλής από τη δεκαετία του '70 και μετά. Ιδιαίτερη
αίσθηση έχει προκαλέσει η αποκάλυψη ότι η CIA ήταν ενήμερη από τον Ιούλιο του 1976 για την ύπαρξη της επιχείρησης «Κόνδωρ», ένα σχέδιο πολλών νοτιοαμερικανικών δικτατοριών, συμπεριλαμβανομένης της Χιλής, για την εξάλειψη
 Το υπόμνημα με τίτλο «Περίληψη της Επιχείρησης Κόνδωρ» περιλαμβάνεται στα περίπου 16.000 έγγραφα που δόθηκαν στη δημοσιότητα τη Δευτέρα, στο πλαίσιο σχετικής απόφασης του Aμερικανού προέδρου Μπιλ Κλίντον. Σύμφωνα με το υπόμνημα, η CIA γνώριζε ότι μεταξύ των στόχων του «Κόνδορος» ήταν το χιλιανό Κίνημα της Επαναστατικής Αριστεράς, ο Επαναστατικός Στρατός του Λαού (στην Αργεντινή), οι Ουρουγουανοί Τουπαμάρος, καθώς και άλλες «σημαντικές ομάδες». Στην επιχείρηση συμμετείχαν μέλη των μυστικών υπηρεσιών της Χιλής, της Αργεντινής, της Ουρουγουάης, της Παραγουάης, της Βραζιλίας και της Βολιβίας, στα οποία προστέθηκαν αργότερα πράκτορες του Περού και του Ισημερινού.
 Από άλλο έγγραφο προκύπτει ότι η CIA χρηματοδοτούσε μυστικά, στις αρχές της δεκαετίας του '70, τα κόμματα της αντιπολίτευσης στη Χιλή με στόχο την υπονόμευση του σοσιαλιστή προέδρου, Σαλβαδόρ Αλιέντε. Μόλις τρεις εβδομάδες πριν από την ανατροπή του Αλιέντε, στις 11 Σεπτεμβρίου 1973, με το πραξικόπημα
του Αουγκούστο Πινοσέτ, Αμερικανοί αξιωματούχοι είχαν εγκρίνει κονδύλιο ενός δισεκατομμυρίου δολαρίων ως συγκαλυμμένη οικονομική βοήθεια σε πολιτικά κόμματα και ιδιωτικές οργανώσεις. «Αποδέκτες» των κεφαλαίων αυτών ήταν το κεντρώο Χριστιανοδημοκρατικό Κόμμα (το μεγαλύτερο κόμμα της Χιλής σήμερα) και το Ριζοσπαστικό Κόμμα της Αριστεράς, που σήμερα ονομάζεται Σοσιαλδημοκρατικό Κόμμα. Τα ονόματα ορισμένων άλλων αποδεκτών έχουν σβηστεί (με μαύρο μελάνι) κατά τη διαδικασία του αποχαρακτηρισμού. Οι ερευνητές φιλοδοξούν να ανακαλύψουν στα έγγραφα αυτά λεπτομέρειες για τον πιθανό ρόλο της αμερικανικής
κυβέρνησης στην ανατροπή Αλιέντε και στην άνοδο του Πινοσέτ.
 Σημαντικά στοιχεία προκύπτουν, τέλος, για πιθανή σχέση του Πινοσέτ με δύο πράκτορες της μυστικής αστυνομίας, οι οποίοι έχουν καταδικαστεί για τη δολοφονία του Χιλιανού πρώην υπουργού Εξωτερικών και συμμάχου του Αλιέντε, Ορλάντο Λετελιέ, το 1976. Ο Πινοσέτ φέρεται να έχει τηλεφωνήσει, λίγες εβδομάδες πριν δολοφονηθεί, στον πρόεδρο της Παραγουάης, Αλφρέντο Στρέσνερ, ζητώντας του διαβατήρια για τους δύο πράκτορες.
