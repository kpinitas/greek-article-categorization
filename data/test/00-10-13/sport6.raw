Καθαρίζει σιγά σιγά η «θολούρα» γύρω από τα οργανωτικά των Ολυμπιακών Αγώνων του 2004, καθώς ο πρωθυπουργός έχει καταστήσει σαφές ότι δεν πρόσκειται να ιδρύσει υπουργείο Ολυμπιάδος και δεν σκοπεύει να επιφέρει αλλαγές στο σχήμα της Οργανωτικής Επιτροπής.
 Σύμφωνα με πληροφορίες, στις συναντήσεις που είχε τις τελευταίες μέρες ο κ. Σημίτης ξεκαθάρισε ότι: 
 1. Οσα κατά καιρούς ακούγονται ή γράφονται για δημιουργία υπουργείου Ολυμπιακών Αγώνων είναι ανακριβή. Η κυβέρνηση έχει επιλέξει το σχήμα που θα οργανώσει τους αγώνες και είναι από τη μία η Διυπουργική Eπιτροπή στην οποία προεδρεύει ο ίδιος, και από την άλλη η Οργανωτική Επιτροπή υπό την κ. Αγγελοπούλου. Ετσι, δίνεται και απάντηση στις έμμεσες πιέσεις που ασκήθηκαν μόλις προχθές από τον αντιπρόεδρο της ΔΟΕ Ζακ Ρογκ.
 2. Η Οργανωτική Επιτροπή υπό την κ. Αγγελοπούλου ορίστηκε μόλις πριν από λίγους μήνες και το έργο που εν τω μεταξύ επιτέλεσε, θα κριθεί σε λίγο καιρό από κλιμάκιο της ΔΟΕ.
 Ο κυβερνητικός εκπρόσωπος διέψευσε τις φήμες περί αλλαγών στον «Αθήνα 2004», λέγοντας ότι η κυβέρνηση έχει επιλέξει το οργανωτικό μοντέλο και «συνεχίζει μ' αυτό». Διέψευσε επίσης τη φήμη ότι προορίζεται για επικεφαλής ο κ. Αβραμόπουλος. «Δεν έχει καμία σχέση με την αλήθεια», είπε. Οταν ρωτήθηκε αν υπάρχει θέμα παραιτήσεων στελεχών του «Αθήνα 2004», παρέπεμψε σ' αυτά, και αυτό σημαίνει ότι η κυβέρνηση θα κάνει αλλαγές μόνο αν υποχρεωθεί ύστερα από παραιτήσεις.
 Την απόφαση της κυβέρνησης να μην οριστεί υπουργός για την Ολυμπιάδα επιβεβαίωσε χθες ο υπουργός Πολιτισμού Θ. Πάγκαλος, ο οποίος είπε ότι η Ελλάδα δεν ακολουθεί το μοντέλο του Σίδνεϊ. «Δεν θα κάνουμε ό,τι λέει η ΔΟΕ», είπε ο υπουργός. Ο κ. Πάγκαλος ανακοίνωσε ότι επικοινώνησε χθες τηλεφωνικώς με την κ. Αγγελοπούλου, με την οποία, όπως είπε, όπως και με το σύζυγό της έχει παλιά φιλία.
 Οριστικές αποφάσεις για την περαιτέρω πορεία της οργάνωσης των αγώνων αναμένεται να ληφθούν την προσεχή βδομάδα, κατά τη συνάντηση του πρωθυπουργού με την κ. Αγγελοπούλου και τη συνεδρίαση της Διϋπουργικής Eπιτροπής.
