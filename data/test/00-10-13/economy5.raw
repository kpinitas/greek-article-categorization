 Αναδιοργάνωση της ΔΕΗ, επέκταση στις τηλεπικοινωνίες και αναδιαπραγμάτευση του
χρέους της που ανέρχεται σε 1, 6 τρισ. δραχμές.
 Aυτό το τρίπτυχο, παράλληλα με την προετοιμασία για την εισαγωγή στο Xρηματιστήριο αποτελούν τα θέματα που κατά προτεραιότητα απασχολούν την υπό τον Δημήτρη Παπούλια και Στέργιο Νέζη διοίκηση της ΔΕΗ.
 Σύμφωνα με πηγές από τη διοίκηση της επιχείρησης, η μετοχοποίηση της ΔΕΗ, που θα αφορά ποσοστό περίπου 15% των μετοχών της, θα πρέπει να υπολογίζεται τον Απρίλιο - Μάιο του 2001, καθώς διαδικασίες όπως αυτή της αποτίμησης του ενεργητικού της δείχνουν να μην έχουν ξεκαθαρίσει ακόμη. Η δραστηριοποίηση της
ΔΕΗ στις τηλεπικοινωνίες, κάτι που δεν θα αργήσει με την ενεργοποίηση της θυγατρικής που έχει ιδρύσει και η επιλογή στρατηγικού συμμάχου θεωρείται βέβαιο ότι θα προσφέρει σημαντικές υπεραξίες, οι οποίες δεν υπολογίζονται σήμερα στο ενεργητικό της ΔΕΗ.
 Η διοίκηση της ΔΕΗ εκτιμά ότι το όφελος της επιχείρησης από την εισαγωγή της στο Xρηματιστήριο θα είναι τόσο μεγαλύτερο, όσο μεγαλύτερο ποσό από το προϊόν που θα προκύψει από την εισαγωγή κατευθυνθεί στα ταμεία της ΔΕΗ προκειμένου να
βελτιώσει τους χρηματοοικονομικούς της δείκτες, που αυτή τη στιγμή βαρύνονται με το χρέος των 1, 6 τρισ. δραχμών. Ετσι, η διοίκηση της ΔΕΗ θα προσπαθήσει να πείσει το οικονομικό επιτελείο της κυβέρνησης, προκειμένου εκτός από το ποσόν που θα ενισχύσει το ασφαλιστικό ταμείο των εργαζομένων, όλο το υπόλοιπο να απορροφηθεί από τη ΔΕΗ.
 Ασχέτως, πάντως, από το πώς θα διατεθεί το προϊόν της μετοχοποίησης, η διοίκηση της ΔΕΗ θα επιδιώξει να διακοπεί η τάση διόγκωσης του χρέους της, που
αισίως έφτασε τις 1, 6 τρισ. δραχμές. Ετσι, εκτός από την αναδιαπραγμάτευση για
όσα δάνεια είναι δυνατό να ενταχθούν σε μια τέτοια διαδικασία, η διοίκηση θα αναπροσαρμόσει με περικοπές το επενδυτικό πρόγραμμα της ΔΕΗ, με δεδομένο ότι απελευθερώνεται η αγορά ηλεκτρισμού, ενώ θα προχωρήσει στην αλλαγή πολιτικής διατήρησης αποθεμάτων που επιβαρύνουν σημαντικά τα οικονομικά της επιχείρησης.
 Σχετικά με την απελευθέρωση της αγοράς ηλεκτρισμού, η διοίκηση της ΔΕΗ εκτιμά ότι δεν συντρέχουν λόγοι ανησυχίας. Οπως αναφέρουν συγκεκριμένα υψηλά ιστάμενες πηγές της ΔΕΗ, προοπτική για κατασκευή νέων ιδιωτικών μονάδων ηλεκτροπαραγωγής θα πρέπει να αντιμετωπίζεται μετά την παρέλευση τουλάχιστον τεσσάρων χρόνων. Αυτό δε, για το λόγο ότι έχουν θεσπιστεί διαδικασίες αδειοδότησης, ενώ από την άλλη πλευρά το υψηλό κόστος των επενδύσεων, που ξεπερνά τις 50-60 δισεκατομμύρια δραχμές, δεν ευνοούν την άμεση έναρξη δραστηριότητας.
 Με την απελευθέρωση της αγοράς, η διοίκηση της ΔΕΗ εκτιμά ότι θα υπάρξουν εισαγωγές ηλεκτρικού μέσω του υποβρύχιου καλωδίου που συνδέει τα δίκτυα Ελλάδας και Ιταλίας, ενώ οι εισαγωγές από τις γειτονικές προς Bορρά χώρες, θα εξαρτηθούν από την αναβάθμιση των διασυνδέσεων.
