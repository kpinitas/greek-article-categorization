 Σε τεντωμένο σχοινί βρίσκονται οι σχέσεις Ελλάδας - ΝΑΤΟ Τουρκίας, καθώς Βρετανός ΝATΟϊκός αξιωματικός εξαίρεσε Λήμνο και Ικαρία από τον αρχικό αεροπορικό σχεδιασμό, απαγορεύοντας ουσιαστικά στα ελληνικά αεροσκάφη να κάνουν υπέρπτηση από τα δύο νησιά, ικανοποιώντας ουσιαστικά τουρκικές απαιτήσεις, όπως ισχυρίζονται οι Eλληνες αξιωματικοί. 
 Από χθες τις πρώτες πρωινές ώρες, το υπουργείο Εθνικής Aμυνας απέσυρε τα ελληνικά αεροσκάφη από την άσκηση κρατώντας τα καθηλωμένα στο τουρκικό έδαφος, όπου βρίσκονται από το περασμένο Σάββατο. Παράλληλα, το ΝΑΤΟ έχει ενημερωθεί ότι αν δεν ικανοποιηθούν τα ελληνικά αιτήματα, όλες οι ελληνικές δυνάμεις που συμμετέχουν στην ΝATΟϊκή άσκηση «Ντέστιν Γκλόρι» θα αποσυρθούν.
 Την εμπλοκή δημιούργησε Βρετανός αξιωματικός, υποδιοικητής του κλιμακίου της νότιας πτέρυγας του ΝΑΤΟ, διεύθυνσης υπεύθυνης για τις αεροπορικές επιχειρήσεις κατά τη διάρκεια της άσκησης. Ο ΝATΟϊκός αξιωματικός άλλαξε τους αεροδιαδρόμους που προβλέπονται στις διαταγές της άσκησης, απαγορεύοντας την υπέρπτηση από Λήμνο και Ικαρία, ενώ παράλληλα έθεσε ερώτημα στη νομική υπηρεσία της Συμμαχίας αν Λήμνος και Ικαρία αποτελούν βάση των διεθνών συνθηκών αποστρατιωτικοποιημένα νησιά. 
 Η ΝATΟϊκή άσκηση «Ντέστιν Γκλόρι» σχεδιάστηκε τον περασμένο Ιούλιο και η τελική επιχειρησιακή σύσκεψη έγινε στις 5 έως 9 Σεπτεμβρίου στη Σμύρνη με τη συμμετοχή όλων των επιτελών της Συμμαχίας.
 Κατά το σχεδιασμό της άσκησης, το ΝΑΤΟ ζήτησε από τις χώρες που μετέχουν στην άσκηση να δώσουν τα στίγματα των αεροδιαδρόμων που θα χρησιμοποιήσουν τα αεροσκάφη τους όταν αυτά διαταχθούν να πετάξουν. Η Ελλάδα τότε δήλωσε τρεις αεροδιαδρόμους. Ο πρώτος ξεκινούσε από τον Αραξο, περνούσε πάνω από τη Λάρισα, το Πήλιο και κατέληγε στη Λήμνο. Ο δεύτερος ακολουθούσε την ίδια πορεία μέχρι το Πήλιο και από εκεί στη Σκύρο. Ο τρίτος είχε σημείο απογείωσης τον Αραξο και στη συνέχεια τα αεροσκάφη θα περνούσαν πάνω από την Τρίπολη και θα κατέληγαν στην Ικαρία. 
 Από τα καταληκτικά σημεία των αεροδιαδρόμων, τα αεροσκάφη πλέον θα ακολουθούσαν τις πορείες που θα τους έδιναν οι ΝATΟϊκοί διοικητές κατά περίπτωση ανάλογα με το σενάριο της άσκησης. Οι συντεταγμένες δόθηκαν πριν από τον τελικό σχεδιασμό, καθώς είναι απαραίτητες για την εξέλιξη του σεναρίου της άσκησης. Το ίδιο με την Ελλάδα έκαναν όλες οι χώρες της συμμαχίας και φυσικά και η Τουρκία. 
 Στη συγκεκριμένη φάση του σχεδιασμού, κάθε χώρα-μέλος που μετέχει στην άσκηση έχει δικαίωμα να αντιδράσει στις προτάσεις των άλλων χωρών, εφόσον αυτές θίγουν τα συμφέροντά της ή είναι αντίθετες με τις διεθνείς συνθήκες. Κάτι τέτοιο δεν έγινε και ο σχεδιασμός συνεχίστηκε κανονικά από τη στρατιωτική επιτροπή της νότιας πτέρυγας του ΝΑΤΟ. Το τελικό σενάριο εγκρίθηκε τον περασμένο Σεπτέμβριο ύστερα από σύμφωνη γνώμη όλων των συμμετεχόντων σε αυτήν. 
 Αίφνης προχθές και ενώ τα ελληνικά μαχητικά μετείχαν ήδη στις πρώτες φάσης της άσκησης, Bρετανός αξιωματούχος που εκτελεί χρέη υποδιοικητή του αεροπορικού κλιμακίου του ΝΑΤΟ στην άσκηση άλλαξε τους δύο από τους τρεις αεροδιαδρόμους που είχε χαράξει η Ελλάδα, βγάζοντας έξω τις υπερπτήσεις από Λήμνο και Ικαρία. Ο νέος σχεδιασμός των δύο αεροδιαδρόμων θέλει τον έναν να παρακάμπτει τη Λήμνο και το δεύτερο να σταματά στη Μύκονο.
 Παράλληλα, με έγγραφο προς τη νομική υπηρεσία του ΝΑΤΟ ζητήθηκε η εκτίμηση αν Λήμνος και Ικαρία αποτελούν αποστρατιωτικοποιημένα νησιά και αν αυτό έχει αποτέλεσμα την εξαίρεσή τους. Η απάντηση τόσο της νομικής υπηρεσίας όσο και του κέντρου επιχειρήσεων της νότιας πτέρυγας του ΝΑΤΟ ήταν αρνητική, αλλά παρ' όλα αυτά τίποτα δεν άλλαξε.
 Μόλις οι Eλληνες αξιωματούχοι που μετέχουν στην άσκηση διαπίστωσαν ότι είχαν αλλαχθεί οι αεροδιάδρομοι, ενημέρωσαν το Γενικό Επιτελείο Εθνικής Aμυνας. Πραγματοποιήθηκε σύσκεψη των αρχηγών επιτελείων, ενημερώθηκε ο υπουργός Εθνικής Aμυνας και διατάχθηκε η αναστολή συμμετοχής των ελληνικών αεροσκαφών στις προγραμματισμένες αποστολές έως ότου διευθετηθεί το θέμα από το ΝΑΤΟ. Ταυτόχρονα, ζητήθηκε να χρησιμοποιηθούν οι αεροδιάδρομοι όπως ακριβώς είχαν συμφωνηθεί και χωρίς καμιά διαφοροποίηση από τον αρχικό σχεδιασμό της άσκησης. Σε περίπτωση που το ελληνικό αίτημα δεν γίνει δεκτό, οι αεροπορικές δυνάμεις και ενδεχομένως όλες οι ελληνικές δυνάμεις θα αποσυρθούν. 
 Το γεγονός όμως προκάλεσε και την αντίδραση της Τουρκίας. Σύμφωνα με πληροφορίες, το τουρκικό υπουργείο Aμυνας ζήτησε εξηγήσεις από το ΝΑΤΟ σε έντονο ύφος, γιατί, όπως ισχυρίζονται, δεν είχαν ενημερωθεί για τους ελληνικούς αεροδιαδρόμους έγκαιρα, ώστε να μπορούν να αντιδράσουν κατά τη διάρκεια του σχεδιασμού. 
 Πηγές του υπουργείου Εθνικής Aμυνας, προσπαθώντας να εξηγήσουν την ενέργεια του Βρετανού αξιωματικού, έλεγαν ότι αυτή προκλήθηκε έπειτα από πιέσεις των Τούρκων καθώς είναι οι μόνοι που θα είχαν λόγο να προβάλουν μια τέτοια αξίωση. Ολη την ημέρα χθες, τα τηλέφωνα ανώτερων και ανώτατων στελεχών στο Πεντάγωνο αλλά και στα ΝATΟϊκά στρατηγεία δεν σταμάτησαν να χτυπούν. Το θέμα έφτασε αμέσως στο διοικητή των αεροπορικών δυνάμεων της νότιας πτέρυγας που βρίσκεται στην Αμερική με επίσημο προσκεκλημένο τον Eλληνα αρχηγό της Πολεμικής Αεροπορίας. Παρ' όλα αυτά όμως, μέχρι αργά τη νύχτα το θέμα δεν είχε λυθεί.
