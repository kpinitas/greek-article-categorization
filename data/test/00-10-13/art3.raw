 Ελλάδα διεκδικεί ένα μικρό, μικρότατο κομμάτι από την πίτα της μεγαλύτερης και
εμπορικότερης έκθεσης βιβλίου στον κόσμο: της Διεθνούς Εκθεσης Βιβλίου της Φρανκφούρτης, που ανοίγει την ερχόμενη Τρίτη και θα διαρκέσει ώς την Κυριακή, 23 του μηνός. Η φετινή 52η (τιμώμενη χώρα: η Πολωνία) είναι ο προπομπός της ερχόμενης, οπότε και θα είμαστε τιμώμενη χώρα. 
 Στο ισόγειο της Εκθεσης θα βρίσκεται ένα περίπτερο με πληροφοριακό υλικό διά κάθε ενδιαφερόμενο. Αυτό είναι ένα από τα όπλα μας, με το οποίο καλούμαστε να «πολεμήσουμε» για την παρουσία μας. Το άλλο είναι το εθνικό περίπτερο που θα εμφανιστεί αναβαθμισμένο, καθώς οι χώροι του θα διευρυνθούν κατά 300 τετραγωνικά μέτρα (ο σχεδιασμός και η κατασκευή του ανατέθηκαν σε γερμανική τεχνική εταιρεία). Εκτός εθνικής παρουσίας, θα βρίσκονται 19 εκδότες με ανεξάρτητα περίπτερα και 10 με ιδιαίτερες προθήκες. 
 Επί της ουσίας, αν εξαιρέσουμε την παρουσία δώδεκα πεζογράφων (Θανάσης Βαλτινός, Δημήτρης Νόλλας, Ερση Σωτηροπούλου, Πέτρος Μάρκαρης, Ευγένιος Τριβιζάς, Ζυράννα Ζατέλη, Αναστάσης Βιστωνίτης, Σωτήρης Δημητρίου, Μάνος Κοντολέων, Δημοσθένης Κούρτοβικ, Κώστας Μουρσελάς, Μαρία Σκιαδαρέση) και ένα αφιέρωμα στον Γιώργο Σεφέρη, δεν υπάρχει κάποιο γεγονός, το οποίο μπορεί να πείσει τους ξένους ότι αξίζει να μας προσέξουν. Αναρωτηθήκαμε: Δεν ακούμε πυκνά - συχνά ότι στην Ελλάδα γράφεται καλή ποίηση; Τι συνέβη ξαφνικά; Χάθηκαν
οι ποιητές; Το Εθνικό Κέντρο Βιβλίου δεν σκέφτηκε ότι η ποίηση θα μπορούσε να έχει μεγαλύτερο μερίδιο στη φετινή μας παρουσία; 
 Η επαφή μας με τους ξένους θα υποστηριχθεί με 1.950 βιβλία παραγωγής των δύο τελευταίων ετών, καθώς και με 440 βιβλία - προτάσεις των εκδοτών, ύστερα από σχετική υπόδειξη της Ομοσπονδίας Εκδοτών. Ενα πρώτο ξεφύλλισμα του ενός από του έξι θεματικούς καταλόγους, της λογοτεχνίας συγκεκριμένα, είναι απογοητευτικό. Οι περισσότερες επιλογές βρίσκονται μακράν των κανόνων της λογοτεχνίας και ακολουθούν τα συμφραζόμενα της σύγχρονης τηλεοπτικής ζωής. 
 Αυτό που περιμένουμε, πλέον, είναι η συνέντευξη Τύπου που θα δώσει ο υπουργός Πολιτισμού Θεόδωρος Πάγκαλος την ερχόμενη εβδομάδα στην Eκθεση, για να διαπιστώσουμε αν το στοίχημα του 2001 στη Φρανκφούρτη θα λειτουργήσει υπέρ ή εναντίον μας.
