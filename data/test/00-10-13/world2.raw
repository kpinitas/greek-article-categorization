 Αμεση κατάπαυση του πυρός ζήτησε από Ισραηλινούς και Παλαιστινίους ο Μπιλ Κλίντον, τονίζοντας ότι «δεν υπάρχει καμία δικαιολογητική βάση για τη βία». Οι
επιθέσεις της ισραηλινής αεροπορίας στη Ραμάλα που ακολούθησαν το λιντσάρισμα δύο -κατά άλλους τριών- Ισραηλινών, προκάλεσαν σοβαρές ανησυχίες στη διεθνή κοινότητα τη στιγμή που αμυδρά διαγραφόταν η ελπίδα μιας αποκλιμάκωσης. 
 Ο Αμερικανός πρόεδρος ζήτησε χθες από τις πλευρές να παύσουν πυρ, ενώ «καταδίκασε σθεναρά» το φόνο των τριών στρατιωτών. «Αντιλαμβάνομαι τον πόνο των Παλαιστινίων για τις απώλειες που έχουν υποστεί, δεν υπάρχει όμως καμία δικαιολογητική βάση για βία», είπε ο Κλίντον. 
 Νωρίτερα ο εκπρόσωπος του Λευκού Οίκου, Π. Κρόουλι, είχε δηλώσει: «Εστιάζουμε την προσοχή μας στο να μην πάρει διαστάσεις η κατάσταση... Ανησυχούμε γιατί (τέτοια) επεισόδια μπορούν εύκολα να κλιμακωθούν σε κάτι πιο επικίνδυνο». Η υπουργός Eξωτερικών, Ολμπράιτ, από την πλευρά της παραδέχτηκε ότι «η περίοδος που διανύουμε ως προς την προσπάθεια συνέχισης της ειρηνευτικής διαδικασίας είναι πολύ δύσκολη και λυπηρή». 
 Η Ευρωπαϊκή Ενωση καταδίκασε τη βία και κάλεσε τις πλευρές να επιδείξουν αυτοσυγκράτηση. «Η παλαιστινιακή αστυνομία πρέπει να συλλάβει αυτούς που ευθύνονται για το φόνο των Ισραηλινών στρατιωτών», είπε ο εκπρόσωπος Ρέιζο Κέμπινεν, τονίζοντας ταυτόχρονα ότι «το Ισραήλ πρέπει να σταματήσει τις επιθέσεις». «Παρά τη θέληση των πολιτικών και των δύο πλευρών για ειρήνη, φαίνεται πως η βία επικρατεί», διαπίστωσε ο Κέμπινεν. Σήμερα, ο Χαβιέ Σολάνα, ύπατος εκπρόσωπος της Ε.Ε. για την Εξωτερική Πολιτική και την Πολιτική της Ασφάλειας, θα ενημερώσει τους Ευρωπαίους ηγέτες για την κατάσταση στη Μέση Ανατολή. 
 Ο γ.γ. του ΟΗΕ που διέκοψε το ταξίδι του στο Λίβανο για να γυρίσει στο Ισραήλ,
«ξόρκισε» τα εμπλεκόμενα μέρη «να επιλέξουν την αυτοσυγκράτηση». Σε μήνυμά του
τόνισε μάλιστα ότι θα πρέπει να αποφευχθεί κάθε ενέργεια «που θα μπορούσε να καταφέρει ανεπανόρθωτο πλήγμα στην ειρήνη». Ανησυχία για την κατάσταση και εκκλήσεις για αυτοσυγκράτηση απηύθυνε και η γαλλική ηγεσία, ενώ ο Βρετανός πρωθυπουργός Τόνι Μπλερ ζήτησε από τις πλευρές να κάνουν ό,τι είναι δυνατόν για να μην ξεφύγει η κρίση από τον έλεγχο. Ο Μπλερ ζήτησε από τον υπουργό Eξωτερικών Ρόμπιν Κουκ να παρατείνει την παραμονή του στη Μέση Ανατολή, για όσο διάστημα χρειαστεί. 
 Ο Κόφι Ανάν υπογράμμισε σε δηλώσεις του ότι πλέον καθίσταται πιο αναγκαία παρά
ποτέ η ανάγκη σύγκλησης της ειδικής τριμερούς (Ισραήλ-Παλαιστίνιοι-ΗΠΑ) επιτροπής για την ασφάλεια. Το ισραηλινό ραδιόφωνο μετέδωσε ότι ο διευθυντής της CΙΑ Τζορτζ Τένετ θα προεδρεύσει σύντομα σε μια συνάντηση υψηλού επιπέδου της επιτροπής αυτής. 
 Λίγες ώρες πριν από τις επιθέσεις του Ισραήλ, η Γαλλία καταδίκαζε το λιντσάρισμα των Ισραηλινών και ζητούσε από τους Παλαιστινίους να τιμωρηθούν οι
υπαίτιοι, απηύθυνε όμως ταυτόχρονα έκκληση προς το Τελ Αβίβ να αντιδράσει «μετρημένα ώστε να μην πυροδοτήσει βία». 
 Την ερχόμενη Τρίτη, θα συγκληθεί η επιτροπή ανθρωπίνων δικαιωμάτων του ΟΗΕ με θέμα την κατάσταση στη Μέση Ανατολή. Η ύπατη αρμοστής Μέρι Ρόμπινσον εξέφρασε «τεράστια ανησυχία» για την «αυξανόμενη ένταση». Χθες, η UNICEF απηύθηνε έκκληση σε όλους τους εμπλεκόμενους στην κρίση να προστατεύσουν τα παιδιά από τη βία, θυμίζοντας με οδύνη ότι τις τελευταίες ημέρες έχουν πεθάνει τουλάχιστον 27 παιδιά, κάτω των 18.
Tο KKE καταδίκασε «την εγκληματική στρατιωτική επίθεση του ισραηλινού ιμπεριαλισμού» και στέκεται στο πλευρό του παλαιστινιακού λαού.
 Tο KKE σημειώνει ακόμη ότι: «H κυβέρνηση του ΠAΣΟK, που έχει κρατήσει στάση αντίθετη με τα συμφέροντα του λαού της Παλαιστίνης, καλείται να πάρει σαφή θέση καταδίκης της επίθεσης. Tο ίδιο και τα άλλα κόμματα».
 Ο Συνασπισμός στη σχετική ανακοίνωσή του εκφράζει φόβους πλήρους ενταφιασμού της ειρηνευτικής διαδικασίας και όσων επιτεύχθηκαν με την ιστορική συμφωνία του Οσλο.
 Eπιβάλλεται η άμεση διακοπή των επιθετικών ενεργειών από την πλευρά του Iσραήλ
 « Η συνεχιζόμενη και κλιμακούμενη αιματοχυσία σε βάρος των αμάχων Παλαιστινίων
από πλευράς των ισραηλινών στρατευμάτων, υπό τα απαθή όμματα του ΟΗΕ, καταδεικνύει με τον πλέον ξεκάθαρο τρόπο τα αδιέξοδα των ιμπεριαλιστικών ρυθμίσεων της Νέας Τάξης», αναφέρει σε δήλωσή του ο Δημήτρης Τσοβόλας. Ο πρόεδρος του ΔΗΚΚΙ εκφράζει τη συμπαράσταση του ΔΗΚΚΙ στη νέα «ιντιφάντα» του μαρτυρικού λαού της Παλαιστίνης και υποστηρίζει ότι για μία ακόμη φορά τα συμφέροντα των ΗΠΑ συγκρούονται με τα πραγματικά συμφέροντα των λαών της Μ. Ανατολής και ο παλαιστινιακός λαός χρησιμοποιείται και πάλι σαν πειραματόζωο στο πλαίσιο της επαναχάραξης των «ζωνών επιρροής». Ο κ.Τσοβόλας καλεί την κυβέρνηση να πάρει θέση και να εγκαταλείψει την τακτική της σιωπής και της συμπόρευσης με τους «πλέον αντιδραστικούς κύκλους της Νέας Τάξης».
