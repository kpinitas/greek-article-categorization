Τελικά, η σχέση ενός χώρου με μία έκθεση είναι αμφίδρομη -κι ας επιμένουν πολλοί ότι «ο χώρος στη σύγχρονη τέχνη δεν έχει τόση σημασία». Ετσι, όσοι αρχίσουν να επισκέπτονται το Φιξ και την έκθεση «Σύνοψις 1-Επικοινωνίες» από αύριο όταν θα ανοίξει για το κοινό, μετά τα σημερινά, επίσημα εγκαίνια (8 μ.μ.) από τον υπουργό Πολιτισμού, θα ανακαλύψουν ότι το κτίριο του Εθνικού Μουσείου Σύγχρονης Τέχνης είναι απόλυτα «συμβατό» με τα τωρινά εκθέματα και τελικά με ό,τι καλείται να εκπροσωπήσει: με τη σύγχρονη τέχνη.
 Ο, τι μπορεί να ξένιζε στην έκθεση του Τσαρούχη αποδεικνύεται σε αυτή την περίπτωση προνόμιο για την ανάδειξη της σύγχρονης τέχνης και εν προκειμένω της
τέχνης που χρησιμοποιεί τα νέα μέσα: το υποβλητικό, σκοτεινό βιομηχανικό περιβάλλον, οι κρυφοί χώροι, οι διαδρομές, «συνεργάζονται» αρμονικά με το «ριφιφί» στον τοίχο και την ξύλινη εξέδρα που έγινε για τις ανάγκες του έργου της Παπαφιλίππου, με την τέντα που κρύβει και ταυτόχρονα προβάλλει το έργο της
Μαρκέτου, με την «παγίδα» του ενυδρείου της Κοσμάογλου και με όλα τα άλλα από τα 8 έργα-παραγωγές, όλα της τελευταίας διετίας πλην των νέων έργων της Κοσμάογλου και της Παπαφιλίππου. 
 Εντυπωσιακή ήταν η συγκίνηση κάποιων από τους μετέχοντες καλλιτέχνες: αυτό είναι άλλωστε το ζητούμενο, να πάρουν ζεστά το θέμα κατ' αρχάς εκείνοι, το ΥΠΠΟ μετά, ώστε να λυθεί οριστικά το θέμα της απόκτησης του κτιρίου, και φυσικά και το κοινό. Ολα αυτά είναι ένα «στοίχημα» για τη διευθύντρια του μουσείου και επιμελήτρια της έκθεσης, αλλά και του σύγχρονου δίγλωσσου κατατοπιστικού σχετικού καταλόγου, Αννα Καφέτση: «Δεν είμαι», διευκρινίζει «τζογαδόρος και δεν θα ρίσκαρα ποτέ για μία, μόνη έκθεση αλλά για όλες όσες θα
γίνουν τα επόμενα 4 χρόνια, μέχρις ότου το κτίριο αυτό να γίνει ένα από τα πιο
 Η Σύνοψις 1 που εγκαινιάζει την εκθεσιακή δραστηριότητα του νεοσύστατου μουσείου είναι η πρώτη ενός ομότιτλου κύκλου εκθέσεων. Ο όρος «Σύνοψις» παραπέμπει κατά την κ. Καφέτση στην «επιτομή, την περίληψη πειραματισμών και τάσεων, αλλά και ως Συν-όψις στη συγκέντρωση διαφορετικών έργων».
 Δυο λόγια για το Μουσείο είπαν και οι καλλιτέχνες που το εγκαινιάζουν -πλην του απόντα Νίκου Ναυρίδη, αλλά «παρόντα» με το έργο του «Αναζητώντας έναν τόπο».
 - «Είναι ευχάριστη έκπληξη με την αυγή του νέου αιώνα, εμείς να αποκτούμε μουσείο σύγχρονης τέχνης. Η Ελλάδα άλλωστε ήταν πάντα αβάν-γκάρντ. Αρα, αυτό θα είναι ένα μουσείο της πιο σύγχρονης από τη σύγχρονη τέχνη», είπε ο Μίλτος Μανέτας (παρουσιάζει το «Βίντεο από Βίντεο-παιχνίδια»).
 - Το ζητούμενο είναι «η έναρξη ενός διαλόγου», για τον Δημήτρη Κόζαρη (παρουσιάζει το έργο «Λεηλατώντας») 
 - Το μουσείο αυτό «θα φέρει το μέλλον στο παρόν προτείνοντας δουλειές που αλλάζουν το σκεπτικό μας: η τέχνη δεν αφορά πια μόνο τους καλλιτέχνες», για την Τζένη Μαρκέτου («SMELL.BYTES TM») 
 - Και επιπλέον θα μας δώσει, όπως κρίνει η Δανάη Στράτου («Προοπτική Νερού»), «την ευκαιρία να δούμε κι άλλα πράγματα εκτός από τον αρχαιοελληνικό πολιτισμό».
 - Την ευκαιρία αλλά και την «ελπίδα ότι η σύγχρονη τέχνη θα βρει μεγαλύτερο κοινό στην Ελλάδα», για τη Σοφία Κοσμάογλου («Skinner Box»).
 - «Νομίζω», τόνισε ο Αλέξανδρος Ψυχούλης («Ρώτα με Γιατί») «ότι αν ένας καλλιτέχνης εκαλείτο να φτιάξει την πρόσοψη του κτιρίου, δεν θα άλλαζε τίποτε.
 - Ο επίλογος που ανήκε στην Αιμιλία Παπαφιλίππου («FIXed in Flux») ήταν και ο καταλληλότερος... πρόλογος: «Καλώς ήρθατε. Εχουμε πολλή δουλειά μπροστά μας και την ανάγκη να επικοινωνήσουμε»! 
 - Το Μουσείο (λ. Καλλιρρόης και Φραντζή, τηλ. 9242111-2) θα λειτουργεί καθημερινά εκτός Δευτέρας από Τρίτη έως Κυριακή 11π.μ.-7μ.μ. και την Πέμπτη από τις 5μ.μ.-10μ.μ.
 Τα εισιτήρια κοστίζουν 1.000 δρχ. και 500 δρχ. (μειωμένο). Η είσοδος θα είναι όμως δωρεάν για τα άτομα με ειδικές ανάγκες και το συνοδό τους αλλά και για όλους κάθε Πέμπτη απόγευμα.
 Παράλληλα με την έκθεση θα πραγματοποιούνται εκπαιδευτικά προγράμματα για μαθητές όλων των βαθμίδων της εκπαίδευσης από την Κατερίνα Ζαχαροπούλου. Για αυτά ή για τις ξεναγήσεις, πληροφορίες δίνονται στο τηλέφωνο 9242111.
