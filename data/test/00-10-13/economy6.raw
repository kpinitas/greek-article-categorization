 Ο υπουργός Ανάπτυξης Νίκος Χριστοδουλάκης εξήγγειλε χθες τη δημιουργία Ταμείου
Αντασφάλισης Τουριστικών Επιχειρήσεων, μέσω του οποίου θα καλύπτονται τυχόν απώλειές τους από απρόβλεπτους εξωγενείς παράγοντες, όπως λ.χ. μια μείζονος σημασίας κρίση, η οποία μπορεί να ανακόψει το τουριστικό ρεύμα σε συγκεκριμένες περιοχές πλήττοντας εταιρείες ή κλάδους ολόκληρους.
 Παράλληλα, ο υπουργός παρουσίασε σε ειδική εκδήλωση τους στόχους και τις προτεραιότητες του ελληνικού τουρισμού για την επόμενη πενταετία, εν όψει και των κρίσιμων επιλογών που απαιτεί η διοργάνωση των Ολυμπιακών Αγώνων του 2004,
υπογραμμίζοντας ότι θα πρέπει να εγκαταλειφθεί η τουριστική «μονοκαλλιέργεια» του παρελθόντος, με στροφή στην πολυμορφία του τουριστικού προϊόντος, την ποιότητα των υπηρεσιών και τη βιωσιμότητα των επιχειρήσεων. Οπως χαρακτηριστικά ανέφερε «ο ελληνικός τουρισμός μπορεί και πρέπει να χρησιμοποιήσει το σύνθημα των Ολυμπιακών Αγώνων "υψηλότερα" ως προς τη βελτίωση των υπηρεσιών "ισχυρότερα" για την ανάπτυξη και "ταχύτερα" για να προλάβουν όλοι το διεθνή ανταγωνσιμό και τις εθνικές προθεσμίες της Ολυμπιάδας».
 Σε ό,τι αφορά τις δυνατότητες αξιοποίησης που προσφέρουν για τις ελληνικές τουριστικές επιχειρήσεις, οι πόροι του Γ' Κοινοτικού Πλαισίου -ανέρχονται σε περίπου 596 δισ. δρχ. με το μερίδιο που αντιστοιχεί και στην ιδιωτική πρωτοβουλία- ο κ. Χριστοδουλάκης υπογράμμισε ότι «αποτελεί τη μεγαλύτερη παρέμβαση που έγινε ποτέ στο χώρο του ελληνικού τουρισμού», απευθύνοντας, ωστόσο, έκκληση στους παρευρισκόμενους φορείς να συνδράμουν υλικά και ηθικά την όλη προσπάθεια για την επίτευξη του στόχου. Οι επιμέρους δράσεις του Κοινοτικού Πλαισίου Στήριξης, που παρουσιάστηκαν αναλυτικά από τους γενικούς γραμματείς του υπουργείου Αντ. Παπαθανασόπουλο (Ανάπτυξης), Ευγ. Γιαννακόπουλο
 (ΕΟΤ), Γιάννη Καλογήρου (Βιομηχανίας) και άλλα στελέχη του υπουργείου, προβλέπουν μεταξύ άλλων: εννέα μέτρα για την ενίσχυση της ανταγωνιστικότητας του ελληνικού τουρισμού, συνολικής χρηματοδότησης 208, 5 δισ. δρχ., στα οποία περιλαμβάνονται δίκτυο υποστήριξης των τουριστικών μικρομεσαίων επιχειρήσεων, αναβάθμιση των καταλυμάτων, ενίσχυση εγκαταστάσεων ειδικής τουριστικής υποδομής, τουριστικά αγκυροβόλια, διεύρυνση της τουριστικής προβολής της χώρας
κ.ά. Μέσω των Περιφερειακών Προγραμμάτων, η συνολική ενίσχυση για την αναβάθμιση του ελληνικού τουρισμού υπολογίζεται να φθάσει τα 320 δισ. δρχ., ενώ άλλα 50 δισ. δρχ. προβλέπονται για το πρόγραμμα Interreg 3.
