 Δεκάδες πράκτορες του FBI έσπευσαν χθες στην Υεμένη λίγες ώρες μετά την έκρηξη
στο αμερικανικό αντιτορπιλικό «Cole» που προκάλεσε το θάνατο 4 ναυτών και τον τραυματισμό 30. Μέχρι χθες βράδυ δώδεκα άτομα αγνοούνταν. Το αμερικανικό Πεντάγωνο δήλωσε δημόσια ότι έχει υποψίες για τρομοκρατική ενέργεια και ο Μπιλ
Κλίντον ότι «αν, όπως φαίνεται πιθανό, επρόκειτο για τρομοκρατική επίθεση... οι υπεύθυνοι θα πληρώσουν». Οι πληροφορίες πάντως από τον τόπο για τις συνθήκες της έκρηξης ήταν αντιφατικές. 
 Το περιστατικό συνέβη στις 12.15 χθες το μεσημέρι, στο λιμάνι Αντεν, όπου το αμερικανικό αντιτορπιλικό προερχόμενο από την Ερυθρά Θάλασσα κατέπλεε για ανεφοδιασμό πριν πλεύσει προς τον Κόλπο. Επρόκειτο να παραμείνει εκεί περίπου 4 ώς 5 ώρες. Εκπρόσωπος του αμερικανικού 5ου στόλου που εδρεύει στο Μπαχρέιν, ο υποπλοίαρχος Ντάντλεϊ, είπε ότι ένα μικρό φουσκωτό Ζόντιακ χτύπησε το πλοίο στην ίσαλο γραμμή και προκάλεσε την έκρηξη. 
 Αμερικανοί αξιωματούχοι στην Ουάσιγκτον που δεν κατονομάζονται ανέφεραν ότι το
φουσκωτό ήταν γεμάτο εκρηκτικά και βρισκόταν σε αποστολή αυτοκτονίας. Ωστόσο, εκπρόσωπος του αμερικανικού ναυτικού πληροφόρησε ότι το Ζόντιακ θα βοηθούσε στο δέσιμο του πολεμικού σκάφους στο λιμάνι και ότι ακόμη δεν είναι γνωστό αν μετέφερε εκρηκτικά. Η εκπρόσωπος υποπλοίαρχος Μέγκαν Μάριμαν είπε ότι «η έκρηξη έγινε σε μικρό πλοίο, ενώ αυτό βοηθούσε το αντιτορπιλικό να δέσει». Η Μάριμαν διευκρίνισε ότι δεν μπορεί να δηλώσει με βεβαιότητα ποια σχέση υπάρχει
ανάμεσα στο φουσκωτό και το βοηθητικό υεμενιτικό πλοίο. Ο πλοίαρχος Πέλκι, του
αντιτορπιλικού, είπε ότι το πλοίο ανεφοδιαζόταν όταν έγινε η έκρηξη. Μεταξύ των τραυματιών από την έκρηξη περιλαμβάνονται και δύο Υεμενίτες που βρίσκονταν
 Η έκρηξη αναποδογύρισε ένα αυτοκίνητο στο λιμάνι σε απόσταση 20 μέτρων από τη θάλασσα. Ο θόρυβος ήταν εκκωφαντικός σε μεγάλη απόσταση. Ο διευθυντής ξενοδοχείου στο λιμάνι ανέφερε ότι έσπασαν παράθυρα και αντικείμενα μέσα στο κτίριο έπεσαν. 
 Δύο πλοία του αμερικανικού ναυτικού έσπευσαν στο σημείο για να συνδράμουν στην
προσπάθεια εντοπισμού και περισυλλογής των αγνοουμένων. Ο 5ος στόλος έχει πάνω
από 12 πλοία στην περιοχή. Το αντιτορπιλικό Cole, που μετέφερε πάνω από 300 ναύτες, είναι εξοπλισμένο με συμβατικούς πυραύλους και τορπίλες. Η υποπλοίαρχος Μάριμαν πληροφόρησε χθες το απόγευμα ότι γίνονταν προσπάθειες να μη βουλιάξει το πλοίο, καθώς είχε πάρει κλίση μετά την έκρηξη, η οποία πάντως δεν προκάλεσε πυρκαγιά. «Προσπαθούμε σκληρά να το κρατήσουμε στην επιφάνεια», είπε η Μάριμαν. Αργότερα πάντως πηγές του αμερικανικού ναυτικού διαβεβαίωσαν ότι το σκάφος δεν κινδυνεύει να βυθιστεί. 
 Στο Αντεν έσπευσαν χθες 70 άνδρες της αντιτρομοκρατικής υπηρεσίας του πολεμικού ναυτικού των ΗΠΑ, αλλά και δεκάδες πρακτόρων του FBI με στόχο να διερευνήσουν τις συνθήκες του δυστυχήματος. 
 Η έκρηξη, που άνοιξε τρύπα 6-12 μέτρων στο κύτος του πλοίου USS Cole DDG-7, «έχει όλα τα χαρακτηριστικά τρομοκρατικής ενέργειας», δήλωσε εκπρόσωπος του αμερικανικού Πενταγώνου. «Εχουμε κάθε λόγο να υποψιαζόμαστε ότι πρόκειται για τρομοκρατική επίθεση. Δεν έχουμε κανένα λόγο να σκεφτόμαστε το αντίθετο», είπε
 Η υπουργός Eξωτερικών των ΗΠΑ Μάντλεν Ολμπράιτ έσπευσε να ξεκαθαρίσει ότι εάν πράγματι πρόκειται για τρομοκρατικό χτύπημα, τότε «θα καταλογίσουμε ευθύνες στους δράστες και θα λάβουμε τα κατάλληλα μέτρα». Τόνισε πάντως ότι δεν θα πρέπει να βγουν «βιαστικά συμπεράσματα». Λίγο αργότερα ο Αμερικανός πρόεδρος Μπιλ Κλίντον δήλωνε από το Λευκό Οίκο ότι αν, όπως φαίνεται πιθανό, πρόκειται για τρομοκρατική ενέργεια, «θα βρούμε τους υπευθύνους και θα τους κάνουμε να πληρώσουν». 
 Ο πρόεδρος της Υεμένης Αλί Αμπντουλά Σαλέχ πάντως απέκλεισε χθες αρχικά το ενδεχόμενο να πρόκειται για τρομοκρατική ενέργεια, τονίζοντας ότι η χώρα του δεν φιλοξενεί «τρομοκρατικά στοιχεία».
 Η αμερικανική πρεσβεία στην Υεμένη ειδοποίησε τους πολίτες της που ζουν στη χώρα «να επαγρυπνούν», ενώ από την Ουάσιγκτον η υπουργός Δικαιοσύνης Τζάνετ Ρένο είπε ότι εξετάζεται το ενδεχόμενο να εκδοθεί προειδοποίηση για όλες τις αμερικανικές εγκαταστάσεις ανά τον κόσμο. 
 Η εκπρόσωπος του Λευκού Οίκου, Νάντα Σιτρ, ρωτήθηκε αν υπάρχει σχέση μεταξύ της επίθεσης στην Υεμένη και της βίας στη Μέση Ανατολή και απάντησε: «Aυτή τη στιγμή απλώς δεν γνωρίζουμε».
 Τις τελευταίες ημέρες η ατμόσφαιρα στην Υεμένη ήταν έντονα αντιαμερικανική με ομάδες ατόμων να διαδηλώνουν κατά του Ισραήλ και υπέρ των Παλαιστινίων. 
