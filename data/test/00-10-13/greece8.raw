Αυτονόητους χαρακτηρίζουν οι οδηγοί ταξί τους περισσότερους κανόνες που υπέγραψε ο υπουργός Μεταφορών Xρίστος Bερελής και αφορά τους ίδιους.
 Η επιλογή της συντομότερης διαδρομής, η γνώση των βασικών σημείων της πόλης, η
απαγόρευση της χρήσης ουσιών και αλκοόλ για οδηγούς και επιβάτες είναι μερικοί
από αυτούς. Ομως, εκτός πραγματικότητας, αδύνατον να πραγματοποιηθούν κρίνουν την παρεμπόδιση της κυκλοφορίας όταν σταματούν, την πολλαπλή μίσθωση κ.ά. Κι αυτό διότι «πρέπει πρώτα να γίνουν άλλα πράγματα, ώστε αυτά να είναι πραγματοποιήσιμα».
 «Λογικό δεν είναι να μην είναι πιωμένος ή "φτιαγμένος" ο ταξιτζής; Δεν χρειάζεται να θεσπιστεί κανόνας εφόσον ο ίδιος δεν θα μπορεί να πάρει το τιμόνι. Λογικό δεν είναι και να επιλέγει τη συντομότερη διαδρομή ή να φροντίζει να λειτουργεί σωστά το ταξίμετρο; Εκτός αν είναι απατεώνας. Τέτοιοι υπάρχουν σε όλα τα επαγγέλματα. Διώκονται από το νόμο. Για τον τίμιο οδηγό όμως οι περισσότεροι κανόνες είναι αυτονόητοι», είπε ο Αντώνης Λαϊνόπουλος.
 «Το θέμα της διπλής κούρσας είναι πρόβλημα του επιβάτη. Δεν τους επιβιβάζουμε με το ζόρι. Κι αν σταματάμε όταν βλέπουμε κάποιον που ψάχνει για ταξί, ενώ ήδη
έχουμε κόσμο μέσα, εκείνοι γιατί συναινούν να τους μεταφέρουμε; Διότι τους διευκολύνουμε, αφού ο καθένας τους -και βάζω και τον εαυτό μου μέσα- θέλει να φτάσει στον προορισμό του χθες», συμπλήρωσε ο ίδιος.
 «Με αυτή τη λογική, θα πρέπει να καταγγέλλουμε τον πελάτη που μας σταματάει ενώ βλέπει ότι έχουμε επιβάτη. Η αλήθεια είναι ότι αυξάνεται η είσπραξη με τις
διπλές κούρσες. Αλήθεια είναι όμως και ότι εξυπηρετούμε τον κόσμο», συμφώνησε ο Χρήστος Αθανασόπουλος.
 «Θα πέσει πολύ γέλιο όταν μοιραστούν τα ενημερωτικά φυλλάδια. Ωραία είναι τα μέτρα, όμως δεν λένε κάτι καινούργιο. Αν ο πελάτης θέλει να μεταφέρει το ζωάκι
του, εφόσον αυτό είναι ήρεμο ή σε κλουβί, δεν υπάρχει ούτε υπήρχε ποτέ αντίρρηση. Αν τον επιβάτη, ενοχλεί το τσιγάρο ή η μουσική και το πει δεν έχουμε ούτε είχαμε ποτέ πρόβλημα», είπε ο Ισίδωρος Σαμάγκας.
 «Καλά είναι τα περισσότερα. Τα ξέρουμε και τα εφαρμόζουμε, δεν αποτελούν είδηση. Ας φτιάξουν όμως ειδικούς χώρους επιβίβασης και αποβίβασης, αφού δεν μας επιτρέπουν να σταματάμε όπου βρίσκεται ο πελάτης. Ετσι θα έχουμε το χρόνο να εκδίδουμε και αποδείξεις, εφόσον μας ζητηθεί, χωρίς να βρίζουν εκατό οδηγοί
 «Τα βασικά σημεία της πόλης τα γνωρίζουν οι περισσότεροι ταξιτζήδες, εκτός αν είναι νέοι. Και πάλι δεν χρειάζεται πολύς χρόνος για να τα μάθουν. Και τη σωστή λειτουργία του ταξίμετρου την εφαρμόζουν οι οδηγοί, με μερικά κακώς κείμενα που υπάρχουν σε όλους τους χώρους», είπε ο Μάνθος Σανταμούντας.
 «Εάν μπορεί ο πελάτης να περιμένει - γιατί συνήθως όλοι βιάζονται, δεν έχει πρόβλημα ο οδηγός να εκδώσει απόδειξη», υποστηρίζει ο ίδιος.
 «Τη στιγμή που δεν υπάρχουν διαζώματα στις μεγάλες πόλεις, όπου το κυκλοφοριακό είναι αφόρητο, πού θέλουν να σταματάμε; Πώς θα επιβιβάσουμε και θα αποβιβάσουμε χωρίς να εξαγριωθούν τις περισσότερες φορές όσοι ακολουθούν; Ας μετριάσουν τα Ι.Χ. στις πόλεις, ώστε να μην ενοχλούμε ή ας κάνουν διαζώματα
για να δουλεύουν τα ταξί», είπε ο Ηλίας Τσουκαλάς.
 «Ας κάνουν ειδικούς χώρους να μπορούμε να εργαστούμε χωρίς να ενοχλούμε», συμφώνησε ο Γιώργος Δημογιαννόπουλος. «Από εκεί και πέρα, τα περισσότερα είναι
αυτονόητα. Ακόμη και με τις αποδείξεις δεν είχαμε ποτέ πρόβλημα, και τιμολόγια
 «Θεωρητικά είναι άριστοι. Πρακτικά δεν εφαρμόζονται», λέει ο πρόεδρος του Συνδικάτου Αυτοκινητιστών Ταξιτζήδων Αττικής (ΣΑΤΑ) Θύμιος Λυμπερόπουλος. 
 Η διαφωνία του επικεντρώνεται σε τρεις από τους δέκα κανόνες. 
 Αυτόν κατά της πολλαπλής μίσθωσης, της επιβίβασης-αποβίβασης επιβατών σε καθορισμένα σημεία και της παρεμπόδισης της κυκλοφορίας όταν σταματούν. 
 Σχετικά με τον πρώτο δηλώνει: «Οι ταξιτζήδες αναγκάζονται να πάρουν πολλούς επιβάτες γιατί δεν μπορούν να επιβιώσουν οικονομικά. Αυτός είναι ο μοναδικός λόγος. Ας γίνει η μονή ταρίφα 100 δραχμές και η διπλή 170 και τότε όλοι θα συμμορφωθούν (σήμερα είναι 76 και 130 δραχμές αντίστοιχα). Γενικότερα πρέπει να αναθεωρηθεί ολόκληρη η πολιτική για το ταξί στην Ελλάδα. Σήμερα αποτελεί βοηθητικό όχημα. Κανονικά πρέπει να είναι όπως στο εξωτερικό, όχημα ειδικής μεταφοράς». 
 Οσον αφορά τους δύο άλλους: «Μα, δεν υπάρχουν προκαθορισμένα σημεία. Ακόμη και
στους παράδρομους που επιτρέπεται υποτίθεται η επιβίβαση και αποβίβαση, οι τροχονόμοι μάς κόβουν κλήσεις. Εναι παράλογο. Από τη μια πλευρά μάς καταλογίζουν ότι εμποδίζουμε την κίνηση με τις συχνές στάσεις μας, ενώ από την
άλλη δεν φτιάχνουν λωρίδες ειδικά για τους συναδέλφους. Την ίδια στιγμή σε πολλά ευρωπαϊκά κράτη η κίνηση στο εμπορικό κέντρο επιτρέπεται μόνο σε λεωφορεία και ταξί». 
 Ικανοποιητικούς κρίνει τους υπόλοιπους κανόνες ο Θύμιος Λυμπερόπουλος. Αρκεί, όπως σημειώνει, να τους εφαρμόζουν σωστά και οι πελάτες. Παράδειγμα, τα κατοικίδια ζώα όταν μεταφέρονται, πρέπει να είναι καθαρά και σε κλουβιά. Βέβαια δεν μπορεί να υποχρεώσεις τον οδηγό να τα μεταφέρει. Μπορεί ακόμη και να φοβάται...
