Περιοδείες σε όλη τη χώρα ετοιμάζει για το προσεχές διάστημα ο Κώστας Καραμανλής, μια ενέργεια η οποία στοχεύει σε ενεργοποίηση του κομματικού μηχανισμού σε όλη την Eλλάδα.
 Το επικείμενο έκτακτο συνέδριο του κόμματος, το οποίο προσδιορίζεται για τις αρχές του ερχόμενου Μαρτίου, οδηγεί τον πρόεδρο της Ν.Δ. στην επιλογή αυτή.
 Ο Κ. Καραμανλής επιθυμεί να προσεταιριστεί σεβαστό αριθμό κομματικών στελεχών και μελών, τα οποία θα πάρουν μέρος στις επικείμενες εσωκομματικές εκλογές για την ανάδειξη των συνέδρων.
 Εκτιμά ότι είναι αναγκαίο στην παρούσα φάση να επηρεάσει όσο το δυνατόν περισσότερους συνέδρους, ώστε να εμφανισθεί τον Μάρτιο με ένα ισχυρό ποσοστό. Και αυτό, όχι επειδή ο άλλος βασικός εσωκομματικός πόλος (πλευρά Μπακογιάννη) πρόκειται να θέσει υπό αμφισβήτηση την ηγεσία της Ν.Δ., αλλά επειδή επιδιώκει να καταγράψει ένα υψηλό ποσοστό επιρροής, χρήσιμο για το μέλλον.
 Η κ. Μπακογιάννη θα είναι αρκετά ικανοποιημένη, αν οι προτάσεις της ψηφισθούν από το 40% των συνέδρων, μια καταγραφή που γι' αυτήν θα αποτελεί υποθήκη. Αυτό το ενδεχόμενο προσπαθεί να ακυρώσει ο πρόεδρος της Ν.Δ. και γι' αυτό θα αρχίσει να «οργώνει» τη χώρα.
 Πρώτη προσπάθεια θα γίνει βέβαια από την Αθήνα, όπου τις αρχές της ερχόμενης εβδομάδας θα προεδρεύσει των νομαρχιακών συνελεύσεων της Αττικής, ενώ στο τέλος της επόμενης εβδομάδας θα επισκεφθεί τη Λάρισα. Θα ακολουθήσουν επισκέψεις στη Θεσσαλονίκη και σε όλες τις μεγάλες πόλεις της περιφέρειας.
 Είναι χαρακτηριστικό αυτό που έλεγαν χθες βράδυ από τη Ρηγίλλης. Ο προγραμματισμός του προέδρου της Ν.Δ. είναι να επισκέπτεται μία διαφορετική περιοχή κάθε 10 ημέρες.
