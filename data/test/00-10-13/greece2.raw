 Οσα τα χρόνια της φυγοδικίας του και η ποινή που του επέβαλε το Μικτό Ορκωτό Δικαστήριο Αθήνας. Ο Αβραάμ Λεσπέρογλου ήταν καταζητούμενος επί 17 ολόκληρα χρόνια... Δεκαεφτά χρόνια κάθειρξη «μέτρησε» χθες και η καταδικαστική ετυμηγορία της Δικαιοσύνης.
 Τόσο όμως η ισχυρή μειοψηφία της απόφασης (τρεις ένορκοι τον έκριναν αθώο) όσο
και η ισχυρή ένσταση της υπεράσπισης ως προς το χρόνο παραγραφής του αδικήματος («σβήνει» κατ' αυτούς σε 11 ημέρες από σήμερα, ενώ το Δικαστήριο μετρά άλλα δύο χρόνια), ενισχύουν τις ελπίδες του κατηγορουμένου για μια απαλλαγή στο δικαστήριο του δεύτερου βαθμού. Με δεδομένο, μάλιστα -όπως υποστηρίζει η πλευρά της υπεράσπισης- το «ανίσχυρο» αποδεικτικό υλικό μιας δικογραφίας, η οποία εκ του περιεχομένου της θα καταρρεύσει στο Εφετείο.
 Ετσι ή αλλιώς, η ποινή στην οποία τον καταδίκασε χθες το ΜΟΔ, χωρίς να έχει η έφεσή του ανασταλτικό χαρακτήρα, θεωρείται «ιδιαίτερα σκληρή» σε σχέση με το αδίκημα (απόπειρα ανθρωποκτονίας από πρόθεση) και την τιμωρία που ορίζει ο νόμος γι' αυτό (από 10 έως 20 χρόνια), αλλά και με βάση όσα προέκυψαν κατά την
ακροαματική διαδικασία και κατά την πλευρά Λεσπέρογλου έδειχναν το δρόμο της απαλλαγής.
 Στο πρόσωπό του, άλλωστε, και στην ιδιαίτερη «υφή» της υπόθεσης απέδιδαν χθες ο Αβραάμ Λεσπέρογλου, οι φίλοι και οι δικηγόροι του, την καταδικαστική απόφαση
και το μέγεθος της ποινής, η οποία επιβλήθηκε κατά πλειοψηφία (5 προς 2). Δύο ένορκοι είχαν τη γνώμη ότι έπρεπε να καταδικασθεί σε κάθειρξη 16 ετών.
 Χαρακτηριστική ήταν και η δήλωση του ίδιου του κατηγορουμένου, αμέσως μετά την
εκφώνηση της απόφασης, την οποία δέχτηκε διατηρώντας στο έπακρο την ψυχραιμία του.
 «Η απόφαση επιβεβαίωσε της υποψίες μου για το πώς λειτουργεί η Δικαιοσύνη και πώς εντάσσεται στο γενικότερο πλαίσιο των πιέσεων που δέχεται η ελληνική πλευρά από ξένα κέντρα», είπε και τόνισε ότι «το 4 προς 3 σημαίνει πολύ σοβαρές αμφιβολίες». Οσο για τις άλλες υποθέσεις, για τις οποίες είναι κατηγορούμενος και χρεώνονται ως πράξεις στην οργάνωση «Αντικρατική Πάλη», ο Αβραάμ Λεσπέρογλου χαρακτήρισε την εμπλοκή του σ' αυτές «σενάριο επιστημονικής
φαντασίας». Στο ίδιο μήκος κύματος κινείται και η άποψη του εκ των συνηγόρων του, Σπ. Φυτράκη.
 «Υπάρχει αίσθηση ότι έγινε εσφαλμένη εκτίμηση των πραγματικών περιστατικών. Εχουμε όμως ισχυρή μειοψηφία και σοβαρό πρόβλημα παραγραφής. Οι υποθέσεις στις
οποίες τον εμπλέκουν έχουν πολιτικό υπόστρωμα και η χώρα μας δέχτηκε από πολλές πλευρές ισχυρές πιέσεις γι' αυτά τα ζητήματα», δήλωσε.
 «Ελαβαν μια σκληρή απόφαση, την ώρα που υπογράφεται συμφωνία αντιτρομοκρατικής
συνεργασίας, για να μη δυσαρεστηθούν οι ΗΠΑ. Η μειοψηφία δείχνει ότι υπάρχουν άνθρωποι που διατηρούν αμφιβολίες», υποστήριξε Γ. Μπαλάφας, ο οποίος έχει στο «ενεργητικό» του σειρά αθωωτικών αποφάσεων για τα ίδια αδικήματα που εκκρεμούν
και εις βάρος τού Α. Λεσπέρογλου αναφορικά με δήθεν δράση του ως μέλους της «Αντικρατικής Πάλης».
 Πάντως, για τα υπόλοιπα αδικήματα που αντιμετώπιζε ο Α. Λεσπέρογλου στη συγκεκριμένη υπόθεση, η ποινική δίωξη έπαυσε λόγω παραγραφής. Μάλιστα, το κακούργημα της απόπειρας διακεκριμένης κλοπής μετατράπηκε σε απόπειρα απλής κλοπής, με αποτέλεσμα, επίσης λόγω παραγραφής, να παύσει και γι' αυτό η ποινική δίωξη.
 Σημειώνεται ακόμη ότι οι ενστάσεις της πλευράς Λεσπέρογλου αναφορικά με την ευθυκρισία της έδρας σε σχέση με το αποδεικτικό υλικό, εστιάζονται κυρίως στην
αναξιοπιστία καταθέσεων στο ακροατήριο αυτοπτών μαρτύρων αναφορικά με το πρόσωπο του δράστη στο περιστατικό της 24ης Οκτωβρίου 1982, στην οδό Κωλέττη 9, στα Εξάρχεια. Είναι χαρακτηριστικό το γεγονός ότι ο αστυφύλακας Χ. Πέτρου που είχε σπεύσει στον τόπο, ενώ τότε είχε πει «δεν συγκράτησα χαρακτηριστικά»,
στο δικαστήριο, 18 χρόνια μετά, με περισσή ευκολία «αναγνώρισε πέρα από κάθε αμφιβολία» το δράστη στο πρόσωπο του Αβραάμ Λεσπέρογλου.
 Σ' ότι αφορά το θέμα παραγραφής του κακουργήματος για το οποίο καταδικάστηκε ο
Α. Λεσπέρογλου, υποστηρίζουν οι συνήγοροι ότι «όταν τελέστηκε η πράξη, ο ισχύον τότε νόμος, με βάση τον οποίο πρέπει να κριθεί, όριζε χρόνο παραγραφής της τα 18 χρόνια, που λήγουν στις 24 του μήνα».
