 Ενας όγκος δωδεκάμισι κιλά υπήρχε στην ωοθήκη μιας 65χρονης γυναίκας από τα Ιωάννινα, η οποία εγχειρίστηκε χθες στο Πανεπιστημιακό Νοσοκομείο της πόλης. 
 Ο επικεφαλής της χειρουργικής ομάδας, καθηγητής Mαιευτικής και Γυναικολογίας Δημήτριος Λώλης, δήλωσε ότι είναι η πρώτη φορά στα 40 χρόνια της ιατρικής του καριέρας που συναντά τέτοια περίπτωση. 
 Η επέμβαση διήρκησε πάνω από τέσσερις ώρες και οι όγκοι που βρέθηκαν στην κοιλιακή χώρα της 65χρονης ήταν τρεις. Ο μεγαλύτερος, που ζύγιζε 12, 5 κιλά, είχε αναπτυχθεί στην ωοθήκη και δεν έχει ακόμη διαπιστωθεί αν ήταν καλοήθης ή κακοήθης, διότι δεν ολοκληρώθηκε η παθολογική εξέταση. Οι δύο μικρότεροι όγκοι
ήταν ινομυώματα στη μήτρα, συνολικού βάρους ενός κιλού. 
 Οπως είπε ο καθηγητής κ. Λώλης, η ανάπτυξη του τεράστιου όγκου θα πρέπει να είχε αρχίσει πριν από πέντε και πλέον χρόνια. Γι' αυτό, όπως είπε, έχει μεγάλη
σημασία η πρόληψη. Ολες οι γυναίκες θα πρέπει μια φορά το χρόνο να κάνουν ΠAΠ-τεστ και να εξετάζονται γυναικολογικά. Υπάρχει όμως και περίπτωση το ΠAΠ-τέστ να είναι αρνητικό και παρ' όλα αυτά να υπάρχει καρκίνος της ωοθήκης. Γι' αυτό, «παράλληλα με το τεστ αυτό, χρειάζεται και γυναικολογική εξέταση», πρόσθεσε ο κ. Λώλης.
