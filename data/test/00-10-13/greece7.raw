Να εγκαταλείψουν το σχολείο, να επαναλάβουν τη Β  Λυκείου ή να εγγραφούν στα ΤΕΕ. Αυτές είναι οι τρεις επιλογές που έχουν οι 10.500 μαθητές που φοιτούσαν πέρσι στη Β  Λυκείου και έμειναν στην ίδια τάξη. Από αυτούς, οι 7.600 δεν πέρασαν ούτε στις εξετάσεις του Σεπτεμβρίου και οι 2.900 δεν προσήλθαν καθόλου
 Τα αποτελέσματα των επαναληπτικών εξετάσεων του Σεπτεμβρίου ανέδειξαν τα εξής:
Από τους 14.650 μαθητές που παραπέμφθηκαν το Σεπτέμβριο (έπειτα από ειδική ρύθμιση του ΥΠΕΠΘ) προσήλθαν στις εξετάσεις οι 11.750. Από αυτούς προήχθησαν στη Γ  Λυκείου οι 4.150 (ποσοστό 36%) και έμειναν στην ίδια τάξη οι 7.600. 
 Τα παραπάνω στοιχεία έδωσε χθες στη δημοσιότητα η ΟΛΜΕ και προέρχονται από τις
τοπικές ενώσεις των καθηγητών σε όλη τη χώρα. Τα μέλη του διοικητικού συμβουλίου της ΟΛΜΕ παρουσιάζοντας τη συνολική εικόνα που επικρατεί στα σχολεία ένα μήνα μετά την έναρξη της νέας χρονιάς, ανακοίνωσαν τα εξής: 
 - Σε 39 Διευθύνσεις Δευτεροβάθμιας Εκπαίδευσης υπάρχουν 2.581 κενά διδακτικού προσωπικού. Από αυτά, τα 1.459 είναι κενά καθηγητών τεχνικών ειδικοτήτων, ελλείψεις δηλαδή που καταγράφονται στο προσωπικό των Τεχνικών Επαγγελματικών Εκπαιδευτηρίων (ΤΕΕ).
 - Σοβαρές ελλείψεις βιβλίων σε Γυμνάσια και Λύκεια όλης της χώρας, ανάμεσα στα
οποία και βιβλία μαθημάτων που εξετάζονται σε πανελλαδικό επίπεδο.
 - Ελλιπής εργαστηριακή υποδομή, σοβαρότατη έλλειψη βιβλίων και συνεχείς αλλαγές στα ωρολόγια και αναλυτικά προγράμματα των ΤΕΕ.
 Οι σημαντικότερες ελλείψεις βιβλίων καταγράφονται σε σχολεία της Δυτικής Αττικής. Συγκεκριμένα, στο Παγκράτι και στου Ζωγράφου λείπουν τα βιβλία Φυσικής και Χημείας γενικής παιδείας της Α , Β , Γ  τάξης και κατεύθυνσης της Β  και Γ  τάξης, καθώς και τα Μαθηματικά κατεύθυνσης Β  και Γ  Λυκείου. Στα Λύκεια Ζωγράφου η αποστολή βιβλίων άρχισε από τις 3 Οκτωβρίου, αλλά δεν έχουν σταλεί καθόλου βιβλία Φυσικής γενικής παιδείας της Γ  Λυκείου και βιβλία Χημείας θετικής κατεύθυνσης Β  Λυκείου. 
 Σημαντικές ελλείψεις διαφόρων βιβλίων καταγράφονται επίσης στα σχολεία της Αργολίδας, της Ικαρίας, της Λευκάδας, της Β  Διεύθυνσης Μεσσηνίας και της Πέλλας.
 Ασχημη είναι η εικόνα που εμφανίζουν τα ΤΕΕ. Σύμφωνα με την ΟΛΜΕ: 
 - Στα ΤΕΕ που έχουν ιδρυθεί νέες ειδικότητες δεν δημιουργήθηκαν εργαστήρια με υποδομή, με αποτέλεσμα οι μαθητές να εκπαιδεύονται στον πίνακα, όταν βέβαια υπάρχουν καθηγητές να τους εκπαιδεύσουν.
 - Μόνιμοι καθηγητές για να διδάξουν στις νέες ειδικότητες δεν υπάρχουν, ενώ για τις παλιές ειδικότητες το υπάρχον προσωπικό δεν επαρκεί.
 - Δεν έχουν ανατυπωθεί και παραδοθεί παλαιότερα βιβλία του Οργανισμού Εκδοσης Διδακτικών Βιβλίων ή του Ιδρύματος Ευγενίδου, ενώ καθυστερήσεις υπάρχουν και στις παραδόσεις βιβλίων του εμπορίου κυρίως λόγω λαθών στις καταστάσεις παραγγελίας που έχει φτιάξει το υπουργείο Παιδείας.
 - Εχουν συγγραφεί για τα ΤΕΕ 269 νέα βιβλία, θα χρησιμοποιηθούν 73 παλαιότερα και 124 από το εμπόριο. Σύνολο 466 βιβλία, όταν για όλες τις ειδικότητες απαιτούνται περίπου 700 βιβλία.
