 Η ΑΕΚ στράφηκε χθες κατά του Βίκτωρα Μητρόπουλου, για τον οποίο σημειώνει σε ανακοίνωση (χωρίς να τον κατονομάζει) πως αντί να υπηρετεί το ελληνικό ποδόσφαιρο, εξακολουθεί να το θεωρεί τσιφλίκι του! Η ΠΑΕ χρησιμοποιεί σκληρή γλώσσα στην ανακοίνωση για τον πρόεδρο της ΕΠΑΕ και έρχεται σε αντίθεση έτσι με το νομικό σύμβουλο της Netmed Σωκράτη Λοϊζίδη, που ήταν και είναι υπέρμαχος των θέσεων και απόψεων του Β. Μητρόπουλου. 
 «Θα πρέπει κάποτε να καταλάβουμε όλοι ότι το ελληνικό ποδόσφαιρο δεν αρχίζει ούτε τελειώνει σε ένα πρόσωπο. Θα πρέπει κάποτε να καταλάβουμε ότι οι σπασμωδικές αντιδράσεις και οι καταδικασμένες εκ των προτέρων απόπειρες εκβιασμού το μόνο που μαρτυρούν είναι ο πανικός και ο τρόμος των εμπνευστών τους...», τονίζει στην ανακοίνωση η ΠΑΕ ΑΕΚ. Και συνεχίζει: «Το ελληνικό ποδόσφαιρο δεν κινδυνεύει από παρεμβάσεις νομιμότητας, αλλά από μεθοδεύσεις που εξυπηρετούν την αναξιοπιστία και προσβάλλουν το κύρος του. Κανείς δεν βρίσκεται πάνω από τους νόμους του ελληνικού κράτους, όταν μάλιστα τυγχάνουν της ομόφωνης αποδοχής της εθνικής αντιπροσωπείας».
 Η ΑΕΚ απευθύνει έκκληση, μέσα από την ανακοίνωση, σ' όλους τους εμπλεκόμενους φορείς να αναζητήσουν την πραγματική λύση στα προβλήματα του ελληνικού ποδοσφαίρου χωρίς την πρόκληση τεχνητής έντασης και εκβιαστικές αποφάσεις περί αναβολής των πρωταθλημάτων. Σημειώνει δε πως η αναβολή, εκτός από το γεγονός ότι προκαλεί σημαντικό αγωνιστικό πρόβλημα στην ομάδα, εξυπηρετεί στην παρούσα φάση μεμονωμένες σκοπιμότητες και όχι το συμφέρον του ελληνικού ποδοσφαίρου.
 Και καταλήγει: «Η ΑΕΚ ΠΑΕ δηλώνει ότι πρέπει να συνεχιστεί η προσπάθεια εξυγίανσης και επίλυσης των σημαντικών προβλημάτων, που έχει αρχίσει, σε συνεργασία με τον αρμόδιο υπουργό, το ενδιαφέρον του οποίου κανείς από εμάς δεν έχει το δικαίωμα να αρνηθεί κακοπροαίρετα, να αμφισβητήσει και να καταδικάσει εκ των προτέρων. Η ΑΕΚ ΠΑΕ τάσσεται εναντίον όλων των μεθοδεύσεων που το μόνο αποτέλεσμα που θα έχουν είναι η δυσφήμηση όχι μόνο του ποδοσφαίρου, αλλά και της χώρας μας σε διεθνές επίπεδο».
 Την αντίθεσή του στην αναβολή του πρωταθλήματος εξέφρασε και ο διευθύνων σύμβουλος της ΠΑΕ Πέτρος Στάθης. «Για μία ακόμη φορά, αντί να είναι πρωταγωνιστές οι ποδοσφαιριστές στα γήπεδα, γινόμαστε εμείς οι παράγοντες πρωταγωνιστές έξω απ' αυτά. Είναι αδιανόητο να διακόπτεται το πρωτάθλημα εξαιτίας μιας προσωπικής κόντρας. Δεν μπορούμε και δεν πρέπει να προσωποποιούμε το ποδόσφαιρο, υπάρχουν νόμοι που πρέπει να σεβόμαστε...».
 Με την αναβολή των δύο αγωνιστικών η ΑΕΚ θα υποχρεωθεί να παίξει στις 26 Οκτωβρίου κατά της Χερφόλγκε με αγωνιστική απραξία 25 ημερών. «Δεν μας συμφέρει αγωνιστικά αυτή η αναβολή. Μας αλλάζει τα σχέδια, μας ήρθε λίγο ξαφνικά αυτή η απόφαση...».
 Αντί να παίξει λοιπόν η ΑΕΚ την Κυριακή στον Κορυδαλλό, θα πάει στο ανακαινισμένο γήπεδο του Περιστερίου για φιλικό με τον Ατρόμητο (4 μ.μ.). Την Τετάρτη, άγνωστο σε ποιο γήπεδο, η ΑΕΚ θα παίξει με το Αιγάλεω. 
