 Οι χριστιανικές αρχές του Ευαγγελίου και της παράδοσης έχουν καλλιεργήσει στους
Ελληνες τη φιλοξενία προς τους ξένους, είπε ο μητροπολίτης Αλεξανδρουπόλεως Aνθιμος κατά τη διάρκεια της εισήγησής του χθες στην Ιεραρχία. Αυτό όμως δεν εμπόδισε τον ίδιο να εκφράσει τις αντιρρήσεις του στην ανέγερση μουσουλμανικού
κέντρου -ένα απλό τέμενος δεν τον ενοχλεί- στην Παιανία, καθώς πρόκειται, όπως
είπε, «περί τρομακτικού λάθους εις βάρος της πολιτιστικής και πνευματικής παραδόσεως του τόπου μας».
 Και δεν σταμάτησε εκεί τις ακραίες απόψεις του. Λίγο αργότερα δήλωσε ότι «κατανοεί» «την πρόταση του καρδιναλίου της Μπολόνια της Ιταλίας για την καθιέρωση της θρησκευτικής ταυτότητος». Σύμφωνα με τον καρδινάλιο Μπίφι -ρωμαιοκαθολικός, μεν αδελφός δε- «τα κριτήρια που επιτρέπουν την είσοδο και παραμονή των μεταναστών δεν πρέπει να είναι μόνο οικονομικά και κοινωνικά. Θα πρέπει να ανησυχήσουμε για τη σωτηρία της εθνικής μας ταυτότητας. Η Ιταλία δεν
είναι μια ακατοίκητη χώρα, χωρίς παραδόσεις και ιστορία, που θα μπορούσε να δεχτεί ανεξαιρέτως όλους». Για το λόγο αυτό ζήτησε ν' ανοίξουν τα σύνορα μόνο για τους κατόχους «καθολικών διαβατηρίων». Χθες ο Aνθιμος «κατανόησε» τις ρατσιστικές απόψεις του ρωμαιοκαθολικού καρδινάλιου και πολύ θα ήθελε να εφαρμοστούν στην Ελλάδα. Αξίζει να αναφερθεί ότι τις απόψεις του ρωμαιοκαθολικού κληρικού χειροκρότησαν οι ακροδεξιοί της Ιταλίας, ενώ τις καταδίκασαν τα κόμματα της Kεντροαριστεράς. Οσο για το Βατικανό, υποστήριξε ότι οι δηλώσεις παρεξηγήθηκαν. 
 Αξίζει να σημειωθεί ότι μητροπολίτης Αλεξανδρουπόλεως ύστερα απ' όλα αυτά δήλωσε ότι δεν υπάρχει θέμα ξενοφοβίας ή ρατσισμού! Και ευτυχώς που τρεις μητροπολίτες, ο Δημητριάδος Ιγνάτιος, ο Πρεβέζης Μελέτιος και ο Καβάλας Προκόπιος, σηκώθηκαν και δήλωσαν την αντίθεσή τους σε όσα ακούστηκαν. Πολλοί μητροπολίτες είχαν φύγει, ανάμεσά τους ο Ιωαννίνων Θεόκλητος και ο Κοζάνης Aμβρόσιος, ενώ οι υπόλοιποι απλώς παρακολουθούσαν... 
 Ο Aνθιμος, όταν ρωτήθηκε για το περιεχόμενο του λόγου, επέμεινε στις απόψεις του και διευκρίνισε ότι δεν απηχούν τις απόψεις όλων των μελών της Ιεραρχίας, γιατί δεν έγινε ψηφοφορία.
 «...η δική μας γνωστή παλαιά ελληνική κοινωνία, με τα γνωρίσματα του νοικοκυρευμένου συντηρητισμού και της λογικής προοδευτικότητος, τείνει να μετατραπεί σε έναν πύργο σύγχρονης Βαβέλ, όχι μόνο γλωσσικής συγχύσεως, αλλά και κοινωνικής αλλοτριώσεως. Αυτή η αλλοτρίωση οδήγησε στη διά νόμου απόφαση χορηγήσεως αδείας για την ανέγερση μουσουλμανικού κέντρου στην Παιανία Αττικής
με μεγαλοπρεπές τέμενος επί εκτάσεως 40 στρεμμάτων. Κατά την άποψή μας, πρόκειται περί τρομακτικού λάθους εις βάρος της πολιτιστικής και της πνευματικής παραδόσεως του τόπου μας. Διευκρινίζομε ότι ναι, μπορούσε να δοθεί
άδεια για ανέγερση τζαμιού προς κάλυψη λατρευτικών αναγκών των μουσουλμάνων, αλλ' όχι τέτοια πρωτοφανής παραχώρηση που θα σφραγίσει για πρώτη φορά την παρουσία του πανίσχυρου και φανατικού Ισλάμ στην Αττική, στην καρδιά δηλαδή της Ελλάδας».
 «Επί του αυτού θέματος, προσωπικά βλέπομε με κατανόηση την πρόταση του καρδινάλιου της Μπολόνια της Ιταλίας για την καθιέρωση της θρησκευτικής ταυτότητος, η οποία θα θέσει τέρμα στην ανεξέλεγκτη είσοδο μουσουλμάνων στις ευρωπαϊκές χώρες, ώστε να προληφθεί, έστω και τώρα, η νόθευση του χριστιανικού
 Στη συνέχεια αναρωτήθηκε τι θα γίνει στο μέλλον: 
 «Τι, άραγε, πρέπει εμείς να σκεφτούμε για τις περιοχές της Θράκης και της Δυτικής Μακεδονίας, για τον όγκο των γειτόνων που μας απειλεί; 
 Εμείς οι Ελληνες, οι πολίτες αυτού του κράτους που είναι η πατρίδα μας, ως ομοιογενής πληθυσμός και κοινωνία, κινδυνεύουμε από δύο ενδεχόμενα της πολυπολιτισμικότητας. Οι μεν οικονομικοί πρόσφυγες, οι μετανάστες και λαθρομετανάστες, τελείως ξένοι προς την παράδοσή μας, τα ήθη μας και τον πολιτισμό μας, να εγκατασταθούν μόνιμα και να διεκδικούν αύριο εθνοφυλετική ή πολιτιστική συλλογική αναγνώριση εντός της Ελλάδος, με πολλές εθνοφθόρες συνέπειες. Αν οι μεγάλες χώρες, όπως η Γαλλία, η Γερμανία και η Ιταλία ανησυχούν από τέτοιου είδους συνέπειες, τότε τι να πράξωμε εμείς τα 10 εκατομμύρια της μικρής Ελλάδος; ».
 Αμέσως μετά τον Aνθιμο, το λόγο έλαβε ο μητροπολίτης Καβάλας που μίλησε για την κατοχύρωση της θρησκευτικής ελευθερίας στην Ελλάδα.
