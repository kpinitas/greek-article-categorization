 Η πρόβα τζενεράλε της ΑΕΚ πριν από την αναμέτρηση με τη Χερφόλγκε (Πέμπτη, 8 μ.μ., SuperSport) θα γίνει την Κυριακή με αντίπαλο από την Εθνική Κατηγορία. Στη ΑΕΚ έχουν επαφές με τον Πανηλειακό και τον Πανιώνιο, μετά την άρνηση του ΠΑΣ (αντιπρότεινε φιλικό στα Γιάννινα) και του Αρη να ταξιδέψουν στην Αθήνα.
 Και στο προχθεσινό τεστ, ο Γιάννης Παθιακάκης δεν ξέφυγε από τις συνήθειές του. Η ενδεκάδα που εμπιστεύεται εδώ και ενάμιση μήνα, έπαιξε και με το Αιγάλεω, και όπως δείχνουν τα πράγματα θα συνεχίσουν να παίζουν οι ίδιοι και οι ίδιοι. Υποτίθεται ότι τα φιλικά γίνονται για να πειραματίζονται οι προπονητές σε τακτική και πρόσωπα, όμως ο Παθιακάκης θεώρησε σκόπιμο να αφήσει 80 λεπτά στον αγωνιστικό χώρο τους 11 που έχουν σηκώσει όλο το βάρος από το ξεκίνημα της περιόδου. Πρακτικά αυτό σημαίνει ότι ποδοσφαιριστές όπως ο Λάκης, ο Μαλαδένης, ο Δέλλας, ο Κωνσταντινίδης και ο Κωστένογλου θα χωρέσουν στην ενδεκάδα μόνο με τιμωρία ή τραυματισμό βασικού παίκτη.
 Ο Παθιακάκης έμεινε ικανοποιημένος από την αγωνιστική διάθεση που έδειξαν οι ποδοσφαιριστές στο τεστ με το Αιγάλεω. Αλλωστε, πριν από τον αγώνα τούς είχε... προειδοποιήσει: «Παίξτε σαν... ΑΕΚ! Να είστε σοβαροί, θέλω να κερδίζετε παντού. Και στα φιλικά και στις... προπονήσεις! »
 Το Σάββατο θα παίξουν στη Λιβαδειά με την Eθνική Eνόπλων οι Τσάρτας, Καψής, Δέλλας. Την Κυριακή, ο Μήνου βλέπει στη Δανία τη Χερφόλγκε κατά της Οντένσε.
