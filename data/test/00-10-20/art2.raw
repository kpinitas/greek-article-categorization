«Οι αρχαιότητες του Πειραιά θαμμένες στη μνήμη των ανθρώπων, θαμμένες και από την αδιαφορία» χρειάζονται μια ευκαιρία να προβληθούν. Ως μια τέτοια ευκαιρία για να παρουσιαστούν τα νέα ευρήματα αλλά και τα προβλήματα που υπάρχουν στην προσπάθεια ανάδειξης των αρχαιοτήτων του Πειραιά, είδε ο προϊστάμενος της Β' Εφορείας Προϊστορικών και Κλασικών Αρχαιοτήτων Γ. Σταϊνχάουερ την πρόσκληση που του έγινε από τις εκδόσεις «Εφεσος» να γράψει για τον αρχαίο Πειραιά στο πολυτελές λεύκωμα που παρουσιάσθηκε χθες με τίτλο «Πειραιάς Κέντρο Ναυτιλίας και Πολιτισμού» (διατίθεται σε χειροποίητη κασετίνα με επιχρυσωμένο μεγεθυντικό φακό). 
 Στο κείμενό του αναφέρεται στην πόλη που χρωστά την ύπαρξή της σε δύο άνδρες: τον Θεμιστοκλή και τον Ιππόδαμο. Δηλαδή «χρωστά τη γέννησή της στο όραμα και τη θέληση ενός από τους πλέον οξυδερκείς πολιτικούς της αρχαιότητας και την πρωτότυπη μορφή της στο μεγαλόπνοο σχέδιο του πατέρα της πολεοδομίας». Με την ευσύνοπτη ιστορική αναδρομή βλέπει κανείς πώς εξελίχθηκε ο Πειραιάς σε στρατιωτικό, εμπορικό και πολιτικό κέντρο της πολιτείας των Αθηνών. Μέσα από παλιές και νέες φωτογραφίες παρουσιάζονται οι σημαντικότερες αρχαιότητες του Πειραιά όπως αποκαλύφθηκαν και όπως τις βλέπουμε σήμερα με το φακό του Γιάννη Γιανέλλου. «Τα φωτογραφίσαμε όλα από την αρχή», είπε ο Γ. Κοντουδάκης από το εκδοτικό σχήμα του νεοϊδρυθέντος «Εφέσου» που με την έκδοση αυτή κάνει ένα εντυπωσιακό ξεκίνησμα. 
 Μετά την αρχαιολογική ματιά του Πειραιά ακολουθεί η αρχιτεκτονική των νεότερων
χρόνων. Η αρχιτέκτων Ματίνα Γ. Μαλικούτη αφηγείται την «Εξέλιξη του αστικού Πειραιά 1834-1922 μέσα από την οργάνωση του χώρου και την αρχιτεκτονική των ιδιωτικών σπιτιών». Εστιάζει την προσοχή της σε νεοκλασικά από την ίδρυση του νεοελληνικού κράτους μέχρι τη Μικρασιατική Kαταστροφή. Το έργο ολοκληρώνεται με τον «Πειραιά στον 20ό αιώνα» του ιστορικού Βάσια Τσοκόπουλου. Ο Πειραιάς που συγκροτείται από συνοικίες με κοινή τοπική προέλευση κατοίκων (Xιώτες, Υδραίοι, Κρητικοί, Μανιάτες) «έχει διαφορετική αύρα, είναι διαφορετική από την
πόλη των Αθηνών», όπως είπε χθες ο κ. Τσοκόπουλος. 
 Το ζητούμενο όμως είναι να πάψει «ο Πειραιάς να είναι μια ξεχασμένη πόλη», όπως επεσήμανε ο δημοσιογράφος Δημήτρης Καπράνος και να βρει «τη δική της ταυτότητα», «να αυτοπροσδιορισθεί και πάλι», σύμφωνα με την κ. Μαλικούτη. «Το πρώτο λιμάνι της χώρας και η πόλη του δικαιούνται να διεκδικήσουν σημαντική θέση στις ναυτιλιακές, επιχειρηματικές, και πολιτιστικές δραστηριότητες και εξελίξεις», τόνισε ο πρόεδρος του Πειραϊκού Συνδέσμου, του αρχαιότερου σωματείου του Πειραιά, Ιωάννης Πολυχρονόπουλος. 
