 Ετοιμες είναι οι ελληνικές τράπεζες να υποδεχθούν το ευρώ, αυτό δήλωσε χθες ο νέος γενικός γραμματέας της Ενωσης Ελληνικών Τραπεζών Χρ. Γκόρτσος. Μάλιστα, όπως επισήμανε, η ΕΕΤ πρόκειται να εκδώσει σύντομα Κώδικα Δεοντολογίας για τη μετατροπή, από τις τράπεζες, των δραχμών σε ευρώ χωρίς καμία προμήθεια. Σημειώνεται ότι στις περισσότερες χώρες που μετέχουν στην Ε.Ε., οι τράπεζες για τη μετατροπή των εθνικών τους νομισμάτων σε ευρώ παίρνουν προμήθεια. Ετσι η ανταλλαγή των εθνικών νομισμάτων σε ευρώ δεν πραγματοποιείται στην κεντρική ισοτιμία με την οποία έχουν κλειδωθεί τα νομίσματα αυτά.
 Στην πρώτη του συνέντευξη μετά την ανάληψη των καθηκόντων του, ο κ. Γκόρτσος είπε ότι ο συντονισμός των σχετικών ενεργειών γίνεται στο πλαίσιο της Συντονιστικής Επιτροπής Ευρώ, της Ενωσης Ελληνικών Τραπεζών, η οποία σε συνεργασία με τα υπουργεία Εθνικής Οικονομίας και Οικονομικών και την Τράπεζα της Ελλάδος και τους φορείς της κεφαλαιαγοράς, παρακολουθεί τη διαδικασία για το μετασχηματισμό του χρηματοπιστωτικού συστήματος σε καθεστώς ευρώ. Σύντομα, μάλιστα, πρόκειται να δοθεί στη δημοσιότητα το σχέδιο, σύμφωνα με το οποίο θα γίνει ο προεφοδιασμός των τραπεζών και της αγοράς με κέρματα και τραπεζογραμμάτια ευρώ τους τελευταίους μήνες του 2001, καθώς και η απόσυρση των δραχμών κατά το πρώτο δίμηνο του 2002. Σύμφωνα με τις εκτιμήσεις που υπάρχουν, η εμφάνιση των πρώτων τραπεζογραμματίων του ενιαίου νομίσματος αναμένεται να πραγματοποηθεί σε ένα χρόνο από σήμερα, δηλαδή τον Οκτώβριο του 2001.
 Το δεύτερο σκέλος των ενεργειών της ΕΕΤ στρέφεται στην ενημέρωση του επενδυτικού κοινού. Για το σκοπό αυτόν, θα εκδώσει σύντομα χρηστικό οδηγό για το ευρώ, ο οποίος θα αφορά τις επιχειρήσεις, ενώ το Νοέμβριο και το Δεκέμβριο θα διοργανώσει ημερίδες σε 8 πόλεις της περιφέρειας της χώρας σε συνεργασία με
