Πλήρη κάλυψη στον πρόεδρο της ΕΚΤ Βιμ Ντούιζενμπεργκ δίνουν οι συνάδελφοί του τραπεζίτες.
 Ο πρόεδρος της ΕΚΤ δέχεται μπαράζ επικρίσεων, κυρίως μέσω του διεθνούς οικονομικού Tύπου, μετά την πρόσφατη «προβοκάτσια», που προκάλεσε νέα αναταραχή στο ευρώ. Οι επικρίσεις ορισμένων εφημερίδων, ήταν τόσο σφοδρές, που
έδωσαν λαβή για φήμες, ότι όπου να 'ναι παραιτείται.
 Ο κ. Ντούιζενμπεργκ δήλωνε τη Δευτέρα, σε συνέντευξή του στους «Τάιμς του Λονδίνου», ότι δεν τίθεται θέμα παρέμβασης, αν οι πρόσφατες αναταράξεις στη χρηματαγορά οφείλονται στη μεσανατολική κρίση. Δήλωση που έσπειρε τον πανικό, σπρώχνωντας το ευρώ σε νέο αρνητικό ρεκόρ.
 Η δήλωση αυτή, κατά τους επικριτές, όχι μόνο στέρησε το στοιχείο του αιφνιδιασμού, αλλά ήλθε να προστεθεί στις αλεπάλληλες «γκάφες», του Ευρωπαίου αρχιτραπεζίτη, ο οποίος κάθε φορά που μιλά για το ευρώ, φέρνει την καταστροφή...
 Χθες πάντως, κατά την τακτική συνέντευξη Tύπου, στο Παρίσι αυτή τη φορά, μετά τη σύνοδο της ΕΚΤ, ο κ. Ντούιζενμπεργκ, κράτησε ευτυχώς το στόμα του κλειστό, όπως έλεγαν παράγοντες της αγοράς, για να μη διαταράξει κι άλλο την εύθραστη ισορροπία στις αγορές.
 Αρκέστηκε απλά να πει ότι θα αντλήσει μαθήματα, από τον καταιγισμό επικρίσεων στα ευρωπαϊκά μέσα ενημέρωσης. «Καταλαβαίνω ότι μερικές από τις πρόσφατες δηλώσεις μου... προκάλεσαν έντονες επικρίσεις και βέβαια πάρα πολλές συμβουλές», επεσήμανε ο κ. Ντούιζενμπεργκ, παραδεχόμενος έμμεσα, ότι μάλλον «τ
 «Εβγαλα τα συμπεράσματά μου και θα αποδεχτώ τη συμβουλή... Δεν πρόκειται να απαντήσω σε ερωτήσεις που έχουν σχέση με τη συνέντευξη αυτή (σ.σ. στους «Τάιμς
του Λονδίνου») », τό 'πε και τό 'κανε, ο πρόεδρος της ΕΚΤ.
  Χθες ο Βρετανός πρωθυπουργός Τόνι Μπλερ, από τη Σεούλ, όπου βρίσκεται για περιοδεία, ερωτηθείς για τις πρόσφατες δηλώσεις Ντούιζενμπεργκ περί νέας πιθανής παρέμβασης για το ευρώ, είπε ότι «δεν νομίζω ότι είναι σοφό να σχολιάζεται κάτι τέτοιο».
 Ο Μπλερ είπε ακόμη, ότι θα ψήφιζε κατά του ευρώ, αν γινόταν τώρα δημοψήφισμα, χωρίς αυτό να σημαίνει αλλαγή της επίσημης πολιτικής του, να μη μετάσχει η Βρετανία στο νέο νόμισμα, έως ότου οι συνθήκες είναι κατάλληλες. Η δήλωση Μπλερ, που ως γνωστόν χάνει τελευταία σε δημοτικότητα, αποτελεί μία ακόμη σαφή
ένδειξη, ότι η σχεδόν κατά 30% πτώση του ευρώ, από την 1/1/99, έναντι του δολαρίου, έχει αρνητικό αντίκτυπο στην κοινή γνώμη.
  Οι υπόλοιποι Ευρωπαίοι τραπεζίτες, έσπευσαν πάντως να στηρίξουν τον κ. Ντούιζενμπεργκ. «Στεκόμαστε ενωμένοι πίσω από τον πρόεδρό μας», δήλωσε ο διοικητής της Τράπεζας της Γαλλίας, Ζαν Κλοντ Τρισέ, στη συνέντευξη Tύπου.
 Κατά τα άλλα, ο 65χρονος Ευρωπαίος αρχιτραπεζίτης, που κατά πολλούς περνά τη δυσκολότερη περίοδο στην πολυετή θητεία του σε θέσεις-κλειδιά (υπουργός Οικονομικών και πρόεδρος της Τράπεζας της Ολλανδίας τις δεκαετίες του '70 και '80), αναφέρθηκε στις ανησυχίες για τις επιπτώσεις της ανόδου του πετρελαίου στον πληθωρισμό.
 «Οι τιμές του πετρελαίου και οι συναλλαγματικές ισοτιμίες παραμένουν οι δύο βασικοί παράγοντες που εξετάζουμε», τόνισε και προειδοποίησε, ότι οι υψηλές τιμές του πετρελαίου θα συνεχίσουν να κρατούν τον πληθωρισμό πάνω από το όριο του 2%, για αρκετό καιρό ακόμη.
  Ο πληθωρισμός στη ζώνη του ευρώ έφτασε τον Σεπτέμβριο στο 2, 8%, ποσοστό που είναι το υψηλότερο των έξι τελευταίων ετών.
 Η ΕΚΤ διατήρησε τα επιτόκιά της χθες στο 4, 75%, όπως αναμενόταν, μετά την τελευταία αύξησή τους στις 5 Οκτωβρίου. Το ευρώ μετά την προχθεσινή του βουτιά
στο νέο αρνητικό ρεκόρ των 83, 28 σεντς, κινιόταν χθες αργά το βράδυ ώρα Ελλάδας, γύρω από τα 84 σεντς.
