Οσοι άνοιξαν χθες την τηλεόραση, για να θαυμάσουν το βασιλιά της Ευρώπης με την καινούργια του φορεσιά, την ίδια κραυγή θα έβγαλαν από τα χείλη τους: «Μα, ο βασιλιάς είναι γυμνός»! Αν αυτός που εμφανίστηκε χθες στη Μόσχα είναι ο Παναθηναϊκός του 2000-1, τότε κάτι σάπιο υπάρχει στο βασίλειο του Ζέλικο Ομπράντοβιτς...
 Ηταν θλιβερό συνονθύλευμα ο ΠΑΟ χθες και χάρισε στον «ρούκι» προπονητή της ΤΣΣΚΑ Βαλερί Τιχονένκο ένα ντεμπούτο ονειρεμένο: 69-57, σκορ που διόλου αδικεί τους πρωταθλητές Ευρώπης. Ακόμη κι όταν οι «πράσινοι» κατόρθωσαν με τεχνητές αναπνοές να πλησιάσουν (44-39 στο 25ο), έμοιαζαν ανίκανοι να απειλήσουν. Εχαναν βολές, μπερδεύονταν στους αιφνιδιασμούς, έκαναν λάθη παιδικής χαράς (δέκα μόνο στο πρώτο ημίχρονο) εκτόξευαν τούβλα από την περιφέρεια, έπαιζαν άμυνα με τα βλέμματα. Το γρήγορο 9-0 με το οποίο τελείωσε το τρίτο δεκάλεπτο η εξαιρετική ΤΣΣΚΑ έβαλε τα πράγματα στη θέση τους. 
 Ούτε σε αγώνα προετοιμασίας δεν θα περίμενε κανείς τόσο κακή εικόνα από τον Παναθηναϊκό, πόσο μάλλον στην παρθενική του εμφάνιση στη Σουπρολίγκα. Ο Μποντίρογκα, κάπου αλλού νυχτωμένος, έχανε σουτ που άλλοτε ήταν αυτόματα «γκολ-φάουλ». Ο Αλβέρτης δεν έβρισκε το στόχο ούτε όταν του τον έδειχναν με το δάχτυλό τους οι υπόλοιποι εννέα του παρκέ. Ο Καλαϊτζής τα ίδια και χειρότερα, τσακωμένος με το καλάθι. Ο Ρέμπρατσα (που τουλάχιστον έχει ελαφρυντικό τον τραυματισμό του) έγινε γιο-γιο από τον χοντρό Εϊνίκις. Ο πολύς Μίντλετον έμοιαζε βγαλμένος από μπαούλο, δεν έστριβε με τίποτα. Τραγωδία! 
 Ο δε Ομπράντοβιτς μάλλον στο πατατράκ του Σίδνεϊ είχε το μυαλό του χθες. Ακόμη κι όταν βρήκε έναν ήρωα στον πάγκο του, τον Αντώνη Φώτση, έσπευσε να τον βγάλει από το παιχνίδι λες και ήθελε να του κάνει καψώνι. Το μίνι-ξέσπασμα αμέσως μετά την ανάπαυλα το είχε δρομολογήσει μόνος του ο φουριόζος Αντωνάκης, πεισμωμένος προφανώς από τα κόλπα του «δίδυμου» Κιριλένκο. Στέναξε το καλάθι του ΠΑΟ, από τα τέσσερα καρφώματα του νεαρού Ρώσου στο πρώτο ημίχρονο. Ο Φώτσης αντικαταστάθηκε, έκπληκτος, πάνω που είχε ζεσταθεί. Και οι συμπαίκτες του κατέρρευσαν σαν να έπαθαν απώλεια στήριξης.
 «Οχι βέβαια, δεν πρόκειται να μας επηρεάσει αυτή η ήττα. Αλλωστε ακόμα είμαστε στην πρώτη αγωνιστική και δεν χάσαμε τίποτε άλλο παρά ένα εκτός έδρας παιχνίδι», προσπάθησε να διασκεδάσει τις εντυπώσεις ο Ομπράντοβιτς. Και ομολόγησε ότι η ομάδα του υστέρησε σε όλους τους τομείς της στατιστικής «και συνεπώς δεν άξιζε να κερδίσει».
 Η εξέλιξη του αγώνα ανά δεκάλεπτο φανερώνει ανάγλυφα τη ροή του: 16-7, 34-22, 53-39, 69-57. Ο Παναθηναϊκός, ασύνδετος σαν να μπήκε στο αεροπλάνο κατ' ευθείαν από τις ακρογιαλιές, χρειάστηκε δεκατέσσερα λεπτά για να φτάσει τους δέκα πόντους, τριάντα και κάτι λεπτά για να ξεπεράσει τους σαράντα. Το χρονόμετρο των 24 δευτερολέπτων έβγαζε κοροϊδευτικά τη γλώσσα στους παίκτες του Ομπράντοβιτς, οι οποίοι έμοιαζαν σαν μην είχαν ιδέα για τις αλλαγές των κανονισμών. Εκτός πια κι αν πάγωσαν τα χέρια τους από τον άγριο φθινοπωρινό καιρό της Μόσχας και το μισοάδειο γήπεδο...
