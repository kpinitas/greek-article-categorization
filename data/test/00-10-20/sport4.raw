Ο Mπάγεβιτς έχει κρεμαστεί από τα χείλη των γιατρών, για να δει αν θα 'χει ή όχι έτοιμο το Nιγηριανό άσο Το ερωτηματικό είναι ο Ουντέζε με διάταση στους συνδέσμους της κλείδας. Ο Αμπονσά έχει ένα ήπιας μορφής διάστρεμμα κι ήδη ακολουθεί πρόγραμμα αποκατάστασης. Το πρόβλημα για τον Μπάγεβιτς, ενόψει Ουντινέζε, θα είναι έως και την παραμονή του αγώνα. Κι είναι ένα πρόβλημα που δεν έχει εύκολες λύσεις κι έρχεται εκεί που πίστεψε ότι έφερε μια ισορροπία στην άμυνα της ομάδας του. Ο Μπάγεβιτς ζήτησε και είχε χθες λεπτομερή ενημέρωση από το γιατρό της ομάδας Γιώργο Οικονομίδη. Τότε είχε δει μόνον τον Αμπονσά, ο οποίος δεν μετείχε της προπόνησης, όπως και ο Ουντέζε. Δεν θέλει να σκέπτεται, ο προπονητής του ΠΑΟΚ, το ενδεχόμενο να αντιμετωπίσει την Ουντινέζε χωρίς κανέναν από τους δύο ή χωρίς τον έναν από τους δύο. Υπάρχει η δήλωση Ουντέζε ότι «με την Ουντινέζε θα είμαι έτοιμος ο κόσμος να χαλάσει» κι αυτό ενισχύει σημαντικά την ψυχολογία του Μπάγεβιτς. Με την Παρτιζάν ο Μπάγεβιτς είδε κάτι σημαντικό. Η αγωνιστική απραξία δεν μείωσε το βαθμό ετοιμότητας της ομάδας του κι ούτε μείωσε το ενδιαφέρον των παικτών. Κι έδειξε και μια πρόοδο της ομάδας, απέναντι σ' έναν αντίπαλο με την τεχνική κατάρτιση της Παρτιζάν, βελτίωση στην άμυνα και πολύ πιο γρήγορες επιθέσεις. Εκείνο που δεν είδε ήταν η εκμετάλλευση των ευκαιριών. Και πάλι δημιουργήθηκαν και χάθηκαν ευκαιρίες που δεν...χάνονται. MΠEPΔEYTHKE Κι αν ο Μπάγεβιτς είδε αρκετά πράγματα, ο κατάσκοπος της Ουντινέζε μπερδεύτηκε. Δεν είδε τον ΠΑΟΚ υπό πλήρη συγκρότηση - του έλειπαν Μπορμπόκης και Βενετίδης που είναι κινητήριοι μοχλοί στο παιχνίδι του ΠΑΟΚ. Είδε τον Οκά από αριστερά και δεν είδε τον Γεωργιάδη. Είδε όμως τη δουλειά του Τετράτζε στην ομάδα, καθώς και το δίδυμο των κεντρικών αμυντικών παικτών. Ο ίδιος είπε ότι μπερδεύτηκε κι ότι το παιχνίδι αυτό δεν του πρόσφερε τίποτε παρά μόνο ν' αξιολογήσει, ώς ένα σημείο, το ταλέντο των ποδοσφαιριστών που χρησιμοποιήθηκαν. Ο ΠΑΟΚ ετοιμάζει, στο πρόσωπο του Τάκη Περσία, την τρίτη...κατασκοπία της Ουντινέζε. Φεύγει αύριο τα χαράματα για το Ούντινε, μέσω Μιλάνου και Τεργέστης, και θα δει την Ουντινέζε να παίζει με την Ιντερ, σ' ένα παιχνίδι-κλειδί για τους Ιταλούς και μ' έναν αντίπαλο μεγάλης αξίας. Κι εκεί πιστεύουν στον ΠΑΟΚ ότι θα δουν ό,τι δεν είδε ο Μπάγεβιτς με την Μπρέσια ή ο Δρακόπουλος στη Βερόνα. Λασκ.
