 Στο στάδιο «Ριαθόρ», με την ιδιότυπη αρχιτεκτονική και τις κερκίδες να στέκονται όρθιες, απειλητικές σχεδόν για τον φιλοξενούμενο, ο Παναθηναϊκός θα παίξει την ερχόμενη Τρίτη το τελευταίο του χαρτί στο Τσάμπιονς Λιγκ. Με ισοπαλία, κάτι που φαντάζει απίθανο (αν αναλογιστεί κανείς πως η Λα Κορούνια πήρε πέρυσι τον πρώτο τίτλο στην ιστορία της χάρις στην άριστη αξιοποίηση της έδρας), θα μείνει μέσα στο παιχνίδι της πρόκρισης ώς το τέλος, την 6η αγωνιστική, οπότε θα πρέπει να κερδίσει στο Ολυμπιακό Στάδιο της Αθήνας (όπου δηλαδή απέτυχε εναντίον Λα Κορούνια, Αμβούργου) τη «Mεγάλη Κυρία» του «καμπιονάτο», Γιουβέντους. Με ήττα, βγαίνει εκτός νυμφώνος και αρκείται στη δεύτερη ευκαιρία, το Kύπελλο ΟΥΕΦΑ, που κατέκτησε με τη θετική συγκομιδή των τεσσάρων πόντων στις δύο αναμετρήσεις με τους Γερμανούς. Ξεκάθαρα τα πράγματα για τους «πράσινους», σ' έναν όντως δύσκολο όμιλο, όπου αυτή τη στιγμή όλα είναι ανοιχτά.
 Οσο σημαντικό είναι το ματς του ΠΑΟ στο λιμάνι με θέα τον Ατλαντικό, της Λα Κορούνια, άλλο τόσο είναι κι αυτό της Γιουβέντους με το Αμβούργο στο στάδιο «Ντέλε Αλπι», στο δεύτερο ματς της 5ης αγωνιστικής. Νίκη των Ιταλών θα σημάνει αυτόματα την ταφόπλακα των γερμανικών ονείρων για ένα ευρωπαϊκό βήμα παραπάνω.
 Χθες, ο Αγγελος Αναστασιάδης, στην καθιερωμένη (μετά κάθε ματς) ομιλία του στα αποδυτήρια, έριξε το σύνθημα: «Πάμε στη Λα Κορούνια να πάρουμε τους βαθμούς που χάσαμε εδώ. Μπορούμε να τα καταφέρουμε, άλλωστε έχουμε αποδείξει ότι έχουμε απεριόριστες δυνατότητες».
 Κάτι ανάλογο είχε υποστηρίξει ο Γιώργος Καραγκούνης από το πρωί σε δηλώσεις του στο ράδιο «Αλφα-Σπορ» (στον Γιάννη Λιαλιάτση). «Το ματς με τη Λα Κορούνια θα καθορίσει τι θα γίνει στη συνέχεια, αν θα περάσουμε δηλαδή στην επόμενη φάση ή όχι. Προσπαθούμε σε κάθε παιχνίδι να δίνουμε το 100%. Τα περισσότερα ματς του φετινού Τσάμπιονς Λιγκ είναι εξαιρετικά αμφίρροπα και κρίνονται στη λεπτομέρεια. Θα μπορούσαμε να είχαμε κερδίσει το Αμβούργο αν φθάναμε στο γκολ σε δυο-τρεις φάσεις. Εκείνο που μένει είναι να τα δώσουμε όλα στα δύο ματς που απομένουν. Θα παλέψουμε και -γιατί όχι; - πιστεύω θα δικαιωθούμε».
 Από την πλευρά του, ο Στράτος Αποστολάκης παραδέχτηκε πως «πρωταρχικός στόχος του ΠΑΟ ήταν να μη χάσει, από μια πολύ δυνατή και δύσκολη ομάδα, όπως το Αμβούργο».
 Το άτακτο παιδί, ο Πάολο Σόουζα, που αποκλείστηκε από τον αγώνα με το Αμβούργο, επειδή «δεν συνεμορφώθη προς τας υποδείξεις» του Αναστασιάδη, χθες ακολούθησε το πρόγραμμα της ομάδας, χωρίς να... δυστροπήσει, ούτε να νιώσει ενοχλήσεις. Ο ίδιος θεωρεί εαυτόν έτοιμο για το ματς με τη Λα Κορούνια, κάτι το οποίο δήλωσε εκ νέου στην πορτογαλική εφημερίδα «Αμπόλα».
 «Σέβομαι την απόφαση του προπονητή μου να με αποκλείσει από το ματς με το Αμβούργο. Είμαι επαγγελματίας, 30 χρόνων και γνωρίζω ποιος είναι ο καλύτερος τρόπος για να γίνω καλά. Επιθυμία μου είναι να παίξω το συντομότερο».
