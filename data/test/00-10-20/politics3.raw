 Eμμεση, αλλά σαφή απάντηση σε όλους όσοι τροφοδοτούν την εσωστρέφεια στο κόμμα του αναμένεται να δώσει μεθαύριο από τη Λάρισα ο Κώστας Καραμανλής.
 Οι δυνατότητές του να επιτεθεί ευθέως κατά του Κ. Μητσοτάκη ή του Γ. Κεφαλογιάννη (που πρωταγωνίστησαν στην πρόσφατη αντιπαράθεση) είναι εκ των πραγμάτων περιορισμένες λόγω του επικείμενου συνεδρίου και ο πρόεδρος της Ν.Δ. σκοπεύει να μιλήσει διά της...πλαγίας οδού. Ετσι, οι αναφορές του θα αφορούν το μέλλον, θα κάνει λόγο για την ανάγκη «φυγής προς τα εμπρός» και έτσι εμμέσως θα απαντήσει στα δύο στελέχη του τα οποία αντιπαρατέθηκαν για το παρελθόν και συγκεκριμένα το 1993.
 Ο πρόεδρος της Ν.Δ. θα προσπαθήσει ακόμα να πει ότι ο ίδιος δεν έχει σχέση, ούτε ευθύνη για τεκταινόμενα την εποχή εκείνη και θα ζητήσει από τα στελέχη του να πορευτούν προς το μέλλον.
 Για το περιεχόμενο της ομιλίας του στη Λάρισα, συνεργάστηκε με τον Δ. Σιούφα, Αρη Σπηλιωτόπουλο κ.ά.Eνοχλημένος
 Ο Κώστας Καραμανλής, αναφέρουν οι πληροφορίες, είναι ιδιαίτερα ενοχλημένος απ' όσα συμβαίνουν στο κόμμα του σε μια εποχή μάλιστα όπου η Νέα Δημοκρατία βρισκόταν σε προνομιακή θέση εξαιτίας της σωρείας προβλημάτων που αντιμετωπίζει η κυβέρνηση. Σκοπός του πάντως, είναι να αντιμετωπίσει αυτού του είδους τα φαινόμενα με δημόσια σιωπή και παράλληλα με «πορεία προς το λαό». Συγκεκριμένα, κάθε δέκα ημέρες θα βρίσκεται σε μια διαφορετική περιοχή, τακτική η οποία θα συνεχιστεί μέχρι και τον επόμενο Φεβρουάριο, οπότε θα πραγματοποιηθεί το συνέδριο του κόμματος.
 Οσον αφορά την περίπτωση Αβραμόπουλου, ο πρόεδρος της Ν.Δ. δεν αναμένεται να προβεί σε οποιαδήποτε δήλωση, η οποία όποιον χαρακτήρα και να είχε, θα περιέκλειε στοιχεία αγωνίας και ανησυχίας. Αλλωστε, όπως λένε οι συνεργάτες του κ. Καραμανλή, ο δήμαρχος εξακολουθεί να παίζει το κρυφτούλι του και να μην ανοίγει τα χαρτιά του, οπότε οποιοδήποτε σχόλιο από την πλευρά Καραμανλή θα ήταν παρακινδυνευμένο.
 Πάντως, στο παρασκήνιο της Ν.Δ. εξακολουθεί η «γκρίνια» για όλα όσα συμβαίνουν στο κόμμα και δεν είναι λίγα εκείνα τα στελέχη της Ν.Δ. που ωθούν τον Κ. Καραμανλή να πάρει πρωτοβουλίες και να προχωρήσει με δυναμισμό απέναντι σε όσους συμβάλλουν στην κακή δημόσια εικόνα του κόμματος. Από την άλλη πλευρά, αυτή του Κ. Μητσοτάκη, δεν υπάρχει η οποιαδήποτε ένδειξη ότι επιθυμεί στην παρούσα τουλάχιστον φάση να συνεχίσει την αντιπαράθεσή του είτε με τον Γ. Κεφαλογιάννη, είτε με τον Α. Σαμαρά. Ο επίτιμος της Ν.Δ. θα αναφερθεί στο θέμα μόνον αν προκληθεί ιδιαίτερα για την περίοδο 1993 και τα αίτια της πτώσης της κυβέρνησής του. Την υπόσχεση ότι δεν θα δώσει συνέχεια στην αντιπαράθεση φαίνεται να έχει δώσει στη Ρηγίλλης όμως και ο Γιάννης Κεφαλογιάννης, αν και νιώθει ότι η ηγεσία του κόμματος δεν τον κάλυψε απέναντι στον Κ. Μητσοτάκη. Την ενόχλησή του αυτή-όπως σημειώσαμε χθες- τη μετέφερε και στον εκπρόσωπο του κόμματος Θ. Ρουσόπουλο.
 Εν τω μεταξύ, με γραπτή του δήλωση ο πρώην πρόεδρος του Eλεγκτικού Συνεδρίου και πρώην βουλευτής της Ν.Δ. Αναστ. Γκόνης απάντησε στις κατηγορίες Σαμαρά, ότι ως προσωρινός πρόεδρος του ΟΤΕ πριν από τις εκλογές του 1993, πίεζε τους αρμόδιους υπουργούς ύστερα από εντολή του Κ. Μητσοτάκη να χορηγήσουν γρήγορα νέες ψηφιακές παροχές στον επιχειρηματία Σ. Κόκκαλη. Ο κ. Γκόνης ανέφερε ότι είχε απευθύνει 4 έγγραφα στους αρμόδιους υπουργούς με τα οποία διαβίβαζε υπηρεσιακές αναφορές του τότε γενικού διευθυντή του ΟΤΕ κ. Τρούπκου για τις υφιστάμενες εκκρεμότητες καθώς και μία επιστολή του προέδρου της ΙΝΤΡΑΚΟΜ. Οπως επισημαίνει, κατά τη διάρκεια της 17ήμερης θητείας του στον ΟΤΕ, το Δ.Σ. του Οργανισμού δεν λειτούργησε.
 Tα όσα αναφέρει ο Aναστάσιος Γκόνης στην επιστολή του «επιβεβαιώνουν τις καταγγελίες του Aντ. Σαμαρά, ότι πίεζε με εντολή του K. Mητσοτάκη υπουργούς να δώσουν στον Σ. Kόκκαλη 1 εκατομμύριο νέες ψηφιακές παροχές», έλεγαν χθες το βράδυ συνεργάτες του προέδρου της ΠΟΛAN. Eπίσης κατήγγειλαν τον Στέφανο Mάνο, ο οποίος χθες στο MEΓKA έλεγε ότι δεν θυμάται αν η σύμβαση για το «ΞYΣTΟ» υπεγράφη μία μέρα πριν ή μία μέρα μετά την πτώση της κυβέρνησης Mητσοτάκη. Ο κ. Mάνος εκείνη την περίοδο ήταν υπουργός Eθνικής Οικονομίας.
