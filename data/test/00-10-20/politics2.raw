 Kαι ξαφνικά χθες έπεσε σε νέες φουρτούνες το ΠAΣΟK με την καταγγελία Γιαννόπουλου για Tσουκάτο, ενώ όλα έδειχναν ότι προσπαθούσε να βγει σιγά σιγά από τις φουρτούνες που του προκάλεσαν το τελευταίο διάστημα οι «κοτερολογίες» και τα ναυάγια.
 Διοργανώνει μάλιστα, περιοδείες πολυμελών κλιμακίων στην επαρχία και συναντήσεις του πρωθυπουργού με τους βουλευτές.
 Ο Eυάγγελος Γιαννόπουλος κατήγγειλε ευθέως τον Θ. Tσουκάτο, χρησιμοποιώντας βαριές εκφράσεις ότι αυτός ήταν στο κότερο του Σωκράτη Κόκκαλη και ότι αυτόν εννοούσε ο Θεόδωρος Πάγκαλος, όταν είχε κάνει τη σχετική καταγγελία στο Εκτελεστικό Γραφείο.
 Απαντώντας ο κ. Τσουκάτος, είπε στους δημοσιογράφους που τον ρώτησαν ότι γι' αυτόν το θέμα έχει κλείσει μετά την επιστολή που είχε στείλει ο Θ. Πάγκαλος στα «Νέα» ότι δεν εννοούσε αυτόν.
 Οι καταγγελίες του κ. Γιαννόπουλου προκάλεσαν ταραχή στη Χαριλάου Τρικούπη. Ο γραμματέας του κόμματος Κ. Σκανδαλίδης επικοινώνησε με τον πρώην υπουργό και του είπε ότι πρέπει να σταματήσουν οι επιθέσεις στον Τσουκάτο και ότι πρέπει να υπάρχει αλληλεγγύη μεταξύ των στελεχών του ΠΑΣΟΚ, γιατί η κατάσταση που δημιουργείται βλάπτει το κόμμα.
 Ο κ. Γιαννόπουλος χθες στην πρωινή εκπομπή του ΜΕΓΚΑ υποστήριξε, μεταξύ άλλων, ότι ο Θ. Τσουκάτος είναι από το πρωί μέχρι το βράδυ με τον Σωκράτη Κόκκαλη και ότι οι γυναίκες τους κάνουν παρέα. «Τι δουλειά έχει ο Τσουκάτος με τον Κόκκαλη; » αναρωτήθηκε και υποστήριξε: «Αυτός ήταν στο κότερο, έχω αποδείξεις, αλλά δεν μπορώ να πω ποιος μου το είπε».
 Στη συνέχεια τον χαρακτήρισε «θρασύ και ασυνείδητο» επειδή, όπως είπε, επιδεικνύει την επιστολή του Θ. Πάγκαλου, στην οποία ο υπουργός Πολιτισμού λέει ότι δεν εννοούσε αυτόν.
 Ο κ. Γιαννόπουλος είπε ακόμη ότι ο κ. Τσουκάτος έπαιξε εναντίον του «βρομερό ρόλο» στις εκλογές για να μην εκλεγεί βουλευτής, έκανε γνωστό ότι ζήτησε από τον κ. Σημίτη να τον απομακρύνει από κοντά του και από το κόμμα και υποστήριξε ότι η προχθεσινή συνάντηση Σημίτη - Τσουκάτου ήταν το απολυτήριο ή το αποχαιρετιστήριο του Τσουκάτου. Επίσης, σε άλλες δηλώσεις του, ο κ. Γιαννόπουλος επικαλέστηκε καταγγελίες του δημάρχου Ηρακλείου κ. Καρέλη ότι ο κ. Τσουκάτος στην Κρήτη εξαγόραζε σταθμούς ΜΜΕ για λογαρισμό του Κόκκαλη.
 Μέσα σ' αυτό το κλίμα εγκαινιάζονται σήμερα οι συναντήσεις του πρωθυπουργού με τους βουλευτές του κόμματος και οι περιοδείες κομματικών, κυβερνητικών και κοινοβουλευτικών κλιμακίων σε νομούς της χώρας (σήμερα στη Ροδόπη και στην Κόρινθο) με επικεφαλής κορυφαία στελέχη, σε μια προσπάθεια να ανακάμψει το ΠΑΣΟΚ και να συσπειρώσει τους ψηφοφόρους, τα μέλη και τα στελέχη του.
 Σήμερα το μεσημέρι στο Μέγαρο Μαξίμου ο πρωθυπουργός θα παραθέσει γεύμα στους πρώτους δέκα βουλευτές. Είναι οι έξι πρόεδροι των Διαρκών Κοινοβουλευτικών Επιτροπών. Κ. Παπούλιας Εξωτερικών και Αμυνας, Γ. Λιάνης Επιμορφωτικών Υποθέσεων, Χ. Τσιόκας Δημόσιας Διοίκησης, Γ. Κουράκης Κοινωνικών Υποθέσεων, Γ. Θωμόπουλος Οικονομικών Υποθέσεων, Δ. Πιπεργιάς Ανάπτυξης και Εμπορίου. Θα είναι ακόμη και οι βουλευτές Μαρία Αρσένη, Γ. Διαμαντίδης, Ε. Νασιώκας και Π. Βαρδίκος.
 Επικεφαλής των κλιμακίων θα είναι ο Κώστας Σκανδαλίδης στη Ροδόπη και ο υπουργός Επικρατείας Μιλτιάδης Παπαϊωάννου στην Κορινθία. Αξιοσημείωτο είναι ότι ο Θεόδωρος Τσουκάτος δεν συμμετέχει σε κάποιο κλιμάκιο. Και είναι αξιοσημείωτο γιατί, τουλάχιστον μέχρι το καλοκαίρι, η οποιαδήποτε εξόρμηση του ΠΑΣΟΚ με κλιμάκια στην επαρχία άρχιζε και με τον Θ. Τσουκάτο, ενώ τις τελευταίες μέρες πολύς λόγος γίνεται ότι σιγά σιγά οι όποιες αρμοδιότητες είχε στη Χαριλάου Τρικούπη του αφαιρούνται.
