ΛΟΝΔΙΝΟ Ηπεριοχή της Μέσης Ανατολής παρέμεινε και πέρυσι η μεγαλύτερη αγορά όπλων του κόσμου, με τη Σαουδική Αραβία να διατηρεί την «ατομική» πρωτιά. Κατά το 2000 οι πωλήσεις όπλων ήταν μειωμένες συγκριτικά με το 1998, όχι όμως και οι αμυντικές δαπάνες των χωρών. Οι ΗΠΑ παραμένουν ο μεγαλύτερος πωλητής όπλων του κόσμου. Σύμφωνα με τα στοιχεία του Διεθνούς Ινστιτούτου Στρατηγικών Σπουδών (ΙΙSS) του Λονδίνου, το εμπόριο όπλων απέφερε πέρυσι 53, 4 δισ. δολάρια, ενώ την προηγούμενη χρονιά το ποσόν είχε φθάσει τα 58 δισ. Τα περισσότερα όπλα αγοράστηκαν από την περιοχή της Μέσης Ανατολής όπου, χάρις και στις επιδόσεις του πετρελαίου, οι παραγγελίες αυξήθηκαν από πέρυσι. Η Σαουδική Αραβία ξόδεψε 6, 1 δισ. δολάρια για την αγορά όπλων σε σύνολο 18, 7 δισ. για τις συνολικές αμυντικές δαπάνες της. Το κονδύλι αυτό αντιπροσωπεύει 19% του ΑΕΠ της. Το Ισραήλ ακολουθεί με 8, 8 δισ. δολάρια για στρατιωτικές δαπάνες, που αντιπροσωπεύει ποσοστό 8, 9% του ΑΕΠ. Ωστόσο, σημειώνει το ινστιτούτο, τη φετινή χρονιά το ποσοστό αυτό αυξήθηκε κατά 3, 9%, ενώ δεν έχουν υπολογιστεί οι δαπάνες μέσω του αμερικανικού προγράμματος εξωτερικής βοήθειας. Το 2000 οι ΗΠΑ διατήρησαν τη θέση τους στην κορυφή της λίστας πωλητών όπλων, αυξάνοντας μάλιστα το ποσοστό τους στην παγκόσμια αγορά από 47, 6% το 1998 σε 49, 1% πέρυσι. Δεύτερος μεγαλύτερος εξαγωγέας όπλων είναι η Μεγάλη Βρετανία με ποσοστό 18, 7% της αγοράς και ακολουθούν η Γαλλία με 12, 4% και η Ρωσία με 6, 6%. Mείωση Η μείωση που παρατηρήθηκε το περασμένο έτος στις πωλήσεις όπλων «δεν σηματοδοτεί απαραίτητα μια τάση» σταθερή, υπογραμμίζει το ινστιτούτο, αλλά «καταγράφει τα υψηλά και τα χαμηλά επίπεδα πωλήσεων». Επίσης, η μείωση που παρατηρήθηκε δεν σημαίνει ότι μειώθηκαν και οι στρατιωτικές δαπάνες. Πέρυσι, το σύνολο των δαπανών σε αυτόν τον τομέα έφθασε τα 809 δισ. δολάρια, «περίπου όσα και το 1998». «Οι αμυντικοί προϋπολογισμοί για το έτος 2000 και μετά, που είναι διαθέσιμοι, δεν δείχνουν τάση μείωσης», παρατηρεί το ΙΙSS.  Στην ίδια έκθεση επισημαίνεται ακόμη ότι «η διάθεση στην αγορά ισχυρών προσωπικών υπολογιστών και της τεχνολογίας του Iντερνετ επέτρεψαν την ανάπτυξη συστημάτων διοίκησης, ελέγχου, επικοινωνιών και πληροφόρησης (C31), που δύνανται να εξασφαλίσουν τη σύνδεση του αρχηγείου διοίκησης με τα στρατεύματα, επιτρέποντας την ασφαλή μετάδοση κάθε τύπου πληροφορίας, όπως χάρτες, φωτογραφίες (και βίντεο) ». Στις ειδικές αναφορές, το IISS περιλαμβάνει τις υψηλές στρατιωτικές δαπάνες της νοτιοανατολικής Ασίας και δη της Ταϊβάν, αλλά και την Κίνα, για την οποία εκτιμά ότι αν συγκρουστεί με την Ταϊβάν, θα το πράξει πολύ αργότερα, καθώς τώρα είναι προσηλωμένη στην προσπάθεια ένταξής της στον Παγκόσμιο Οργανισμό Εμπορίου.  Για τις ΗΠΑ αναφέρει ότι η περίοδος μείωσης των στρατιωτικών δαπανών τελείωσε και τώρα δίνεται βάρος σε «ποιοτικές βελτιώσεις στους τομείς προσωπικού και άμεσης απόκρισης» του στρατού. Για τη Ρωσία εκτιμά ότι οι ένοπλες δυνάμεις μπορούν να επωφεληθούν από τη στρατιωτική μεταρρύθμιση Πούτιν, έχουν όμως ακόμη πολλά προβλήματα. (Γαλλικό Πρακτορείο) 
