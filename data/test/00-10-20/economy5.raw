Ικανοποιημένος από τις προετοιμασίες για την υλοποίηση  του Γ' Κοινοτικού Πλαισίου Στήριξης εμφανίστηκε χθες  ο αρμόδιος  για θέματα περιφερειακής πολιτικής επίτροπος Μισέλ Μπαρνιέ. Tου ΓIANNH AΓΓEΛH Οεπίτροπος βρίσκεται από χθες στην Αθήνα και επισκέφθηκε τον υπουργό Eθνικής Οικονομίας Γιάννο Παπαντωνίου από τον οποίο άκουσε τις ενέργειες που έχουν γίνει για την προσαρμογή των μηχανισμών υλοποίησης και ελέγχου του Γ' Κοινοτικού Πλαίσου Στήριξης, το οποίο μαζί με τους πόρους του Ταμείου Συνοχής διασφαλίζει χρηματοδοτήσεις κοινοτικών πόρων ύψους 9 τρισ. δρχ. για την Ελλάδα. Προσπαθούμε, δήλωσε ο κ. Μπαρνιέ, να εξασφαλίσουμε αυτά τα χρήματα να χρησιμοποιηθούν γρήγορα έτσι ώστε να μπορέσουμε να έχουμε αποτελέσματα στις περιοχές οι οποίες τα χρειάζονται. Η ενημέρωση έγινε ιδιαίτερα στα ζητήματα που αφορούν τα συστήματα διαχείρισης και τις αρχές που θα διαχειριστούν τα χρήματα αυτά. Ο επίτροπος δήλωσε ικανοποιημένος από το γεγονός ότι υπάρχει ήδη ένα σχέδιο νόμου που θα ψηφιστεί τις επόμενες εβδομάδες από τη Βουλή. Ο κ. Παπαντωνίου επισήμανε, απαντώντας έμμεσα στις πληροφορίες για προβλήματα στις σχέσεις με τις υπηρεσίες της Κοινότητας, ότι «η συνεργασία ανάμεσα στην ελληνική κυβέρνηση και την Ευρωπαϊκή Επιτροπή είναι άριστη και θα συνεχίσει να είναι πολύ ουσιαστική για το καλό και της Ελλάδας αλλά και της Ε.Ε.». H Διακυβερνητική Στη συνάντηση συζητήθηκε επίσης και το θέμα των διαδικασιών της Διακυβερνητικής, η οποία φαίνεται να καρκινοβατεί μετά την έκδηλη δυσκολία των δεκαπέντε ηγετών στην άτυπη σύνοδο κορυφής της Ε.Ε. στο Μπιαρίτζ, να συμφωνήσουν στις θεσμικές αλλαγές.  Ο κ. Μπαρνιέ, ο οποίος είναι επίσης υπεύθυνος εκ μέρους της επιτροπής για τη Διακυβερνητική, στις δηλώσεις μετά τη συνάντηση με τον κ. Παπαντωνίου παραδέχθηκε τα προβλήματα που υπάρχουν μεταξύ των μεγάλων και των μικρών χωρών της Ε.Ε. «Πρέπει να γίνει σαφές», τόνισε, «ότι δεν είναι θέμα που πρέπει να προκαλεί αντιπαράθεση μεταξύ των μεγάλων και των μικρών χωρών. Είναι ένα θέμα που άπτεται της λειτουργίας της Ε.Ε., που πρέπει πάντα να ακολουθεί το πνεύμα της Συνθήκης της Ρώμης...». Ο επίτροπος πρόκειται να συμμετάσχει σήμερα σε συνεδρίαση της Επιτροπής Ευρωπαϊκών Υποθέσεων της Βουλής και στη συνέχεια αφού συναντήσει τον πρόεδρο της Ν.Δ. Κ. Καραμανλή και τον υπουργό Χ. Βερελή θα φύγει με τον υφυπουργό Eθνικής Οικονομίας Χ. Πάχτα για την Κρήτη όπου θα επισκεφθεί το Ινστιτούτο Τεχνολογικής Ερευνας του Ηρακλείου, τις Αρχάνες και το Ρέθυμνο.
