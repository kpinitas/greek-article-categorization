Με τη χαρακτηριστική φράση «Ημουν προσφορά της κ. Αγγελοπούλου προς τον κ. Λαλιώτη» επιχείρησε χθες να εξηγήσει ο Κώστας Λιάσκας την απομάκρυνσή του από την επιτροπή «Αθήνα 2004», αφήνοντας αιχμές τόσο για την πρόεδρο όσο και για τον υπουργό ΠΕΧΩΔΕ. Ωστόσο, από μια άλλη αναφορά του ότι είχε αρχίσει να απομακρύνεται από την εποχή που ήταν στο Σίδνεϊ για τους Ολυμπιακούς Αγώνες, μπορεί να βγει το συμπέρασμα ότι ο κ. Λιάσκας, που διατηρεί τη θέση του προέδρου του ΤΕΕ, είναι πιθανόν να επιχείρησε «ηρωική έξοδο». Στη χθεσινή συνέντευξη έκανε λόγο για ιδιότυπη συνέργεια και για παραπληροφόρηση, ενώ σημείωσε ότι η απομάκρυνσή του ήταν στην ουσία «μοχλός ποικίλων αντιπαλοτήτων και σκοπιμοτήτων». Μίλησε θετικά για τον πρωθυπουργό, ο οποίος άλλωστε είναι αυτός που θα αποφασίσει και για το πρόσωπο που θα συμμετέχει στην επιτροπή στη θέση του απομακρυνθέντος. «Ηταν σε γνώση του ΥΠΕΧΩΔΕ» Θέμα αιχμής ήταν ο διαγωνισμός για τους συμβούλους. Από τη διακήρυξη του διαγωνισμού, που έδωσε ο ίδιος, προκύπτει ότι θα ασκούσαν διοίκηση έργου και στην περίπτωση των έργων της αρμοδιότητας του υπουργείου ΠΕΧΩΔΕ. Ο κ. Λιάσκας τόνισε με έμφαση ότι η απόφαση για την πρόσληψη είχε ληφθεί ομόφωνα από την επιτροπή «Αθήνα 2004» και ότι ήταν σε γνώση του υπουργείου. Σημείωσε ότι η πρόσληψή τους απορρέει από το νόμο, αλλά και τις υποχρεώσεις της χώρας μας προς τη ΔΟΕ, η οποία θα καταβάλει τα 900 από τα 1.700 εκατ. δολάρια του προϋπολογισμού των Αγώνων. Eίπε ότι ύστερα από σύσκεψη με τη συμμετοχή του Π. Συναδινού, του γενικού γραμματέα του υπουργείου ΠΕΧΩΔΕ Γ. Χρυσικόπουλου και του τεχνικού συμβούλου του πρωθυπουργού Δ. Μαρυωνίτη είχαν συμφωνηθεί οι ρόλοι των συμβούλων για τα οδικά έργα και τα πέντε «ορφανά». «Απέμεναν να διασαφηνιστούν ορισμένα νομικά θέματα», είπε ο κ. Λιάσκας και πρόσθεσε ότι αυτή την εποχή άρχισαν να δημοσιεύονται κείμενα για υπέρογκες αμοιβές της τάξης των 30 και 40 δισ. δραχμών. Τα απέδωσε σε παραπληροφόρηση και υποστήριξε ότι οι αμοιβές γι' αυτά τα έργα θα ήταν της τάξης των 200 εκατ. δραχμών. Διευκρίνισε επίσης ότι ο ίδιος είχε αρνηθεί να πληρωθεί για τη συμμετοχή του στην επιτροπή «Αθήνα 2004». «Μόνο με το τι θα φορέσουμε»... Ο κ. Λιάσκας ήταν ιδιαίτερα δηκτικός στις έμμεσες αναφορές του για την κ. Αγγελοπούλου, τονίζοντας ότι διαφωνούσε με την επικοινωνιακή πολιτική της επιτροπής, ενώ σε άλλο σημείο είπε: «Ασχολούμαστε μόνον με το τι θα φορέσουμε και με ποιο αεροπλάνο θα ταξιδέψουμε». Για τον κ. Λαλιώτη είπε ότι κατανοεί πως ο έλεγχος δεν είναι ευχάριστος, αλλά τόνισε ότι είναι δημοκρατικό δικαίωμα. ΧΑΡΑ ΤΖΑΝΑΒΑΡΑ
