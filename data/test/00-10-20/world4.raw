ΛΟΝΔΙΝΟ Οι πόλεμοι συνεχίζονται στον κόσμο ολόκληρο και ο απολογισμός τους μόνο πέρυσι έφθασε τους 100.000 νεκρούς, ενώ η ζήτηση για ειρηνευτικές δυνάμεις του ΟΗΕ έχει αυξηθεί τόσο, που ο Οργανισμός έχει πρόβλημα στη συγκέντρωση μονάδων από μικρές και μεγάλες χώρες. Εκθεση του Διεθνούς Ινστιτούτου Στρατηγικών Mελετών για την ισορροπία των δυνάμεων στον κόσμο αναφέρει ότι σε όλη τη Γη πέρυσι σκοτώθηκαν τουλάχιστον 100.000 άνθρωποι σε κάθε είδους πολέμους. Η έκθεση με τίτλο Στρατιωτική Ισορροπία 2000-2001, αναφέρει ότι στη διάρκεια της περιόδου αυτής συνεχίστηκαν οι ένοπλες συγκρούσεις και οι εμφύλιοι πόλεμοι στην Αφρική, στη Nοτιοανατολική Ασία (κυρίως στην Ινδονησία), στη Λατινική Αμερική (ιδιαίτερα στην Κολομβία) και στη Μέση Ανατολή, όπου η ειρηνευτική διαδικασία αντιμετωπίζει προβλήματα. Η έκθεση προσθέτει ότι «αυξήθηκε ο αριθμός των ενόπλων δυνάμεων των ΗΠΑ και χωρών της Δυτικής Ευρώπης λόγω της εμπλοκής τους στα Βαλκάνια, την Αφρική και την Ασία, ύστερα από μία περίοδο στη διάρκεια της οποίας οι στρατιωτικές δυνάμεις είχαν μειωθεί σημαντικά». Το Iνστιτούτο «αμφισβητεί» εξάλλου την ικανότητα των Ευρωπαίων να συγκροτήσουν μια «αξιόπιστη και ανεξάρτητη δύναμη 60.000 ανδρών». Σύμφωνα με την έκθεση, αυξήθηκε επίσης σημαντικά ο αριθμός των στρατιωτικών δυνάμεων που ανέπτυξε ο ΟΗΕ το 2000 στο πλαίσιο ειρηνευτικών αποστολών. Εχουν πολλαπλασιαστεί τα μέτωπα των συγκρούσεων σε ολόκληρο τον κόσμο και αυτή τη στιγμή υπάρχουν 14 ειρηνευτικές αποστολές του ΟΗΕ, στις οποίες παίρνουν μέρος 28.900 στρατιώτες από 38 χώρες. Πριν από ένα χρόνο, ο αριθμός των στρατιωτών που συμμετείχαν σε ειρηνευτικές αποστολές ήταν 9.123. Η έκθεση επισημαίνει ωστόσο ότι παρά την αύξηση αυτή, οι κυανόκρανοι που έχουν αναπτυχθεί σε ολόκληρο τον κόσμο είναι λιγότεροι απ' ό,τι το διάστημα 1993-1995, όταν ξεπερνούσαν τις 70.000.  Στην Αφρική, κάτω από τη Σαχάρα, τα τρία τέταρτα των χωρών υποφέρουν από κάποιας μορφής ένοπλη σύγκρουση. Η έκθεση αναφέρει ότι η κατάσταση παραμένει «ασταθής» στη Δημοκρατία του Κογκό, ενώ η Ερυθραία και η Αιθιοπία έφθασαν να αναπτύξουν 14 μεραρχίες κάθε μία τον περασμένο Μάιο, όταν ο μεταξύ τους πόλεμος είχε φθάσει στο ζενίθ. Στην Αγκόλα, όπου ακόμα οι τακτικές δυνάμεις μάχονται με τους αντάρτες του Γιόνας Σαβίμπι, από τον Αύγουστο του 2000 έως τον Αύγουστο του 2000 σκοτώθηκαν 6.000 άτομα. Το ίδιο άσχημη είναι κατά την έκθεση η κατάσταση στη Σιέρα Λεόνε και στην Ακτή του Ελεφαντοστού. (Ασοσιέιτεντ, Γαλλικό, ΑΠΕ) 
