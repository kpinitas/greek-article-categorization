 «Δίκυκλα» νηπιαγωγεία έχει η Θεσσαλονίκη! Από τα 104 τα 66 λειτουργούν σε δύο κύκλους. Από τα 107 δημοτικά τα 58 λειτουργούν σε δύο κύκλους. Στα γυμνάσια από τα 48 τα 14 λειτουργούν σ' έναν κύκλο και από τα 54 λύκεια τα 11 λειτουργούν μόνο σε πρωινό κύκλο. Λείπουν 600 αίθουσες μόνον στα όρια του Δήμου Θεσσαλονίκης. Και χαρακτηρισμένα οικόπεδα για την ανέγερση σχολείων κινδυνεύουν να αποχαρακτηριστούν και να χαθούν, επειδή το κράτος δεν πληρώνει.
 Η ζοφερή αυτή εικόνα παρουσιάστηκε στο δημοτικό συμβούλιο Θεσσαλονίκης από τον
αντιδήμαρχο Παιδείας Σταμάτη Καραμανλή, ο οποίος σημείωσε ακόμη ότι
 * Η πορεία χρηματοδότησης νέων σχολείων βρίσκεται σε φθίνουσα πορεία, από τα 8, 5 του '97 για το νομό Θεσσαλονίκης, φτάσαμε... αισίως τα 3 δισ. Και μ' αυτόν
το ρυθμό χρηματοδότησης το πρόβλημα της σχολικής στέγης δεν θα λυθεί ούτε τον επόμενο αιώνα.
 * Πλήρωνε η κεντρική εξουσία έως το '95 για συντηρήσεις, επισκευές 350 εκατ. δραχμές στο Δήμο Θεσσαλονίκης και τώρα δίνει το ίδιο ποσό για όλο το νομό, ενώ
στο δήμο δεν φτάνουν πάνω από 80 εκατ. δραχμές. Το αποτέλεσμα είναι να δημιουργούνται, από την έλλειψη πόρων, όλο και μεγαλύτερα προβλήματα στη λειτουργία των σχολείων.
 * Τα λειτουργικά έξοδα, που σχεδόν, διπλασιάστηκαν με την αύξηση της τιμής του
πετρελαίου, βρίσκονται στα επίπεδα των προηγούμενων χρόνων, που παρουσίαζαν έλλειμμα της τάξης του 40%.
 «Φτάσαμε στον πάτο», είπε ο αντιδήμαρχος και ζήτησε ν' αναληφθούν πρωτοβουλίες, ώστε η Παιδεία ν' αντιμετωπιστεί σύμφωνα με τα...λόγια της εκάστοτε κυβέρνησης- οι πράξεις, δηλαδή οι χρηματοδοτήσεις, να είναι σε αναλογία με τις μεγαλόστομες εξαγγελίες.
 * Το δημοτικό συμβούλιο Θεσσαλονίκης αποφάσισε χθες αύξηση των δημοτικών τελών
κατά 6, 5%, σύμφωνα με την εισήγηση της διοίκησης.
