Ο Γιώργος Φλωρίδης ήταν ξεκάθαρος   με την επιτροπή   της ΕΠΑΕ:  «Kάποιοι παράγοντες θα τιναχτούν στον αέρα»!  Του ΣΑΒΒΑ ΛΙΒΑΝΙΟΥ «Πρέπει να σαρώσουμε τους μηχανισμούς και τα κυκλώματα. Υπάρχουν πολλά επιβαρυντικά στοιχεία και κάποιοι παράγοντες θα τιναχτούν στον αέρα»!  Με αυτά τα λόγια υποδέχθηκε στο γραφείο του ο υφυπουργός Αθλητισμού Γιώργος Φλωρίδης τους προέδρους της Επιτροπής της ΕΠΑΕ, η οποία ανέλαβε να συζητήσει με την πολιτεία τα αιτήματα των ΠΑΕ.  Ο κ. Φλωρίδης μίλησε έξω από τα δόντια και ξεκαθάρισε στους παράγοντες (Μυτιληναίος, Σιρχάουζ - Λοϊζίδης, Φιλιππίδης, Μπερετάνος) ότι «στο θέμα της κάθαρσης είμαι αποφασισμένος να φτάσω μέχρι το τέλος. Ή είστε μαζί μου και προχωράμε ή σταματάει εδώ ο διάλογος»!  Από το ξεκίνημα της συζήτησης ο Γιώργος Φλωρίδης επισήμανε ότι στις προθέσεις του δεν είναι να εμπλακεί σε ένα διάλογο που θα καταλήξει σε επιφανειακά μέτρα, ενώ από τους παράγοντες διέρρευσε ότι ο υφυπουργός τούς είπε πως «το θέμα δεν είναι ότι κάποιοι θα φύγουν από το ποδόσφαιρο. Εδώ που φτάσαμε το θέμα είναι μήπως κάποιοι θα πάνε φυλακή». Ο κ. Φλωρίδης πάντως όταν του ζητήθηκε να επιβεβαιώσει τα συγκεκριμένα λόγια υποστήριξε ότι δεν θυμάται να είπε κάτι τέτοιο... Στην ολιγόλεπτη (αρχική) τοποθέτησή του ο υφυπουργός είπε, επίσης, ότι: «Εάν δεν θέλετε να προχωρήσει η συζήτηση, τότε χαρείτε το Πρωτάθλημά σας. Να ξέρετε πάντως ότι εάν δεν παρθούν μέτρα εξυγίανσης, η πολιτεία δεν θα σας δώσει ούτε μία δραχμή». Ο υφυπουργός Αθλητισμού «χτύπησε», δηλαδή, στο ευαίσθητο σημείο των παραγόντων, οι οποίοι διεκδικούν σύμβαση με τον ΟΠΑΠ και χρήματα από το Στοίχημα. Και όπως όλα δείχνουν, οι κάνουλες του Οργανισμού θα ανοίξουν για τις ΠΑΕ στην περίπτωση που προχωρήσει η εξυγίανση στο χώρο του ποδοσφαίρου. Ενα, επίσης, κρίσιμο θέμα, είναι αν θα συμπεριληφθούν στα κουπόνια του Στοιχήματος οι αγώνες του ελληνικού Πρωταθλήματος. Για να συμβεί αυτό, όπως λέγεται στην Πανεπιστημίου 25, πρέπει να ξεπεραστεί ένας σκόπελος: ο «λεσχάρχης» Σωκράτης Κόκκαλης είναι και ιδιοκτήτης της ΠΑΕ Ολυμπιακός, γεγονός που προκαλεί ασυμβίβαστο. Κάτι, άλλωστε, που έχει παραδεχθεί και ο κ. Κόκκαλης, ο οποίος πρόσφατα υποστήριξε στη Βουλή ότι «είναι θέμα της κυβέρνησης εάν συμπεριληφθούν τα παιχνίδια του Ολυμπιακού στο Στοίχημα». MIKTH ΟMAΔA Εντεκα είναι τελικά τα αιτήματα των ΠΑΕ που υπέβαλαν με υπόμνημα στον Γιώργο Φλωρίδη. Η συνάντηση έγινε σε «θετικό κλίμα», όπως είπε ο υφυπουργός, και σε αυτήν αποφασίστηκε να δημιουργηθεί μικτή ομάδα εργασίας για την επεξεργασία όλων των ζητημάτων που αφορούν την επιχειρηματική οργάνωση του επαγγελματικού ποδοσφαίρου.  Στην ομάδα εργασίας θα συμμετέχουν νομικοί και από τις δύο πλευρές και έως τις αρχές του ερχόμενου έτους θα κατατεθεί νέο αθλητικό νομοσχέδιο στην Βουλή, το οποίο θα λύνει την πλειονότητα των προβλημάτων που απασχολούν τις ΠΑΕ. Με τη σύσταση της ομάδας εργασίας γίνεται αντιληπτό ότι ΠΑΕ και πολιτεία προχωρούν μαζί για την αλλαγή του αθλητικού πλαισίου που διέπει το επαγγελματικό ποδόσφαιρο.  Είναι ίσως η πρώτη φορά που υφυπουργός Αθλητισμού και παράγοντες θα συνεργαστούν προς την κατεύθυνση της αποκατάστασης της αξιοπιστίας στο Πρωτάθλημα. TA AITHMATA Η επιτροπή της ΕΠΑΕ ζήτησε από τον κ. Φλωρίδη ανεξάρτητη και επαγγελματική διαιτησία, αντιμετώπιση της πολυϊδιοκτησίας και του ντόπινγκ, ρύθμιση χρεών, κίνητρα για τους επενδυτές, ανασυγκρότηση της ΕΠΑΕ, σύμβαση με τον ΟΠΑΠ και ποσοστό από το Στοίχημα, μέτρα για τη βία, εξειδικευμένους αθλητικούς δικαστές, περιορισμό των εσόδων της ΕΠΟ και της ΕΠΑΕ από τις τηλεοπτικές συμβάσεις των ΠΑΕ και οροθέτηση του νομικού πλαισίου για την είσοδο των ομάδων στο Xρηματιστήριο. Αναλυτικότερα, στη ρύθμιση των χρεών οι παράγοντες ζητούν να καταβάλουν σε 5 ή 10 χρόνια και σε δόσεις το χρέος των ομάδων τους, χωρίς τις προσαυξήσεις και το πρόστιμο. Στο θέμα της ανασυγκρότησης της ΕΠΑΕ, πρόθεση των μεγαλοπαραγόντων είναι να αλλάξει η δομή της και να διοικείται από τεχνοκράτες, ενώ σε ό,τι αφορά τα κίνητρα οι πρόεδροι ζητούν φοροαπαλλαγές και θεσμοθέτηση των προϋποθέσεων για συγχωνεύσεις. Στο θέμα της αθλητικής δικαιοσύνης οι ΠΑΕ προτείνουν να παραμείνουν οι τακτικοί δικαστές, με τον όρο ότι θα ασχολούνται μόνο με τις αθλητικές υποθέσεις. ΣEBAΣMΟΣ Στις δηλώσεις του μετά τη συνάντηση με την επιτροπή, ο Γιώργος Φλωρίδης αναφέρθηκε, εμμέσως πλην σαφώς, στο θέμα των ημερών, την παραμονή ή μη του Βίκτωρα Μητρόπουλου στην ΕΠΑΕ. «Ο διάλογος έγινε χωρίς όρους και προϋποθέσεις, διότι δεν φαντάζομαι ότι είναι προϋπόθεση η αυτονόητη υποχρέωση σεβασμού στη νομιμότητα», τόνισε ο υφυπουργός Αθλητισμού, ενώ εκ μέρους της επιτροπής μίλησε ο πρόεδρος του Ηρακλή Ευάγγελος Μυτιληναίος: «Είμαστε σίγουροι ότι το νομοσχέδιο θα αντανακλά τους προβληματισμούς των φιλάθλων και θα είναι μια σύγχρονη αντιμετώπιση των ζητημάτων του ποδοσφαίρου. Θέλω να επισημάνω, επίσης, ότι εμείς ως πρόεδροι κρατάμε χαμηλούς τόνους για το καλό του ποδοσφαίρου».
