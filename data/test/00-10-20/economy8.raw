Για χρήματα τα οποία δεν έχουν εισπράξει ακόμη, όπως τουλάχιστον οι ίδιοι ισχυρίζονται, κατηγορούνται και φέτος από το ΣΔΟΕ γνωστοί καλλιτέχνες. Οι ηθοποιοί Γιάννης Φέρτης, Σοφία Αλιμπέρτη, Κατιάνα Μπαλανίκα, Χάρης Ρώμας και η σεναριογράφος Μιρέλα Παπαοικονόμου κατηγορούνται ότι απέκρυψαν χρήματα που έλαβαν από συνεργασίες τους με τηλεοπτικά κανάλια. Οι ίδιοι ωστόσο στις δηλώσεις τους εξηγούν ότι ουδέποτε έλαβαν τα χρήματα για τα οποία κατηγορούνται. Η ηθοποιός μάλιστα Μπέττυ Λιβανού ισχυρίζεται ότι δεν συμμετείχε καν στο σίριαλ για το οποίο ο ΣΔΟΕ δημοσιοποίησε χθες ότι απέκρυψε αμοιβή ύψους 11, 5 εκατ. δραχμών! «Πρόκειται για λάθος», δήλωσε στο ραδιόφωνο του «Αlpha news».  «Απευθυνθείτε στο Μέγκα», ήταν η χαρακτηριστική δήλωση του Γιάννη Φέρτη. «Πρόκειται για αστεία πράγματα. Θα δείξει ο χρόνος». Πιο μαχητική η Μιρέλα Παπαοικονόμου, με γραπτή δήλωσή της υπεραμύνεται των δικαιωμάτων της. «Η σημερινή (σ.σ. χθεσινή) δημοσιοποίηση από το ΣΔΟΕ κατηγοριών σε βάρος του ονόματός μου περί δήθεν φορολογικών παραβάσεων εκ μέρους μου αποτελούν βαρύτατη προσβολή της προσωπικότητάς μου. Θεωρώ απαράδεκτο και άκρως προσβλητικό το γεγονός ότι πληροφορήθηκα τις παραπάνω κατηγορίες μόλις σήμερα (σ.σ. χθες) μέσω των δελτίων ειδήσεων, χωρίς να μου έχει γίνει καμία προηγούμενη ειδοποίηση από το ΣΔΟΕ και χωρίς να μου έχει παρασχεθεί το συνταγματικά κατοχυρωμένο για κάθε πολίτη δικαίωμα ακροάσεως. Σκοπεύω να προσφύγω στα διοικητικά δικαστήρια προκειμένου να αποδείξω το ανυπόστατο των παραπάνω κατηγοριών. Σε κάθε περίπτωση, θεωρώ ότι η δημοσιοποίηση κατηγοριών για τις οποίες δεν έχω καν λάβει προηγούμενη γνώση και η "επίλυση" τέτοιου είδους διαφορών από τα τηλεοπτικά πλατό πριν από την οριστική κρίση τους από τα μόνα αρμόδια προς τούτο ελληνικά δικαστήρια αποτελεί ατυχή επιλογή από πλευράς του ΣΔΟΕ, η οποία δεν συνάδει με το ρόλο που του έχει αναθέσει ο Ελληνας νομοθέτης».  Κανείς άλλος από τους «κατηγορούμενους» δεν γνώριζε τίποτε. Το πληροφορήθηκαν κι αυτοί το πρωί από τα ραδιόφωνα, όταν άκουσαν το όνομά τους...
