Το Περιστέρι τελικά αποδείχτηκε γύπας και μάλιστα με νύχια γαμψά. Η ομάδα του Αργύρη Πεδουλάκη, με ηγέτη και εκτελεστή τον Αλφόνσο Φορντ, που σταμάτησε στους 35 πόντους, κατασπάραξε την Εστουντιάντες μέσα στη Μαδρίτη 91-86 και ξεκίνησε με ιδανικό τρόπο την πορεία της στη φετινή Ευρωλίγκα.
 Οι «φοιτητές» συνελήφθησαν αδιάβαστοι. Προφανώς είχαν μείνει στην περσινή εικόνα που είχαν για την ελληνική ομάδα (την είχαν νικήσει δύο φορές και την είχαν αποκλείσει από το Κόρατς), γι' αυτό κι αιφνιδιάστηκαν. Δεν πίστευαν στα μάτια τους βλέποντας απέναντί τους μια ομάδα μοντέλο κι έναν αφιονισμένο Φορντ. Ο «Αλ» έβλεπε το καλάθι σαν κοφίνι και ξεκίνησε με 5/5 τρίποντα φτάνοντας τους 16 πόντους πριν συμπληρωθεί το πρώτο δεκάλεπτο και τους 24 στο τέλος του 20λεπτου. Από τη στιγμή που ο Ριμπέιρο με τον Ζεβροσένκο και τον Τσαρτσαρή είχαν τον απόλυτο έλεγχο των ριμπάουντ και ο Ντίνκινς έσπρωχνε την μπάλα σαν δαίμονας, το 52-32, που αποτυπώθηκε στο φωτεινό ταμπλό με τη λήξη του ημιχρόνου, υπέρ των φιλοξενουμένων ήταν κάτι παραπάνω από φυσιολογικό. 
 Οπως ήταν φυσικό, η Εστουντιάντες δεν είχε άλλη επιλογή από το να ανοιχτεί και να πιέσει σε όλο το γήπεδο. Η πίεση έφερε αποτέλεσμα, αλλά όχι και ανατροπή. Οι γηπεδούχοι μείωσαν μέχρι και τους 6 πόντους στα μέσα της τελευταίας περιόδου όμως εκεί μίλησε η κλάση της περιστεριώτικης περιφέρειας.Ο Ντίνκινς κράτησε την μπάλα όσο έπρεπε, ο Φόρντ παρέμεινε αξιόπιστος και ο Τσαρτσαρής εκμεταλλεύτηκε με τον καλύτερο τρόπο την προσπάθεια της ισπανικής άμυνας να παγιδέψει τους δύο Aμερικανούς. Βρήκε ανοικτό το πεδίο και ανέλαβε δράση πετυχαίνοντας στο φινάλε 7 καθοριστικούς πόντους κόβοντας το βήχα του Μάρκοβιτς και του Χιλ, που προσπάθησαν αλλά δεν τα κατάφεραν να φέρουν τα πάνω κάτω. Οι πανηγυρισμοί ήταν το κερασάκι στην τούρτα για μια ομάδα που μοίρασε υποσχέσεις γιατί έδειξε ότι συνδυάζει την ύπαρξη παικτών με προσωπικότητα αλλά και πολλών αξιόπιστων εναλλακτικών λύσεων. 
