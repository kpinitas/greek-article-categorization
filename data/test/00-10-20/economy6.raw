Πενταήμερο παζάρι θα γίνει για πρώτη φορά στη χώρα μας για τη διάθεση 9 αδειών
σταθερής τηλεφωνίας, η οποία απελευθερώνεται με βάση τις κοινοτικές οδηγίες από 1.1.2001. Δύο από αυτές τις άδειες θα διατεθούν στον ΟΤΕ με την τιμή που θα προκύψει από τον πλειστηριασμό των υπολοίπων. 
 Για το διαγωνισμό έχουν εκδηλώσει κατ' αρχήν ενδιαφέρον 28 όμιλοι ξένων, κυρίως, αλλά και ελληνικών εταιρειών. Ανάμεσά τους περιλαμβάνονται και δημόσιοι οργανισμοί, όπως η ΕΥΔΑΠ και η ΔΕΗ. Για τη συμμετοχή στο διαγωνισμό, οι ενδιαφερόμενοι πρέπει να διαθέτουν μετοχικό κεφάλαιο τουλάχιστον 4 δισ. δραχμών. Επίσης πρέπει να δώσουν εγγυήσεις ότι θα καλύψουν το 20% της επικράτειας μέσα σε μια διετία. Για τρία χρόνια θα έχουν δικαίωμα να χρησιμοποιούν τα κέντρα πρόσβασης του ΟΤΕ.
 Χθες, ο πρόεδρος της Εθνικής Επιτροπής Τηλεπικοινωνιών και Ταχυδρομείων Μ. Γιακουμάκης, σε συνέντευξη Τύπου, ανακοίνωσε τη διαδικασία που θα ακολουθηθεί για τη διάθεση των αδειών. Οι ενδιαφερόμενοι όμιλοι θα πρέπει να υποβάλουν φάκελο εκδήλωσης ενδιαφέροντος ώς τις 20 Νοεμβρίου. Εως τις 30 του μηνός θα εξεταστούν οι προσφορές για να αναρτηθεί ο αρχικός κατάλογος των εταιρειών που
θα κριθεί ότι διαθέτουν τα τυπικά προσόντα για να πάρουν μέρος στο διαγωνισμό.
Προβλέπεται και διαδικασία ενστάσεων, οι οποίες θα εκδικαστούν και στη συνέχεια θα καταρτιστεί ο τελικός κατάλογος των συμμετεχόντων. Ο πλειστηριασμός για τις άδειες θα γίνει από τις 4 έως και τις 8 Δεκεμβρίου.
 Η καθυστέρηση στην ψήφιση του θεσμικού πλαισίου, ουσιαστικά θα φρενάρει την απελευθέρωση της σταθερής τηλεφωνίας. Για να λειτουργήσουν οι νέες άδειες χρειάζεται να κατασκευαστούν νέα δίκτυα, για τα οποία χρειάζεται χρόνος.
