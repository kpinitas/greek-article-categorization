Ο νεαρός αμυντικός, διεθνής με την Ελπίδων, Φώντας Μοσχογιάννης στο δεύτερο λεπτό των καθυστερήσεων με καρφωτή κεφαλιά ήταν αυτός που λύτρωσε (1-1) χθες το βράδυ στα νταμάρια του Βύρωνα τον Πανηλειακό, ο οποίος από το 31' είχε βρεθεί πίσω στο σκορ από του Εντουσέι για τον Αθηναϊκό. 
 Το τελικό αποτέλεσμα μπορεί ν' αφήνει μια πικρή γεύση στους Βυρωνιώτες, ωστόσο είναι πέρα για πέρα δίκαιο βάσει της απόδοσης και των δύο ομάδων. Τόσο οι γηπεδούχοι όσο οι φιλοξενούμενοι, στο καλό λόγω θεάματος β' ημίχρονο, δημιούργησαν πολλές και καλές ευκαιρίες, αλλά η ικανότητα των δύο τερματοφυλάκων και η... ανικανότητα των επιθετικών και μέσων ήταν η αιτία της μη επίτευξης κι άλλων γκολ.
 Το γεγονός του αγώνα, πάντως, ήταν η συνολική διάρκειά του, καθώς ξεκίνησε στις 5 το απόγευμα, αλλά τέλειωσε λίγο πριν από τις... 8 το βράδυ. Ας όψεται το νέο φιάσκο που προκλήθηκε από την αδυναμία ν' ανάψουν στην ώρα τους οι προβολείς του Εθνικού Σταδίου του Βύρωνα, κάτι το οποίο υποχρέωσε το διαιτητή να διακόψει το ματς λόγω του σκότους προσωρινά στο 5ο λεπτό, να περιμένει για περίπου 40 λεπτά και μετά να ξαναρχίσει τον αγώνα! 
 Πολύ καλή η διαιτησία του Καβαλιώτη ρέφερι Παρασκευά Χέλη, ο οποίος παρατήρησε με κίτρινη κάρτα τους Πουλόπουλο, Σφακιανάκη, Ζαβαντία, Μοσχογιάννη και Ζιάκα.
 ***Οι αριθμοί δίπλα στα ονόματα των παικτών αφορούν την απόδοσή τους με άριστα το 10.
