Με την άνεση που τους δίνει η θετική τους πορεία στον πρώτο γύρο (4-1 νίκες αμφότεροι) το Μαρούσι και ο Aρης μπαίνουν απόψε στην τελική ευθεία της πρώτης φάσης του Σαπόρτα (6η αγωνιστική). Η αποστολή του Αμαρουσίου στη Βαλένθια (21.30) κάθε άλλο παρά εύκολη είναι αν αναλογιστεί κανείς ότι η Παμέσα συνεχίζει να εντυπωσιάζει στο ισπανικό πρωτάθλημα. Στην 9η αγωνιστική διέλυσε 91-66 την Τζιρόνα και παρέμεινε στην πρώτη θέση της βαθμολογίας με 16 βαθμούς (ισόβαθμη της Βαλένθια). Συν τοις άλλοις επιζητεί ρεβάνς για την ήττα του πρώτου γύρου στην Αθήνα (82-75) που ήρθε έπειτα από απίστευτη ανατροπή (η ομάδα του Αλεξανδρή γύρισε ένα ματς που έχανε με 15 πόντους) και χάλασε το κέφι του Ροντίγια (30 π.) και του Aλστον (13 π.). Από τη μία λοιπόν για λόγους γοήτρου κι από την άλλη για να κλείσει την ψαλίδα των 2 βαθμών που τη χωρίζει από τη Σαλόν και το Μαρούσι, η Βαλένθια θέλει πάση θυσία τη νίκη και θα τη διεκδικήσει σε ένα κατάμεστο γήπεδο. Στην Ισπανία δεν ταξίδεψε ο Δημήτρης Καραπλής που παρουσίασε υψηλό πυρετό κι έτσι ο Βαγγέλης Αλεξανδρής θα έχει μια λύση λιγότερη στο οπλοστάσιό του. Στα άλλα παιχνίδια του Α  ομίλου παίζουν: Καρσίγιακα-Πιβοβάρνα και Χάποελ Γκ. Ελιόν - Σαλόν.
 Ο Aρης, ανακουφισμένος και αναβαπτισμένος μετά τη νίκη του επί του Μακεδονικού στο πρωτάθλημα, θέλει να συνεχίσει την καλή του ευρωπαϊκή πορεία (4-1 νίκες). Και η τουρκική Μπεσίκτας, την οποία είχε νικήσει και εκτός έδρας 101-87, εμφανίζεται ως μια πρώτης τάξης ευκαιρία για να τονωθεί το ηθικό των παικτών αλλά και ο Στηβ Γιατζόγλου να γνωρίσει καλύτερα τους παίκτες του. Στη διάθεσή του για την αποψινή αναμέτρηση (20.30) του Αλεξάνδρειου θα έχει όλους όσοι νίκησαν το Σάββατο και μάλιστα έχοντάς τους ήδη μεταφέρει μια καλή είδηση. Εγκρίθηκε δάνειο από το εξωτερικό που πιθανότατα θα μπαλώσει κάποιες «τρύπες» στα δοκιμαζόμενα οικονομικά. Οι πόρτες του Αλεξάνδρειου θα είναι για μια ακόμη φορά ανοικτές γιατί δεν σφραγίστηκαν τα εισιτήρια από την Εφορία, ωστόσο οι οργανωμένοι οπαδοί της ομάδας κάλεσαν τους οπαδούς να γεμίσουν τις εξέδρες. Στο άλλο παιχνίδι του ομίλου παίζουν Τραϊσκίρχεν - Πόρτο.
