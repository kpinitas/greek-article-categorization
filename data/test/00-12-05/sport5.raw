Μετά την πολύωρη συζήτηση που είχε την Κυριακή στα αποδυτήρια ο προπονητής με τους ποδοσφαιριστές, χθες ήταν η σειρά της διοίκησης να συνομιλήσει με τους παίκτες. Ο Πέτρος Στάθης δεν είχε ούτε αυστηρό ύφος ούτε τα δόντια έτριξε στους παίκτες.
 «Μας κατηγορούν ότι είμαστε ελαστικοί απέναντί σας. Οτι δεν είμαστε σκληροί. Εμείς θεωρούμε ότι έχουμε να κάνουμε με επαγγελματίες. Χρειάζεται δηλαδή να κάνουμε τον...μπαμπούλα, να βάζουμε πρόστιμα για να παίζετε μπάλα; Ο, τι πρόβλημα έχετε να το λέτε στον προπονητή σας. Αλλά και στη διοίκηση μπορείτε να το πείτε....». Να σημειωθεί ότι ο Π. Στάθης δεν τους ανακοίνωσε πρόστιμο για την ήττα από τον Πανιώνιο, ενώ καμία αναφορά δεν έκανε για «εκκαθαρίσεις» στο ποδοσφαιρικό τμήμα. 
 Εν όψει Λεβερκούζεν, ο Παθιακάκης δεν υπολογίζει τους Δέλλα, Κοπιτσή, Ντόντσεφ. Η κίνηση των εισιτηρίων κρίνεται ικανοποιητική και την Πέμπτη το μεσημέρι (3, SuperSport) αναμένονται πάνω από 15.000 φίλοι της ΑΕΚ στη Ν. Φιλαδέλφεια. Η Λεβερκούζεν φτάνει απόψε στην Αθήνα χωρίς το διεθνή χαφ Μπάλακ, και πολύ πιθανόν χωρίς το διεθνή λίμπερο Νοβότνι. 
 Εμμέσως πλην σαφώς ο Στέλιος Μανωλάς τάχθηκε χθες υπέρ της επιστροφής Μπάγεβιτς στη Ν. Φιλαδέλφεια. «Αν η έλευση Μπάγεβιτς είναι για το καλό της ΑΕΚ, κανένας δεν θα πρέπει να έχει πρόβλημα», δήλωσε στον Alpha Sports. Στον ίδιο σταθμό ο Πέτρος Ραβούσης άσκησε κριτική στον Παθιακάκη. «Το πρόβλημα στην ΑΕΚ είναι οι επιλογές που έγιναν. Ηρθαν νέοι παίκτες και παίζουν, και μένουν στον πάγκο ο Μαλαδένης και ο Σαβέβσκι. Εγώ στην Κύπρο τον Φερούζεμ δεν θα τον έπαιρνα ποτέ! Δεν μπορεί η ΑΕΚ να βγάλει ένα πρωτάθλημα με 13 παίκτες...».
