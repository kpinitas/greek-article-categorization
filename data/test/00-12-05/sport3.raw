 Η ώρα της μεγάλης μάχης με τη Βαλένθια, το ματς που θα κρίνει το μέλλον του «Tριφυλλιού» στην Ευρώπη, πλησιάζει και όλοι στον Παναθηναϊκό ονειρεύονται μια βραδιά όμοια με την πρόσφατη εναντίον της Γιουβέντους. Ο Κριστόφ Βαζέχα, ο... εξολοθρευτής, έκανε έκκληση στον κόσμο να δώσει πάλι βροντερό παρών και να βοηθήσει από την εξέδρα την προσπάθεια της ομάδας για τη νίκη, που ισοδυναμεί στην προκειμένη περίπτωση με δυναμικό μπάσιμο στο παιχνίδι της πρόκρισης.
 «Το παιχνίδι με τη Βαλένθια», ανέφερε, «είναι πολύ κρίσιμο και οι φίλοι του Παναθηναϊκού το γνωρίζουν πολύ καλά. Ολα τα παιδιά της ομάδας και εγώ θα κάνουμε το καθήκον μας. Ομως θέλουμε τον κόσμο μαζί μας. Θέλουμε στο Ολυμπιακό Στάδιο να γίνει ό,τι και με τη Γιουβέντους. Παίκτες και φίλαθλοι να ζήσουμε μια μοναδική βραδιά. Ο Παναθηναϊκός πέρασε με το σπαθί του στη φάση των 16 του Τσάμπιονς Λιγκ. Οταν όλοι τον είχαν ξεγραμμένο, έδωσε την απάντηση που έπρεπε. Το ίδιο θα γίνει και τώρα, με τη συμπαράσταση του κόσμου, με τον υπέροχο λαό του Παναθηναϊκού δίπλα μας».
 Πάνω από 35.000 εισιτήρια είχαν πουληθεί μέχρι χθες. Τα φθηνά των 5.000 (για τα μέλη των συνδέσμων οπαδών) έχουν εξαφανιστεί, ενώ υπάρχουν και διατίθενται των 7.000, 8.000 και 12.000 δρχ.
 Στην Παιανία, η μεγάλη νίκη επί του Ηρακλή δημιούργησε, όπως ήταν φυσικό, ευφορία. Υπάρχει πάντως κι ένα πρόβλημα. Ο Γκαλέτο έπαθε διάστρεμμα στο Καυτανζόγλειο και δεν θα αγωνιστεί. Υποψήφιοι να τον αντικαταστήσουν είναι οι Κουτσουρές, Κόλα. Σε σύντομη ομιλία του στα αποδυτήρια, ο Αναστασιάδης τόνισε μεταξύ άλλων ότι «το πρόβλημα της κούρασης υφίσταται, αλλά θα το ξεπεράσουμε».
 Αμέσως μετά... έδιωξε για πολλοστή φορά τον Κιάσο, που έμεινε προχθές στη Θεσσαλονίκη χωρίς άδεια. Ο ποδοσφαιριστής δικαιολογήθηκε, λέγοντας ότι προσπάθησε να ενημερώσει τον προπονητή, αλλά για κακή του τύχη δεν ήταν εφικτή η επικοινωνία.
  * Με το μεγάλο αστέρι της, Γκάιθκα Μεντιέτα (δεν έπαιξε το Σάββατο εναντίον της Βαγιαδολίδ λόγω κόπωσης) και τον Ζοσελίν Αγκλομά (που ξεπέρασε τις ημικρανίες), αλλά χωρίς τους τραυματίες Ζλάτκο Ζάχοβιτς, Ντιντιέ Ντεσάμπ, ήρθε χθες βράδυ η αποστολή της Βαλένθια.
 Στο Ελληνικό, κανείς δεν έκανε δηλώσεις. Οπως έγινε γνωστό πάντως, οι Ισπανοί θεωρούν τον Παναθηναϊκό «πιο δύσκολο αντίπαλο από τον Ολυμπιακό (που αντιμετώπισαν στην πρώτη φάση του Τσάμπιονς Λιγκ) και πιο δεμένη ομάδα με πολύ σφιχτή άμυνα».
