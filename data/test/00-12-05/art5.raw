Δεν μπορείτε να φανταστείτε πόσες πολλές σελίδες μπορούν να γραφτούν με θέμα ένα σκύλο. Και πόσα πολλά είναι τα ζητήματα που τον αφορούν. Τα 17 τεύχη του περιοδικού «Βλέμμα», που συμπλήρωσε τα τρία χρόνια κυκλοφορίας του, μπορούν να
σας πείσουν. Η φροντίδα και η εκπαίδευσή του, η πρόληψη και η θεραπεία των ασθενειών του, αλλά και πολλά ιστορικά στοιχεία και επιστημονικά δεδομένα που τον αφορούν, είναι μόνο μερικά από τα θέματα που φιλοξενεί το περιοδικό. Με έδρα τη Θεσσαλονίκη, σκοπό έχει να απευθυνθεί όχι μόνο στην περιορισμένη αριθμητικά ομάδα των οργανωμένων κυνόφιλων, αλλά στη διευρυμένη σύνθεση των ιδιοκτητών σκύλων.
 Οσο και αν εκπλήσσει τον «αμύητο», η κοινότητα των κυνοφίλων έχει τη δική της θεσμική οργάνωσή, αλλά και την πολιτική της -συχνά περισσότερες από μία- πάνω σε συγκεκριμένα ζητήματα που πάντα αφορούν το σκύλο. Πάντως, πέρα από έριδες και διαφωνίες, πολιτική του εκδότη κ. Περικλή Κοσμόπουλου είναι το περιοδικό του να φιλοξενεί απόψεις που δεν κραυγάζουν, αλλά στόχο έχουν την πληρέστερη γνώση του συντρόφου, φίλου και τρόπου ζωής που λέγεται σκύλος.
 Ενθερμος κυνόφιλος τοποθετεί τον κεραυνοβόλο «έρωτά» του για τις τετράποδες υπάρξεις τριάντα εννέα χρόνια πριν. Τότε, η τυχαία γνωριμία του με έναν ημίαιμο, τον Ασπρουλιάρη, που τον έσωσε από έναν αγορίστικο καυγά, προκάλεσε ένα πάθος που επρόκειτο να κρατήσει χρόνια. Η συναισθηματική του «κλίση» απέκτησε επιστημονικές βάσεις στον Καναδά, όπου δούλευε και σπούδαζε ηλεκτρολόγος-μηχανολόγος με ειδίκευση στην ιατρική τεχνολογία. Εκεί τυχαία πρωτάκουσε για τη ζωοτεχνία και έγινε τακτικός «επισκέπτης» του μαθήματος.
 Αν και εξάσκησε την ειδικότητά του -την εξωσωματική κυκλοφορία (μέθοδο που εφαρμόζεται σε εγχειρήσεις ανοιχτής καρδιάς) - σε νοσοκομεία, εδώ και τρία χρόνια έχει αφιερωθεί εξ ολοκλήρου στην έκδοση του περιοδικού που διανέμεται σε όλη την Ελλάδα. Η αγάπη του για τη χώρα του και τον αρχαίο πολιτισμό της μοιάζει να συναγωνίζεται το πάθος του για τα σκυλιά, αφού συνεχώς αναφέρεται στην ελληνική γλώσσα και τον ελληνικό πολιτισμό, που, όπως αναφέρει, «είναι αυτός που μελέτησε καλύτερα από οποιονδήποτε άλλο το σκύλο».
 Καθοριστικό γεγονός για την έκδοση του «Βλέμματος» υπήρξε ένα τροχαίο ατύχημα που τον καθήλωσε για πολύ καιρό στο κρεβάτι. Εκεί ένιωσε τη βαθιά συμπαράσταση
των σκυλιών του και το χαμηλό επίπεδο στο οποίο είχε περιέλθει η κυνοφιλία στην Ελλάδα. Παρακολουθούσε με λύπη τη μετατροπή της αγάπης για τα ζώα σε υπόθεση ματαιοδοξίας και κοινωνικής προβολής. Γι' αυτόν η συνύπαρξη με τα ζώα και ειδικότερα με τα σκυλιά μπορεί να μας κάνει καλύτερους ανθρώπους.
 Αυτή η πίστη έδωσε και το στίγμα της έκδοσής του. Τα σκυλιά που συναντάμε στις
σελίδες του περιοδικού δεν είναι στημένα σαν να βρίσκονται σε έκθεση, αλλά φωτογραφίζονται την ώρα του παιχνιδιού τους στο φυσικό τους χώρο. Τι τον διαφοροποιεί από αρκετούς κυνόφιλους; «Καταλαβαίνω την αναγκαιότητα της διοικητικής διαχείρισης του ανθρώπου πάνω στο σκύλο. Ομως, απλώς σαν μια αναγκαιότητα που τους επιτρέπει να επιβιώνουν στις συνθήκες που οι άνθρωποι δημιούργησαν. Οχι σαν αυτοσκοπό».
 Στο περιοδικό αρθρογραφούν αρκετά μέλη του φιλοζωικού σωματείου «Aργος». «Το "Aργος" είναι το πρώτο ελληνικό φιλοζωικό σωματείο που πρότεινε την περισυλλογή και στείρωση των αδέσποτων και την επανατοποθέτησή τους στον τόπο περισυλλογής. Αυτή είναι και η θέση του περιοδικού όσον αφορά τα αδέσποτα. Είμαι κάθετα αντίθετος στα κυνοκομεία, ακόμη και αν αυτά προέρχονται από τις καλύτερες προθέσεις. Διαφορετικά είδη σκύλων δεν μπορούν να συνυπάρξουν κάτω από την ίδια στέγη. Το καθένα από αυτά κουβαλάει 35 εκατομμύρια χρόνια εξέλιξης. Δεν μπορείς να τα μαζεύεις και να τα ταΐζεις σαν να είναι κότες».
 Οσο για το κατά πόσο ζωόφιλοι είμαστε οι Ελληνες; Ο Περικλής Κοσμόπουλος πιστεύει πως σαν λαός είμαστε ιδιαίτερα ευαίσθητος και έχουμε τον ψυχισμό που μπορεί να μας κάνει τους καλύτερους φιλόζωους στον κόσμο. Δεν έχουμε όμως την απαραίτητη παιδεία για να το εκδηλώσουμε. Γι' αυτόν η φιλοζωία δεν είναι αποκομμένη από τις υπόλοιπες κοινωνικές εκδηλώσεις και έτσι μάλλον δεν τρέφει ιδιαίτερη εκτίμηση για τον Χίμλερ, τον αρχηγό των SS, που «αν και χαστούκισε έναν συγχωριανό του, γιατί κλότσησε ένα σκύλο, δεν δίστασε να ρίξει στα κρεματόρια έξι εκατομμύρια Εβραίους».
 Οσο για τους πολιτισμένους Ευρωπαίους; «Η φιλοζωία των Γάλλων και των Γερμανών
οφείλεται σε ορισμένους κλασικιστές των χωρών αυτών. Μπορεί να αφήνουν τα σκυλιά να μπαίνουν στα λεωφορεία και αυτό να το θεωρούν δείγμα πολιτισμού, από
την άλλη όμως εκπαιδεύουν σκυλιά να επιτίθενται σε διαδηλωτές. Αυτό δεν είναι φιλοζωία, αλλά βαρβαρότητα».
 Στα φιλόδοξα σχέδιά του περιλαμβάνονται κάποιες συνεργασίες με τον «Αρκτούρο»,
που είναι ήδη σε εφαρμογή και στόχο έχουν την προστασία συγκεκριμένων ειδών, αλλά και ένα πρόγραμμα υιοθεσίας αδέσποτων σκύλων από άτομα που συμμετέχουν σε
 Για τον Περικλή Κοσμόπουλο, η ζωή με έναν σκύλο είναι ένας ολόκληρος τρόπος ζωής: «Μπορείς να κάνεις ένα οδοιπορικό μαζί του ή να απολαύσεις τη φύση και ταυτόχρονα τη συντροφιά του. Ο σκύλος δεν είναι ένα μέσο φύλαξης της περιουσίας μας, αλλά ένας τρόπος να μάθουμε περισσότερα για τους εαυτούς μας».
