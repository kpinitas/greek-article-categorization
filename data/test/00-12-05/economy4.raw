 Στενά συνδεδεμένη με την πορεία της ευρωπαϊκής οικονομίας, και τις άμυνες που αυτή διαθέτει απέναντι στους κινδύνους που την απειλούν, είναι η πορεία του ευρώ τους επόμενους μήνες. 
 Καθώς καθίσταται πλέον σαφές ότι η αμερικανική οικονομία επιβραδύνει με ταχύτερους ρυθμούς από ό,τι που αρχικά αναμενόταν και ο κίνδυνος μιας ύφεσης προβάλλει περισσότερεο πιθανός παρά ποτέ, το κοινό νόμισμα δείχνει ικανό να επωφεληθεί ως η εναλλακτική λύση απέναντι στο δολάριο. Το αν θα καταφέρει να ανακάμψει και να σταθεροποιηθεί σε υψηλότερα επίπεδα έναντι του μεγάλου του αντιπάλου, θα εξαρτηθεί από την πορεία της ευρωπαϊκής οικονομίας και το αν αυτή θα καταφέρει να έχει τις μικρότερες δυνατές απώλειες από την αμερικανική οικονομική επιβράδυνση και τις σημερινές υψηλές πετρελαϊκές τιμές. 
 Στις ΗΠΑ ο ρυθμός ανάπτυξης της οικονομίας στο γ' τρίμηνο ήταν ο χαμηλότερος των τελευταίων 4 ετών -2, 4%- ενώ όλα σχεδόν τα θεμελιώδη οικονομικά στοιχεία επιβεβαιώνουν την επερχόμενη μεγάλη επιβράδυνση. Τα ατομικά εισοδήματα παρουσίασαν πτώση τον Οκτώβριο, για πρώτη φορά εδώ και δύο χρόνια, η κατανάλωση επιβραδύνει διαρκώς τους τελευταίους μήνες τους ρυθμούς αύξησής της, ενώ οι αποταμιεύσεις συνεχίζουν να υποχωρούν σε αλλεπάλληλα αρνητικά επίπεδα ρεκόρ. Η μία μετά την άλλη οι αμερικανικές επιχειρήσεις προειδοποιούν για χαμηλότερα κέρδη στη συνέχεια, γεγονός που προκαλεί τη δραματική πτώση των
τιμών των μετοχών τους. Από την άλλη πλευρά, τα πρώτα πιστωτικά προβλήματα αρχίζουν να κάνουν την εμφάνισή τους, καθώς πέρα του ότι στερεύει η χρηματοδότησή τους από τις κεφαλαιαγορές, οι τράπεζες γίνονται πιο προσεκτικές
στις πιστώσεις τους προς αυτές. Το μεγάλο πρόβλημα είναι ότι οι επενδύσεις των
αμερικανικών επιχειρήσεων αυξήθηκαν με πολύ μεγαλύτερο ρυθμό απ' ό,τι η εγχώρια αποταμίευση τα τελευταία χρόνια. 
 Στις τελευταίες 4 δεκαετίες μέχρι και το 1996 οι αποταμιεύσεις των αμερικανικών νοικοκυριών ήταν μεγαλύτερες σε σχέση με τα κεφάλαια που χρειάζονταν για την κάλυψη των χρηματοδοτικών αναγκών οι επιχειρήσεις. Σήμερα όμως το καθαρό έλλειμμα του ιδιωτικού τομέα -η διαφορά μεταξύ των αποταμιεύσεων νοικοκυριών και επιχειρήσεων (και των επενδύσεών τους), στις ΗΠΑ
ανέρχεται περίπου στο 7%. Ανάλογα ελλείμματα στο πρόσφατο παρελθόν στη Βρετανία, την Ιαπωνία και τη Σουηδία προκάλεσαν σημαντικά προβλήματα και οδήγησαν σε ύφεση των οικονομιών τους. 
 Προκειμένου να καλυφθεί το παραπάνω έλλειμμα η λύση ήταν τα κεφάλαια από το εξωτερικό, γεγονός όμως που εκτόξευσε το έλλειμμα του ισοζυγίου τρεχουσών συναλλαγών των ΗΠΑ στο 4, 5% του ΑΕΠ. Χρήμα απ' όλον τον πλανήτη εισέρρευσε στις ΗΠΑ εξ αιτίας της υψηλής κερδοφορίας των επιχειρήσεών της. Ομως τώρα που η οικονομία και η κερδοφορία των επιχειρήσεων επιβραδύνει αυτές οι ροές κεφαλαίων θα μπορούσαν να στεγνώσουν. Κυρίως από την Ευρώπη, όπου η αύξηση της
άμεσης επένδυσης προς τις ΗΠΑ στάθηκε σημαντικός παράγοντας της ενίσχυσης του δολαρίου στη χρονιά που φεύγει.
 Ετσι αρκετοί είναι οι οικονομολόγοι που έχουν αρχίσει να αναθεωρούν τις προβλέψεις τους για την οικονομική ανάπτυξη στους επόμενους μήνες σε επίπεδα πολύ χαμηλότερα του 3%, ακόμη και του 2%. Αρκετοί μάλιστα εξ αυτών πιστεύουν ότι οι κίνδυνοι μιας επερχόμενης ύφεσης στην αμερικανική οικονομία βρίσκονται σήμερα στο υψηλότερο -εδώ και χρόνια- σημείο και αυξάνονται ραγδαία. Επισημαίνουν πως πρόκειται για την πρώτη επιβράδυνση που γνωρίζει η νέα oικονομία και κανείς δεν μπορεί να είναι σίγουρος για το πώς θα εξελιχθεί αυτή, κάτι που εντείνει τους φόβους για μια ανώμαλη προσγείωση. Εάν οι εκτιμήσεις τους επιβεβαιωθούν, τότε οι αρνητικές επιδράσεις δεν θα αργήσουν να
φανούν, καταρχήν φυσικά στην αγορά εργασίας. Αρκετοί αναλυτές εκτιμούν ότι η ανεργία από το 3, 9%, που βρίσκεται σήμερα θα αυξηθεί τουλάχιστον ώς το 4, 5% στα μέσα της επόμενης χρονιάς, κάτι που σημαίνει ότι περίπου 845.000 Αμερικανοί θα μείνουν χωρίς δουλειά. 
 Αν και την ίδια ώρα οι ενδείξεις από τον υπόλοιπο κόσμο είναι ότι και άλλες περιοχές επιβραδύνουν τους ρυθμούς οικονομικής ανάπτυξης, αυτές δεν βιώνουν τους ίδιους κινδύνους με αυτούς που ελλοχεύουν στις ΗΠΑ. Ο ρυμός οικονομικής ανάπτυξης στη ζώνη του ευρώ αναμένεται φέτος 3, 5% και 3% το 2001 και θα μπορούσε άνετα να ξεπεράσει τον αντίστοιχο των ΗΠΑ. Η εξέλιξη αυτή έρχεται σε πλήρη αντίθεση με αυτό που συνέβαινε τα τελευταία χρόνια, όταν η γενική αποδοχή ότι η αμερικανική οικονομία αποτελεί τον κινητήρα της παγκόσμιας οικονομικής ανάπτυξης εγγυώταν τη ροή κεφαλαίων στο εσωτερικό της. Η ταχύτερη οικονομική ανάπτυξη στις ΗΠΑ αποτέλεσε άλλωστε και το κλειδί για τη συνεχή υποτίμηση του ευρώ έναντι του δολαρίου. Το κοινό νόμισμα έχασε περισσότερο από
το 30% της αξίας του έναντι του δολαρίου από τον Ιανουάριο του 2000 προσεγγίζοντας το αρνητικό ιστορικό ρεκόρ των 82, 28 σεντς στις 26 Οκτωβρίου αυτής της χρονιάς. Ομως, εάν οι επενδυτές αρχίσουν να εστιάζουν πια την προσοχή τους στις σημερινές ανισορροπίες των αμερικανικών θεμελιωδών οικονομικών μεγεθών, τότε το πιο πιθανό είναι να στρέψουν την πλάτη τους προς τις ΗΠΑ σύντομα, κάτι που θα επιδεινώσει την εμπιστοσύνη προς το δολάριο. Στο πρόσφατο παρελθόν διεθνείς κρίσεις και καταρρεύσεις στις κεφαλαιαγορές δεν επηρέασαν την πίστη των επενδυτών στις προοπτικές της αμερικανικής οικονομίας και το δολάριο. Οι πρώτες ενδείξεις όμως είναι ότι τα πράγματα αλλάζουν. Η διαφορά ρυθμών οικονομικής ανάπτυξης μεταξύ ζώνης ευρώ και ΗΠΑ σχεδόν εξαφανίστηκε στο γ' τρίμηνο. Το εξαήμερο ράλι του ευρώ την περασμένη εβδομάδα που το οδήγησε στα 88 σεντς πιθανόν να συνεχιστεί, καθώς η Ευρώπη δεν αντιμετωπίζει ανάλογα προβλήματα με αυτά των ΗΠΑ. Αν και η καθαρή πιστωτική θέση του ιδιωτικού τομέα επιδεινώνεται και εδώ, τόσο αυτός όσο και ο δημόσιος τομέας αλλά και το ισοζύγιο πληρωμών παραμένουν ακόμη σε ισορροπία. Το γεγονός
αυτό υποδηλώνει ότι η οικονομική επέκταση της Ευρώπης είναι σήμερα καλύτερα εξισορροπημένη και πιο διατηρήσιμη από αυτήν των ΗΠΑ. 
 Αυτό βέβαια δεν σημαίνει ότι δεν υπάρχουν αγκάθια στην ευρωπαϊκή οικονομία. Οι
υψηλές τιμές του πετρελαίου, βασικός παράγοντας ανόδου του πληθωρισμού και επιδείνωσης της επιχειρηματικής και καταναλωτικής εμπιστοσύνης, μειώνει ήδη -έστω και ελαφρά- τους ρυθμούς οικονομικής ανάπτυξης της ευρωζώνης στο δεύτερο
εξάμηνο. Από την άλλη πλευρά, αν και η μεγάλη δύναμη της ευρωπαϊκής οικονομίας
έγκειται στην εσωτερική της αγορά, οι επιπτώσεις μιας οικονομικής επιβράδυνσης
στον υπόλοιπο κόσμο -απόρροια της αμερικανικής επιβράδυνσης- είναι σίγουρο ότι
 Η τελική κρίση των αγορών θα αντανακλά σε μεγάλο βαθμό αν τελικά οι ΗΠΑ μπορούν να συνεχίζουν να επιδεικνύουν το δυναμισμό της περασμένης δεκαετίας. 
