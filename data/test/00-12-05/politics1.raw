 κυβέρνηση αποδοκίμασε χθες την ενέργεια του πρεσβευτή των ΗΠΑ, Νίκολας Μπερνς,
να της υποδείξει να μην αγοράσει το αεροσκάφος «Γιουροφάιτερ» (συμπαραγωγή πολλών ευρωπαϊκών χωρών), αλλά το αμερικανικό JS. Και επιβεβαίωσε ότι δεν πρόκειται ν' αλλάξει η απόφασή της.
 «Θεωρούμε ότι το να εμφανίζεται ένας διπλωμάτης με τέτοιον τρόπο, σαν να υποδεικνύει τις επιλογές σε μια κυβέρνηση, πέραν του ότι οδηγεί σε πολλά προβλήματα και μπορεί να δημιουργήσει παρεξήγηση, μπορεί να πει κανείς ότι είναι δυσάρεστη και γι' αυτό αποδοκιμάζουμε μια τέτοια στάση», είπε ο Δ. Ρέππας.
 Υπενθυμίζουμε ότι ο κ. Μπερνς, σε προχθεσινή ομιλία του, εμφανίστηκε σαν ατζέντης της αμερικανικής εταιρείας που παράγει το πολεμικό αεροσκάφος, προσπαθώντας να αναγκάσει την κυβέρνηση ν' αλλάξει την απόφασή της και να μην αγοράσει, τελικά, το «Eυρωμαχητικό». Η παρέμβασή του αυτή, μάλιστα, έγινε σε μια κρίσιμη στιγμή, καθώς έχουν αρχίσει οι διαπραγματεύσεις με το ευρωπαϊκό κονσόρτσιουμ.
 Ο κυβερνητικός εκπρόσωπος, πάντως, επανέλαβε ότι η απόφαση που έχει ληφθεί από
το ΚΥΣΕΑ «με γνώμονα το εθνικό συμφέρον» θα εφαρμοστεί και οι διαπραγματεύσεις
θα ολοκληρωθούν σύντομα. Η κυβέρνηση, στο πλαίσιο του νέου εξοπλιστικού προγράμματος, έχει αγοράσει μέχρι τώρα το αμερικανικό πολεμικό αεροσκάφος F-16
και αποφάσισε να αγοράσει και το Γιουροφάιτερ, με στόχο να ενταχθεί στην ομάδα
των ευρωπαϊκών χωρών που το παράγουν. Η δεύτερη αποφαση δεν άρεσε στους Αμερικανούς, εξ ου και η απροκάλυπτη παρέμβαση Μπερνς, την οποία χαρακτήρισαν «απαράδεκτη» αρμόδιες κυβερνητικές πηγές.
