 εμφάνιση κρουσμάτων αρχαιοκαπηλίας διογκώθηκε στη χώρα μας μετά την κατάργηση των ενδοκοινοτικών συνόρων από την 1/1/93. Η διαπίστωση αυτή είναι κοινά αποδεκτή από όλους όσοι παρακολουθούν την παράνομη διακίνηση των πολιτιστικών αγαθών της χώρας, είτε αυτοί είναι αρχαιολόγοι, είτε αστυνομικοί. Ωστόσο, έτσι
ξεκάθαρα μόνο από τον διευθυντή του Επιγραφικού Μουσείου Χαράλαμπο Κριτζά διατυπώθηκε, όπως διαβάζουμε στα πρακτικά της συζήτησης στρογγύλης τραπέζης, που έγινε στο Αρχαιολογικό Μουσείο Θεσσαλονίκης (Μάρτιος 2000) με θέμα «Πολιτιστική κληρονομιά: επιστροφή και παράνομη διακίνηση», τα οποία μόλις εκδόθηκαν. 
 «Οταν το πολιτιστικό αντικείμενο περάσει λαθραία από τη χώρα καταγωγής του σε μια άλλη χώρα της Ευρωπαϊκής Ενωσης (Ε.Ε.) -εξηγεί ο κ. Κριτζάς- είναι ευκολότερη η εξαγωγή του, επειδή δεν υπάρχουν στοιχεία τεκμηρίωσής του στη δεύτερη χώρα, που λειτουργεί ως ενδιάμεσος σταθμός. Η λυπηρή αυτή κατάσταση είναι φυσικά γνωστή στις αρμόδιες αρχές».
 Επισημαίνει τις επιτυχίες των διωκτικών αρχών στην πάταξη της αρχαιοκαπηλίας τα τελευταία χρόνια, αλλά και τις δυσκολίες που έχουν προκύψει και αφορούν στην ποικιλία των εθνικών νομοθεσιών, την ανομοιομορφία στον τρόπο καταγραφής και τεκμηρίωσης των πολιτιστικών αγαθών και τις διαφορετικές γλώσσες που χρησιμοποιούνται. Ετσι, δυσκολεύεται η ανεύρεση των κλεμμένων. 
 «Στην Ελλάδα η παρανομία της αρχαιοκαπηλίας είναι πληγή που έχει τις ρίζες της
βαθιά στους αιώνες, στην πρώτη κιόλας μέρα που διαδέχτηκε την αρχαιότητα» είπε
στην ίδια συζήτηση ο προϊστάμενος του Τμήματος Δίωξης Αρχαιοκαπηλίας Αττικής Γ. Τζάλλας, γνωστός για τις επιτυχίες του στην πάταξη της αρχαικαπηλίας. Ο κ. Τζάλλας έδωσε το προφίλ του Ελληνα αρχαιοκάπηλου. Είπε ότι οι άνθρωποι αυτοί «έχουν επιτηδειότητα, οικονομική άνεση, πλούσια μέσα έρευνας και κίνησης. Διακρίνονται για τις γνώσεις και την πείρα τους σε θέματα αρχαιοτήτων, δεν εξαιρούν τίποτε. Γι αυτούς όλα έχουν κάποια αξία. Ομως οι στόχοι τους συχνά προσδιορίζονται από το είδος που ζητούν οι διεθνείς αγορές».
 Αν οι εγκέφαλοι έχουν τα παραπάνω χαρακτηριστικά, «τα εκτελεστικά όργανα είναι
συνήθως κοινοί κλέφτες, αδίστακτοι, επικίνδυνοι. Χάριν του εύκολου πλουτισμού φυγαδεύουν στο εξωτερικό πολύτιμα έργα τέχνης».
 Το να φυγαδευτεί ένα αρχαίο από τη χώρα μας στο εξωτερικό φαίνεται πως δεν είναι δύσκολη υπόθεση. Γίνεται «συνήθως μέσω συνόρων, με αυτοκίνητα σε ειδικές
κρύπτες ή με ιδιόκτητα πλωτά μέσα». Συνεπώς, αν δεν υπάρχουν συγκεκριμένες πληροφορίες για να γίνει εξονυχιστικός έλεγχος, δεν μπορούν οι αρχές να οδηγηθούν στην κατάσχεση των αρχαίων και τη σύλληψη των ενόχων. Οσο για την ξένη αγορά «έχει αποδειχθεί αρκετά φιλόξενη για τις ελληνικές αρχαιότητες» κατά τον κ. Τζάλλα, που έχει πολλές φορές ταξιδέψει για τον εντοπισμό κλεμμένων στο εξωτερικό. «Σ' όλες σχεδόν τις μεγάλες ευρωπαϊκές πόλεις, καθώς και της Αμερικής, του Καναδά και της Ιαπωνίας, τα μεγάλα καταστήματα πωλήσεων καλλιτεχνικών έργων, οι γνωστές "γκαλερί", διαθέτουν στην πελατεία τους ελληνικά αρχαία αντικείμενα ή ελληνικές εικόνες. Αυτές οι "γκαλερί" διαθέτουν ολόκληρα κυκλώματα για τον εντοπισμό και την αναζήτηση αρχαιοτήτων και συνεργάζονται με διεθνείς ή ντόπιες σπείρες, από τις οποίες αγοράζουν σε τιμές
