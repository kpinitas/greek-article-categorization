 εμφύλιος πόλεμος που είχε ξεσπάσει στο προεδρείο της Οργανωτικής Επιτροπής των
Ολυμπιακών Αγώνων του 2004 τελείωσε με την παραίτηση του Πέτρου Συναδινού από τη θέση του διευθύνοντος συμβούλου.
 Ο κ. Συναδινός απέστειλε χθες το πρωί επιστολή παραίτησης στον πρωθυπουργό Κώστα Σημίτη, επικαλούμενος προσωπικούς λόγους. Η πρόεδρος του «Αθήνα 2004» Γιάννα Αγγελοπούλου-Δασκαλάκη ενημερώθηκε για την απόφαση του συνεργάτη της στη Λωζάννη, και σε δηλώσεις της επισήμανε ότι «η υπόθεση της οργάνωσης των Αγώνων θα προχωρήσει με ομαδική δουλειά», αφήνοντας να εννοηθεί ότι η παραίτηση Συναδινού από την εταιρεία δεν θα δημιουργήσει προβλήματα στην προετοιμασία της Ολυμπιάδας.
 Eίναι χαρακτηριστικό ότι τόσο ο Π. Συναδινός όσο και η Γιάννα Aγγελοπούλου απέφυγαν στις δηλώσεις τους να κάνουν και την παραμικρή αναφορά ο ένας στον άλλο, πείθοντας έτσι ότι τον τελευταίο καιρό υπήρχαν μεταξύ τους σχέσεις οργής...
 Οπως εδώ και καιρό είχε διαφανεί, η παραίτηση Συναδινού ήταν θέμα χρόνου και θα είχε να κάνει, κυρίως, με τη διάσταση απόψεων που παρατηρείτο ανάμεσα σ' αυτόν και την πρόεδρο Γιάννα Aγγελοπούλου.
 Οι σχέσεις των δύο, μετά το Σίδνεϊ, ήταν τυπικές. Οχι μόνο γιατί η κυρία Aγγελοπούλου υποβάθμιζε συνεχώς το ρόλο και τις αρμοδιότητες του διευθύνοντος συμβούλου, αλλά και γιατί ο τελευταίος έβλεπε με επιφυλακτικότητα και καχυποψία πολλές από τις ενέργειες της προέδρου.
 Στενοί φίλοι του Π. Συναδινού ισχυρίζονται ότι, μετά την αποπομπή του K. Λιάσκα, ο διευθύνων σύμβουλος περίμενε ανά πάσα στιγμή και τη δική του, λέγοντας χαρακτηριστικά: «H Γιάννα δεν θα διστάσει να θυσιάσει οποιονδήποτε, προκειμένου να μείνει η ίδια στο απυρόβλητο».
 Aπό τότε μεσολάβησε το θέμα της ανάθεσης της τηλεοπτικής παραγωγής των Ολυμπιακών Aγώνων του 2004, με τη Γιάννα Aγγελοπούλου θερμότατη υποστηρίκτρια της λύσης Pομέρο και τον Π. Συναδινό να προσπαθεί -όπως υποστήριξε- να διατηρήσει την ευρωπαϊκή κοινοπραξία μέσα στο παιχνίδι, κατά τη φάση των διαπραγματεύσεων.
 Aλλες πληροφορίες, πάντως, αναφέρουν ότι από κάποιο σημείο και μετά, ο ίδιος ο
πρωθυπουργός δεν έβλεπε με καλό μάτι την παραμονή Συναδινού στον «Aθήνα 2004».
Οχι μόνο λόγω των προστριβών του με την πάντα ισχυρότατη Γιάννα Aγγελοπούλου, αλλά και λόγω των σχέσεων που ο διευθύνων σύμβουλος διατηρεί με τον επιχειρηματία Σ. Kόκκαλη.
 H άποψη αυτή ισχυροποιείται ακόμα περισσότερο με την παραίτηση και του συμβούλου Eπικοινωνίας, Γιάννη Pουμπάτη, ο οποίος βρέθηκε στο «2004», παίρνοντας μετεγγραφή από το ραδιοφωνικό σταθμό «Φλας». Eίναι ενδεχόμενο, με τις δύο αυτές παραιτήσεις, τα στρατόπεδα να επαναξιολογούν τις δυνάμεις τους, για ό,τι ήθελε προκύψει στο εγγύς μέλλον...
 Στον «Αθήνα 2004» ο εμφύλιος πόλεμος είχε ξεκινήσει από το Σίδνεϊ. Η κ. Αγγελοπούλου από την «ισχυρή ομάδα» είχε δίπλα της τους κ.κ. Μάρτον Σίμιτσεκ και Σπύρο Καπράλο, ενώ ο κ. Συναδινός βρισκόταν σε σύμπλευση με τον Κώστα Λιάσκα. Μετά το τέλος των Αγώνων του 2000 το προεδρείο της Οργανωτικής επέστρεψε στην Αθήνα σε τρία γκρουπ. Η πρόεδρος γύρισε με το σύζυγό της Θόδωρο
Αγγελόπουλο, οι κ.κ. Συναδινός, Λιάσκας με την αποστολή της Ολυμπιακής Επιτροπής και οι κ.κ. Καπράλος, Σίμιτσεκ με κάποια στελέχη της εταιρείας.
 Ο Κώστας Λιάσκας ήταν ο πρώτος που τελείωσε πρόωρα τη θητεία του στον «Αθήνα 2004» με αφορμή τη διαφωνία που είχε με τον υπουργό ΠΕΧΩΔΕ Κώστα Λαλιώτη για τους τεχνικούς συμβούλους των Ολυμπιακών Εργων. Η αποχώρηση (και) του Πέτρου Συναδινού, ο οποίος διαδέχθηκε τον Κώστα Μπακούρη τον περασμένο Ιούνιο, ήταν θέμα χρόνου. Ο τέως διευθύνων σύμβουλος διέρρεε ότι ήταν περιορισμένες οι αρμοδιότητές του στην Επιτροπή, ενώ δεν ήθελε να χρεωθεί τα όσα έγιναν στο Σίδνεϊ με την ενοικίαση των γραφείων όπου στεγάστηκε η Οργανωτική Επιτροπή. Από την πλευρά της πάντως η κ. Αγγελοπούλου θεωρούσε ότι ο κ. Συναδινός γνώριζε ποιες θα ήταν οι αρμοδιότητές του όταν αναλάμβανε τη θέση.
 Η πρόεδρος μάλιστα μπήκε μπροστά στο θέμα της μισθοδοσίας των τεσσάρων (στενών) συνεργατών της, αλλά στο Σίδνεϊ η ομάδα δεν ήταν ενωμένη και ο καθένας εκπροσωπούσε τον εαυτό του! Στη διάρκεια μάλιστα των αγώνων λέγεται ότι υπήρχε σχέδιο ανατροπής της κ. Αγγελοπούλου από τους κ.κ. Συναδινό και Λιάσκα και γενικά το κλίμα δεν ήταν καλό.
 Η διοίκηση της Οργανωτικής Επιτροπής ήταν ένα καζάνι που έβραζε και ο Πέτρος Συναδινός κατάλαβε ότι είχε αρχίσει γι' αυτόν η αντίστροφη μέτρηση όταν η «Σιδηρά Κυρία» τον «έκοψε» από το ταξίδι της Λοζάνης, όπου γίνεται ένα συνέδριο για τα media. Ο κ. Συναδινός αντέδρασε, αφού αυτός ήταν υπεύθυνος για
τα τηλεοπτικά, ζήτησε να πάει, αλλά η πρόεδρος του ξεκαθάρισε ότι δεν θα ταξίδευε στην Ελβετία. Ετσι, πήρε την οριστική απόφαση να παραιτηθεί από την Επιτροπή. Ανακοίνωσε μάλιστα την απόφασή του ενώ η Γιάννα Αγγελοπούλου Δασκαλάκη ήταν στη Λοζάνη για το συνέδριο.
 Το πρωί απέστειλε την επιστολή στο πρωθυπουργικό γραφείο, ενώ ενημέρωσε τηλεφωνικά τους υπουργούς ΠΕΧΩΔΕ και Τύπου. Στη συνέχεια μέσα σε βαρύ κλίμα ανακοίνωσε και στους γενικούς διευθυντές της εταιρείας την απόφασή του να διακόψει τη συνεργασία του. Ο κ. Συναδινός απέστειλε επιστολή και στον «Αθήνα 2004», μέσω του ηλεκτρονικού ταχυδρομείου, αναφέροντας σε αυτήν ότι «η εταιρεία βρίσκεται σε πολύ καλό δρόμο, όπως κατέστη εμφανές και από τα εύσημα της Συντονιστικής Επιτροπής της ΔΟΕ στην πρόσφατη επίσκεψή της στην Αθήνα και έπειτα από τον έλεγχο που πραγματοποίησε για την πορεία των έργων. Θα πρέπει όλα τα μέλη και τα στελέχη της εταιρείας να εργαστούν με τον ίδιο τρόπο για να
 Η Γιάννα Αγγελοπούλου Δασκαλάκη έμαθε πρώτη απ' όλους την παραίτηση του κ. Συναδινού. Κάλεσε αμέσως τους κ.κ. Καπράλο και Σίμιτσεκ που τη συνοδεύουν στη Λοζάνη και τους μετέφερε τα νέα από την Αθήνα. Τα δύο μέλη της Οργανωτικής έδειξαν να μην αιφνιδιάζονται από την τελευταία εξέλιξη. Μάλλον περίμεναν ότι ο διευθύνων σύμβουλος θα ακολουθούσε το δρόμο που χάραξε ο κ. Λιάσκας.
 Δηλώσεις για την παραίτηση Συναδινού έκανε μόνο η πρόεδρος. «Λυπούμαστε που έφυγε ο Πέτρος, αλλά σε μία μακρά πορεία θα υπάρχουν και προβλήματα», δήλωσε η
κ. Αγγελοπούλου, η οποία συμπλήρωσε: «Ο δρόμος είναι δύσκολος, είμαστε προσηλωμένοι στο στόχο και είμαι αισιόδοξη πως θα γίνει ό,τι χρειάζεται για να
 Η πρόεδρος της Οργανωτικής έδωσε έμφαση στο γεγονός ότι η υπόθεση της προετοιμασίας των Αγώνων είναι ομαδική και όχι ατομική, επισημαίνοντας: «Η υπόθεση θα προχωρήσει με την ομαδική δουλειά». Είναι εμφανές ότι η κ. Αγγελοπούλου δεν στέκεται σε πρόσωπα...
 Σε ό,τι αφορά τώρα τη θέση του διευθύνοντος συμβούλου, πιθανότατα θα την αναλάβει κι αυτή η Γιάννα Αγγελοπούλου Δασκαλάκη. Το θέμα πάντως αναμένεται να
ξεκαθαριστεί μετά τη συνάντηση που θα έχει η κ. Αγγελοπούλου με τον πρωθυπουργό.
 Ο Καναδός αντιπρόεδρος της ΔΟΕ Ρίτσαρντ Πάουντ εξέφρασε και πάλι, εμμέσως πλην
σαφώς, την ανησυχία του για την επιτυχία των Ολυμπιακών Αγώνων του 2004. Σε ερώτηση που του έγινε από δημοσιογράφο για το αν θα γίνουν καλοί αγώνες στην Αθήνα, ο «αθάνατος» υποστήριξε: «Ελπίζω, αλλά δεν είμαι σίγουρος. Εσείς είστε σίγουρος; Υπάρχει πρόβλημα με την υλοποίηση του χρονοδιαγράμματος για τις κατασκευές».
 Ο κ. Πάουντ αναφέρθηκε και στην πρόεδρο του «Αθήνα 2004» λέγοντας πως «πέτυχε να πάρει τους αγώνες, ελπίζω να προωθήσει και την οργάνωσή τους».
 Ο πρόεδρος της Συντονιστικής Επιτροπής Ζακ Ρογκ για άλλη μία φορά εξέφρασε την
ικανοποίησή του για την πορεία των έργων, ωστόσο τόνισε πως «ο χρόνος παραμένει ένας σημαντικός παράγοντας».
παραίτηση του Πέτρου Συναδινού από την Οργανωτική Επιτροπή απασχόλησε τα ξένα
πρακτορεία ειδήσεων, ενώ έδωσε τροφή για σχόλια στην αντιπολίτευση. Ο υπεύθυνος του τομέα Πολιτισμού και Ολυμπιακών Αγώνων της Νέας Δημοκρατίας, Μανώλης Κεφαλογιάννης, έκανε την ακόλουθη δήλωση: 
 «Η παραίτηση μέσα σε 48 ώρες δύο σημαντικών κομματικών στελεχών (παραιτήθηκε και ο Γιάννης Ρουμπάτης από τη θέση του συμβούλου στρατηγικής του "Αθήνα 2004"), που ήταν και στην Οργανωτική Eπιτροπή, αποδεικνύει ότι στο θέμα των Ολυμπιακών Αγώνων η κυβέρνηση βρίσκεται σε τέλμα. Η προσπάθεια του ίδιου του πρωθυπουργού για συντονισμό απέτυχε. Η "χρυσή ομάδα" που διόρισε φυλλορροεί. Η
"νέα μεγάλη ιδέα του έθνους", κατά δήλωση κυβερνητικών στελεχών, έχει εμπλακεί
σε μία εσωκομματική διαμάχη. Η Ν. Δ. θέλει να συμβάλει, φαίνεται όμως ότι η κυβέρνηση ακολουθεί το μετέωρο βήμα του πελαργού».
 Στην ανακοίνωσή του ο Συνασπισμός επισημαίνει ότι «αυτό που παραμένει ζητούμενο είναι η αξιοπιστία, η διαφάνεια και η αποτελεσματικότητα, γιατί θα πληρώσουμε ως λαός τις υπέρμετρες δαπάνες και τις αλόγιστες επιλογές έργων», ενώ το ΔΗΚΚΙ υποστηρίζει ότι «οι αλλεπάλληλες παραιτήσεις μελών της Οργανωτικής δημιουργούν τεράστιο ηθικό και πολιτικό ζήτημα για την κυβέρνηση, αλλά και για τη διοίκηση της εταιρείας, που οφείλουν να δώσουν εξηγήσεις και να μην κουκουλώνουν όλα όσα διαδραματίζονται στο παρασκήνιο».
 Από την πλευρά της κυβέρνησης, ο υπουργός Τύπου Δημήτρης Ρέππας υποστήριξε πως
«πρέπει να πούμε ότι είναι αξιοσημείωτο το έργο που επιτέλεσε ο κ. Συναδινός σε μία κρίσιμη περίοδο για την προετοιμασία της χώρα μας. Πραγματικά η συμβολή
του ήταν πολύ θετική σε αυτή την προσπάθεια.
 Το Γαλλικό Πρακτορείο Ειδήσεων αναφερόμενο στην παραίτηση Συναδινού λέει ότι «είναι μία χειρονομία αντίθετη στην προσπάθεια που κάνει η Αθήνα για να βελτιώσει την εικόνα οργάνωσης των Αγώνων», ενώ το Ass. Press υπογραμμίζει ότι
«η αποχώρηση του διευθύνοντος συμβούλου αποτελεί υψηλής βαθμίδας τριγμό στην προετοιμασία της Ολυμπιάδας».
 Τη λύπη του για την παραίτηση Συναδινού εξέφρασε (και) ο υπουργός Πολιτισμού Ευάγγελος Βενιζέλος, ο οποίος πάντως υπογράμμισε ότι «είναι αναπόφευκτο να υπάρχουν αλλαγές προσώπων, γιατί η διάρκεια προετοιμασίας των Αγώνων είναι μακρά».
 «Tο 2004 είναι μια ολόκληρη εθνική προσπάθεια, μια ολόκληρη εθνική στρατηγική.
Eίναι αναπόφευκτο να υπάρχουν αλλαγές προσώπων, γιατί η διάρκεια είναι μακρά και ο χρόνος πυκνός. Λυπάμαι πολύ γιατί έφυγε ο κ. Συναδινός πριν προλάβουμε να συνεργαστούμε μετά τη δική μου επάνοδο στο υπουργείο Πολιτισμού, αλλά σημασία έχει το γεγονός πως υπάρχει σχέδιο, υπάρχει ρυθμός και υπάρχει πλήρης αίσθηση της ταχύτητας με την οποία περνάει ο χρόνος. Tο 2004 είναι μια ευκαιρία για την Eλλάδα και θα την αξιοποιήσει με τον καλύτερο τρόπο. Bέβαια χρειάζεται να έχουμε ομόνοια, χρειάζεται να δείξουμε τον καλύτερο εαυτό μας και να μη μετατρέπουμε τα ζητήματα αυτά σε ζητήματα είτε παραπολιτικής προσέγγισης είτε κομματικής αντιδικίας».
 Οταν ρωτήθηκε αν όλες οι αρμοδιότητες περνούν στα χέρια της κυρίας Aγγελοπούλου, απάντησε: «Yπάρχει ένα σαφέστατο νομοθετικό και κανονιστικό πλαίσιο. Σημασία έχει ο καθένας να κάνει τη δουλειά του από τη θέση στην οποία
βρίσκεται. Eκεί η κ. Aγγελοπούλου κατέχει μια κεντρική και κατέχουσα θέση».
