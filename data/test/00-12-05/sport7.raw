 Φαίνεται πως ο Μίλαν Γκούροβιτς αποφάσισε με τη στάση του να διευκολύνει την ΑΕΚ ώστε να απαλλαγεί από ένα ακριβό συμβόλαιο σε μια περίοδο που το επεδίωκε ώστε να ξεπεράσει τα οικονομικά της προβλήματα. Μετά την αδικαιολόγητη πενθήμερη απουσία του παίκτη από τις προπονήσεις της περασμένης εβδομάδας ήταν πλέον βέβαιη η κατάληξη που οριστικοποιήθηκε χθες το βράδυ, όταν ολοκληρώθηκε η απολογία του ενώπιον του αντιπροέδρου της ΚΑΕ Γιάννη Γρανίτσα. ΑΕΚ και Γκούροβιτς αποφάσισαν να λύσουν τη συνεργασία τους κοινή συναινέσει αφού πλέον ο «δικέφαλος» είχε γερό πάτημα για να του «σπάσει» το συμβόλαιο χωρίς να χρειαστεί να του καταβάλει περισσότερα από τα δεδουλευμένα των τριών μηνών που συνεργάστηκαν. Ο Γκούροβιτς αποδείχτηκε ότι ήθελε να φύγει. Οχι όμως για τα μάτια μιας συμπατριώτισσας -όπως διαδίδεται- ούτε γιατί οι σχέσεις του με τον Ιβκοβιτς πέρασαν από κρίση τον τελευταίο καιρό. Κατά μία εκδοχή έχει βρει ομάδα να συνεχίσει την καριέρα του χωρίς να έχει να αντιμετωπίσει την ανασφάλεια που επικρατούσε στην ΑΕΚ. Σύμφωνα με πληροφορίες είναι κοντά σε συμφωνία με την ιταλική Κίντερ που του έχει κάνει πρόταση μέχρι το τέλος της σεζόν, ενώ υπάρχει και εναλλακτική λύση από ομάδα της πατρίδας του. Ολα αυτά σε μια περίοδο που υπάρχει η αίσθηση ότι από μέρα σε μέρα το ΑΣΕΑΔ θα δώσει το δικαίωμα στον Ιμπραΐμ Κουτλουάι να αγωνιστεί ως κοινοτικός στο ελληνικό πρωτάθλημα, λύνοντας σε μεγάλο βαθμό τα χέρια του προπονητή του.
 Κατά τα άλλα, η αποστολή της ομάδας αναχωρεί το μεσημέρι για την Μπολόνια, όπου αύριο θα αντιμετωπίσει την Κίντερ και εκτός από τον Γκούροβιτς (θα πάει στην Μπολόνια μόνος του αν και όταν ολοκληρωθεί η συμφωνία) είναι πιθανό να απουσιάσει και ο Δήμος Ντικούδης, ο οποίος υποφέρει από ενοχλήσεις στη μέση.
 * Ποιος είναι προπονητής στη Δάφνη; Ο Νίκος Χριστοδούλου, αλλά όχι για πολύ ακόμη. Από το βράδυ της Κυριακής (και με αφορμή την ήττα της Δάφνης από τον ΠΑΟΚ), ο Κώστας Τζιβελέκας ψάχνει μαζί με τους συνεργάτες του για καινούργιο προπονητή. Λέγεται μάλιστα ότι πήρε ήδη αρνητική απάντηση από τον Σούλη Μαρκόπουλο, και τώρα στρέφεται στους Ντράγκαν Σάκοτα και Κώστα Διαμαντόπουλο.
 * Στον Μίλαν Τόμιτς, κορυφαίο παίκτη του ντέρμπι ΑΕΚ-Ολυμπιακός, κατέληξε ο τίτλος του MVP της 6ης αγωνιστικής. Ο κάπτεν του «Θρύλου» συγκέντρωσε 58 ψήφους, μόλις 4 περισσότερες από εκείνες του Μιχάλη Πελεκάνου. Ακολούθησαν στην προτίμηση του Τύπου οι Φώτσης (24), Λιαδέλης (23), Φόρεστ (10). 
 * «Ετσι που το πάμε, θα 'ναι αποτυχία για το Περιστέρι να τερματίσει κάτω από την 4η θέση του πρωταθλήματος», έλεγε χθες ο κατενθουσιασμένος, από το αήττητο της ομάδας του στην Α1, Αλφόνσο Φορντ! Ο Αμερικανός γκαρντ επισκέφτηκε χθες το Δήμο Παλλήνης, και έδωσε επιταγή 500.000 δραχμών για την ενίσχυση της ομάδας ατόμων με ειδικές ανάγκες «Ηφαιστος».
