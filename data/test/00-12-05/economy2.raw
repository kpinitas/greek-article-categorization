Περίπου 17 δισεκατομμύρια δραχμές υπολογίζεται ότι είχαν συγκεντρωθεί έως χθες
βράδυ στην πρώτη από τις πέντε ημέρες δημοπρασίας για τις άδειες σταθερής-ασύρματης τηλεφωνίας.
 Η διαδικασία έληξε περίπου στις 7.00 μ.μ. από την Εθνική Επιτροπή Τηλεπικοινωνιών-Ταχυδρομείων (ΕΕΤΤ) ύστερα από έξι γύρους προσφορών, στις οποίες συμμετείχαν τα έξι κοινοπρακτικά-εταιρικά σχήματα, προκειμένου να συνεχιστεί σήμερα το πρωί. Υπενθυμίζεται ότι η διαδικασία αφορά την εκχώρηση επτά περιοχών συχνοτήτων στη ζώνη των 3, 5 GΗΖ (συχνότητες Α) και στη ζώνη των 26 GΗΖ (συχνότητες Β). Οσοι αποκτήσουν συχνότητα θα μπορούν να προσφέρουν τηλεπικοινωνιακές υπηρεσίες υψηλών ταχυτήτων (έως 2 Μεγαμπίτ στη ζώνη Α και έως 34 στη Β), όπως γρήγορο Ιντερνετ, τηλεϊατρική, τηλεδιάσκεψη και βεβαίως υπηρεσίες φωνής, μεταφοράς δεδομένων και εικόνας. Οι συχνότητες δεν έχουν ίδιο
εύρος και ανάλογα διαμορφώνεται η τιμή εκκίνησης της δημοπρασίας (στην Α μεταξύ 1-2 δισ. δραχμών και στη ζώνη Β μεταξύ 1, 5 και 3 δισ.).
 Η δημοπρασία έγινε υπό συνθήκες ελεγχόμενης επικοινωνίας ανάμεσα στους εμπλεκομένους. Οι εκπρόσωποι των έξι σχημάτων (Πάναφον, ΔΕΗ, Forthnet-Stet, Ideal, Quest, Europrom) συνεδρίαζαν μέσα σε κλειστά δωμάτια χωρίς δυνατότητα επικοινωνίας με τον έξω κόσμο. Κάθε περίπου 90 λεπτά περνούσε μια κάλπη στην οποία οι εκπρόσωποι έριχαν δύο φακέλους (έναν με την προσφορά και έναν με την αντίστοιχη εγγυητική επιστολή).
 Επιθετικά ξεκίνησε η Europrom (Κοπελούζος, Προμηθέας Γκαζ, Eurocom Communications), η οποία εκδήλωσε ενδιαφέρον για δύο συχνότητες (Α1, Β1) προσφέροντας 10% πάνω από τις τιμές εκκίνησης, δηλαδή 2, 2 δισ. και 3, 3 δισ. δραχμές αντίστοιχα. Οι προσφορές της Europrom δεν «χτυπήθηκαν» από άλλον υποψήφιο και έτσι η κοινοπραξία δεν έκανε νεότερη προσφορά στους γύρους που ακολούθησαν και παρέμεινε προσωρινός πλειοδότης. Αλλες δύο συχνότητες στην περιοχή Α δεν είχαν χτυπηθεί από κάποιον.
 Η κοινοπραξία της ΔΕΗ με τις τράπεζες Εθνική-Αλφα-Γενική έκανε προσφορά 3, 11 δισ. για μία συχνότητα στη ζώνη Β, «έχασε» στον πρώτο γύρω από την Europrom που έδωσε 3, 3 δισ. και έκανε προσφορά 3, 01 δισ. στο δεύτερο γύρο για άλλη συχνότητα της περιοχής Β. Ετσι, ΔΕΗ και Europrom ανακηρύχθηκαν προσωρινοί πλειοδότες για τις δύο μεγαλύτερες (εύρος 112 ΜΗΖ) από τις τέσσερις συχνότητες Β.
 Για τις άλλες δύο συχνότητες Β (εύρους 56 ΜΗΖ) έγινε μάχη ανάμεσα στην Πάναφον, την Quest και την Stet-Forthnet, ενώ η Ideal δεν είχε υποβάλει προσφορά παρά μόνο στον πρώτο γύρο και μετά άσκησε τρεις φορές το δικαίωμα προσωρινής αποχής (αν το ασκήσει άλλη μία, αποσύρεται αναγκαστικά). Για τη συχνότητα Β3 στον πρώτο γύρο πρόσφερε η Ideal 1, 52 δισ. και η Πάναφον 1, 5. Στο
δεύτερο γύρο η Πάναφον ανέβηκε στα 1, 67 δισ., αλλά στον τρίτο υποσκελίστηκε από την Stet-Forthnet που πρόσφερε 2, 01 δισ.
 Στον τέταρτο γύρο, η Πάναφον εστράφη προς άλλη συχνότητα Β και έδωσε 1, 95 δισ., υποσκελίζοντας την Quest η οποία έως τότε ήταν πλειοδότρια με 1, 77 δισ. Στον πέμπτο γύρο όμως η Quest απάντησε προσφέροντας 2, 52 δισ. Οι προσφορές του
έκτου γύρου θα κοινοποιηθούν στους ενδιαφερομένους σήμερα το πρωί που θα αρχίσει και πάλι η διαδικασία.
 Αν συνυπολογιστούν και τα ποσά που θα έδινε ο ΟΤΕ, αν έληγε η δημοπρασία, υπολογίζεται ότι συγκεντρώνονται 17 δισ., ενώ το Δημόσιο προσδοκά συνολική είσπραξη 50-60 δισ. δραχμές.
