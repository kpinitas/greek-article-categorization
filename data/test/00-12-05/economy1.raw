 Η αύξηση θέσεων στο Xρηματιστήριο της Αθήνας από εγχώρια, κρατικής και ιδιωτικής προέλευσης, κεφάλαια εξηγεί την απότομη άνοδο της Σοφοκλέους, και ιδίως των μετοχών της λεγόμενης περιφέρειας, στις δύο πρώτες συνεδριάσεις του Δεκεμβρίου, αλλά υπάρχουν ερωτήματα για το κατά πόσο θα υπάρξει συνέχεια αν το
διεθνές κλίμα παραμείνει αρνητικό και ο πληθωρισμός του Νοεμβρίου βρεθεί αρκετά πάνω από το 4%. Η μεγάλη μείωση των επιτοκίων της δραχμής καταγράφεται στα θετικά της αγοράς, ενώ κάποια θεσμικά και ιδιωτικά χαρτοφυλάκια ίσως έχουν
σπεύσει να προεξοφλήσουν το παραδοσιακό ράλι του Δεκεμβρίου από την αρχή του μήνα. Aντιθέτως, οι ξένοι επενδυτές εμφανίζονται αδιάφοροι, με μικρή παρουσία στην αγορά λόγω τέλους έτους.
 «Νομίζω ότι όλοι (θεσμικοί) έχουμε στο μυαλό μας το παραδοσιακό ράλι του Δεκεμβρίου. Οι περισσότεροι είχαμε μειώσει το ποσοστό των μετοχών στα χαρτοφυλάκιά μας κάπου κοντά στο 85% ή και λιγότερο και κάποιοι από μας αποφάσισαν να βγουν αγοραστές σε αυτά τα επίπεδα για να βελτιώσουν και τη γενικότερη εικόνα των χαρτοφυλακίων τους εν όψει του τέλους του χρόνου», λέει στην Οικονομική-«Ε» διαχειριστής τραπεζικής ΑΕΔΑΚ που θέλει να παραμείνει ανώνυμος.
 Ο ίδιος διαχειριστής εκφράζει ανησυχία για το φαινόμενο των λίμιτ απ στην περιφέρεια και τις κατασκευές, λέγοντας ότι το απότομο ράλι έχει δημιουργήσει πολύ «αέρα» στο σύστημα και «αυτό σε κάποια στιγμή θα εξαεριστεί».
 «Οταν υπάρχουν μεγάλα κέρδη σε κάποιο σημείο κλειδώνονται. Αυτό μπορεί να γίνει στις δύο επόμενες συνεδριάσεις, αλλά δεν σημαίνει ότι θα χαρακτηρίσει και τον μήνα», καταλήγει, προσθέτοντας ότι η πορεία των διεθνών αγορών είναι ανησυχητική και χωρίς καλό κλίμα εκεί θα είναι δύσκολο να κινηθεί ανοδικά η Αθήνα.
 Την άποψη ότι τα θεμελιώδη μεγέθη της ελληνικής χρηματιστηριακής αγοράς δεν έχουν αλλάξει εκφράζει ο κ. Δημήτρης Νικολός, αναλυτής της Societe Generale.
 «Νομίζω ότι δεν έχει αλλάξει σημαντικά τίποτα, τουλάχιστον όσον αφορά τα θεμελιώδη δεδομένα της οικονομίας και της αγοράς», λέει ο κ. Νικολός. «Το μεγάλο γεγονός του μήνα είναι οι αναμενόμενες μειώσεις των επιτοκίων που θα βοηθήσουν τόσο το γενικότερο χρηματιστηριακό κλίμα όσο και τις τράπεζες».
 Ο κ. Νικολός θεωρεί θετικό το γεγονός ότι η κυβέρνηση αποφάσισε να μειώσει το φόρο επί των χρηματιστηριακών συναλλαγών στο 0, 3%, από 0, 6%, από τις αρχές του
2001, που πλέον ευθυγραμμίζεται με τον αντίστοιχο μέσο όρο άλλων αναπτυγμένων ευρωπαϊκών αγορών.
 «Είναι θετικό, γιατί εκτός των άλλων δεν θα αποθαρρύνει ξένους θεσμικούς που επενδύουν σε αναπτυγμένες αγορές και κοιτάζουν την Ελλάδα να επενδύσουν στη Σοφοκλέους από τη νέα χρονιά», προσθέτει.
 Αλλοι αναλυτές τόνισαν ότι η μείωση του συγκεκριμένου φόρου ουσιαστικά βοηθά τις χρηματιστηριακές εταιρείες, ενώ ξένοι αναλυτές ακόμη αναζητούν τους λόγους
που έσπρωξαν τη Σοφοκλέους βίαια προς τα πάνω τις δύο τελευταίες εργάσιμες.
 «H ελληνική αγορά είναι σε καλύτερη κατάσταση από ό,τι πριν από δύο μέρες, αλλά δεν ξέρω γιατί. Δεν νομίζω ότι υπάρχει ξεκάθαρη άποψη (view). Εχω την εντύπωση ότι οι επενδυτές κινούνται σαν την αγέλη», λέει αναλυτής ξένου οίκου που επιθυμεί να παραμείνει ανώνυμος. «Πέφτει ο Nasdaq 5% και με παίρνουν τηλέφωνο και με ρωτάνε γιατί πέφτει η Πάναφον ή εταιρείες πληροφορικής όπως ο Πουλιάδης».
 Ο ίδιος αναλυτής προσθέτει ότι έχει καταλήξει στο συμπέρασμα ότι η κυβέρνηση έδωσε το σήμα πριν από λίγες μέρες και κρατικά, μαζί με ιδιωτικά, χαρτοφυλάκια
ακολούθησαν, με αποτέλεσμα να ανεβεί η αγορά απότομα την Παρασκευή και τη Δευτέρα.
 Στο ερώτημα για την πιθανή σχέση των χρηματιστηρίων Αθήνας - Κωνσταντινούπολης
και την κρίση στην Τουρκία, ο ίδιος αναλυτής παρατηρεί ότι η Ελλάδα είναι πολύ
τυχερή που δεν έχει στενές οικονομικές σχέσεις με την Τουρκία.
 «Νομιζω ότι κανείς δεν συνδέει σήμερα την Ελλάδα με την Τουρκία, κάτι που ίσως
έκανε ένα-δυο χρονια πριν. Αυτό δουλεύει υπέρ της Αθήνας σε αυτή τη φάση που η
Τουρκία διέρχεται σοβαρή κρίση, χαρακτηριστική των αναδυόμενων αγορών με το Διεθνές Νομισματικό Ταμείο να αναμιγνύεται», προσθέτει. «Ομως θα πρέπει να διερευνηθεί σε ποιες τουρκικές επιχειρήσεις έχουν δανείσει κεφάλαια μερικές ελληνικές τράπεζες».
 Ερωτηθείς για την πιθανή στροφή ξένων θεσμικών κεφαλαίων από την Κωνσταντινούπολη προς την Αθήνα, ο ίδιος τονίζει ότι δεν το πιστεύει γιατί «είμαστε στο τέλος της χρονιάς και κανείς διαχειριστής δεν θέλει να πάρει το ρίσκο με το μπόνους του».
 Ο κ. Σάκης Μιχαλαράκος, υπεύθυνος των πωλήσεων σε ξένους θεσμικούς της HSBC Παντελάκης χρηματιστηριακής, συμφωνεί ότι δύσκολα αυτή την εποχή κάποιος ξένος
θεσμικός θα ρισκάρει τις αποδόσεις μιας χρονιάς για να τοποθετηθεί σε κάποιο χρηματιστήριο.
 «Νομίζω ότι οι ξένοι είναι αδιάφοροι αυτή την εποχή. Πιστεύω ότι η ελληνική αγορά είχε φτάσει σε αρκετά χαμηλό επίπεδο και ήταν έτοιμη για μια ανοδική αντίδραση», λέει ο κ. Μιχαλαράκος.
