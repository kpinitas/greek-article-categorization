 Ψήφο εμπιστοσύνης από την πειραϊκή ΠΑΕ έλαβε χθες ο Τάκης Λεμονής, ο οποίος μαζί με τον Τάσο Μητρόπουλο επισκέφθηκε το μεσημέρι τον Γιώργο Λούβαρη στα γραφεία του Ολυμπιακού. «Προχωράμε, εσύ είσαι ο προπονητής» ήταν το μήνυμα στον Λεμονή από τη διοίκηση, ενώ έγινε συζήτηση για τις τελευταίες λεπτομέρεις εν όψει του αγώνα με τη Λίβερπουλ για το Kύπελλο UEFA. Ο πρόεδρος του Ολυμπιακού Σωκράτης Κόκκαλης, σύμφωνα με ασφαλείς πληροφορίες, είναι ιδιαίτερα ευχαριστημένος από τις αλλαγές που έχει επιφέρει ο Τάκης Λεμονής στο ποδοσφαιρικό τμήμα και έχουν να κάνουν με τα εξής: 
 Tην αλλαγή της ψυχολογίας των ποδοσφαιριστών, το γεγονός ότι σταμάτησαν οι μουρμούρες στο Ρέντη, και τέλος, την αλλαγή στην αγωνιστική τακτική του Ολυμπιακού, καθώς ο Λεμονής στηρίζεται πλέον στα άκρα και η πειραϊκή ομάδα στα τρία τελευταία παιχνίδια, που διεξήχθησαν εκτός Αθηνών, έχει πετύχει 14 γκολ! (με ΠΑΟΚ, Εθνικό Αστέρα, Καλαμάτα).
 Αυτό βέβαια δεν σημαίνει πως ο Κόκκαλης δεν αναζητεί λύσεις για την τεχνική ηγεσία του Ολυμπιακού. Σύμφωνα με πληροφορίες, το αφεντικό της πειραϊκής ΠΑΕ εντείνει τις προσπάθειές του για συμφωνία με τον Γιουπ Χάινκες, περιμένει τον Μαρσέλο Λίπι, ενώ τα τελευταία εικοσιτετράωρα συζητήθηκε το όνομα του Εκτορ Κούπερ. Στα αυτιά της διοίκησης του Ολυμπιακού έφτασαν οι πληροφορίες ότι ο Αργεντινός προπονητής της Βαλένθια εξετάζει το ενδεχόμενο να φύγει από τις «Nυχτερίδες» (τον θέλει η Μπαρτσελόνα) και τέθηκε στα υπόψη του Κόκκαλη.
 Στον Ολυμπιακό, πάντως, ασχολούνται όλοι με τη ρεβάνς με τη Λίβερπουλ και ο Λεμονής στην ομιλία του χθες στους παίκτες είπε: «Πόσες φορές θα έχουμε την ευκαιρία να παίξουμε απέναντι σε μία ομάδα, όπως η Λίβερπουλ; Μας δίνεται η ευκαιρία να πάρουμε μία ιστορική πρόκριση. Αυτό που θέλω είναι μετά το παιχνίδι να βγούμε και να μην μπορούμε να περπατήσουμε. Να τα δώσουμε όλα».
