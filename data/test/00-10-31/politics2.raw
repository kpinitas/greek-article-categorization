 Την οξύτατη αντιπαράθεση κυβέρνησης-αξιωματικής αντιπολίτευσης προκαλεί το, υπό
συζήτηση στη Βουλή, νομοσχέδιο για το εθνικό ραδιοτηλεοπτικό συμβούλιο.
 Με μια αιφνιδιαστική κίνηση, ο πρόεδρος της Ν.Δ. επισκέφτηκε χθες τον πρόεδρο της Βουλής και του ζήτησε να μεταθέσει τη συζήτηση του νομοσχεδίου, αφού πρώτα
προηγηθεί η αναθεώρηση του Συντάγματος, ώστε και η τελευταία να περιέχει τις σχετικές διατάξεις για τη λειτουργία και κυρίως την ιδιοκτησία των ηλεκτρονικών ΜΜΕ. «Είναι ένα τεράστιο θέμα γιατί άπτεται της ποιότητας της δημοκρατίας και της διαφάνειας», είπε ο κ.Καραμανλής μετά τη συνάντησή του με τον πρόεδρο της Βουλής Απ. Κακλαμάνη και πρόσθεσε: «Εχουμε πολύ σοβαρές ανησυχίες. Πρώτον, διότι διαιωνίζεται η ασυδοσία στο χώρο αυτό και δεύτερο, για το χρόνο που επελέγη να κατατεθεί το νομοσχέδιο, αλλά και το περιεχόμενό του. Είναι φανερό ότι υποκρύπτονται και σκοπιμότητες και υποκρισία, αλλά και προσπάθεια ομηρίας του ραδιοτηλεοπτικού τοπίου».
 Ο πρόεδρος της Ν.Δ. είπε ακόμη ότι όλες οι αποφασιστικές αρμοδιότητες πρέπει να περάσουν τώρα στο σημερινό ραδιοτηλεοπτικό συμβούλιο, τη σύνθεση του ΕΣΡ να
την αποφασίζει η αρμόδια κοινοβουλευτική επιτροπή με αυξημένη πλειοψηφία των 3/5 και το ΕΣΡ να έχει και την κρίσιμη αρμοδιότητα της ανάκλησης της άδειας λειτουργίας οποιουδήποτε ραδιοτηλεοπτικού μέσου σε περίπτωση παράβασης των κανόνων της διαφάνειας.
 Απαντώντας ο κυβερνητικός εκπρόσωπος Δ. Ρέππας κατηγόρησε τον πρόεδρο της Ν.Δ.
για άγνοια του νομοσχεδίου, αλλά και για μικροκομματικής σκοπιμότητας υποκρισία. Συγκεκριμένα, ο κ. Ρέππας είπε ότι με το νομοσχέδιο ολοκληρώνεται η
αναβάθμιση του ΕΣΡ ως ανεξάρτητη αρχή με την εκχώρηση σ' αυτό της αποκλειστικής ελεγκτικής και κυρωτικής αρμοδιότητας για όλα τα θέματα του ραδιοτηλεοπτικού τομέα.
 Οπως επισήμανε ο κ. Ρέππας, με το νομοσχέδιο αντιμετωπίζεται το σύνολο των προβλημάτων του χώρου και πρόσθεσε ότι η κυβέρνηση επέλεξε την «εδώ και τώρα» εκχώρηση τόσο σημαντικών δραστηριοτήτων στο ΕΣΡ, αλλά η Ν.Δ. που δηλώνει ότι συμφωνεί με αυτή την εξέλιξη, ταυτοχρόνως καλεί την κυβέρνηση να μεταθέσει χρονικά για κάποιους μήνες τη συζήτηση του νομοσχεδίου. «Αυτή η κραυγαλέα αντίφαση μόνο σε λόγους μικροκομματικής σκοπιμότητας και υποκρισίας μπορεί να αποδοθεί», πρόσθεσε και επισήμανε ότι η συζήτηση στη Βουλή θα είναι αποκαλυπτική και διδακτική για όσους επιχειρούν να συγκρίνουν «το βίο και την πολιτεία» της Ν.Δ. στον τομέα αυτό με το σημαντικό έργο της κυβέρνησης.
 Ανταπαντώντας ο εκπρόσωπος Tύπου της Ν.Δ. Θ. Ρουσόπουλος είπε ότι η κυβέρνηση εμμένει στην παρωχημένη λογική της μονοδιάστασης και μονολιθικής λειτουργίας των θεσμών.
 Aπό την άλλη πλευρά το ΠΑΣΟΚ θα προτείνει να επιλέγονται ο πρόεδρος και τα μέλη του Εθνικού Συμβουλίου Ραδιοτηλεόρασης από τη διάσκεψη των προέδρων της Βουλής με πλειοψηφία των τεσσάρων πέμπτων. Σ' αυτήν τη θέση (που άλλωστε είχε εκφραστεί από τον Eυάγγ. Bενιζέλο κατά τη συζήτηση για την αναθεώρηση στη Bουλή) κατέληξε χθες η ευρεία σύσκεψη κυβερνητικών και κομματικών στελεχών υπό
τον πρωθυπουργό, με βασικό θέμα την αναθεώρηση του Συντάγματος.
 Η οριστική απόφαση του κυβερνώντος κόμματος, πάντως, θα διαμορφωθεί σήμερα σε συνεδρίαση του διευρυμένου Κοινοβουλευτικού Τομέα Εργασίας, καθώς η κυβέρνηση θέλει να γνωρίζει τις θέσεις των βουλευτών της συμπολίτευσης, ώστε να μη βρεθεί μπροστά σε απρόβλεπτες αντιδράσεις τους. Οπως είναι γνωστό, το τελευταίο διάστημα εκδηλώθηκαν αρκετές διαφωνίες στο κυβερνών κόμμα γι' αυτό το θέμα.
 Ο εισηγητής της πλειοψηφίας στη συνταγματική αναθεώρηση Ευάγγελος Βενιζέλος ουσιαστικά επιβεβαίωσε ότι στο θέμα των ανεξάρτητων διοικητικών αρχών η κυβέρνηση προσανατολίζεται στη λύση της διάσκεψης των προέδρων. «Χρειάζεται αυξημένη πλειοψηφία, δηλαδή χρειάζεται να συμφωνήσει και η αντιπολίτευση ή έστω τμήμα της αντιπολίτευσης, για να έχουμε ανεξάρτητες αρχές αποδοχές και κύρους», δήλωσε ο κ. Βενιζέλος μετά τη σύσκεψη. Αν, τελικά, γίνει αποδεκτή αυτή η ρύθμιση, τότε ο πρόεδρος της Βουλής θα προτείνει στη διάσκεψη τα πρόσωπα που θα απαρτίζουν τις αρχές αυτές και η τελική επιλογή τους θα γίνεται, ύστερα από διαβουλεύσεις, με πλειοψηφία των τεσσάρων πέμπτων. Αυτό σημαίνει ότι δεν θα αρκεί η κυβερνητική πλειοψηφία, αλλά θα χρειάζεται η συμφωνία τουλάχιστον ενός κόμματος της αντιπολίτευσης, όχι απαραιτήτως του μεγαλύτερου.
 Ο κ. Βενιζέλος επανέλαβε τη διαβεβαιωση ότι δεν θα γίνει καμία αλλαγή του εκλογικού νόμου πριν από την αναθεώρηση του Συντάγματος. Και αυτό σημαίνει ότι, αν γίνει αλλαγή, θα ισχύσει όχι για τις επόμενες, αλλά για τις μεθεπόμενες εκλογές.
 Στη σύσκεψη πήραν μέρος ο πρόεδρος της Βουλής Απ. Κακλαμάνης, οι υπουργοί Βάσω
Παπανδρέου, Μιχ. Σταθόπουλος και Μιλτ. Παπαϊωάννου, ο γενικός γραμματέας του υπουργικού συμβουλίου Σ. Κοσμίδης και ο νομικός σύμβουλος του πρωθυπουργού Γ. Παπαδημητρίου.
 H συζήτηση τη αναθεώρησης θα αρχίσει στην Ολομέλεια της Βουλής στις 20 Νοεμβρίου και αναμένεται να ολοκληρωθεί πριν από το Πάσχα του 2001.
