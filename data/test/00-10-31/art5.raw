Στο... πόδι είδαν οι Καλαματιανοί τις ταινίες του 3ου Διεθνούς Φεστιβάλ Ντοκιμαντέρ -που για δεύτερη χρονιά έχει διαγωνιστικό χαρακτήρα. Ποτέ άλλοτε δεν είχε δει η μεσσηνιακή κινηματογραφική οργάνωση τόσο κατάμεστες αίθουσες και τόσους ορθίους. Το επισήμανε, το βράδυ του Σαββάτου στη διάρκεια της τελετής απονομής των βραβείων, και ο γενικός διευθυντής του φεστιβάλ, Κώστας Σκούρας. «Είναι φανερό ότι ξαναγεννιέται μια καινούργια πραγματικότητα στον κινηματογράφο της τεκμηρίωσης», είπε. «Εμείς θα συνεχίσουμε να την υπηρετούμε.
Ηρθε, όμως, η ώρα της ευθύνης και των "θεσμικών". Τους περιμένουμε».
 Η κριτική επιτροπή, έχοντας πρόεδρό της τον κορυφαίο ντοκιμαντερίστα και φιλέλληνα Γάλλο Ζαν Μαρί Ντρο, έδωσε τη «Χρυσή Ελιά» δημιουργικού ντοκιμαντέρ (3 εκατ.) στην ταινία του Σαρλ Ναϊμάν «Οι αποκαλύψεις της μαντάμ Νερβάλ» (Γαλλία) και την «Αργυρή Ελιά» (2 εκατ.) στην ταινία του Ζαν Φρανσουά Βαλέ «Γουίλιαμ Μπάροους» (Γαλλία). Στον τομέα του περιγραφικού ντοκιμαντέρ η «Χρυσή» (2 εκατ.) και η «Αργυρή Ελιά» (1, 5 εκατ.) πήγαν αντίστοιχα στις ταινίες «Ταξίδι στο Ιράν» της Μεϊσούν Παχαχί (Μ. Βρετανία) και «Στο δρόμο» του
 Η Διεθνής Κριτική Επιτροπή ξεχώρισε ακόμη και έκανε ειδική μνεία στις ταινίες «Υμνος στην ατέλεια, συνάντηση με τη Ρίτα Λέβι- Μονταλτσίνι» του Βιρτζίλιο Τόλι και «Οι γειτόνισσες» του Κώστα Μαχαίρα, γιατί είναι «αξιοσημείωτα παραδείγματα αυτού που κάθε ευρωπαϊκή χώρα θα μπορούσε να δρομολογήσει, ώστε να αποδώσει και να διαφυλάξει μέσω των οπτικοακουστικών μέσων και κυρίως της ψηφιακής τεχνολογίας τις μαρτυρίες και τις εκφράσεις των πολιτών της Ευρωπαϊκής Ενωσης». 
 Πολλά και τα ειδικά βραβεία. Το βραβείο «Εύη Ροτζώκου» για το καλύτερο σπουδαστικό ντοκιμαντέρ (1 εκατ.) πήγε στην ταινία «Θα μπορούσα να ήμουν άνθρωπος» της Μπάρμπαρα Μεντάζσκα (Πολωνία). Το ειδικό βραβείο για το καλύτερο
ελληνικό δημιουργικό ντοκιμαντέρ (1, 5 εκατ.) στην ταινία του Σταύρου Ψυλλάκη «Ο άνθρωπος που ενόχλησε το Σύμπαν». Το βραβείο «Καρελια» (1 εκατ.) για το καλύτερο ελληνικό περιγραφικό ντοκιμαντέρ στις «Ιστορίες χωρίς τέλος -Πρώτη» της Αννας Κεσίσογλου. Το βραβείο του Ελληνικού Κέντρου Κινηματογράφου (1, 5 εκατ.) στη «Γιορτή των νεκρών» των Δέσποινας Εξακουστίδου και Γιούρι Αβέρωφ.
 Η Εταιρεία Ελλήνων Σκηνοθετών, από τη μεριά της, ξεχώρισε και βράβευσε τις ταινίες «Ο άνθρωπος που ενόχλησε το Σύμπαν» του Σταύρου Ψυλλάκη και «Η άδεια» της Εύας Στεφανή. Ο πρόεδρός της, Χάρης Παπαδόπουλος, απένειμε, μάλιστα, ένα ειδικό βραβείο στην Κινηματογραφική Λέσχη Καλαμάτας στο πρόσωπο του Χρήστου Παλαμάρα, που χρόνια τώρα είναι ο στυλοβάτης της. 
 Τιμήθηκαν ακόμη τα δύο πρόσωπα στα οποία το φεστιβάλ είχε διοργανώσει ειδικά αφιερώματα: η Ανιές Βαρντά (παρέλαβε τη διάκριση ο Τιντέρ Ταπλάν, πολιτιστικός
ακόλουθος της γαλλικής πρεσβείας) και ο Γιώργος Διζικιρίκης. 
 Για εφτά μέρες η μεσσηνιακή πρωτεύουσα με το πλούσιο πολιτιστικό μητρώο έζησε σε κινηματογραφικούς ρυθμούς. Ακόμη και μαθητές σχολείων, αλλά και στρατιώτες παρακολούθησαν τις προβολές, που γέμιζαν ασφυκτικά (κυρίως από το απόγευμα και
μετά, αλλά και στις ειδικές μεταμεσονύχτιες προβολές) τις δύο αίθουσες: του Πνευματικού Κέντρου και του ΔΗΠΕΘΕ. Εκθεση γιγαντοαφίσας, δύο ημερίδες, αλλά και μπόλικες εκδηλώσεις που είχαν σκοπό να γνωρίσουν τη Μεσσηνία στους Eλληνες
και ξένους φιλοξενούμενους συμπλήρωσαν με τον καλύτερο τρόπο ένα θεσμό που επιθυμεί να εδραιωθεί τόσο στη συνείδηση των Καλαματιανών όσο και σ' αυτήν των
