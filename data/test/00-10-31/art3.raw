 Είναι παραδοσιακό, ως προς τη μορφή του, ή διαχρονικό το έργο της Μαργκερίτ Γιουρσενάρ; 
 Στο ερώτημα αυτό θα κληθούν να δώσουν απαντήσεις πενήντα επιστήμονες διεθνούς κύρους από 21 χώρες, που θα συμμετάσχουν σε διεθνές συμπόσιο αφιερωμένο στη Μαργκερίτ Γιουρσενάρ, που διοργανώνει το Eργαστήριο Συγκριτικής Γραμματολογίας
του τμήματος Γαλλικής Γλώσσας και Φιλολογίας του ΑΠΘ σε συνεργασία με τη Διεθνή Εταιρεία Μελετών. Το συμπόσιο, που φέρει τον τίτλο «Μαργκερίτ Γιουρσενάρ, συγγραφέας του 19ου αιώνα; », θα διεξαχθεί στις 2-5 Νοεμβρίου, στη Φιλοσοφική Σχολή του ΑΠΘ, στο πλαίσιο των εκδηλώσεων των «Δημητρίων».
 Στη διάρκειά του, διακεκριμένοι επιστήμονες θα εξετάσουν το σύνολο της δράσης της, με ιδιαίτερη έμφαση στους αγώνες που έδωσε για την ειρήνη και τα ανθρωπιστικά ιδεώδη, σεβόμενη πάντοτε τον άνθρωπο και τη φύση.
 Το έργο της Γιουρσενάρ (1903-1987) είναι συνυφασμένο με την ελληνική και την ανθρωπιστική αντίληψη. Η συγγραφέας, που ήταν η πρώτη γυναίκα που έγινε μέλος της Γαλλικής Ακαδημίας, έζησε για μεγάλο χρονικό διάστημα στην Ελλάδα, την επισκέφτηκε πολλές φορές αργότερα και γνώρισε πολλούς συγγραφείς και επιφανείς
Ελληνες μελετητές, όπως τους Ανδρέα Εμπειρίκο και Κ.Θ. Δημαρά. Ηταν από τις πρώτες που μετέφρασαν στα γαλλικά το έργο του Καβάφη, από τον οποίο επηρεάστηκε. Μετέφρασε ακόμη πολλούς αρχαίους συγγραφείς και έγραψε διηγήματα και μυθιστορήματα που η πλοκή τους τοποθετείται στη νεότερη Ελλάδα. Ανάμεσα στα σημαντικότερα έργα της περιλαμβάνονται τα εξής: «Αδριανού απομνημονεύματα», «Αβυσσος», «Χαρισματική βολή», «Αλέξης», «Διηγήματα της Aνατολής», «Με ανοιχτά τα μάτια», «Ευλαβικές αναμνήσεις», «Φωτιές», «Αρχεία του Βορρά», «Μισίμα», «Τι, η αιωνιότητα; » και «Κριτική παρουσίαση του Κ. Καβάφη».
 Το συμπόσιο θα πλαισιωθεί από παράλληλες εκδηλώσεις, όπως θεατρική παράσταση με κείμενα τους μυθολογικούς μονολόγους της Γιουρσενάρ «Ηλέκτρα», «Φαίδρα», «Κλυταιμνήστρα» και εκθέσεις βιβλίων της και ελληνικών μεταφράσεων του έργου της.
