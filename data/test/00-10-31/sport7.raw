 Δεν πρόλαβαν να χαρούν τη νίκη επί του Αμαρουσίου οι άνθρωποι του Ολυμπιακού και τους ήρθε η... λυπητερή. Ο τραυματισμός του Ντέιβιντ Ρίβερς αποδείχτηκε σοβαρός, όπως έδειξε πεντακάθαρα και η μαγνητική τομογραφία στην οποία υποβλήθηκε αμέσως μετά τον αγώνα. Η διάγνωση αναφέρει «μερική ρήξη στους οπίσθιους μηριαίους», που σημαίνει ότι θα υποβληθεί σε εντατική θεραπεία με λέιζερ για να επιστρέψει στη δράση σε 10-12 ημέρες. Οπως αναφέρθηκε από το ιατρικό τιμ των «ερυθρολεύκων», κανονικά η αποθεραπεία μπορεί να πάρει και 20 μέρες, ωστόσο η αγωγή που ξεκίνησε από χθες είναι εντατική ώστε να καταφέρει να ξεπεράσει το πρόβλημα στο μισό χρόνο. Πιθανότατα κι αν όλα πάνε καλά θα ξεκινήσει προπονήσεις στα μέσα της επόμενης εβδομάδας. Τι σημαίνουν στην πράξη όλα αυτά; Ο Ρίβερς δεν θα παίξει την Πέμπτη κόντρα με την Ολίμπια στη Λουμπλιάνα για την Ευρωλίγκα, ούτε την Κυριακή στον αγώνα πρωταθλήματος με τον Μακεδονικό, αλλά ούτε και με την Οβαρένσε (9 Νοεμβρίου) στην Πορτογαλία. Ισως να είναι και μια ευκαιρία να ηρεμήσει γιατί στον αγώνα με το Μαρούσι ο «ποταμός» εμφανίστηκε αδικαιολόγητα νευρικός και εριστικός κάθε φορά που γινόταν αλλαγή.
 ΓΙΑΝΝΑΚΟΠΟΥΛΟΣ: Ο Παύλος Γιαννακόπουλος δεν πίστευε στα μάτια του βλέποντας τις συνηθισμένες...ναζιάρικες συζητήσεις που κάνει με τους δημοσιογράφους στο φουαγέ του ΟΑΚΑ, στο ημίχρονο κάθε αγώνα, να γίνονται πρωτοσέλιδα που διαλαλούσαν την πρόθεση αποχώρησής του από το τμήμα μπάσκετ. Ετσι λοιπόν χθες το πρωί πήρε αμπάριζα τα ραδιόφωνα και προσπαθούσε να απενενεργοποιήσει τη βόμβα που ο ίδιος έβαλε και να τοποθετήσει τα πράγματα στη διάσταση που ήθελε. «Πρόκειται για μυθεύματα και εικασίες των συναδέλφων σας δημοσιογράφων. Μια φιλική συζήτηση έγινε μείζον ζήτημα. Ορισμένοι παρεξήγησαν αυτά που είπα, και λυπάμαι πολύ γι' αυτό. Είμαι τριάντα χρόνια στον Παναθηναϊκό και όπως κανείς δεν ξέρει πού θα είναι αύριο, έτσι δεν γνωρίζω κι εγώ. Οι φίλοι της ομάδας δεν πρέπει να ανησυχούν ούτε για μένα ούτε για την ομάδα που παρά το άσχημο ξεκίνημα στην Ευρώπη θα βρει το ρυθμό της». 
 Πάντως εξέφρασε την αγάπη του για το ποδοσφαιρικό τμήμα, το οποίο χρόνια τώρα αποτελεί ευσεβή του πόθο, τις άριστες σχέσεις του με τη νυν διοίκηση και -πάλι- δεν απέκλεισε την πιθανότητα να διοχετεύσει εκεί την ενεργητικότητά του, αφήνοντας την ΚΑΕ, εξ ολοκλήρου στα χέρια του αδελφού του, Θανάση. 
 Στο μεταξύ τρεις εβδομάδες έξω θα μείνει ο Γιώργος Μπαλογιάννης που υπέστη μυϊκή κάκωση στον τετρακέφαλο του αριστερού του ποδιού από ακούσιο χτύπημα του Μίντελτον στην προπόνηση του Σαββάτου.
