Με στρογγυλοποιήσεις στις τιμές, που μετατρέπουν τη μία δραχμή σε 3, 40 δραχμές
 (1 λεπτό του ευρώ), αρχίζει από το νέο χρόνο διπλή αναγραφή των τιμών σε δραχμές και ευρώ. Σύμφωνα με την απόφαση που υπέγραψε χθες η υφυπουργός Ανάπτυξης Μιλένα Αποστολάκη και περιλαμβάνει τον πίνακα μετατροπής από δραχμές
σε ευρώ και αντίστροφα, οι μία, δύο και πέντε δραχμές θα μεταφράζονται σε 1 λεπτό, οι 100 δραχμές σε 29 λεπτά κ.ο.κ.
 Στην απόφαση προβλέπεται ότι από την 1η Ιανουαρίου 2001 η διπλή αναγραφή τιμών
σε δραχμές και σε ευρώ είναι υποχρεωτική για όλα τα παραστατικά που εκδίδουν επιχειρήσεις με προσωπικό άνω των 10 ατόμων και αφορούν συναλλαγές με τον τελικό καταναλωτή. Οι μικρές επιχειρήσεις που απασχολούν κάτω από 10 άτομα έχουν την υποχρέωση αυτή μετά την 1η Μαρτίου του επόμενου χρόνου, ενώ για όσες
επιχειρήσεις δεν προλάβουν να προσαρμόσουν τις ταμειακές μηχανές τους καταληκτική ημερομηνία ορίστηκε η 1η Απριλίου 2001.
  Ολες οι επιχειρήσεις (και οι τράπεζες), εκτός από αυτές που απασχολούν κάτω από 10 άτομα, έχουν την υποχρέωση να αναγράφουν στις αποδείξεις που δίνονται στους πελάτες το συνολικό ποσό σε δραχμές και ευρώ.
  Οι μικρές επιχειρήσεις έχουν την υποχρέωση αυτή από την 1η Μαρτίου 2001.
  Η διπλή αναγραφή ισχύει και για τις πινακίδες με τις τιμές που αναρτούν τα καταστήματα, αλλά και για τον ΦΠΑ, όπου αυτός αναγράφεται ξεχωριστά.
  Στις τιμές που αναγράφονται στις συσκευασίες των προϊόντων (φάρμακα, νερά κ.λπ.) θα ισχύει η διπλή αναγραφή για τα προϊόντα που θα συσκευαστούν μετά την
  Τα καταστήματα θα πρέπει σε χώρο κοντά στο ταμείο να έχουν αναρτημένη την τιμή μετατροπής του ευρώ σε δραχμές.
  Για τις επιχειρήσεις που δεν θα μπορέσουν μέσα στο πρώτο δίμηνο του 2001 να προσαρμόσουν τις ταμειακές μηχανές τους ή να αποκτήσουν νέο τύπο μηχανών που θα μπορούν να εκδίδουν αποδείξεις με διπλή αναγραφή τιμής, θα δοθεί παράταση το αργότερο μέχρι το τέλος Απριλίου του 2001, υπό την προϋπόθεση ότι κατέχουν δελτίο παραγγελίας ταμειακής μηχανής.
  Οι βενζινοπώλες προσθέτουν στις πινακίδες την τιμή των καυσίμων και σε ευρώ,
ενώ η απόφαση δεν ισχύει για την έκδοση εισιτηρίων με ηλεκτρονικά μέσα, αρκεί να γνωστοποιείται στον καταναλωτή εγγράφως η τιμή του εισιτηρίου και σε ευρώ.
  Οι ταξιτζήδες επίσης εξαιρούνται, αρκεί να έχουν αναρτημένο κοντά στο ταξίμετρο κατάλογο που θα περιλαμβάνει την τιμή μετατροπής και τρία αντιπροσωπευτικά κόμιστρα σε δραχμές και ευρώ.
