 Η Γιάννα Αγγελοπούλου το βρήκε χαριτωμένο. «Μια καλή ιδέα», όπως χαρακτήρισε τη σύναξη με τον Θεόδωρο Πάγκαλο και τον Κώστα Λαλιώτη, στην έδρα τού «Αθήνα 2004», χθες το πρωί. Στόχος της συνάντησης ήταν να διασκεδαστούν οι (τελευταίες) δυσάρεστες εντυπώσεις. Από τη μία, οι μισθοί των συμβούλων. Από την άλλη, η καρατόμηση του Κώστα Λιάσκα με την υπόθεση των τεχνικών συμβούλων. Τα νοίκια του Σίδνεϊ.
 Το γενικότερο κλίμα δυσπιστίας ως προς την περιβόητη και αναζητούμενη συνεργασία «Αθήνα 2004»-κυβέρνησης επέβαλλε ένα τέτοιο ραντεβού και για δύο πρόσθετους λόγους. Την αποψινή συνεδρίαση της Επιτροπής Μορφωτικών Υποθέσεων στη Βουλή και την (στις 22 Νοεμβρίου) έλευση του κλιμακίου της Συντονιστικής Επιτροπής της ΔΟΕ, για τον καθιερωμένο έλεγχο της πορείας προετοιμασίας.
 Ο Κώστας Λαλιώτης και ο Θεόδωρος Πάγκαλος επιδόθηκαν στον εκπαιδευτικό ρόλο τους, ως προς τις απαντήσεις που θα πρέπει να δοθούν ή όχι στη Βουλή από τη Γιάννα Αγγελοπούλου. Οχι τίποτα άλλο. Την τελευταία φορά, η εικόνα του υπουργού Πολιτισμού σε ρόλο υποβολέα των απαντήσεων της προέδρου της Οργανωτικής δεν κολάκευσε κανέναν. Ούτε τον Πάγκαλο ούτε την Αγγελοπούλου...
 Στη διάρκεια της σύσκεψης ήταν κοινή η διαπίστωση για τη λήψη άμεσων αποφάσεων. Οπως η υπογραφή του μνημονίου για την Πολιτιστική Ολυμπιάδα και οι επί χρονοδιαγραμμάτων (πια) διαβεβαιώσεις του Κώστα Λαλιώτη προς τη ΔΟΕ, για την έγκαιρη παράδοση των έργων του ΥΠΕΧΩΔΕ. Το ότι υπήρξε συμφωνία για γρήγορες ενέργειες, δεν σημαίνει απαραίτητα ότι αυτές πάρθηκαν στη χθεσινή σύσκεψη. Οι δηλώσεις των πρωταγωνιστών είναι άκρως ενδεικτικές: 
 «Δεν υπογράψαμε ακόμη, αλλά τα πάντα έχουν δρομολογηθεί», είπε για το μνημόνιο ως προς την Πολιτιστική Ολυμπιάδα (το μοναδικό σε εκκρεμότητα), ο Θεόδωρος Πάγκαλος.
 «Τα πάντα στον "Αθήνα 2004" λειτουργούν σύννομα και δεν έχουμε να κρύψουμε τίποτα», απάντησε η πρόεδρος για το απόρρητο στις αμοιβές των υψηλόβαθμων στελεχών της εταιρείας, που πάντως δεν ανακοινώθηκαν ούτε στη Βουλή από τους αρμοδίους της Οργανωτικής Επιτροπής.
 «Χρειάζεται, σε τακτά χρονικά διαστήματα, να μπορούμε να οργανώνουμε τους στόχους μας που πρέπει να έχουν επιθετικό χρονοδιάγραμμα. Στον απολογισμό του διμήνου Σεπτεμβρίου-Οκτωβρίου έχουμε καταστήσει σαφές πως ανακτήσαμε πολύτιμο χρόνο και πιστεύω ότι από τρίμηνο σε τρίμηνο, η κατάσταση θα είναι πολύ καλύτερη και πιο αισιόδοξη», συμπλήρωσε ο Κώστας Λαλιώτης.
