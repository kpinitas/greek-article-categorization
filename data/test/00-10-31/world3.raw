 Στη θέση ότι δεν έχουν «εταίρο για διάλογο αυτή τη στιγμή» επέμεινε ο Ισραηλινός πρωθυπουργός Εχούντ Μπάρακ, ενώ ακόμα και οι διαπραγματεύσεις του με την αντιπολίτευση για το σχηματισμό κυβέρνησης εθνικής ενότητας κινούνται πλέον στο ρυθμό μιας ενδεχόμενης ανακήρυξης ανεξάρτητου κράτους από τους Παλαιστινίους, στις επόμενες μέρες.
 Ο Γιάσερ Αραφάτ δήλωσε ότι η Κεντρική Επιτροπή της Οργάνωσης για την Απελευθέρωση της Παλαιστίνης θα συνέλθει πριν από τις 15 Νοεμβρίου με θέμα την
ανακήρυξη ανεξάρτητου παλαιστινιακού κράτους. «Δεν γνωρίζω εκ των προτέρων τι θα αποφασιστεί από την Κεντρική Επιτροπή... όμως θα γίνει από όλους μας σεβαστό· είμαστε δημοκράτες εμείς», είπε.
 Ο ηγέτης της ισραηλινής αξιωματικής αντιπολίτευσης, Αριέλ Σαρόν, φάνηκε χθες πιο διαλλακτικός στις συνομιλίες για το σχηματισμό κυβέρνησης εθνικής ενότητας, δηλώνοντας: «Eίμαστε έτοιμοι να συμμετάσχουμε για να αντιμετωπιστεί η έκτακτη κατάσταση αμέσως, αν φθάσουμε να καθορίσουμε, ο πρωθυπουργός και εγώ, την ισραηλινή αντίδραση στη μονομερή ανακήρυξη παλαιστινιακού κράτους». «Μόλις συμφωνήσουμε επ' αυτού αμέσως το Λικούντ θα προσχωρήσει στην κυβέρνηση», πρόσθεσε επισημαίνοντας ότι «πρέπει να προσδιορίσουμε ποιες ζώνες θα ελέγχονται από το Ισραήλ».
 Στην Ιερουσαλήμ, ένοπλος πυροβόλησε και σκότωσε χθες Iσραηλινό αστυνομικό και τραυμάτισε άλλον έναν. Η νεοεμφανιζόμενη οργάνωση «Μάρτυρες της εξέγερσης του Αλ Ακτσά» ανέλαβε την ευθύνη με ανακοίνωση που εκδόθηκε στη Βηρυτό.
 Το Ισραήλ απηύθυνε χθες την πιο έντονη ώς τώρα προειδοποίηση προς τη Συρία, καλώντας τη να σταματήσει να παρέχει υποστήριξη σε αντάρτικες οργανώσεις.
 «Νομίζω ότι ο (πρόεδρος της Συρίας) Μπασάρ Ασάντ γνωρίζει τη διαφορά ισχύος ανάμεσα στο Ισραήλ και τη Συρία. Αν υπάρξει ανανέωση της τρομοκρατικής δραστηριότητας θα τη σταματήσουμε αμέσως με πιο σοβαρές ενέργειες», δήλωσε ο ισραηλινός υπουργός Αμύνης, Εφραίμ Σνεχ.
 Σύμφωνα με την εφημερίδα «Χααρέτζ», οι Iσραηλινοί στρατιωτικοί διοικητές σκοπεύουν να προτείνουν επιθέσεις εναντίον συριακών στόχων στο Λίβανο.
 Σύμφωνα με πληροφορίες, ισραηλινά άρματα μάχης άνοιξαν πυρ χθες εναντίον της παλαιστινιακής πόλης Ράφα, στα σύνορα της Λωρίδας της Γάζας με την Αίγυπτο, προκαλώντας τον τραυματισμό τριών ατόμων.
