 Κλοπή της νίκης στις δημοτικές εκλογές του Κοσσυφοπεδίου καταγγέλλει το Δημοκρατικό Κόμμα, αλλά ο ηγέτης του, Χασίμ Θάτσι, υποστηρίζει ότι θα σεβαστεί
τα αποτελέσματα, σύμφωνα με την πρώτη εκδοχή των οποίων, νικητής είναι το κόμμα του μετριοπαθούς Ιμπραήμ Ρουγκόβα.
 Το Δημοκρατικό Κόμμα (Δ.Κ.) κατηγόρησε το Δημοκρατικό Σύνδεσμο του Κοσσυφοπεδίου ότι του «έκλεψε» ψήφους και τη νίκη και ότι τρομοκράτησε ψηφοφόρους. Τη δήλωση έκανε ο Μπιλάλ Σερίφι, επικεφαλής της εκλογικής επιτροπής του κόμματος. «Στο Πρίζρεν οι ψήφοι μας εκλάπησαν με πολλούς τρόπους
λαθροχειρίας», είπε ο Σερίφι, τονίζοντας επίσης ότι νοθεία σημειώθηκε σε ακόμα
έξι κοινότητες του Κοσσυφοπεδίου. Ωστόσο, ο ηγέτης του Δ.Κ., Χασίμ Θάτσι, δήλωσε ότι θα σεβαστεί τα αποτελέσματα. Καθώς ήταν η πρώτη δήλωση του Δ.Κ. πριν ανακοινωθούν επίσημα αποτελέσματα, θεωρείται ότι πρόκειται για ντε φάκτο παραδοχή ήττας για το κόμμα που προήλθε από τον Απελευθερωτικό Στρατό του Κοσσυφοπεδίου. Ο Θάτσι, κύριος πολιτικός αντίπαλος του μετριοπαθούς ηγέτη του Κοσόβου Ιμπραήμ Ρουγκόβα, δεν αναφέρθηκε απ' ευθείας στην ανακοίνωση του Ρουγκόβα ότι ο Δημοκρατικός Σύνδεσμος κέρδισε τις εκλογές.
 «Το Δημοκρατικό Κόμμα του Κοσόβου θα αναγνωρίσει το τελικό αποτέλεσμα των δημοτικών εκλογών που έγιναν στις 28 Οκτωβρίου», δήλωσε ο Θάτσι, προσθέτοντας ότι το κόμμα του θα συνεργαστεί με τα εκλεγμένα δημοτικά συμβούλια. «Αντικειμενικά δεν περιμέναμε ένα τέτοιο αποτέλεσμα», κατέληξε. Σύμφωνα με τα πρώτα ανεπίσημα αποτελέσματα, το κόμμα του Ρουγκόβα κερδίζει 60% των ψήφων. Ο Ρουγκόβα υποστηρίζει ότι κέρδισε 20 από τις 30 κοινότητες, αλλά εκτιμάται ότι η μεγάλη νίκη του είναι στην πρωτεύουσα Πρίστινα, όπου ο Δημοκρατικός Σύνδεσμος φέρεται να έχει κερδίσει 68% των ψήφων.
 Η στροφή στο μετριοπαθή Ρουγκόβα, αν επιβεβαιωθεί δείχνει ότι μάλλον ήταν λανθασμένες οι εκτιμήσεις που δημιουργήθηκαν στη Δύση από την άνοδο πολιτικών δυνάμεων που πρόσκεινταν στον Απελευθερωτικό Στρατό του Κοσσυφοπεδίου. Δείχνει
ακόμα ότι ο ιστορικός ηγέτης του Κοσσυφοπεδίου βρίσκεται μπροστά στην πολιτική
του αναβίωση. Οι μετριοπαθείς δηλώσεις του αντιπάλου του Χασίμ Θάτσι και κυρίως η εκτίμησή του ότι μπορεί να διευρύνει το ποσοστό του Δ.Κ., δείχνει ακόμα ότι ο Θάτσι προσανατολίζεται στο να προσαρμοστεί στις δημοκρατικές διαδικασίες. Πάντως οι Σέρβοι του Κοσσυφοπεδίου απείχαν από τη διαδικασία και η ηγεσία τους αμφισβήτησε τη σημασία των εκλογών. Ο πρόεδρος της Γιουγκοσλαβίας Βόισλαβ Κοστούνιτσα κατηγόρησε την εκλογική διαδικασία και είπε
ότι η αποχή των Σέρβων κάνει τις εκλογές άκυρες. Τα τελικά αποτελέσματα αναμένονταν χθες βράδυ από την Οργάνωση για την Ασφάλεια και τη Συνεργασία στην Ευρώπη.
