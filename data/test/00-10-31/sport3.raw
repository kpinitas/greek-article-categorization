 Η κόντρα Σόουζα-Αναστασιάδη δεν έχει τελειωμό, ούτε θα έχει απ' ό,τι φαίνεται, σε σημείο τέτοιο πλέον που παίρνει διαστάσεις...αποστήματος, άκρως επικίνδυνο για την απαραίτητη στην παρούσα φάση (εν όψει κρίσιμων συναντήσεων με Γιουβέντους - 8/11, Ολυμπιακό - 12/11) ηρεμία του Παναθηναϊκού.
 «Αρκετά έως εδώ. Γιατί δεν έδωσες το χέρι σου στον Γκαλέτο, την ώρα της αντικατάστασής σου; Εγώ δεν ανέχομαι τέτοια συμπεριφορά. Το έχεις ξανακάνει. Δεν πάει άλλο. Μάζεψε τα πράγματά σου και φύγε. Πήγαινε και βρες τα με τη διοίκηση. Μέχρι τότε θα προπονείσαι μόνος σου».
 Με τον τρόπο αυτό ο Αγγελος Αναστασιάδης χθες έδιωξε για...πολλοστή φορά το...κακό παιδί Πάολο Σόουζα (χρέη διερμηνέα έκανε ο γυμναστής Λεωνίδας Δημητρακόπουλος), ο οποίος, σημειωτέον, δεν αντέδρασε. Δεν είπε κουβέντα. Πήγε κι έκανε μπάνιο, την ώρα που οι υπόλοιποι «πράσινοι» βγήκαν έξω από τα αποδυτήρια για ξεμούδιασμα (όσοι έπαιξαν στο Ηράκλειο) και προπόνηση (οι άλλοι). Κατόπιν μπήκε στο αυτοκίνητό του κι έφυγε. Η συνέχεια του σίριαλ θα παιχθεί στην Παιανία σήμερα, οπότε ο Σόουζα θα συναντηθεί με τον πρόεδρο Αγγελο Φιλιπίδη για να εκθέσει τις δικές του απόψεις επί του θέματος.
 Η ουσία εν προκειμένω είναι πως το νέο επεισόδιο που ερμηνεύτηκε από κάποιους κύκλους ως «αποκεφαλισμός Σόουζα», έχει μεν την έννοια της «σταγόνας που ξεχείλισε το ποτήρι», συνάμα όμως και του τελεσίγραφου: Αναστασιάδης ή Σόουζα. Μέση λύση δεν υπάρχει. Τα περιθώρια εξαντλήθηκαν. Η διοίκηση θα πρέπει σήμερα κιόλας να αποφασίσει: ή θα βγει στη γύρα για να πουλήσει τον Σόουζα σε άλλη ομάδα ή θα διώξει τον Αναστασιάδη. Η συνύπαρξη των δύο καθίσταται πλέον αδύνατη.
 Εκείνο που ενόχλησε τον Αναστασιάδη είναι ότι ο Σόουζα, αμέσως μόλις αντικαταστάθηκε στο Ηράκλειο από τον Γκαλέτο (69'), έφυγε κατευθείαν για τα αποδυτήρια χωρίς να ζητήσει άδεια. Το περιστατικό αντιλήφθηκαν οι δημοσιογράφοι, που ρώτησαν μάλιστα σχετικά τον προπονητή του Παναθηναϊκού. Περιέργως ο τελευταίος, κάλυψε απόλυτα τον Πορτογάλο άσο, λέγοντας στη συνέντευξη των προπονητών «εγώ του έδωσα άδεια, γιατί ήταν τραυματίας κι έπρεπε να βάλει πάγο». Αδεια φυσικά δεν ζήτησε και δεν πήρε ποτέ ο Σόουζα. Ενώ λοιπόν δεν υπήρχε θέμα, δημιουργήθηκε χθες, μία ημέρα μετά, άνευ λόγου και αιτίας.
 Η νέα επιδείνωση στις σχέσεις Σόουζα - Αναστασιάδη έφερε αναστάτωση, ως ήταν επόμενο, στις τάξεις των ποδοσφαιριστών που ετοιμάζουν τραπέζι εντός της εβδομάδας, σε μία προσπάθεια να πέσουν οι τόνοι και να βελτιωθεί το κλίμα. Θα πάει ο Σόουζα, παρόντος Αναστασιάδη; Κομμάτι δύσκολο...
 Ο Pόναλντ Γκόμεζ, ο Kοσταρικανός σέντερ-φορ του ΟΦH, βρίσκεται προ των πυλών της Παιανίας. Eκτός απροόπτου, θα είναι η μεταγραφή ουσίας του Iανουαρίου σε μία θέση που ο Παναθηναϊκός «πονάει» κατά γενική ομολογία. Στο Hράκλειο θα κατηφορίσει μάλλον ο Σίγκουρτσον και άλλοι δύο παίκτες, που θα ενισχύσουν σημαντικά τον προβληματικό φέτος ΟΦH στη συνέχεια του πρωταθλήματος.
