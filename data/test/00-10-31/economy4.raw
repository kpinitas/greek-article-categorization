Υπεραξίες άνω του 25% αποκόμισαν την τελευταία τριετία όσοι επένδυσαν σε ακίνητα στο Λεκανοπέδιο της Αττικής, όπως προκύπτει από τα στατιστικά στοιχεία
που έδωσαν χθες στη δημοσιότητα το Ελληνικό Ινστιτούτο Επενδυτικής (ΕΛΙΕ) και οι εταιρείες Eurobank Properties Α.Ε. και Propert yΕΠΕ.
 Οι τρεις φορείς συνεργάστηκαν για τη δημιουργία για πρώτη φορά στην ελληνική κτηματαγορά μιας σειράς δεικτών με την επωνυμία Prop Index (γενικοί, τοπικοί, κλαδικοί), οι οποίοι θα καταγράφουν σε μηνιαία βάση τόσο τη γενική τάση μεταβολής της αγοράς όσο και τις μεταβολές διαφόρων επιμέρους τομέων. 
 Σύμφωνα, λοιπόν, με την επεξεργασία των σχετικών δεδομένων, από το 1997 μέχρι και το πρώτο τρίμηνο του 2000, προκύπτει ότι στο διάστημα αυτό η μέση αξία των
ακινήτων στο Λεκανοπέδιο αυξήθηκε σε ποσοστό 26, 5%. Σε ετήσια βάση η μεγαλύτερη άνοδος τιμών παρουσιάστηκε το 2000 σε σχέση με το 1998, οπότε η αύξηση των τιμών ξεπέρασε το 11, 5%.
 Ειδικότερα, σε ό,τι αφορά την αγορά κατοικίας, η αύξηση από το 1997 μέχρι σήμερα είναι μεγαλύτερη της μέσης αύξησης, αφού φθάνει το 27, 4%. Σε ετήσια βάση, οι μεγαλύτερες αυξήσεις παρατηρήθηκαν στις αρχές του τρέχοντος έτους, με
τις τιμές να παρουσιάζουν άνοδο της τάξης του 12, 4%. 
 Εκρηκτική είναι η άνοδος των τιμών και των επαγγελματικών ακινήτων φέτος σε σχέση με πέρσι, καθώς σύμφωνα με τα στοιχεία της έρευνας, οι τιμές το πρώτο τρίμηνο του 2000 σε σχέση με την προηγούμενη χρονιά αυξήθηκαν κατά 26, 11%, τη στιγμή που η συνολική αύξηση τα τρία τελευταία χρόνια είναι της τάξης του 24, 8%. 
 Στον τομέα των αποθηκευτικών και βιομηχανικών χώρων, τέλος, η αύξηση των τιμών
σε σχέση με το 1997 είναι 24%. Και σε αυτόν τον τομέα μελέτης, ανοδικότερες εμφανίζονται οι τάσεις φέτος σε σχέση με το 2000, ενώ τα προηγούμενα χρόνια είναι αρκετά ηπιότερες. 
 Από τα στοιχεία που παρουσιάστηκαν προκύπτει ότι το ακίνητο ως επένδυση μπορεί
να προσφέρει αποδόσεις μεγαλύτερες από άλλες παραδοσιακές επενδυτικές επιλογές, όπως π.χ. τα ομόλογα.
 Σε πρώτη φάση, οι δείκτες αφορούν τα ακίνητα του νομού Αττικής, ενώ μέσα στο επόμενο εξάμηνο θα υπάρξουν ανάλογα στοιχεία και για τα μεγάλα αστικά κέντρα της περιφέρειας.
 Για την κατασκευή των δεικτών λαμβάνονται υπόψη οι τιμές των προσφερομένων ακινήτων, όπως αυτές εμφανίζονται από την επεξεργασία περίπου 40.000 δεδομένων
κάθε μήνα. Τα δεδομένα αυτά εκτιμάται ότι καλύπτουν πάνω από το 95% του αριθμού των προσφερομένων ακινήτων και συλλέγονται από δημοσιεύσεις αγγελιών, μεγάλα μεσιτικά γραφεία και επιλεκτικές δειγματοληψίες. Για την καλύτερη δυνατή ποιότητα των αποτελεσμάτων εξαιρούνται από την επεξεργασία το 25% των ανώτατων και το 25% των κατώτατων τιμών που συλλέγονται. 
 Οπως παραδέχθηκαν οι ίδιοι οι δημιουργοί των δεικτών, μειονέκτημα είναι το γεγονός ότι οι τιμές προσφοράς, που χρησιμοποιούνται ως βάση μελέτης, απέχουν σε σχέση με τις πραγματικές τιμές στις οποίες γίνονται οι συναλλαγές. Ωστόσο, το μειονέκτημα αυτό εκτιμάται ότι ελαχιστοποιείται, αφού οι δείκτες καταγράφουν μεταβολές κατά τη διάρκεια χρονικών περιόδων οπότε αναλογικά μπορούν με σχετική ακρίβεια να καταγραφούν οι πραγματικές τάσεις της αγοράς. 
