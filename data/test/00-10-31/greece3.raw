Ισόβια και άλλα...«δώρα» μοίρασε χθες το απόγευμα το Τριμελές Εφετείο Κακουργημάτων της Αθήνας στους φερόμενους ως πρωταγωνιστές της μεγαλύτερης υπόθεσης εμπορίας κοκαΐνης που αποκαλύφτηκε στη χώρα μας.
 Η δικαιοσύνη απεφάνθη χθες ύστερα από πολυήμερη ακροαματική διαδικασία ότι οι άνθρωποι που δικαιολογούν, εν προκειμένω, τον τίτλο «Eλληνες Εσκομπάρ» είναι τρεις και σε αυτούς μοίρασε τρεις φορές ισόβια και πρόστιμο ύψους 550 εκατομμυρίων δρχ., για το αδίκημα της «μεταφοράς και διαμετακόμισης τουλάχιστον 10 τόνων κοκαΐνης, οργάνωση και εποπτεία της πράξης και ξέπλυμα βρώμικου χρήματος».
 Οι καταδικασθενες άκουσαν ψύχραιμοι την ομόφωνη ετυμηγορία των δικαστών που δεν τους αναγνώρισαν κανένα ελαφρυντικό. Είναι πάντως χαρακτηριστικό ότι η ποινική τους τιμωρία θα ήταν μεγαλύτερη αν τα μέλη του δικαστηρίου κατέληγαν στην άποψη ότι πρέπει να τους επιβληθούν ξεχωριστές ποινές για κάθε «ύποπτο φορτίο», και όχι μια συνολική ποινή, όπως τελικά έγινε. 
 Οι επιχειρηματίες Ιωάννης Κατελούζος και Παναγιώτης Χαϊκάλης και ο πλοιοκτήτης
Δημ. Κονδύλιος είναι πάντως από χθες ισοβίτες και φτωχότεροι κατά 150 εκατομμύρια ο πρώτος και κατά 200 εκατομμύρια (έκαστος) οι άλλοι δυο. Μάλιστα η οικογένεια Κονδυλίου φτώχυνε και άλλο, αφού η σύζυγος του πλοιοκτήτη, κ. Δήμητρα Σουλιώτη-Κονδυλίου πέρα από την ποινή φυλάκισης των 5 ετών που εισέπραξε για «ξέπλυμα βρώμικου χρήματος», καλείται να καταβάλει και πρόστιμο ύψους 220 εκατομμυρίων δρχ. Πρόκειται βέβαια για το ποσό που είχε σπεύσει -σύμφωνα με την κατηγορία-να «σηκώσει» από την τράπεζα, την ημέρα της σύλληψης
 Το Τριμελές Εφετείο Κακουργημάτων της Αθήνας έκρινε χθες ένοχους εννέα από τους 16 συνολικά κατηγορουμένους.
 *Ιωάννης Κατελούζος, επιχειρηματίας- καταδικάστηκε σε ισόβια και επιπλέον 12 χρόνια κάθειρξη.
 *Παναγιώτης Χαϊκάλης, επιχειρηματίας- του επιβλήθηκαν ισόβια και επιπλέον 15 χρόνια κάθειρξη.
 *Δημ. Κονδύλιος, πλοιοκτήτης- καταδικάστηκε σε ισόβια, 15 χρόνια και 2 μήνες κάθειρξη.
 *Ανδρέας Βέργης, πλοίαρχος- καταδικάστηκε σε κάθειρξη 7 ετών (του αναγνωρίστηκαν 2 ελαφρυντικά).
 *Ιακ. Καρτσωνάκης, ναυλομεσίτης και πρώην πλοιοκτήτης- καταδικάστηκε σε κάθειρξη 13 ετών, ενώ του αναγνωρίστηκαν και δυο ελαφρυντικά.
 * Ηλίας Καλής, πλοιοκτήτης- του επιβλήθηκε κάθειρξη 16 ετών (του αναγνωρίστηκε
 Tο δικαστήριο καταδίκασε σε φυλάκιση 5 ετών για «ξέπλυμα βρώμικου χρήματος» τις συζύγους των Χαϊκάλη και Κονδυλίου (Δήμητρα και Φωτεινή) καθώς και τον Ξενοφώντα Βουτηρά. Tους άφησε όμως ελεύθερους αφού ανέστειλε την εκτέλεση των ποινών τους.
 Λόγω αμφιβολιών ή ελλείψεως δόλου, οι δικαστές απάλλαξαν τους Π. Τσαλδάρη (πλοίαρχο) και Γ. Πίσπα (αρχιμηχανικό), οι οποίοι αρχικά είχαν θεωρεί «ενεργά μέλη της ομάδας». Τα στοιχεία όμως της δικογραφίας, δεν ήταν αρκετά, ώστε να πειστούν γι' αυτό οι δικαστές που ομόφωνα τους αθώωσαν.
 Επίσης αθώοι έφυγαν από το δικαστήριο: η σύζυγος του Γ. Πίσπα, Ευφροσύνη, η Ευλαμπία Σουλιώτη, η Μαρλέν Ματόζο-Καλή και ο Λ. Κατελούζος.
