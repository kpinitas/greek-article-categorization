 «Πεισμώσαμε τόσο πολύ, που δεν υπήρχε περίπτωση να χάσουμε αυτό το παιχνίδι. Ηταν το... γαμώτο, που μας "έτρωγε" και θέλαμε να αποδείξουμε ότι είμαστε εδώ, παρόντες και αξίζουμε θέση βασικού στον Ολυμπιακό. Δεν είμαστε αναπληρωματικοί και αυτό πρέπει να το καταλάβουν όλοι». Αυτές είναι ορισμένες από τις εκφράσεις που χρησιμοποίησαν οι περισσότεροι ποδοσφαιριστές του Ολυμπιακού, τόσο στα αποδυτήρια του σταδίου του Πύργου όσο και κατά την επιστροφή της πειραϊκής ομάδας στην Αθήνα. Οι «ερυθρόλευκοι» θέλησαν με αυτό τον τρόπο να βγάλουν την πικρία που έκρυβαν από τις αρχές της περιόδου, ενώ πιστεύουν ότι έστειλαν το μήνυμα στον Γιάννη Μαντζουράκη για τη συνέχεια σε Ελλάδα και Ευρώπη.
 Ο «Ρουμάνος» τεχνικός, ο οποίος δεν πήγε χθες στην προπόνηση στου Ρέντη (πήγε στη Θεσσαλονίκη, στην οικογένειά του)! , φαίνεται να έχει συνειδητοποιήσει ότι δεν έδωσε τις ανάλογες ευκαιρίες σε κάποιους ποδοσφαιριστές και πως τους αδίκησε μέχρι σήμερα με το να τους αφήνει στον πάγκο ή εκτός 18άδας, και ετοιμάζει εκπλήξεις σε ορισμένους βασικούς. Αλλωστε, έστειλε προχθές το μήνυμα από τον Πύργο, ενώ το είπε και στους συνεργάτες του: «Θα παίζουν οι καλύτεροι σε κάθε αγώνα και όχι η ίδια ενδεκάδα». Ο Μαντζουράκης, δηλαδή, φαίνεται να αλλάζει σκεπτικό, τη στιγμή μάλιστα που ο Ολυμπιακός μέσα στο επόμενο δεκαήμερο έχει να αντιμετωπίσει την ΑΕΚ, τη Λιόν και τον Παναθηναϊκό.
 Για το ντέρμπι, πάντως, με την ΑΕΚ μάλιστα, ο Ανδρέας Νινιάδης, ο οποίος είχε εξαιρετική απόδοση στον Πύργο, δήλωσε: «Πρόκειται για ένα απρόβλεπτο παιχνίδι που θα κριθεί στις λεπτομέρειες. Η ΑΕΚ δείχνει σε καλύτερη κατάσταση από πέρυσι, αλλά δεν την φοβόμαστε. Το γεγονός ότι παίζουμε στο γήπεδό μας λέει πολλά. Με τον κόσμο δίπλα μας δεν θα έχουμε να φοβηθούμε τίποτα. Θέλουμε τη νίκη με την ΑΕΚ για να πάμε με άλλον αέρα στον αγώνα με τη Λιόν. Είμαι ευχαριστημένος από την απόδοσή μου στον Πύργο, αλλά πάνω απ' όλα μετράει η νίκη του Ολυμπιακού».
 Ο Παρ Ζέτερμπεργκ πάντως, παρά το γεγονός ότι εκτός απροόπτου θα χάσει τη θέση του βασικού στο ντέρμπι με την ΑΕΚ από τον Ανδρέα Νινιάδη, ήταν χθες ευδιάθετος στου Ρέντη και έλεγε: «Xάρηκα πολύ για την απόδοση του Ανδρέα. Εχω πει ότι ο Ολυμπιακός έχει πολλούς σπουδαίους ποδοσφαιριστές».
 Ο Γκαμπριέλ Αλβεζ, ο οποίος αγωνίστηκε για πρώτη φορά από την αρχή σε αγώνα πρωταθλήματος και σκόραρε, μίλησε χθες στον «Flash 9, 61» και υποστήριξε: «Το μισό γκολ ανήκει στον Ανδρέα, που έκανε πολύ καλή πάσα. Δεν πιστεύω ότι έδωσα καμία απάντηση στον προπονητή μου ούτε σε κάποιον άλλο με την απόδοσή μου. Ηρθα σε μία τόσο μεγάλη ομάδα και θέλω να αποδείξω ότι δεν ήρθα άδικα. Εχω αρχίσει να προσαρμόζομαι και δεν αντιμετωπίζω πλέον προβλήματα».
 Στο μεταξύ, αναχωρούν σήμερα για την Κύπρο οι Γιαννακόπουλος, Κόντης με την Εθνική Ενόπλων για δύο αγώνες με την Κύπρο και την Ολλανδία και θα επιστρέψουν την Παρασκευή το μεσημέρι στην Αθήνα. Η απουσία των δύο «ερυθρολεύκων», σύμφωνα με τον Μαντζουράκη, αποτελεί ένα σημαντικό πρόβλημα για την προετοιμασία του Ολυμπιακού για το ντέρμπι με την ΑΕΚ. Η προπόνηση έγινε χθες υπό τις οδηγίες του Τάκη Λεμονή και απουσίασε μόνο ο Τζόρτζεβιτς, ο οποίος είχε πάρει άδεια και παρέμεινε στον Πύργο.
 H Θετική ήταν χθες η απάντηση της Λιόν στο αίτημα του Ολυμπιακού για τα εισιτήρια του αγώνα στο «Ζερλάντ». Η πειραϊκή ΠΑΕ θα παραλάβει 1.700 εισιτήρια, από τα οποία τα 200 θα είναι στις θέσεις των VIP. Η αποστολή του Ολυμπιακού θα αναχωρήσει για τη Γαλλία την Κυριακή στις 9.30 το πρωί από τον ανατολικό αερολιμένα του Ελληνικού.
