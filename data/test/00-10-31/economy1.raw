Tο ΧΑΑ μπορεί να έχει απογοητεύσει τους επενδυτές εδώ και ένα χρόνο, με την πτώση διαρκείας του δείκτη, αλλά παρ' όλα αυτά οι επενδυτές δεν σκέφτονται να το εγκαταλείψουν, τουλάχιστον όχι προς το παρόν.
 Σύμφωνα με τη δημοσκόπηση της Οpinion, που έγινε για την «Ε», μόνον ο ένας στους δέκα επενδυτές του ΧΑΑ έχει απογοητευθεί τόσο, ώστε να σκέφτεται να αποσύρει τα χρήματά του και να μην επενδύσει ξανά στο Χρηματιστήριο.
 Βέβαια, αυτό δεν σημαίνει ότι όλοι όσοι τώρα δηλώνουν αποφασισμένοι να κρατήσουν τα χαρτιά τους, έχουν τις ίδιες προθέσεις για το μέλλον. 
 Υπάρχουν αυτοί που εμφανίζονται αποφασισμένοι να μείνουν, όπως υπάρχουν και αυτοί που έχουν «θυμώσει» και σκέπτονται να «βγουν» από τη Σοφοκλέους όταν ο δείκτης αρχίσει να ανεβαίνει.
 Στην περίπτωση που ο δείκτης του ΧΑΑ πάρει την «πάνω βόλτα», σύμφωνα πάντα με τα στοιχεία της δημοσκόπησης, τότε περίπου έξι στους δέκα θα προχωρήσουν σε ρευστοποίηση των μετοχών τους και θα βγουν από το χρηματιστήριο, χωρίς όμως να
διευκρινίζουν αν θα επανέλθουν ή θα μείνουν για πάντα μακριά από τη Σοφοκλέους...
 Αντίθετα, οι πέντε στους δέκα εμφανίζονται αποφασισμένοι να διατηρήσουν τις επενδύσεις τους σε μετοχές σε κάθε περίπτωση.
 Ενδιαφέρουσα, πάντως, είναι η διαφοροποίηση της συμπεριφοράς μεταξύ εκείνων που έχουν ήδη σχηματίσει γνώμη, λιγότερο ή περισσότερο, για το τι θα κάνουν στο μέλλον όσον αφορά τις επενδύσεις τους στο ΧΑΑ.
 Στους δέκα επενδυτές που εξέφρασαν συγκεκριμένη άποψη για το τι ακριβώς σκοπεύουν να κάνουν, οι έξι δηλώνουν είτε ότι θα επενδύσουν σίγουρα και πάλι στο χρηματιστήριο είτε ότι μάλλον θα επενδύσουν και πάλι, ενώ αντίθετα οι τεσσερις εμφανίζονται είτε απόλυτα αρνητικοί, δηλώνοντας ότι σίγουρα δεν θα ξαναεπενδύσουν, είτε ότι μάλλον δεν θα ξαναεπενδύσουν. 
 Στην κατηγορία του «μάλλον θα ξαναεπενδύσω», πάντως, βρίσκονται οι τέσσερις από τους έξι που διατηρούν την πρόθεση να επενδύσουν και πάλι στο ΧΑΑ, ενώ οι «σίγουροι» για την πρόθεσή τους να επενδύσουν και πάλι είναι οι δύο από τους έξι. 
 Στην απέναντι όχθη, στην κατηγορία εκείνων που φαίνονται απογοητευμένοι από την επενδυτική συμμετοχή τους στο ΧΑΑ, οι απόλυτα αρνητικοί είναι οι λιγότεροι, καθώς στους τέσσερις που εκδήλωσαν αρνητική στάση όσον αφορά το ενδεχόμενο επανατοποθέτησής τους στο ΧΑΑ, μόνο ο ένας δηλώνει οριστικά αποφασισμένος να μην ξαναεπενδύσει, ενώ οι άλλοι τρεις αφήνουν το ενδεχόμενο «επιστροφής» ανοικτό, απαντώντας ότι «μάλλον δεν θα ξαναεπενδύσουν».
 Το πιο ενδιαφέρον στοιχείο -και πλέον αισιόδοξο για τους εμπλεκόμενους στη χρηματιστηριακή αγορά- πιθανώς κρύβεται στο εντυπωσιακό ποσοστό εκείνων που δηλώνουν ότι ούτε ήταν ούτε είναι επενδυτές στη Σοφοκλέους. Το ποσοστό αυτό φθάνει σχεδόν το 80% του δείγματος της δημοσκόπησης, γεγονός που ανατρέπει σε σημαντικό βαθμό την εικόνα που έχει δημιουργηθεί ότι «όλη η Ελλάδα παίζει στο ΧΑΑ».
 Το ποσοστό εκείνων που έπαιξαν ή παίζουν στο ΧΑΑ είναι μόλις 20% και μάλιστα εκείνοι που βρίσκονται σήμερα να έχουν μετοχές είναι μόλις το 15, 5% των ερωτηθέντων.
 Αυτό σημαίνει ότι τα περιθώρια διεύρυνσης της επενδυτικής συμμετοχής στο ΧΑΑ υπό συνθήκες «ομαλότητας» και «ανοδικής τάσης», αν ληφθούν υπόψη αντίστοιχα ποσοστά στις άλλες οικονομίες της ευρωζώνης, είναι πολύ σημαντικά. Βέβαια, το στοιχείο αυτό υποδηλώνει επίσης ότι η κατακόρυφη άνοδος των τιμών τον περασμένο χρόνο τελικά είτε δεν είχε «παρασύρει» παρά μόνο ένα μέρος των εισοδημάτων στο ΧΑΑ είτε, στην αντίθετη περίπτωση, ότι δεν υπάρχουν στην ελληνική οικονομία τόσα εισοδήματα που να μπορούν να απορροφηθούν από τις προκλητικές σε ορισμένες περιόδους αποδόσεις των επενδύσεων στο ΧΑΑ.
 Η εικόνα, κατά συνέπεια, που προκύπτει από τις απαντήσεις εκείνων που δηλώνουν
ότι έχουν (περισσότερο ή λιγότερο) σχηματίσει άποψη για το τι θα κάνουν στο μέλλον με το ΧΑΑ παρουσιάζει δύο βασικά χρακτηριστικά: 
 * Από εκείνους που έχουν επενδύσεις στο ΧΑΑ, η συντριπτική πλειονότητα δεν σκοπεύει να φύγει τώρα από το χρηματιστήριο.
 * Αν όμως στο ΧΑΑ οι τιμές των μετοχών αρχίσουν να ανεβαίνουν, τότε η πρόθεση των έξι στους δέκα επενδυτές -που έχουν διαμορφωμένη άποψη για το τι θα κάνουν
και την δηλώνουν- θα πουλήσουν τις μετοχές, χωρίς να διευκρινίζουν όμως αν θα ξαναεπενδύσουν.
 Οι αναποφάσιστοι όσον αφορά το τι θα κάνουν είτε με τις μετοχές που έχουν είτε
με το τι θα κάνουν στο μέλλον, αποτελούν ένα μικρό σχετικά ποσοστό σε όλες τις
 * Οι αναποφάσιστοι που είναι μέσα στο ΧΑΑ και δεν γνωρίζουν τι να κάνουν είναι
περίπου ένα προς επτά σε σχέση με αυτούς που έχουν αποφασίσει. 
 * Οι αναποφάσιστοι για το τι θα κάνουν στο μέλλον με το ΧΑΑ είναι περίπου ένα προς πέντε έναντι αυτών που έχουν αποφασίσει ήδη τη μελλοντική στάση τους.
 Τέλος, από το δείγμα της δημοσκόπησης προκύπτει επίσης ότι μόλις 20% των ερωτηθέντων ήταν ή είναι ακόμα στο ΧΑΑ, ενώ αντίθετα σχεδόν το 80% δεν έχει ποτέ επενδύσει στο ΧΑΑ.
