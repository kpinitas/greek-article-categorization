Τρεις άνθρωποι σκοτώθηκαν και 35 ακόμη τραυματίστηκαν στη βομβιστική επίθεση που σημειώθηκε χθες το πρωί στη Μαδρίτη και αποδίδεται στη βασκική αυτονομιστική οργάνωση ΕΤΑ. Νεκροί είναι ο δικαστής του Ανωτάτου Δικαστηρίου, Χοσέ Φρανσίσκο Κερόλ, ο οδηγός του, Αρμάντο Μεντίνα Σάντσες, και ο σωματοφύλακάς του, Χεσούς Εσκουντέρο Γκαρσία, οι οποίοι βρήκαν φριχτό θάνατο όταν το αυτοκίνητο στο οποίο επέβαιναν τυλίχτηκε στις φλόγες.
 Ο 69χρονος Κερόλ ήταν αρμόδιος για στρατιωτικές δίκες στο Ανώτατο Δικαστήριο, είχε το βαθμό του στρατηγού και επρόκειτο να συνταξιοδοτηθεί τον ερχόμενο μήνα. Η επίθεση σημειώθηκε στις 9.15' (τοπική ώρα) στο προάστιο Αρτούτο Σορία της ισπανικής πρωτεύουσας. Τη στιγμή που το αυτοκίνητο του δικαστή Κερόλ διέσχιζε πολυσύχναστη διασταύρωση, κοντά σε σχολείο, οι δράστες πυροδότησαν με
τηλεχειριστήριο εκρηκτικό μηχανισμό σε παγιδευμένο αυτοκίνητο που ήταν παρκαρισμένο στο σημείο αυτό. Η ισχυρή έκρηξη προκάλεσε ζημιές σε αυτοκίνητα και τζάμια γειτονικών κτιρίων καθώς και τον τραυματισμό 35 περίπου περαστικών.
 Αν και καμία οργάνωση δεν είχε αναλάβει μέχρι χθες το βράδυ την ευθύνη για την
επίθεση, οι αρχές αναγνωρίζουν στο χτύπημα αυτό της σφραγίδα της ΕΤΑ. Πρόκειται για την επίθεση με τα περισσότερα θύματα από τον περασμένο Δεκέβριο,
οπότε η οργάνωση ξαναπήρε τα όπλα έπειτα από 14 μήνες εκεχειρίας. Η οργάνωση ευθύνεται για 19 θανάτους στην Ισπανία από την αρχή του έτους, ενώ ο αριθμός των θυμάτων της από την έναρξη της ένοπλης δράσης της, το 1968, ανέρχεται, σύμφωνα με έναν απολογισμό του ισπανικού υπουργείου Εσωτερικών, σε 788.
 Τη χθεσινή επίθεση καταδίκασαν οι πολιτικές και δικαστικές αρχές της χώρας, ο βασιλιάς της Ισπανίας, Χουάν Κάρλος, καθώς και η Ευρωπαϊκή Επιτροπή. Εκπρόσωπος της Κομισιόν δήλωσε στις Βρυξέλλες ότι «δεν υπάρχει καμία θέση για τη βία σε μια δημοκρατική Ευρώπη», ενώ τα μέλη του Ανώτατου Δικαστικού Συμβουλίου της Ισπανίας επισημαίνουν σε ανακοίνωσή τους ότι οι δικαστές θα συνεχίσουν να υπερασπίζονται απτόητοι «το Κράτος Δικαίου, το μόνο πλαίσιο μέσα
στο οποίο είναι δυνατή η ανάπτυξη μιας δημοκρατικής κοινωνίας». Οι αρχές της Μαδρίτης κήρυξαν διήμερο πένθος ενώ για σήμερα έχει προγραμματιστεί στο κέντρο
της πόλης μεγάλη πορεία διαμαρτυρίας εναντίον της ΕΤΑ.
