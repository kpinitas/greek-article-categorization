Σύνταγμα-Δάφνη σε έξι λεπτά... Ακόμη και οι πιο δύσπιστοι θα έχουν την ευκαιρία
να το διαπιστώσουν από την επόμενη Παρασκευή, 10 Νοεμβρίου, οπότε -εκτός απροόπτου- εγκαινιάζεται η νέα γραμμή του μετρό, η οποία υπολογίζεται ότι θα εξυπηρετεί 150.000 άτομα την ημέρα.
 Πρόκειται για τη γραμμή 5 χιλιομέτρων, με πέντε σταθμούς (Ακρόπολη, Φιξ-Συγγρού, Νέος Κόσμος, Αγιος Ιωάννης, Δάφνη), που αποτελεί κομμάτι του κυρίως έργου και θα ανακουφίσει την κυκλοφορία στους δύο βασικούς άξονες της περιοχής, τη Βουλιαγμένης και την Ηλιουπόλεως. Κόσμημα της γραμμής θα είναι ο σταθμός στην Ακρόπολη, στην αρχή της Διονυσίου Αρεοπαγίτου, όπου οι αρμόδιοι της κρατικής εταιρείας «Αττικό Μετρό» ετοιμάζουν πυρετωδώς ένα μίνι μουσείο, για το οποίο μάλιστα υπόσχονται ότι θα είναι πιο εντυπωσιακό και από αυτό του Συντάγματος.
 Στη Δάφνη βρίσκονται σε εξέλιξη μεγάλες παρεμβάσεις, κυρίως πεζοδρομήσεις, στην πλατεία Καλογήρων, όπου προβλέπεται να τοποθετηθεί και μνημείο αφιερωμένο
στους Κύπριους αγωνιστές. Σε ειδικά διαμορφωμένο χώρο θα υπάρχουν οι αφετηρίες
των λεωφορειακών γραμμών που δεν θα συνεχίζουν ώς το κέντρο της πόλης, καθώς και των νέων που θα συνδέσουν τους γύρω δήμους με το νέο σταθμό.
 Σημαντικό στοιχείο της γραμμής είναι η δημιουργία σταθμού μετεπιβίβασης στο χώρο του εργοστασίου «Φιξ», στη Συγγρού, με χώρους για στάθμευση αυτοκινήτων και για τις αφετηρίες των λεωφορείων που θα συνδέουν τους νότιους δήμους με το
κέντρο και πλέον δεν θα φτάνουν ώς το Ζάππειο. Ωστόσο το πρόγραμμα αυτό, που συνδυάζεται με τη δημιουργία χώρων πρασίνου σε ένα μέρος του οικοπέδου, καθυστερεί για τυπικούς λόγους στο Ελεγκτικό Συνέδριο.
 Με χρονικό ορίζοντα το 2004, το υπουργείο ΠΕΧΩΔΕ σχεδιάζει την επέκταση της γραμμής Σύνταγμα-Δάφνη έως τον Αγιο Δημήτριο. Το τμήμα αυτό θα έχει μήκος 1, 2 χιλιόμετρα και θα διαθέτει ένα σταθμό, πιθανότατα στο εργοστάσιο που βρίσκεται
στο σημείο που η Βουλιαγμένης γίνεται διπλής κατεύθυνσης. Το κομμάτι αυτό, σύμφωνα με τη σύμβαση του 1991, μπορεί να ανατεθεί στην κοινοπραξία που κατασκεύασε το κυρίως έργο και έτσι να ελαττωθεί σημαντικά ο χρόνος.
