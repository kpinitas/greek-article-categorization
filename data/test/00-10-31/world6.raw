 Η χειρότερη καταιγίδα της τελευταίας δεκαετίας, με θυελλώδεις ανέμους και καταρρακτώδεις βροχές, έπληξε τη δυτική Ευρώπη χθες, και κυρίως περιοχές της νότιας Αγγλίας, της Ιρλανδίας και της Γαλλίας, προκαλώντας το θάνατο τουλάχιστον εννέα ανθρώπων, σοβαρά προβλήματα στην ηλεκτροδότηση, τις χερσαίες, τις θαλάσσιες και τις εναέριες μεταφορές. Εν τω μεταξύ, την τελευταία εβδομάδα πέντε άνθρωποι ξεπάγιασαν στη ρωσική πρωτεύουσα ανεβάζοντας
σε 11 τον αριθμό των θυμάτων από τότε που άρχισε το κρύο στη Μόσχα.
 Η σφοδρή κακοκαιρία ξύπνησε μνήμες από τον Οκτώβριο του 1987, όταν ανάλογα καιρικά φαινόμενα στη νότια Αγγλία είχαν στοιχίσει τη ζωή σε 19 ανθρώπους προκαλώντας ταυτόχρονα ζημιές 1, 45 δισ. ευρώ.
 Εκπρόσωπος του διεθνούς αεροδρομίου του Χίθροου στο Λονδίνο δήλωσε ότι ακυρώθηκαν ή καθυστέρησαν πολλές εσωτερικές και εξωτερικές πτήσεις εξαιτίας της κακοκαιρίας. Το ίδιο συνέβη και στο αεροδρόμιο Γκάτγουικ. Ολες οι πτήσεις προς και από τα αεροδρόμια Σαρλ ντε Γκολ και Ορλί του Παρισιού διακόπηκαν προσωρινά, ενώ τα γαλλικά τρένα υψηλών ταχυτήτων περιόρισαν στο ήμισυ την ταχύτητά τους. Ακυρώσεις ή καθυστερήσεις πτήσεων ανακοινώθηκαν επίσης από το αεροδρόμιο των Βρυξελλών. Εκτός λειτουργίας ετέθη και η σιδηροδρομική γραμμή Γιουροστάρ, που συνδέει το Λονδίνο με το Παρίσι και τις Βρυξέλλες.
 Εκατοντάδες σπίτια στην Ουαλία, τη νότια και τη δυτική Αγγλία πλημμύρισαν, ενώ
έξι φεριμπότ αναγκάστηκαν να αγκυροβολήσουν σε κόλπο στις ακτές της νότιας Αγγλίας εξαιτίας της θαλασσοταραχής. Συνολικά έχασαν τη ζωή τους 5 Βρετανοί, 3
 Ιταλικό πλοίο που μετέφερε χημικά προϊόντα εξέπεμψε σήμα κινδύνου ανοιχτά των γαλλικών ακτών καθώς ισχυρότατοι άνεμοι σάρωναν την πλευρά των ακτών του Ατλαντικού.
 Διεκόπη επίσης η θαλάσσια και οδική σύνδεση της Δανίας με τη Σουηδία, ενώ σημειώθηκαν και ματαιώσεις εσωτερικών πτήσεων στη Δανία.
 Στη Μόσχα, η κατάσταση είναι τραγική καθώς πληθαίνουν τα θύματα από το κρύο. Εκτός από τους 11 ανθρώπους που έχουν χάσει τη ζωή τους από υποθερμία από την ημέρα που έπιασε η βαρυχειμωνιά, άλλα 25 άτομα νοσηλεύτηκαν αντιμετωπίζοντας προβλήματα από το κρύο, αφού κάθε νύχτα η θερμοκρασία πέφτει και επικρατεί ψύχος.
