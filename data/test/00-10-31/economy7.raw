Σε νέες κινήσεις που στοχεύουν στην αύξηση του κατασκευαστικού τους αντικειμένου μέσα από την ανάληψη και έργων χαμηλού προϋπολογισμού ή άλλων τοπικού χαρακτήρα προχωρούν οι μεγάλοι κατασκευαστικοί όμιλοι, ειδικά όσοι έχουν ήδη εξασφαλίσει τη συμμετοχή τους στη νέα ανώτατη εργοληπτική τάξη που στοχεύει να καθιερώσει το ΥΠΕΧΩΔΕ.
 Στο πλαίσιο αυτό οι ισχυροί του κλάδου προχωρούν σε εξαγορές τεχνικών εταιρειών, οι οποίες θα μπορέσουν να τους εξασφαλίσουν παρουσία και σε κατηγορίες έργων μικρότερου ύψους από αυτά στα οποία θα συμμετέχουν όσοι ανήκουν στη νέα ανώτατη εργοληπτική τάξη. Παράλληλα, μέρος της πολιτικής που ακολουθούν είναι και η εξαγορά επιχειρήσεων, οι οποίες είτε είναι εξειδικευμένες σε ειδικής μορφής έργα, είτε εδρεύουν στην περιφέρεια και μπορούν να αποτελέσουν εταίρο για την ανάληψη έργων τοπικού χαρακτήρα.
 Πρόκειται ουσιαστικά για τρεις κατηγορίες έργων, οι οποίες όμως μπορούν αθροιστικά να αυξήσουν σε μεγάλο βαθμό τον τζίρο ενός ομίλου, καθώς αφορούν έργα προϋπολογισμού από 2 έως 10 δισ. δρχ., ειδικά έργα (τηλεπικοινωνιακά, ηλεκτρομηχανολογικά, περιβαλλοντικά κ.ά.), αλλά και σημαντικά έργα που εκτελούνται στην περιφέρεια.
  Προς αυτή την κατεύθυνση έχει ήδη αρχίσει να κινείται για παράδειγμα ο όμιλος της Ελληνικής Τεχνοδομικής. Πέρα από τις τρεις εταιρείες με πτυχίο Η' τάξης που ανήκουν στον όμιλο (Ελληνική Τεχνοδομική - Aκτωρ - ΤΕΒ), στο σχήμα εντάσσεται και η επιχείρηση Κάστωρ με πτυχίο Ζ' τάξης, αλλά και το πρόσφατο απόκτημα της Aκτωρ, η εταιρεία ΤΕΜΚΑΤ που εδρεύει στη Λάρισα και έχει πτυχίο Στ' τάξης. Σύντομα, όμως, αναμένονται και νέες ανάλογου χαρακτήρα κινήσεις, τόσο για την ανάπτυξη του περιφερειακού δικτύου του ομίλου όσο και για την εδραίωση της θέσης του σε κατηγορίες μικρότερες της ανώτατης εργοληπτικής.
  Στο ίδιο μήκος κύματος κινείται και ο όμιλος των εταιρειών Aβαξ - J&P Ελλάς - ΕΤΕΘ, στον οποίο ανήκει και η εταιρεία ΕΤΕΚ, που διαθέτει πτυχίο Ζ' τάξης. Σύντομα, αναμένεται η οριστικοποίηση της εξαγοράς ακόμα μιας εταιρείας με πτυχίο Στ' τάξης, η οποία ειδικεύεται στα ηλεκτρομηχανολογικά έργα, ενώ επαφές
είναι σε εξέλιξη και με μη εισηγμένες εταιρείες Η' τάξης.
  Ακόμη και στην απόκτηση δύο πτυχίων της νέας ανώτατης τάξης μπορεί να στοχεύει ο όμιλος της ΑΕΓΕΚ. Σύμφωνα με τους υπολογισμούς της διοίκησης του ομίλου, μετά την εξαγορά και της «Ευκλείδης», ο όμιλος μπορεί να εξασφαλίσει διπλή παρουσία στη νέα ελίτ του κλάδου, χωρίς όμως αυτό να σημαίνει ότι θα το πράξει. Στον όμιλο ανήκουν πέντε εταιρείες Η' τάξης (ΑΕΓΕΚ, ΕΚΤΕΡ, ΜΕΤΩΝ, ΕΤΕΠ, «Ευκλείδης») και άλλες με μικρότερα πτυχία (π.χ. «Ηφαιστος», Εδαφοστατική, Ομάς ΑΤΕ).
  Αίνιγμα αποτελούν οι προθέσεις του ομίλου Πανούση, ο οποίος θεωρητικά μπορεί
να έχει διπλή παρουσία στις νέες εργοληπτικές τάξεις ακόμη και μετά την πώληση
της «Ευκλείδης». Στον όμιλο ανήκουν οι εταιρείες Αττικάτ, Σιγάλας, Κοροντζής, ΑΤΕΜΚΕ και Τεχνοδομή, ενώ υπάρχει στενή σχέση και με την «Προοδευτική», χωρίς όμως να θεωρείται πλέον βέβαιη η ένταξή της στον όμιλο.
  Στον όμιλο ΓΕΚ - ΤΕΡΝΑ ανήκει και η ΤΕΡΝΑ Ενεργειακή με πτυχίο Ζ' τάξης. Πληροφορίες θέλουν και την εταιρεία Ψυκτική να εντάσσεται στον όμιλο, ενώ δεν αποκλείονται και εκπλήξεις με εξαγορά μεγάλης εταιρείας, ανεξάρτητα από την τύχη της φημολογούμενης συνεργασίας με το σχήμα ΔΙΕΚΑΤ - Ιντρακόμ Κατασκευές.
  Γερά στο παιχνίδι φαίνεται ότι μπαίνει και ο όμιλος της Θεμελιοδομής, στην οποία ανήκει η επίσης H' τάξης εταιρεία «Νέστος», αλλά και οι εταιρείες ΤΟΚΑΤ,
με έδρα τα Γιάννενα και «Περιβάλλον». Σύντομα, αναμένεται να ολοκληρωθούν οι διαδικασίες για την εξαγορά ή τη συμμετοχή σε δύο περιφερειακές εταιρείες σε Θεσσαλονίκη και Κρήτη, ενώ θα ακολουθήσει ανάλογη κίνηση και στην περιοχή της Θεσσαλίας.
  Στον όμιλο της Τεχνικής Ολυμπιακής, τέλος, στον οποίο εκτός της ομώνυμης εταιρείας ανήκουν και η «Μοχλός» με πτυχίο Η' τάξης, αλλά και η «Τοξότης» κ.ά., στόχος είναι κυρίως η εξασφάλιση της παρουσίας του ομίλου στη νέα ανώτερη εργοληπτική τάξη μέσα από μία και μόνο εξαγορά και όχι η επέκταση της δράσης του και σε άλλες τάξεις. Οι πρόσφατες κινήσεις του ομίλου στο χώρο του real estate -ειδικά στις ΗΠΑ- δείχνουν ότι κύριο πεδίο δράσης του θα είναι ο χώρος των ακινήτων.
