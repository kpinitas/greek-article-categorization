Σε απολύσεις εργαζομένων θα προχωρήσει η κλωστοϋφαντουργική εταιρεία ΕΤΜΑ, μετά
την απόφασή της να διακόψει τη λειτουργία της παραγωγής «ρεγιόν» που αποτελούσε και τη βασικότερη δραστηριότητά της. 
 Με χθεσινή της ανακοίνωση προς τις χρηματιστηριακές αρχές, η διοίκηση της εταιρείας (οικογένεια Λιάμπεη κα Αλ. Μάσχας) γνωστοποίησε ότι τα οικονομικά αποτελέσματα της φετινής χρήσης θα είναι ζημιογόνα κατά 700-900 εκατ. δραχμές,
έναντι κερδών 2, 6 δισ. δρχ. πέρυσι. Το μεγαλύτερο μέρος του προαναφερόμενου ποσού θα αφορά, σύμφωνα με την εταιρεία, στις αποζημιώσεις των εργαζομένων που
θα απολυθούν φέτος, ο αριθμός των οποίων ωστόσο δεν διευκρινίστηκε.
 Η ΕΤΜΑ απασχολεί σήμερα περίπου 480 εργαζόμενους, κάτι που σημαίνει ότι με βάση το προβλεπόμενο ποσό των αποζημιώσεων, 1 στους 4 αναμένεται να χάσει τη δουλειά του. 
 Οπως επισημαίνει η εταιρεία, «δεδομένου ότι η απόφαση της διακοπής παραγωγής του κλάδου ρεγιόν ελήφθη προ ολίγων ημερών, είναι φυσικό να μην υπάρχουν αυτή τη στιγμή οριστικοποιημένες αποφάσεις για τη μελλοντική διαμόρφωση των δραστηριοτήτων της εταιρείας, εκτός από τη συνέχιση της παραγωγής πολυαμιδικών
ινών και η εμπορία τεχνητών και συνθετικών νημάτων». 
 Η εταιρεία ΕΤΜΑ, στην ιδιοκτησία της οποίας είναι και η επίσης εισηγμένη κλωστοϋφαντουργία Ελλατέξ, είχε προχωρήσει σε αύξηση του μετοχικού της κεφαλαίου κατά 5, 5 δισ. δρχ. από το Δεκέμβριο του 2000. Εχει διαθέσει το σύνολο των αντληθέντων κεφαλαίων, «επενδύοντας» περίπου το 70% στη μείωση του δανεισμού της. Οι απώλειες της τιμής της μετοχής στο χρηματιστηριακό ταμπλό από τις αρχές του έτους προσεγγίζουν το 90%, ενώ οι βασικοί μέτοχοι της εταιρείας (Χ. Λιάμπεης, Αλ. Μάσχας και Δάφνη Voelin) ελέγχουν συνολικά το 37% του μετοχικού της κεφαλαίου. 
