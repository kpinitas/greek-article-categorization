 Χαμηλότερα κτίρια σημαίνει καλύτερη θωράκιση των αστικών κέντρων σε περίπτωση σεισμού. Αυτό είναι το συμπέρασμα της μελέτης ομάδας σεισμολόγων του Αστεροσκοπείου Αθηνών, αποτελούμενη από τους Γ. Σταυρακάκη, Γ. Παπαδόπουλο, Δ.
Παπαναστασίου και Ι. Καλογερά, που παρουσιάστηκε σε συνέδριο που οργάνωσαν ο Οργανισμός Αντισεισμικού Σχεδιασμού και Προστασίας (ΟΑΣΠ) και το υπουργείο ΠΕΧΩΔΕ, με τη συμπλήρωση 14 μηνών από το σεισμό της 7ης Σεπτεμβρίου 2000.
 Η ομάδα των ειδικών μελέτησε επίσης τα βασικά χαρακτηριστικά του σεισμού και κατέληξε στο συμπέρασμα ότι πρέπει να ξεχάσουμε τη θεωρία, σύμφωνα με την οποία η πρωτεύουσα είναι θωρακισμένη έναντι του σεισμικού κινδύνου. Σημείωνει επίσης ότι δεν υπάρχουν ιστορικά δεδομένα για τόσο κοντινό χτύπημα του Εγκέλαδου.
 Ο αρμόδιος υφυπουργός ΠΕΧΩΔΕ Νάσος Αλευράς ανακοίνωσε ότι ώς το τέλος του χρόνου θα αρχίσουν να κατατίθενται στην εισαγγελία οι φάκελοι με τα πορίσματα των ειδικών για τα κτίρια που κατέρρευσαν. Διαβεβαίωσε ότι σύντομα θα δημιουργηθεί μητρώο κατασκευαστών ιδιωτικών έργων κατά τα πρότυπα των δημοσίων, ενώ ώς το 2002 θα γίνει υποχρεωτική η ασφάλιση των οικοδομών έναντι σεισμού, σε δημόσιους ή ιδιωτικούς φορείς.
 Παρουσιάζοντας την εμπειρία από το σεισμό της Αθήνας, ο γενικός διευθυντής του
ΟΑΣΠ Β. Ανδριανάκης τόνισε ότι τις δύσκολες εκείνες ώρες οργανώθηκε η μεγαλύτερη διασωστική επιχείριση. Ανέφερε χαρακτηριστικά ότι οι ειδικές δυνάμεις ανέσυραν από τα ερείπια 85 άτομα ζωντανά, ένα στοιχείο που είχε περάσει απαρατήρητο κατά την περυσινή τραγωδία. Σχετικά με την πορεία αποκατάστασης σημείωσε ότι από τα 45.000 νοικοκυριά, που δικαιούνται στεγαστικής αρωγής, τα 18.000 έχουν ενταχθεί σε κάποιο από τα προγράμματα. Ανακοίνωσε ότι μέσα στο τρέχον έτος ο ΟΑΣΠ διέθεσε 650 εκ. δραχμές για την ενίσχυση του δικτύου των σεισμογράφων και 1, 5 δισ. για ερευνητικά προγράμματα.
 Από την πλευρά του Τεχνικού Επιμελητηρίου, μίλησε η γενική γραμματέας, Ολυμπία
Βαγγελάτου, η οποία καταλόγισε ευθύνες στο υπουργείο ΠΕΧΩΔΕ για την καθυστέρηση ορισμένων μέτρων, όπως η θεσμοθέτηση κανονισμού για την αποκατάσταση των κτιρίων. Πρόσθεσε ότι η τακτική συντήρηση και η «ταυτότητα» στις οικοδομές παραμένουν άγνωστες έννοιες για τη χώρα μας.
 Εισήγηση της διεύθυνσης Πολεοδομίας του υπουργείου ΠΕΧΩΔΕ, που επεξεργάστηκαν η διευθύντρια Φένια Καρασαββίδου και η προϊσταμένη Ραλλού Τσιρογιάννη, περιγράφει τα οικιστικά μέτρα που ελήφθηκαν μετά τον σεισμό στις περιοχές της βορειοδυτικής Αττικής. Μεταξύ άλλων σημειώνεται ότι σε περιοχές του Μενιδίου, όπου εντοπίστηκαν προβλήματα με το υπέδαφος, αποφασίστηκε να μη γίνει μετεγκατάσταση των οικογενειών, αλλά να θεσπιστούν αυστηρότεροι όροι δόμησης. Mεταξύ άλλων μειώθηκε ο συντελεστής δόμησης από το 1, 8 στο 1, 2, δηλαδή κατά 33%. Ανακοίνωσαν επίσης ότι συνεχίζονται οι γεωλογικές μελέτες στην Παραλία Καλάμου, το Πόρτο Γερμενό, το Νέο Ηράκλειο, την Κηφισιά, τη Φυλή, το κεντρικό τμήμα του Δήμου Αχαρνών, τη Σκάλα Ωρωπού και τη Σταμάτα.
