 Ιστορία έγραψε η πρώτη κυρία των Ηνωμένων Πολιτειών, Χίλαρι Ρόνταμ-Κλίντον, η οποία με την εκλογή της ως γερουσιαστής της Νέας Υόρκης γίνεται η πρώτη σύζυγος εν ενεργεία προέδρου των ΗΠΑ που εκλέγεται σε δημόσιο αξίωμα. Η Χίλαρι
Κλίντον νίκησε ευκολότερα από όσο αναμενόταν το ρεπουμπλικανό αντίπαλό της, Ρικ Λάτσιο, ο οποίος δεν κατάφερε να αποσείσει από πάνω του τον χαρακτηρισμό του «αντι-Χίλαρι».
 «Σας ευχαριστώ που ανοίξατε τα μυαλά και τις καρδιές σας, για να δείτε πόσα πολλά μπορούμε να κάνουμε μαζί για τα παιδιά μας, για το μέλλον μας σε αυτή την Πολιτεία και σε αυτό το Εθνος» ήταν τα πρώτα λόγια της νέας «σιδηράς κυρίας», προς τους οπαδούς της που πανηγύριζαν την εκλογική της νίκη.
 Κατά τη διάρκεια της προεκλογικής της εκστρατείας η Χίλαρι Κλίντον αντιμετώπισε αρκετά προβλήματα: Από τη μια ο Ρικ Λάτσιο προσπάθησε να την παρουσιάσει ως εχθρό των Ισραηλινών, διότι μια ομάδα μουσουλμάνων της πρόσφερε
50.000 δολάρια για τα προεκλογικά της έξοδα. H Χίλαρι επέστρεψε τα χρήματα και
η εκστρατεία του Λάτσιο εναντίον της έπεσε στο κενό. Από την άλλη, ο Tύπος τη βομβάρδιζε με ερωτήσεις για την προσωπική ζωή του συζύγου της, Μπιλ Κλίντον. Το σκάνδαλο Μόνικα Λεβίνσκι ξαναγύρισε στην πρώτη θέση της επικαιρότητας, τουλάχιστον στην Πολιτεία της Νέας Υόρκης, και ερωτήσεις του τύπου «γιατί μείνατε παντρεμένη με το σύζυγό σας μετά τη δημοσιοποίηση του σκανδάλου» υποβλήθηκαν πολλές φορές και με πολλούς τρόπους στη Χίλαρι. Εκείνη, έδινε την ίδια απάντηση: «Εκανα τις επιλογές μου».
 Σύμφωνα με αποτελέσματα των exit polls, οι 8 στους 10 ψηφοφόρους της Κλίντον έριξαν θετική ψήφο σε εκείνη, επιλέγοντας το πρόγραμμα και την προσωπικότητά της, ενώ αντίθετα οι μισοί από τους ψηφοφόρους του Λάτσιο έριξαν αρνητική ψήφο, απλώς και μόνο επειδή δεν ήθελαν την εκλογή της Χίλαρι Κλίντον.
