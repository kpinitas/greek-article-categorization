 Μετάλλια υπό τους ήχους ρέκβιεμ για τους στρατιώτες-ήρωες, του «Σαμίνα». Παρόντες είκοσι δύο, ωσεί παρών ο στρατιώτης Βασίλης Ραχούτης, που έχασε τη ζωή του πολεμώντας με τα κύματα. Χθες, στο Πεντάγωνο, στη θέση του στάθηκαν οι
γονείς του για να παραλάβουν το μετάλλιο του παιδιού τους που δεν κατάφερε για
δεύτερη φορά να νικήσει το θάνατο. Η πρώτη ήταν στη «Ρικομέξ» με το σεισμό, όταν καταπλακώθηκε από τους τοίχους, αλλά κατάφερε να επιζήσει μέχρι να φτάσει
βοήθεια από τους συναδέλφους τού πατέρα του, πυροσβέστες, που τον ανέσυραν τραυματισμένο.
 Θα έπρεπε να είναι μέρα γιορτής για τους 22 στρατιώτες, αλλά ο πόνος των γονιών του Βασίλη Ραχούτη επισκίασε τα χαμόγελα ευτυχίας. Η μητέρα, ένα τεράστιο «κατηγορώ» για όλα και για όλους. Ο πατέρας, χαμένος στον πόνο του, δεν αναγνώριζε κανέναν. Η λέξη υπουργός δεν είχε καμιά σημασία γι' αυτόν, όπως
ακριβώς και η λέξη Ελλάδα την οποία υπηρέτησε τόσα χρόνια στην Πυροσβεστική. Κάθησε προσοχή μπροστά στον υπουργό Aμυνας, αρνούμενος να του σφίξει το χέρι. Στα χέρια του κρατούσε τη φωτογραφία του γιου του. Δήλωσε «στρατιώτης Βασίλης Ραχούτης» και περίμενε υπομονετικά το παράσημό του. «Δεν θέλω να μιλήσω με κανέναν, δεν αναγνωρίζω κανέναν», ήταν οι λιγοστές λέξεις που βγήκαν από το στόμα του. Δίπλα του η γυναίκα του, που δεν άντεξε. Φώναζε ότι κανείς δεν έκανε τίποτα για το παιδί της, ακόμη και πεθαμένο τής το έφεραν στο σπίτι τυλιγμένο σε ένα τσουβάλι.
 Ο υπουργός Aμυνας προσπάθησε να την ηρεμήσει. Την κάλεσε στο γραφείο του να μιλήσουν μαζί με το σύζυγό της. Δεν πήγαν, ζήτησαν από τον υπουργό να μη μεταφέρονται οι στρατιώτες με «σαπιοκάραβα», αλλά με ελικόπτερα και αεροπλάνα που έχει ο στρατός. Μέσα στο παραλήρημα του πόνου της, η μητέρα του Βασίλη Ραχούτη δεν μιλούσε μόνο για το γιο της. «Ξεχάστε τον Βασίλη. Κάντε κάτι γι' αυτά τα παιδιά», έλεγε και ξανάλεγε. 
 Στην ίδια σειρά, 22 νέοι στρατιώτες, μεταξύ τους και οι τέσσερις κομάντο που έβγαλαν στη στεριά συνανθρώπους τους, δίνοντας ακόμη και τα σωσίβιά τους, κοιτούσαν το ξέσπασμα της μάνας αμήχανα. Γι' αυτούς ήταν μια ξεχωριστή ημέρα. Δεν θα ξεχάσουν το «Σαμίνα», αλλά αυτό είναι πλέον παρελθόν. Χθες τιμήθηκαν με
το μετάλλιο εξαίρετων πράξεων από την πολιτικοστρατιωτική ηγεσία και έδειχναν περήφανοι για τις πράξεις τους.
