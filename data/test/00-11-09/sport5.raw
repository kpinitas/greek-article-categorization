«Μας ντοπάρει η σκέψη ότι αντιμετωπίζουμε την πρωτοπόρο ομάδα του ιταλικού πρωταθλήματος. Είναι δύσκολο, αλλά αισιοδοξούμε», λέει ο Ντούσαν Μπάγεβιτς για την Ουντινέζε. «Ενα γκολ θα 'ναι ό,τι χρειάζεται, γιατί το 1-0 δεν μας διασφαλίζει, απλώς μας δίνει ένα αβαντάζ», δηλώνει για την Ουντινέζε ο Ντε Κάνιο.
 Το βέβαιο είναι ότι στην Τούμπα, απόψε (7 μ.μ., ΤΕΜPΟ), δεν θα πέφτει καρφίτσα, καθώς τα εισιτήρια τείνουν να εξαφανιστούν και οι οπαδοί του «δικεφάλου» αναμένεται να δώσουν βροντερό παρών στην προσπάθεια για πρόκριση στον τρίτο γύρο του Κυπέλλου UEFA.
 «Είναι ίσως καλύτερα που η Ουντινέζε είναι πρώτη. Είναι κίνητρο για τους παίκτες μας που θα θέλουν να κερδίσουν την πρωτοπόρο του ιταλικού πρωταθλήματος. Ξέρουν τι θα κάνουν στο γήπεδο, αφού γνωρίζουν πολύ καλά την Ουντινέζε. Χρειάζεται να είναι ήρεμοι σε όλο το παιγνίδι, ψύχραιμοι και συγκεντρωμένοι. Το 1-0 είναι ένα δύσκολο αποτέλεσμα για να ανατραπεί με οποιαδήποτε ομάδα αντίπαλο, πολύ δε περισσότερο με την Ουντινέζε», είπε ο Ντούσαν Μπάγεβιτς, ο οποίος μίλησε για την καλή άμυνα όλων των ιταλικών ομάδων, δεν έκρυψε την αισιοδοξία του για την έκβαση του αγώνα και δήλωσε ότι περιμένει από τον κόσμο να συμπαρασταθεί με τον τρόπο που αυτός ξέρει από την αρχή ώς το τέλος.
 Αγωνιστικά τώρα, είναι ακόμη άγνωστο τι θα κάνει ο Μπάγεβιτς με τον Αμπονσά, ο οποίος είχε αρκετή ταλαιπωρία ώσπου να φθάσει στην Ελλάδα. Ενα ακόμη ερώτημα για τον προπονητή τού ΠΑΟΚ είναι το σύστημα που θα ακολουθήσει. Θα προτιμήσει την πεντάδα Μπράτιτς, Καμπς, Καφέ, Φρούσο και Οκκά; Ή το κλασικό σχήμα με τον Καμπς και τον Ναλιτζή στην επίθεση που τον «γοητεύει»; Απόφαση για την ενδεκάδα θα πάρει την τελευταία ώρα.
 Οι Ιταλοί έφθασαν με καθυστέρηση 2 ωρών στη Θεσσαλονίκη, καθώς στο αεροδρόμιο «Μακεδονία» επικρατούσε πυκνή ομίχλη. Η αποστολή της Ουντινέζε έχει πολλά προβλήματα, καθώς απουσιάζουν πολλοί παίκτες λόγω τραυματισμών. Είναι χαρακτηριστικό ότι ο Ντε Κάνιο έχει στη διάθεσή του μόλις 16 παίκτες! 
 «Πολλές φορές οι αναπληρωματικοί παίκτες αποδίδουν περισσότερα από τους βασικούς», λέει ο Μπάγεβιτς, ενώ για τον Ιταλό Ντε Κάνιο οι λύσεις είναι περιορισμένες. Το ευχάριστο γι' αυτόν είναι ότι τελικά θα έχει στη διάθεσή του τους Τζανικέτα και Φιόρε.
