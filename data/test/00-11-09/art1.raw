Ετος Σωκράτη ανακήρυξε το 2001 το Ευρωπαϊκό Πολιτιστικό Κέντρο Δελφών, με την ευκαιρία της επετείου των 2.400 χρόνων από το θάνατο του μεγάλου Αθηναίου φιλοσόφου. Μια αναγγελία την οποία το ΕΠΚεΔ προτίθεται να περιβάλει με όλη τη δέουσα επισημότητα και με πληθώρα επιστημονικών και καλλιτεχνικών εκδηλώσεων, οι οποίες θα τελέσουν υπό την αιγίδα του Προέδρου της Δημοκρατίας.
 Εξάλλου, η σύμπτωση της έναρξης της χιλιετίας με την επέτειο θανάτου του Σωκράτη (θανατώθηκε το 399 π.Χ.) αποτελεί, σύμφωνα με το διευθυντή του ΕΠΚεΔ, Βασίλη Καρασμάνη, ευκαιρία για την Ελλάδα να αναδείξει σε διεθνές επίπεδο μέσω του σωκρατικού στοχασμού τη ζωντανή παράδοση των αρχαίων Ελλήνων κλασικών, και συγχρόνως την αναγκαιότητα των αξιών που ο Σωκράτης συμβολίζει για μια νέα κοινωνία. Γιατί ο Σωκράτης αποτελεί την κορυφαία μορφή του φιλοσοφικού σκέπτεσθαι, με την οποία πραγματοποιείται η κρίσιμη στροφή του στοχασμού από τη φύση (βλέπε προσωκρατικούς) στο υποκείμενο, τον άνθρωπο. Πρότυπο ζωής και σύμβολο ανθρωπιστικών αξιών ο Ελληνας φιλόσοφος με την κριτική του σκέψη σημάδεψε τον παγκόσμιο πολιτισμό και την παιδεία.
 «Με τη διαλεκτική ως πρώτη κίνηση και τη διαλογιστική ως μέθοδο και με μαιευτικό πνεύμα ή πνεύμα επιχειρηματολογικό θα καταδείξουμε με τις εκδηλώσεις μας την επικαιρότητα του σωκρατικού πνεύματος στις μέρες μας», τόνισε σε συνέντευξη Tύπου η πρόεδρος του Δ.Σ. του ΕΠΚεΔ Ελένη Γλύκατζη Αρβελέρ.
 Οι εκδηλώσεις, για το σύνολο των οποίων το ΕΠΚεΔ θα δαπανήσει 150 εκατομμύρια, ευελπιστώντας και στην προσέλκυση έξωθεν χορηγιών, θα ξεκινήσουν στις 12 Ιουλίου, οπότε μετά την επίσημη έναρξή τους στην Αθήνα (πιθανότατα στο Ζάππειο Μέγαρο ή στην Πνύκα) θα εκκινήσει διεθνές συμπόσιο στους Δελφούς με τη συμμετοχή περίπου 100 συνέδρων. Η θεματολογία του θα άπτεται των σημαντικότερων σωκρατικών προβλημάτων και της επίδρασης της σωκρατικής σκέψης στη σύγχρονη φιλοσοφία.
 Για τη διοργάνωση δε του συμποσίου, το οποίο θα διαρκέσει ώς τις 17 Ιουλίου συνεργάζονται με το ΕΠΚεΔ κορυφαία πανεπιστήμια ανά τον κόσμο, όπως της Οξφόρδης, του Παρισιού, του Πρίνσετον, της Βέρνης, της Βενετίας κ.ά. Οι Πανεπιστημιακές Εκδόσεις της Οξφόρδης έχουν ήδη εκδηλώσει ενδιαφέρον να τυπώσουν ειδικό τόμο με τις σημαντικότερες ανακοινώσεις της διοργάνωσης, οι οποίες στο σύνολό τους θα εκδοθούν από το ΕΠΚεΔ.
 Στην επιστημονική επιτροπή του Ετους Σωκράτη συμμετέχουν οι Ελένη Γλύκατζη Αρβελέρ, Βασίλης Καρασμάνης, Ιωάννης Θεοφάνης Παπαδημητρίου, Αριστείδης Μπαλτάς, Κ. Δεσποτόπουλος κ.ά.
 Παράλληλα με τις ποικίλες εκδηλώσεις, θα πραγματοποιείται στους χώρους του ΕΠΚεΔ στους Δελφούς έκθεση των πρώτων εκδόσεων (του 15ου και 16ου αιώνα) της Βενετίας, της Γενεύης κ.ά. έργων του Σωκράτη, του Πλάτωνα και του Αριστοτέλη, σε επιμέλεια Κώστα Στάικου.
 Στις παράλληλες θεατρικές εκδηλώσεις, θα παρουσιαστεί η «Πολιτεία» του Πλάτωνος από τον Ανατόλι Βασίλιεφ, η «Αληθινή απολογία του Σωκράτη» του Κώστα Βάρναλη, ενώ υπό συζήτηση είναι τα ενδεχόμενα το Εθνικό Θέατρο να παρουσιάσει τις αριστοφανικές «Νεφέλες» και η Compagnie Ballagan της Οριάν Οστίν το «Γοργία» του Πλάτωνα. Οι παραστάσεις θα πραγματοποιηθούν σε ειδικά διαμορφωμένο λυόμενο χώρο, αφού το αρχαίο στάδιο δεν παραχωρείται πλέον από το ΚΑΣ για εκδηλώσεις και ο νέος θεατρικός χώρος του ΕΠΚεΔ θα βρίσκεται ακόμη υπό κατασκευή.
 Επίσης, μεταξύ των εκδηλώσεων προβλέπεται και πλούσιο μουσικό πρόγραμμα, αφού θα ανατεθεί σύντομα σε μεγάλους Ελληνες συνθέτες, μεταξύ των οποίων και οι Θεοδωράκης, Βαγγέλης, Μαρκόπουλος, Κουρουπός, Παπαδημητρίου, η σύνθεση έργων για τον αρχαίο φιλόσοφο.
 Ακόμη και την παραγωγή 2 τηλεταινιών για τη ζωή και το έργο του Σωκράτη προετοιμάζει το ΕΠΚεΔ, και φιλμ δώδεκα 12λεπτων συνεντεύξεων με διεθνείς προσωπικότητες και καθηγητές φιλοσοφίας από τα σημαντικότερα πανεπιστήμια του κόσμου, σε σκηνοθεσία Μαίρης Παπαλιού-Χατζημιχάλη και Μαίρης Σπυράτου. Χορηγός θα είναι ο Alpha TV. Οι ταινίες θα προβάλλονται από το τέλος Φεβρουαρίου 2001 από την ελληνική τηλεόραση, ενώ ήδη πραγματοποιούνται συνεννοήσεις να προβληθούν στο BBC και σε άλλους σταθμούς του εξωτερικού.
 Με αφορμή εξάλλου το έτος 2001, το ΕΠΚεΔ προκηρύσσει πανευρωπαικό σχολικό διαγωνισμό με θέμα τον Σωκράτη (έκθεση ιδεών), σε συνεργασία με το υπουργείο Παιδείας, ενώ σε πανελλήνιο σχολικό διαγωνισμό επιχειρηματολογίας θα κληθούν να λάβουν μέρος μαθητές Λυκείου, ελληνικών (ιδιωτικών και δημόσιων) σχολείων.
 Στο πλαίσιο των εκδηλώσεων, το ΕΠΚεΔ θα προωθήσει την έκδοση γραμματοσήμων, μεταλλίων και νομισμάτων με τη μορφή του Σωκράτη.
 Tέλος, εκφράστηκε η ευχή το Ετος Σωκράτη του ΕΠΚεΔ να εντασσόταν στο πλαίσιο της Πολιτιστικής Ολυμπιάδας, όπως συνέβη με την παγκόσμια ημέρα ποιητών, μια συνδιοργάνωση της UNESCΟ και του ΕΠΚεΔ, η οποία θα πραγματοποιηθεί επίσης στους Δελφούς.
