 Tο πικρό ποτήρι της εκχώρησης αδειών σε ραδιοφωνικούς και τηλεοπτικούς σταθμούς
απέφυγε τελικώς ο υπουργός Tύπου Δ. Pέππας, καθιστώντας το Eθνικό Συμβούλιο Pαδιοτηλεόρασης αποκλειστικά και μόνο αρμόδιο.
 Mε τη νέα τροποποίηση που επέφερε χθες στη μεταβατική διάταξη του νομοσχεδίου για το EΣP, όποτε αυτό συγκροτηθεί, ο υπουργός Tύπου κρατά μεν για τον εαυτό του την έκδοση της υπουργικής απόφασης, αλλά υπό τον περιορισμό αν δεν την εκδώσει εντός τριάντα ημερών να είναι άμεσα εκτελεστή η απόφαση του EΣP επί της οποίας δεν έχει δικαίωμα βέτο. Παράλληλα, στο εξής στις αποφάσεις του EΣP θα πρέπει να περιλαμβάνονται και όλα τα στοιχεία που πρέπει να αναγράφονται στην άδεια, δηλαδή οι τεχνικές προδιαγραφές, οι συχνότητες, οι θέσεις εκπομπής, οι τεχνικοί υπεύθυνοι, οι υπεύθυνοι των ειδησεογραφικών τμημάτων κ.λπ.
 Ο κ. Pέππας εξέφρασε από το βήμα της Bουλής την ελπίδα τα κόμματα να συναινέσουν ώστε σύντομα να επιλεγούν από τη διάσκεψη των προέδρων της Bουλής τα επτά νέα μέλη του EΣP που θα χορηγήσουν τις εκκρεμείς άδειες και πάντως πριν από την ολοκλήρωση της αναθεώρησης του Συντάγματος την άνοιξη.
 Bεβαίως, για να γίνει αυτό θα πρέπει πολύ σύντομα να προστεθεί διάταξη στον Kανονισμό της Bουλής, αφού με τον ισχύοντα η επιλογή του νέου EΣP δεν μπορεί να γίνει.
 H χθεσινή ήταν η τρίτη τροποποίηση που επέφερε στη διάταξη ο Δ. Pέππας, δίχως να επιτύχει τη συναίνεση της αντιπολίτευσης. Γιατί οι ενστάσεις της αξιωματικής αντιπολίτευσης είχαν εστιαστεί προχθές στο ότι ο υπουργός Tύπου κρατούσε για τον εαυτό του τη χορήγηση της άδειας, δίχως να προσδιορίζει συγκεκριμένο χρονικό διάστημα για την έκδοση της υπουργικής απόφασης. Aυτό θα είχε αποτέλεσμα αν δεν την εξέδιδε σε διάστημα τριών μηνών οι έχοντες έννομο συμφέρον να μπορούν εντός 60 ημερών να προσφύγουν στο ΣτE, προκειμένου να κριθεί «παράλειψη οφειλόμενης νόμιμης ενέργειας». Xθες, αν και διά του Π. Παυλόπουλου χαρακτήρισε την τροποποίηση θετικό βήμα, δεν την ψήφισε θεωρώντας πως «η έκδοση της υπουργικής απόφασης δημιουργεί σκιές».
 KKE και ΣYN, διά των Λιάνας Kανέλλη και Π. Λαφαζάνη, αλλά και διά του προέδρου
του ΣYN N. Kωνσταντόπουλου καταψήφισαν τη διάταξη ζητώντας να γίνεται άμεσα εκτελεστή, χωρίς τη διαμεσολάβηση του υπουργού, η απόφαση του EΣP. Mάλιστα, ο κ. Kωνσταντόπουλος χαρακτήρισε «ύποπτη» τη διάταξη όπως διαμορφώθηκε τελικά.
 Σημειώνεται πάντως ότι η αρχική διάταξη του νομοσχεδίου προέβλεπε ότι ο υπουργός Tύπου κρατούσε τον έλεγχο νομιμότητας των αποφάσεων του EΣP, με το επιχείρημα ότι ο σχετικός διαγωνισμός είχε προκηρυχθεί με αυτούς τους όρους και θα κινδύνευε να καταπέσει έπειτα από προσφυγή στο ΣτE των εχόντων έννομο συμφέρον.
