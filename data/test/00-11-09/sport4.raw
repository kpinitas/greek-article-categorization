«Αδέσποτες σφαίρες» πέφτουν...βροχή από προχθές στον Ολυμπιακό. Οσοι εμπλέκονται στην πειραϊκή ομάδα εκτοξεύουν πυρά κατά πάντων. Αλλοι ζητούν την απόλυση του Γιάννη Μαντζουράκη, άλλοι τα βάζουν με τους ποδοσφαιριστές, κάποιοι με τον Σωκράτη Κόκκαλη και, βέβαια, οι περισσότεροι με τη διαιτησία του Aυστριακού Γκίντερ Μπένκο.
 «Ο διαιτητής με το έτσι θέλω μας απέκλεισε από τους "16" της διοργάνωσης και το μήνυμά του ήταν σαφές», είπε χθες βράδυ στην «Ε» κορυφαίο στέλεχος του Ολυμπιακού που πρόσθεσε: «Πήγαμε σαν πρόβατα στη σφαγή. Τέτοια κακή διαιτησία δεν μας είχε τύχει στα τέσσερα χρόνια που μετέχει η ομάδα στο Champions League. Φαίνεται πως ο Ολυμπιακός θα έπρεπε να συνεχίσει στο Kύπελλο UEFA».
 Εκείνο, όμως, που πείραξε περισσότερο την πειραϊκή ΠΑΕ ήταν ο τρόπος με τον οποίο αποκλείστηκε ο Ολυμπιακός από τη δεύτερη φάση του Champions League και όχι τόσο ότι ηττήθηκε η ομάδα. Αυτό πέρασε σε δεύτερη μοίρα. Πέρα από τον Μπένκο, όμως, ο Ολυμπιακός όφειλε να είχε πάρει τα μέτρα του και να είχε ξεκαθαρίσει την πρόκριση πολύ πριν πάει στη Γαλλία. Είτε με το θετικό αποτέλεσμα στην Ολλανδία είτε με μία διαφορά ασφαλείας από τη Λιόν στο πρώτο παιχνίδι. Τίποτε από τα δύο δεν έγινε και σε ένα τόσο κρίσιμο ματς και μάλιστα εκτός έδρας είναι λογικό κάποιοι να θέλουν να σπρώξουν τους Γάλλους, οι οποίοι και διασυνδέσεις έχουν στην UEFA και η εθνική τους ομάδα έχει κατακτήσει δύο τρόπαια τα τελευταία δύο χρόνια.
 Ο Ζε Ελίας, άλλωστε, το είπε ξεκάθαρα μετά το παιχνίδι. «Κάτι έγινε εδώ απόψε. Ο διαιτητής δεν ήθελε να περάσει ο Ολυμπιακός και το έδειξε καθαρά στο γήπεδο». 
 Σε ό,τι αφορά το αγωνιστικό πρόσωπο του Ολυμπιακού στο «Ζερλάντ», ο Γιάννης Μαντζουράκης έκανε ό,τι περνούσε από το χέρι του να προκριθεί η πειραϊκή ομάδα. Και ρίσκαρε στην άμυνα (τρεις εναντίον τριών) και οι αλλαγές ήταν σωστές και τη μάχη του έδωσε από τον πάγκο (μέχρι την αποβολή του). Από τη διοίκηση φαίνεται να μην έχουν κανένα παράπονο από τον Μαντζουράκη στο συγκεκριμένο παιχνίδι και θεωρούν μάλιστα ότι ο «Ρουμάνος» τεχνικός ρίσκαρε περισσότερο απ' ό,τι θα περίμενε κανείς. 
 Ο 52χρονος τεχνικός έχει γενικά τις δικές του ευθύνες για τον αποκλεισμό του Ολυμπιακού από τη δεύτερη φάση του Champions League, που έχουν να κάνουν με τα παιχνίδια στην Ολλανδία και την Ισπανία, αλλά όχι και για το ματς με τη Λιόν. Εκεί όπου βρήκε την ψυχική δύναμη να βγάλει τον Τζιοβάνι από το παιχνίδι, χωρίς να υπολογίσει τις συνέπειες. 
 Ο Βραζιλιάνος ποδοσφαιριστής, που έχει εξελιχθεί σε δεύτερο Ζάχοβιτς, προκάλεσε προχθές βράδυ τα αρνητικά σχόλια όχι μόνο των συμπαικτών του και του προπονητή, αλλά και των «ερυθρόλευκων» οπαδών. Στη διοίκηση ήταν χθες έξαλλοι με τον Τζιοβάνι τον οποίο περιμένει τιμωρία, κατόπιν της εισήγησης που θα γίνει από τον Γιάννη Μαντζουράκη. Ο Τζιοβάνι δείχνει με τη συμπεριφορά του ότι θέλει να φύγει από τον Ολυμπιακό και το πιο πιθανό είναι να τον φωνάξει ο Κόκκαλης και να του ζητήσει να βρει ομάδα και να φύγει από το λιμάνι, είτε τον Ιανουάριο είτε το καλοκαίρι.
 Ο Τζιοβάνι αρνήθηκε χθες να κάνει δηλώσεις στις κάμερες που συγκεντρώθηκαν έξω από το σπίτι του, ενώ δεν έβγαινε και στα τηλέφωνα. Ο Βραζιλιάνος δεν άλλαξε ούτε ματιά με τον Μαντζουράκη στα αποδυτήρια στη Λιόν, αλλά ούτε κατά την επιστροφή της ομάδας στην Αθήνα.
 Στον Ολυμπιακό, όμως, ένα από τα κυριότερα θέματα που τους απασχολούν από προχθές βράδυ είναι οι συνέπειες που θα έχει η πειραϊκή ομάδα από την UEFA. Η πειραϊκή ΠΑΕ είναι υπότροπος από τον αγώνα με τη Βαλένθια και, βέβαια, περιμένουν με αγωνία την έκθεση του διαιτητή και του παρατηρητή, για όσα συνέβησαν προχθές βράδυ στο «Ζερλάντ». Για τις επιθέσεις των ποδοσφαιριστών στον διαιτητή Γκίντερ Μπένκο, τα καπνογόνα και τα βεγγαλικά που άναψαν οι «ερυθρόλευκοι» οπαδοί, αλλά και τα επεισόδια που είχαν στο τέλος του αγώνα με τους Γάλλους αστυνομικούς. 
 *Περίπου 30 οπαδοί του Ολυμπιακού υποδέχθηκαν τα ξημερώματα της Τετάρτης την αποστολή της πειραϊκής ομάδας, οι οποίοι έλεγαν στους ποδοσφαιριστές «ψηλά το κεφάλι, δεν πειράζει, κάνατε το καθήκον σας» και αγκάλιαζαν τους Ζε Ελίας, Αμανατίδη.
 *Κυκλοφόρησε χθες η φήμη ότι ο Ολυμπιακός έχει έρθει σε επαφή με τον Αρίγκο Σάκι, ο οποίος βρέθηκε το τελευταίο διήμερο στην Αθήνα, αλλά από τη διοίκηση ελέχθη το βράδυ ότι «δεν υπάρχει θέμα προπονητή αυτή τη στιγμή». 
 *Ο Ανδρέας Nηνιάδης υπεβλήθη χθες σε μυϊκό υπερηχογράφημα, το οποίο έδειξε ότι έχει θλάση και θα μείνει εκτός γηπέδων για περίπου δύο εβδομάδες.
