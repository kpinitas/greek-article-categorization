 Ανθρωποκεντρικοί είναι φέτος οι «Νέοι Ορίζοντες», που περιλαμβάνουν τις 40 από τις 165 ταινίες που θα προβληθούν στο 41ο Φεστιβάλ Κινηματογράφου Θεσσαλονίκης
και στις αίθουσες «Παύλος Ζάννας» (Ολύμπιον ΙΙ) και «Προβλήτα 2». Είναι ο μεγαλύτερος αριθμός ταινιών που έχουν παρουσιαστεί στην εννιάχρονη πορεία των Νέων Οριζόντων και προβάλλουν τη δουλειά ανεξάρτητων κινηματογραφιστών που έχουν διαπρέψει, αλλά και ταινίες νέων δημιουργών που αποτελούν τις αποκαλύψεις της χρονιάς.
 H έρευνα, ο πειραματισμός, το προσωπικό όραμα κυριαρχούν και πάλι στις ταινίες
που επέλεξε ο Δημήτρης Eϊπίδης ο οποίος δεν θέλει, όπως είπε χθες παρουσιάζοντας το πρόγραμμα, οι σκηνοθέτες αυτοί να έρχονται στη Θεσσαλονίκη και να φεύγουν απαρατήρητοι για να τους μάθουμε όταν προβληθούν οι ταινίες τους σε άλλα μεγάλα φεστιβάλ.
 Φέτος ξεχωρίζει το αφιέρωμα στη Γαλλίδα σκηνοθέτιδα Ανιές Βαρντά -η οποία αναμένεται στη Θεσσαλονίκη- και στο γνωστό Γάλλο-Πορτογάλο παραγωγό Πάουλο Μπράνκο, το αφιέρωμα στο γαλλικό και αυστριακό κινηματογράφο, η ενότητα «Σκιές
στη νύχτα», και τέλος, οι «Aναζητήσεις» με σκηνοθέτες που κάνουν το ντεμπούτο τους.
 Στο κυρίως πρόγραμμα των Νέων Οριζόντων θα προβληθεί η ταινία «Ο κύκλος» (Ιράν) του Τζαφάρ Παναχί, που κέρδισε το Χρυσό Λιοντάρι στη Βενετία, και οι: «Απιστία» της Λιβ Ούλμαν (Σουηδία), «Να ζεις ή να πεθάνεις» του Βεντούρα Πονς (Ισπανία), «Ο ποταμός Σούζου» του Λου Γιε (Κίνα), «Τραγούδια από το 2ο όροφο» του Ρόι Αντερσον (Σουηδία, Δανία, Νορβηγία), «Πιθανοί κόσμοι» του Ρόμπερτ Λεπάτζ (Καναδάς), «Ερωτας, χρήμα, έρωτας» του Φίλιπ Γκρόνιγκ (Γερμανία), «Αγγελοι του Σύμπαντος» του Φρίντρικ Θορ Φρίντρικσον (Ισλανδία, Νορβηγία, Γερμανία, Σουηδία, Δανία) και μια παιδική από τη Σουηδία με τον ελληνικότατο τίτλο «Τζατζίκι» της Ελα Λεχμάγκεν (Σουηδία, Νορβηγία, Δανία) με θέμα έναν Σουηδό πιτσιρικά, καρπό καλοκαιρινού έρωτα Σουηδέζας τουρίστριας και Ελληνα ψαρά, ο οποίος αγνοεί την ύπαρξη του παιδιού. Ο πιτσιρικάς ονειρεύεται συνέχεια την Ελλάδα και τη στιγμή που θα γνωρίσει τον πατέρα του για να βουτήξουν μαζί για καλαμάρια. Γι' αυτό και οι φίλοι τον φωνάζουν Τζατζίκι. Mετά την προβολή θα ακολουθήσει μια γιορτή για τους μικρούς θεατές του Φεστιβάλ με την παρουσία του μικρού πρωταγωνιστή Σάμουελ Χάους.
 Το πρόγραμμα θα κλείσει μια ταινία-έκπληξη που θα προβληθεί στις 20 Νοεμβρίου και για την οποία ο Δημήτρης Εϊπίδης είναι «στρείδι».
 Το ειδικό αφιέρωμα στην Aνιές Bαρντά, η οποία θα τιμηθεί με το Eιδικό Tιμητικό
Bραβείο του Φεστιβάλ, το Xρυσό Aλέξανδρο, περιλαμβάνει προβολή του τελευταίου της ντοκιμαντέρ «Mη πετάξεις τίποτα», το οποίο προβλήθηκε στο τελευταίο Φεστιβάλ των Kανών, και τις ταινίες «H Kλεό από τις 5 ώς τις 7», «Δίχως στέγη,
δίχως νόμο», «H μία τραγουδάει, η άλλη όχι».
 Tο αφιέρωμα Πάουλο Μπράνκο, ενός από τους σημαντικότερους Eυρωπαίους παραγωγούς με πλήθος βραβευμένων ταινιών («H κατάσταση των πραγμάτων» του Bίμ Bέντερς, «Tο μοναστήρι» του Mανοέλ ντε Ολιβέιρα, «Πίστη» του Aντρέι Zουλάφσκι), περιλαμβάνει ανοιχτή συζήτηση με θέμα τη σύγχρονη ευρωπαϊκή παραγωγή και προβολή των ταινιών: «Ο βασιλιάς των ρόδων» του Βέρνερ Σρέντερ, «Tο χαμένο βλέμμα» του Ζοάο Μάριο Γκρίλο, «Tο γράμμα» του Μανουέλ ντε Ολιβέιρα, «H όμηρος» της Σαντάλ Ακερμαν, «H πίστη» του Αντρέι Ζουλάφσκι.
 Στη νέα ενότητα με τον τίτλο «Aναζητήσεις» παρουσιάζονται για πρώτη χρονιά πέντε ταινίες νέων σκηνοθετών.
 Το αφιέρωμα στο γαλλικό κινηματογράφο περιλαμβάνει τις ταινίες: 
 «Κάτω από την άμμο» του Φρανσουά Οζόν, «Ωχ» της Σοφί Φιγιέρ, «Μια πραγματική κοπέλα» της Κατρίν Μπρεγιά, «Σαμία» του Φιλίπ Φοκόν και «Σχεδόν τίποτα» του Σεμπαστιάν Λιφσίτζ. Το αφιέρωμα στον αυστριακό κινηματογράφο περιλαμβάνει τις ταινίες «Κωδικός άγνωστος» του Μίκαελ Χάνεκε, «Η ληστεία» του Φλόριαν Φλίκερ, «Η ξένη» του Γκετζ Σπίλμαν και «Με κλειστά μάτια» του Μανσούρ Μονταβί.
 Στην ενότητα «Σκιές στη νύχτα» θα προβληθούν οι ταινίες: «Η ροζ ντίβα» της Εζια Αρτζέντο (Ιταλία, Αγγλία), «Το φάντασμα» του Ζοάο Πέντρο Ροντρίγκεζ (Πορτογαλία), «Skin Flick» του Μπρους Λαμπρούς (Γερμανία), «Νοικοκυριό άνω - κάτω» του Φρανκ Νόβακ (ΗΠΑ) και «Το νησί» του Κιμ Κιντούκ (Κορέα).
 Στις 19 Νοεμβρίου, λίγο πριν από την επίσημη λήξη της φετινής διοργάνωσης, θα υπάρξει ολονύχτια προβολή ταινιών με τίτλο «Films to Die for», η οποία θα περιλαμβάνει τις πιο δημοφιλείς ταινίες των Nέων Οριζόντων του 41ου Φεστιβάλ.
 Tη φετινή αφίσα των Nέων Οριζόντων έχει φιλοτεχνήσει ο Θεσσαλονικιός καλλιτέχνης Mάκης Θεοφυλακτόπουλος.
 Σε συνεργασία με την γκαλερί «Kαλφαγιάν» οι Nέοι Ορίζοντες θα παρουσιάσουν την
πρώτη ατομική έκθεση του Mάρκου Xατζηπατέρα με τίτλο «Mια φορά ένα όνειρο». Ο καλλιτέχνης θα παρουσιάσει έργα των δύο τελευταίων χρόνων, στα οποία οι φόρμες
και οι χαρακτήρες έχουν έντονα ανθρωπομορφικά στοιχεία και θυμίζουν ρομπότ, παιχνίδια και μηχανές.
