Οταν διαβάζεις δήλωση Κυράστα: «Του χρόνου ελπίζω να ξαναπαίξουμε με την Καϊζερσλάουτερν για να παρουσιαστούμε περισσότερο δυνατοί...», καταλαβαίνεις την ψυχολογία με την οποία θα κατεβούν να αγωνιστούν σήμερα οι παίκτες του Ηρακλή στο «Φριτζ Βάλτερ Στάντιον» εναντίον της Καϊζερσλάουτερν, για τη ρεβάνς του Κυπέλλου UEFA (9.15 μ.μ., SUPERSPΟRT).
 Οι Γερμανοί, με καλή ψυχολογία και άνεση, αφού είχαν νικήσει 3-1 μέσα στο Καυταντζόγλειο, δεν ανησυχούν, και όπως έλεγε χθες ο Αντρέας Μπρέμε: «Θα δώσω την ευκαιρία να αγωνιστούν και παίκτες που δεν είχαν χρόνο συμμετοχής, αλλά για μας ο αγώνας ξεκινάει σαν να χάνουμε με 2-0...».
 Γενικά, ο αγώνας αποτελεί μια πρώτης τάξεως ευκαιρία για τους ανθρώπους του Ηρακλή να αποκομίσουν εμπειρίες από την οργάνωση της γερμανικής ομάδας, κάτι που τόνισε κι ο αντιπρόεδρος της ΠΑΕ, Βαγγέλης Στάμος: «Είναι μεγάλη ομάδα η Καϊζερσλάουτερν και είναι βέβαιο ότι η ομάδα μας θα έχει πολλαπλά οφέλη από τις επαφές με τους Γερμανούς, ενώ δεν πρέπει να μιλάμε με σιγουριά για το αποτέλεσμα, όταν σχολιάζουμε ποδοσφαιρικούς αγώνες...».
 Ο Κυράστας έχει να αντιμετωπίσει τα προβλήματα απουσιών των Ντεμπά, Γκοΐκοβιτς, που προσβλήθηκαν από γρίπη, κι έτσι στην ενδεκάδα θα παίξουν οι Ράινκε, Μπελσούε, Ξενίδης, Χατζί, Ταβλαρίδης, Μιλόγεβιτς, Στολτίδης, Νιστρόι, Κωνσταντίνου, Φοφόνκα, Σαπουντζής.
 Κανένας δεν γνωρίζει ποια θα είναι η ενδεκάδα των Γερμανών στο σημερινό αγώνα, αφού ο Μπρέμε μίλησε για αλλαγές. Το πλέον σίγουρο είναι ότι στο γήπεδο θα βρίσκονται πάνω από 25.000 φίλαθλοι, ενώ θα υπάρχουν και αρκετοί Ελληνες, μετανάστες και εκδρομείς από τις γύρω χώρες.
 Τον αγώνα θα διαιτητεύσει ο Αγγλος Μάικλ Ρίλεϊ
