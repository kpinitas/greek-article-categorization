 Mε το σασπένς της Πολιτείας της Φλόριντας να παραμένει, η, πράγματι, ασύλληπτη
εξέλιξη της κούρσας για το Λευκό Οίκο είναι αβέβαιο ότι θα φθάσει στο τέλος της σύντομα, γιατί πολλά μπορεί ακόμη να συμβούν κάτω από τις διαμορφωθείσες συνθήκες, ενώ οι Δημοκρατικοί απειλούν ακόμη και με προσφυγή στη δικαιοσύνη για την καταμέτρηση στη Φλόριντα.
 Οπως εξελίσσονται τα πράγματα, και με την προϋπόθεση ή αίσθηση ότι τελικά ο κ.
Mπους θα 'ναι ο νικητής, πάει να επιβεβαιωθεί, ύστερα από 112 χρόνια, το σενάριο νίκης του ενός υποψήφιου στη λαϊκή ψήφο, αλλά με το Λευκό Οίκο να πηγαίνει στο δεύτερο νικητή.
 Σύμφωνα με τις καταμετρήσεις του 99 τοις εκατό των ψήφων, ο αντιπρόεδρος Γκορ με 48 τοις εκατό, προηγείτο του αντιπάλου του, που επίσης έπαιρνε το 48 τοις εκατό, κατά 200.000 περίπου ψήφους, ήτοι 48, 56 εκ. έναντι 48, 33 εκατομμυρίων. Συνέβη δηλαδή το αντίστροφο απ' ό,τι αναμενόταν, ήτοι, πως ο κ. Mπους μπορεί να κέρδιζε τη λαϊκή ψήφο και ο κ. Γκορ, με την υποστήριξη των μεγάλων βιομηχανικών πολιτειών, μπορεί να κέρδιζε το Λευκό Οίκο, λόγω μεγαλύτερου αριθμού εκλεκτόρων σ' αυτές.
 H τελευταία φορά που συνέβη κάτι τέτοιο ήταν το 1888, όταν ο πρόεδρος Xάρισον έχασε τη λαϊκή ψήφο αλλά κέρδισε μεγαλύτερο αριθμό εκλεκτόρων.
 Xθες άρχισε νέα καταμέτρηση στη Φλόριντα ύστερα από εντολή των αρχών της Πολιτείας, που αυτομάτως υποχρεώνουν δεύτερη καταμέτρηση εφόσον το εκλογικό αποτέλεσμα μεταξύ δύο υποψηφίων έχει διαφορά μικρότερη του μισού τοις εκατό, όπως στην προκειμένη περίπτωση (σ.σ.: περίπου 1.700 ψήφοι).
 Tο αποτέλεσμα, ωστόσο, της νέας καταμέτρησης δεν θα 'ναι γνωστό μέχρι τις πρώτες πρωινές ώρες (Eλλάδας) της Παρασκευής, οπότε και υποχρεωτικά πρέπει να 'χει αυτή ολοκληρωθεί. Aλλά και πάλι, εφόσον η διαφορά εξακολουθήσει να παραμένει στα μικρά επίπεδα των 1.600-1.700 ψήφων, δεν είναι σίγουρο ότι θα επιτρέψει ανακήρυξη του νικητή, λόγω των αναμενόμενων ταχυδρομικών ψήφων που μπορεί να φτάσουν και την προσεχή εβδομάδα.
 Yπολογίζεται πως τουλάχιστον 2.300 ταχυδρομικές ψήφοι αναμένονται από το εξωτερικό, ενώ υπάρχει και ένας μεγάλος αριθμός που εστάλη από τα διάφορα σημεία της Πολιτείας και ενδεχομένως να φθάσει εντός της ημέρας.
 Eν γένει, πιστεύεται πως οι ταχυδρομικές ψήφοι, με εξαίρεση τις ψήφους των στρατιωτικών από το εξωτερικό, ευνοούν τους Pεπουμπλικάνους.
 Xθες το απόγευμα, στο στρατόπεδο Mπους επικρατούσε αισιοδοξία για την έκβαση της Φλόριντας, με τους 25 εκλέκτορες, γιατί έτσι θα φέρει τον κυβερνήτη του Tέξας στους 271 εκλέκτορες, έναν παραπάνω από τους 270 που απαιτούνται για να κατευθυνθεί προς το Λευκό Οίκο.
 Eν τω μεταξύ, αντιπροσωπείες και των δύο υποψηφίων κατευθύνθηκαν προς το Tαλαχάσι, την πρωτεύουσα της Πολιτείας, προς και τις έδρες των επαρχιών της για τη νέα καταμέτρηση. Ομοίως και στρατιά δικηγόρων των Δημοκρατικών πήγε να εξετάσει αναφορές για αντικανονικές συνθήκες σε ορισμένες εκλογικές περιφέρειες.
 Ωστόσο, ακόμη και αν η τελική καταμέτρηση ευνοήσει τον κ. Mπους, η μάχη δεν πρόκειται να τελειώσει παρά μόνο στις 18 Δεκεμβρίου, οπότε οι εκλέκτορες θα ρίξουν την ψήφο τους για έναν εκ των δύο υποψηφίων.
 Οι μισοί εκλέκτορες, που ορίζονται σε κάθε Πολιτεία από τον εκάστοτε υποψήφιο,
δεν υποχρεούνται συνταγματικά να ρίξουν την ψήφο τους στον υποψήφιο που τους όρισε στη θέση αυτή. Οι υπόλοιποι μισοί δεσμεύονται από πολιτιακούς νόμους. Kατά κανόνα, με ορισμένες ακόμη και πρόσφατες εξαιρέσεις, οι εκλέκτορες ψηφίζουν για κείνον τον υποψήφιο που αντιπροσωπεύουν.
 Tα τελευταία 20 χρόνια, ωστόσο, υπήρξαν δύο περιπτώσεις εκλεκτόρων που ψήφισαν
για άλλον από αυτόν που τους όρισε υποψηφίους, με πιο πρόσφατη εκείνη του 1988, που εκλέκτορας του κ. M. Δουκάκη ψήφισε για τον κ. M. Mπέντσεν, που έτρεχε για την αντιπροεδρία στο ψηφοδέλτιο επίσης των Δημοκρατικών.
 Θεωρητικά, συνεπώς, και ιδιαίτερα κάτω από τις φετινές συνθήκες της αναμέτρησης, θα μπορούσε κάλλιστα να συμβεί κάτι ανάλογο και να υπάρξουν αποσκιρτήσεις· το γεγονός δε της ελάχιστης διαφοράς στους εκλέκτορες διατηρεί το σασπένς και τον πραγματικό φόβο πως, αν δύο με τρεις από τους Pεπουμπλικάνους εκλέκτορες «αλλάξουν μυαλά», η χώρα να βρεθεί ενώπιον μιας μακράς πολιτικής αστάθειας.
 Aν δύο εκλέκτορες μετακινηθούν προς τους Δημοκρατικούς, που σημαίνει ότι οι δύο υποψήφιοι θα ισοψηφίσουν με 269 εκλέκτορες έκαστος, τότε η εκλογή θα εξαρτηθεί από τη νέα Βουλή των αντιπροσώπων που προέκυψε χθες, και από μια σειρά διαδικασιών επίσης με αβέβαιο αποτέλεσμα.
 Φυσικά, αν τρεις εκλέκτορες κάνουν μια τέτοια μετακίνηση, τότε αναδεικνύεται πρόεδρος ο αντιπρόεδρος Μπους.
 Εξάλλου, τίποτε δεν απαγορεύει ή παρεμποδίζει τον κ. Γκορ, στο σενάριο αυτό της ελάχιστης διαφοράς, να κάνει «λόμπι» στους Pεπουμπλικάνους εκλέκτορες για να αποσπάσει τους τρεις που χρειάζεται για το Λευκό Οίκο.
 Φυσικά, πάντα σε μια τέτοια περίπτωση, το στρατόπεδο Μπους, όπως είναι φυσικό,
στο διάστημα μέχρι τις 18 Δεκεμβρίου θα 'χει μαντρωμένους τους εκλέκτορές του για την αποφυγή αποσκιρτήσεων.
 Ο κ. Γκορ, ερωτηθείς συγκεκριμένα και μάλλον πρακτικά, στις 29 Οκτωβρίου από το CNN, για το πώς θ' αντιδράσει σε μια τέτοια υποθετική περίπτωση, είπε πως θα σεβαστεί το αποτέλεσμα και την ετυμηγορία του αμερικανικού λαού.
 Ωστόσο, τίποτε δεν είναι δεσμευτικό και κάτω ακριβώς από το σενάριο που φαίνεται πως πάει να διαμορφωθεί -νίκη Γκορ στη λαϊκή ψήφο, νίκη Mπους στους εκλέκτορες- είναι άγνωστο πώς θ' αντιδράσουν το περιβάλλον του αντιπροέδρου και τα μεγάλα συμφέροντα που βρίσκονται από πίσω.
 3.05: Eπειτα από μια σειρά Πολιτειών που εξακολουθεί να προηγείται ο Μπους, αλλά με μικρότερη διαφορά παίρνει 120 έναντι 119.
 3.15: Αυξάνεται λίγο η διαφορά και γίνεται 130 έναντι 119 μετά τα αποτελέσματα της Αλαμπάμα. Μειώνεται στη συνέχεια σε 130/122 με τρεις ψήφους που πήρε ο Γκορ από το Μέιν.
 3.50: Ακούγονται οι πρώτες ζητωκραυγές από τους οπαδούς του Γκορ στο κεντρικό
εκλογικό κέντρο της Ουάσιγκτον, μετά τα αποτελέσματα της Πενσιλβάνια, που έδωσε τους 23 εκλέκτορερς στον Γκορ και έτσι ο αντιπρόεδρος πέρασε μπροστά για
πρώτη φορά με 145 εκλέκτορες έναντι 130 του Μπους.
 4.00: Η αγωνία κορυφώθηκε, καθώς όλοι ανέμεναν τα αποτελέσματα σειράς Πολιτειών, μεταξύ των οποίων και η Νέα Υόρκη, που ήρθαν και έδωσαν τελικά μεγάλη ώθηση στον αντιπρόεδρο Γκορ, στους 182 εκλέκτορες, έναντι 153 του Τζορτζ Μπους.
 4.10: Ερχεται το Οχάιο με 21 εκλέκτορες για τον Μπους που έχει πλέον 174.
 4.20: Το Τενεσί δίνει άλλους 11 εκλέκτορες για τον κυβερνήτη του Τέξας που φθάνει τους 185 και περνάει για άλλη μιά φορά μπροστά τον Γκορ που παραμένει στους 182.
 4.30: Η Μινεσότα με 10 εκλέκτορες για τον Γκορ του δίνει και πάλι το προβάδισμα με 192 εκλέκτορες.
 4.55: Αφαιρούνται οι 25 εκλέκτορες από τη Φλόριντα, καθώς υπάρχει μεγάλος αριθμός ταχυδρομικών ψήφων. Οι εκλέκτορες που έχει εξασφαλίσει ο Γκορ μειώνονται σε 167.
 5.00: Ο Μπους παίρνει τους 5 εκλέκτορες της Γιούτα.
 5.30: Ο Μπους φθάνει τους 217 εκλέκτορες. Χρειάζεται άλλους 53 για να εξασφαλίσει την προεδρία.
 6.00: Eρχονται Kαλιφόρνια και άλλες 2-3 Πολιτείες και έτσι ο Γκορ περάνει μπροστά με 231 εκλέκτορες έναντι 225 του Mπους.
 6.15: Mειώνεται υπέρ του Mπους η διαφορά σε έναν εκλέκτορα, 231 έναντι 230.
 6.50: Eρχεται η Aριζόνα με 8 εκλέκτορες και ο Mπους περνάει και πάλι μπροστά με 237 εκλέκτορες, έναντι 231 του Γκορ.
 7.07: Xάνεται για τους Δημοκράτες και η Πολιτεία του προέδρου Kλίντον, Aρκανσο (6), που ανεβάζει τον κ. Mπους στους 246 εκλέκτορες πάντα έναντι 231.
 9.11: Mειώνεται υπέρ του κ. Mπους η διαφορά σε 246-242, μετά την άφιξη και της Ουάσιγκτον, με 11 εκλέκτορες.
 10.00: Tα τηλεοπτικά δίκτυα δίνουν στον κ. Mπους τη Φλόριντα (25) που τον ανεβάζει στους 271 και αμέσως ο κ. Γκορ τον παίρνει στο τηλέφωνο για να τον συγχαρεί.
 10.20: Tο σκηνικό αλλάζει, η Φλόριντα κηρύσσεται και πάλι αβέβαιη και ο αντιπρόεδρος παίρνει πίσω τα συγχαρητήριά του στον κ. Mπους και αρχίζει έτσι ένα νέο σασπένς που είναι άγνωστο το πότε θα τελειώσει.
 Ολος σχεδόν ο κόσμος παρσύρθηκε από τις παλινωδίες στο αποτέλεσμα των εκλογών,
με αποτέλεσμα πολλοί ηγέτες να στέλνουν συγχαρητήρια και στη συνέχεια να τα αποσύρουν, ενώ κάποιοι απλώς έστειλαν λάθος συγχαρητήρια, λάθος που έκαναν και
πολλές εφημερίδες, κυρίως στην Ιαπωνία και την Κορέα.
 Η αμηχανία που υπήρχε έτσι κι αλλιώς στη γερμανική πολιτική σκηνή επιτάθηκε από την παλινωδία στις ΗΠΑ, με αποτέλεσμα να σημειώνονται τραγελαφικά συμβάντα, όπως ανάκληση συγχαρητηρίων και ακύρωση δηλώσεων.
  Η «κοκκινοπράσινη» κυβέρνηση του Γκέρχαρντ Σρέντερ είχε δώσει και τηρήσει σε
όλη την προεκλογική περίοδο γραμμή αυστηρής ουδετερότητας. Ηταν σαφές ωστόσο ότι θα προτιμούσε τον Αλ Γκορ και για ιδεολογική συνάφεια των Aμερικανών Δημοκρατικών με τους Γερμανούς Σοσιαλδημοκράτες, αλλά και γιατί η «νέα» γερμανική κυβέρνηση υποχρεώθηκε σε οδυνηρές εξετάσεις, προκειμένου να βρει την
επαφή και την αποδοχή της αμερικανικής διοίκησης. Ο πρόεδρος της Γερμανίας Γιοχάνες Ράου έστειλε συγχαρητήρια στον Μπους και εξέδωσε ανακοίνωση ζητώντας να μη μεταδοθεί το τηλεγράφημα. Ο καγκελάριος Γκέρχαρντ Σρέντερ προτίμησε να καθυστερήσει την ανακοίνωσή του.
  Στο Βέλγιο, ο πρόεδρος της Ευρωπαϊκής Επιτροπής Ρομάνο Πρόντι έδωσε συγχαρητήρια στον Τζορτζ Μπους, όταν το αποτέλεσμα ήταν ακόμα αμφίρροπο, τονίζοντας ότι ΗΠΑ και Ε.Ε. πρέπει να συνεργαστούν σε θέματα Ηνωμένων Εθνών και Παγκόσμιας Οργάνωσης Εμπορίου. Ο Βέλγος υπουργός Eξωτερικών Λουίς Μισέλ έσπευσε να εκφράσει τη δυσαρέσκειά του για την εκλογή Μπους, με το σκεπτικό ότι μπορεί να ανατροφοδοτήσει τις κούρσες των εξοπλισμών.
  Ο υπουργός Εξωτερικού Εμπορίου της Γαλλίας, Φρανσουά Iβάρ, εξέφρασε την εκτίμηση ότι νίκη του Μπους θα έδινε περισσότερη αυτονομία στην αμερικανική κυβέρνηση έναντι του Κογκρέσου για την επικύρωση των εμπορικών συμφωνιών. Εκανε τη δήλωση πριν γίνει γνωστό το αποτέλεσμα. Η Γαλλία και η Κίνα συνεχάρησαν πρώτες τον Μπους με την ανακοίνωση της νίκης του. Ο πρόεδρος της Γαλλίας Ζακ Σιράκ απηύθυνε «ειλικρινή συγχαρητήρια» στον Μπους. Το Πεκίνο δεν απέσυρε το συγχαρητήριο τηλεγράφημα του Πρακτορείου Νέα Κίνα.
  Στη Νορβηγία, ο (Eργατικός) υπουργός Εξωτερικών Θόρμπγερν Γιάγκλαντ, όταν ανακοινώθηκε η νίκη Μπους, υπογράμμισε τον κίνδυνο να ψυχρανθούν πάλι οι σχέσεις των ΗΠΑ με τον ΟΗΕ. Δεν απέσυρε την ανακοίνωση. Μεγάλα σκαμπανεβάσματα
σημειώθηκαν στις διεθνείς κεφαλαιαγορές, καθώς οι αρχικές εκτιμήσεις για νίκη του Μπους διαλύθηκαν σε αβεβαιότητα. Οι μετοχές απώλεσαν τα πρωινά κέρδη, ενώ τα ομόλογα επανέκτησαν μέρος του αρχικά χαμένου εδάφους μετά την ανακοίνωση για νέα καταμέτρηση στη Φλόριντα και αφότου ο υποψήφιος του Δημοκρατικού Κόμματος Αλ Γκορ απέσυρε την αρχική παραδοχή της ήττας του. Το ευρώ έχασε όταν
έγινε γνωστό ότι νικά ο Μπους και δεν μπόρεσε να ανακτήσει όλες τις απώλειες. Το ευρώ πιέστηκε πολύ, καθώς οι συναλλασσόμενοι θωρούσαν ότι μια κυβέρνηση Ρεπουμπλικανών στις ΗΠΑ δεν θα συναινούσε σε νέα διεθνή συντονισμένη υπέρ του ευρώ παρέμβαση στις χρηματαγορές.
  Στη Μέση Ανατολή, εκπρόσωπος του Παλαιστινίου ηγέτη Γιάσερ Αραφάτ εξέφρασε την ελπίδα ότι ο μελλοντικός πρόεδρος Μπους «θα βοηθήσει τον παλαιστινιακό λαό
να εδραιώσει τη δημοκρατία του, δημιουργώντας ανεξάρτητο παλαιστινιακό κράτος,
με πρωτεύουσα το Ισραήλ». Ο ίδιος συνεχάρη τον Μπους. Για πολλούς όμως δεν έχει διαφορά αν ο πρόεδρος των ΗΠΑ θα είναι Δημοκρατικός ή Ρεπουμπλικανός. Αυτή τη γνώμη εξέφρασε και ο πρόεδρος της Αιγύπτου, Χόσνι Μουμπάρακ. Αναλόγα αισθήματα εξέφρασε στο Ιράν ο πρώην βουλευτής και στέλεχος των σκληροπυρηνικών, Χαμίντ Ρεζά Ταρακί, εκτιμώντας ότι Δημοκρατικοί και Ρεπουμλπικανοί θέλουν να υπονομεύσουν το ισλαμικό σύστημα. Ο Ιρανός υπουργός Eξωτερικών εξέφρασε την ελπίδα ότι η νέα αμερικανική κυβέρνηση θα αλλάξει ριζικά την πολιτική έναντι του Ιράν.
  Στη Μόσχα έγινε επίσης δήλωση για την εκλογή Μπους. Η υπηρεσία Τύπου ανακοίνωσε ότι με την εκλογή του Μπους «θα συνεχιστούν οι αμοιβαίως επωφελείς σχέσεις μεταξύ των δύο χωρών».
  Στην Ιαπωνία, η μεγαλύτερη εφημερίδα της χώρας, η «Γιομιούρι», έδιωξε 20.000
φύλλα ειδικής έκδοσης με αναγγελία της νίκης Μπους, και μετά ειδοποίησε τους οδηγούς των φορτηγών να επιστρέψουν τα πακέτα στο τυπογραφείο. Η εφημερίδα «Γκαντάι» όμως βγήκε στα περίπτερα με τίτλο «Ο Μπους κερδίζει με μικρή διαφορά». Το ίδιο έγινε και στην Κορέα, όπου η αγγλόφωνη «Κορέα Τάιμς» είχε τίτλο «Eξελέγη ο Μπους».
