Tα περίφημα λουλούδια του Θάνου Τσίγκου (1914-1965) θα συναντηθούν νοερά απόψε,
και μέχρι και τις 9 Δεκεμβρίου, με τα λουλούδια του Χρίστου Καρά, στη haritos galler y, στο Κολωνάκι (Χάρητος 42). Με τα λουλούδια που ζωγράφισε ο Καράς στη μνήμη του «ποιητή της χειρονομίας, του ονείρου και της ποίησης», όπως αποκαλεί
 Ενα ζωγράφο που ποτέ δεν εισέπραξε την αποδοχή που του άξιζε στη γενέτειρά του, σε τρανταχτή, ωστόσο, αντίθεση με τη Γαλλία.
 Ο περίφημος, αρχικά, αρχιτέκτονας Θάνος Τσίγκος, ο οποίος το 1947 με συστάσεις
του ίδιου του Λε Κορμπιζιέ εργάστηκε στη Βραζιλία με τους αρχιτέκτονες Nίμεγκερ, Παλούμπο και Κόστα στο σχεδιασμό της πρωτεύουσας Μπραζίλια, όταν στα
τέλη της δεκαετίας του '50, συναντήθηκε στη Γαλλία με τον Καρά ήταν ένα όνομα που το ήξερε όλο το Παρίσι.
 Οχι ως αρχιτέκτονα, γιατί ήδη από το '48, συγχρόνως με την άφιξή του στην πόλη
του Φωτός την αρχιτεκτονική την είχε εγκαταλείψει οριστικά.
 Αλλά ως ζωγράφος. Αφού τη δημιουργικότητά του στο εξής τη διοχετεύει, κοντά με
τη σκηνογραφία και την ενδυματολογία, κυριότατα στη ζωγραφική -αν και σπάνια έκανε εκθέσεις, αφού κινούνταν κυρίως στους κύκλους Γάλλων συλλεκτών. Στο Παρίσι, λοιπόν, πάντοτε ώς και το 1960, γιατί αργότερα θα επιστρέψει εκεί απ' όπου προήλθε. Ως το τέλος. Στην Ελλάδα.
 «Τα έργα του πραγματοποιούνται κάτω από εξαιρετική διέγερση, όπως φανερώνουν οι πυρετώδεις πινελιές χρωματικής πάστας, σε σύνολα άτυπου (informel) εξπρεσιονισμού», διαβάζουμε για τη δουλειά του στο λεξικό του Χρύσανθου Χρήστου «Ελληνική Τέχνη-Ζωγραφική του 20ού αιώνα».
 «Ηταν αφάνταστα παραγωγικός. Ζωγράφιζε ακόμη και 10 έργα την ημέρα. Ανήκε σε μια σχολή που την εποχή εκείνη λεγόταν τασίζμ, αποτυπωματική, γιατί ζωγράφιζε με τα χέρια του. Το 95 τοις εκατό των έργων του είναι λουλούδια, έκανε και βάρκες σπάνια», αναφέρει ο Καράς.
 Κι ο άνθρωπος Τσίγκος; «Είχε μια ευγένεια απέναντι στα γεγονότα. Δεν τα εκβίαζε. Ηταν προσωπικότητα μοναδική. Βαθυστόχαστος, φιλοσοφημένος, υπήρχε πάντοτε οξύτητα στα λεγόμενά του. Ο χαρακτήρας του ήταν πραγματικά εκρηκτικός», απαντά ο Καράς. Εξαιτίας, όμως, του ποτού, μολονότι είχε πολλούς φανατικούς Γάλλους συλλέκτες, που αγόραζαν ομαδικά τα έργα του, σιγά σιγά άρχισε να χάνει την αίγλη του στο Παρίσι.
 «Γνώρισα τον Θάνο Τσίγκο στο Παρίσι σε ένα από τα ελληνικά πόστα, το καφενείο Πρε-ο-Κλερ. Μόλις έφτασα στο Παρίσι, το όνομά του συζητιόταν παντού. Ηταν εκείνη η σκληρή εποχή όπου ανέχεια και αγωνίες συμπορεύονταν με όνειρα και ελπίδες, που η πραγματοποίησή τους αργούσε να 'ρθει. Ο Θάνος Τσίγκος ήταν ένα ξεχωριστό πρόσωπο ανάμεσά μας. Ψηλός, όμορφος, αγέρωχος, έμοιαζε σαν τσάρος που ήρθε από τον Βορρά. Είχε συλλέκτες που τον λάτρευαν», αναπολεί ο ζωγράφος.
«Με τη ζωή διασκέδαζε. Ηξερε πολύ καλά πού οδηγούσε το αλκοόλ, κι όμως έσπρωχνε τον εαυτό του στα άκρα».
 «Κατά καιρούς μέσα στην ποικιλία των θεμάτων μου ζωγράφιζα και λουλούδια. Τότε
πάντοτε τον θυμόμουν. Ετσι σκέφτηκα να κάνω μια έκθεση για τον Τσίγκο, που ζωγράφιζε διαρκώς λουλούδια», συμπληρώνει ο Καράς, ο οποίος, πάντως, αφιερώνει
την έκθεση στον Τσίγκο και για ένα βαθύτερο λόγο: «Θυμήθηκα μια καλή χειρονομία που έκανε για να με βοηθήσει σε μια στιγμή που όλα έδειχναν μαύρα στο Παρίσι. Σκέφτηκα πως είναι κάποια πράγματα που δεν πρέπει να ξεχνά κανείς.
Η σειρά μου, λοιπόν. Για τον Θανούλη μερικά λουλούδια, εις μνήμην».
