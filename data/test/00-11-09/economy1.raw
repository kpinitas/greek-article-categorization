 προς στιγμήν νίκη του Pεπουμπλικάνου Τζορτζ Μπους πήγε να κινήσει τα γρανάζια της «χρηματιστηριακής διεθνούς», η ανατροπή ωστόσο της βεβαιότητας για του ποιος είναι τελικά ο νικητής των αμερικανικών εκλογών καθήλωσε τους περισσότερους χρηματιστηριακούς δείκτες, που περιμένουν τώρα το πράσινο φως από τη Φλόριντα.
 Μια γεύση τού τι μπορεί να συμβεί στην περίπτωση εκλογής του Μπους πήραμε το πρωί, όταν θεωρήθηκε ότι είχε κερδίσει ο Pεπουμπλικάνος υποψήφιος, με την πτώση του ευρώ στα 85, 38 σεντς, στο χαμηλότερο επίπεδο από την 1 Νοεμβρίου. Αργότερα το ευρωπαϊκό νόμισμα ανέκαμψε στα 85, 64 σεντς, σε μια κατά τα άλλα ιδιαίτερα ρηχή αγορά, που δεν ρισκάριζε κανείς το αποτέλεσμα των αμερικανικών εκλογών. Yποχώρησε ωστόσο και πάλι, έως τα 85, 17 σεντς για να ανακάμψει στα 85, 27 σεντς, χωρίς προφανή αιτία.
 Η εκλογή Μπους θεωρείται περισσότερο επιζήμια για το ευρώ, καθώς οι Pεπουμπλικάνοι παραδοσιακά είναι αντίθετοι σε πολιτικές παρεμβάσεων στην αγορά. Επιπλέον η πολιτική φορολογικών ελαφρύνσεων, που έχουν εξαγγείλει, θεωρείται κίνητρο για νέο ράλι στην, ούτως ή άλλως, περισσότερο φιλορεπουμπλικανική Γουόλ Στριτ.
 Ο «δείκτης των δεικτών» πάντως και αφανής «κυβερνήτης» των χρηματιστηρίων του κόσμου, ο Ντάου Τζόουνς, συντάχθηκε... με την αναποφασιστικότητα της πλειοψηφίας των Αμερικανών, κινούμενος για μία ακόμη μέρα σε οριακά επίπεδα, μεταξύ συν και πλην.
 Αντίθετα, ο νεότερος Nasdaq, αδιαφορώντας μάλλον για το ποιος θα είναι ο νέος ένοικος του Λευκού Οίκου, κατρακύλησε δεόντως, αφού η ετυμηγορία των περισσότερων επενδυτών είναι πλέον αρνητική για τον κλάδο της «νέας οικονομίας».
 Στις 19.00 ώρα Ελλάδας, ο Nasdaq υποχωρούσε κατά 2, 20%, ενώ ο Ντάου Τζόουνς ενισχύετο κατά 0, 40%. Τα περισσότερα ευρωπαϊκά χρηματιστήρια έκλεισαν με απώλειες, λόγω κυρίως Nasdaq, με εξαίρεση το χρηματιστήριο του Λονδίνου.
 Στο «χαρτοφυλάκιο» Μπους παίζουν κυρίως μετοχές των καπνοβιομηχανιών, των φαρμακοβιομηχανιών και της Μicrosoft. Υπέρμαχος της φιλελεύθερης οικονομίας, χωρίς όρια και κρατικούς παρεμβατισμούς, ο Μπους πιστεύεται ότι διάκειται πιο φιλικά προς τους κλάδους αυτούς, που βρίσκονται, ιδίως ο πρώτος, υπό διωγμό. 
 Ενδέχεται ακόμη να αποτρέψει τη διάσπαση της Μicrosoft, που ως γνωστόν έχει καταδικαστεί πρωτοδίκως, για μονοπωλιακές πρακτικές.
 Στο «χαρτοφυλάκιο» Γκορ περιλαμβάνονται κυρίως μετοχές εταιρειών στεγαστικών δανείων, τραπεζών και ορισμένων φιλοπεριβαλλοντικών εταιρειών.
 Το μεγάλο βέβαια ερώτημα είναι το αν ο νέος πρόεδρος θα καταφέρει να εξαργυρώσει τη χρυσή οκταετία Κλίντον σε «ομαλή προσγείωση» της αμερικανικής οικονομίας. Αλλά για το θέμα αυτό καταλληλότερος είναι ένας άλλος πρόεδρος, ο πρόεδρος της FED Αλαν Γκρίνσπαν, που, αν και Pεπουμπλικάνος, θητεύει με επιτυχία στη θέση του Αμερικανού αρχιτραπεζίτη από το 1987, με κυβερνήσεις Ρίγκαν, Μπους πατέρα και δύο θητείες Κλίντον.
