 Η Μarfin Bank, όπως θα ονομάζεται το φιλόδοξο νέο δημιούργημα του Ανδρέα Βγενόπουλου, μπορεί να μην αποτελεί ακόμη πραγματικότητα, ο ιδρυτής του ομίλου
Marfin, όμως, εξήγγειλε χθες με κάθε επισημότητα τα σχέδιά του για τη μετατροπή της σημερινής Marfin ΑΕΠΕΥ σε ένα δυναμικό πιστωτικό ίδρυμα, το οποίο θα παρέχει πλήρες φάσμα τραπεζικών δραστηριοτήτων. Προέχει, βέβαια, η έγκριση της Τράπεζας της Ελλάδος, στην οποία σύντομα θα καταθέσει σχετική αίτηση και, όταν αυτή δοθεί, τότε σύμφωνα με τον κ. Βγενόπουλο, η νέα τράπεζα θα είναι έτοιμη να επικεντρωθεί κυρίως στους τομείς του private banking, του asset management, της επενδυτικής τραπεζικής, των ειδικών χρηματοδοτήσεων και λιγότερο στη «λιανική». 
 Η νέα τράπεζα φιλοδοξεί να περιλάβει στις βασικές αρχές λειτουργίας της, αυστηρά επιλεγμένο στελεχικό δυναμικό, εξειδικευμένες υπηρεσίες, πελατοκεντρική οργάνωση, ορθολογικό τεχνολογικό περιβάλλον, υψηλή παραγωγικότητα, ενώ στόχος της δεν θα είναι τόσο η απόκτηση μερίδιου αγοράς όσο η επιδίωξη υψηλής κερδοφορίας μέσω της παροχής υπηρεσιών και προϊόντων. 
 Η Marfin Bank αναμένεται σε πρώτη φάση να συμπεριλάβει τρεις θυγατρικές εταιρείες, τη Marfin Ελληνική ΑΧΕΠΕΥ (όπως θα μετονομαστεί ώς το τέλος τού έτους η προσφάτως εξαγορασθείσα Ελληνική ΑΧΕ), την ασφαλειομεσιτική Marfin Life Trust Services SA, μέσω της οποίας η τράπεζα φιλοδοξεί να δραστηριοποιηθεί στα συνταξιοδοτικά προγράμματα και τις ασφάλειες ζωής, και, τέλος, τη Marfin Comm Holdings SA, η οποία θα συμπεριλάβει τις συμμετοχές που αναπτύσσει ο όμιλος σε εταιρείες του τηλεπικοινωνιακού και τεχνολογικού κλάδου. 
 Από το φετινό Δεκέμβριο, εξάλλου, η Μarfin θα είναι σε θέση, σύμφωνα με τον κ.
Βγενόπουλο, να προσφέρει στο επενδυτικό κοινό συνολικά 12 Αμοιβαία Κεφάλαια (θα προστεθούν 9 στα 3 ήδη υπάρχοντα). Η φιλοσοφία λειτουργίας των προϊόντων αυτών θα βασιστεί στο benchmarking, δηλαδή κάθε Α/Κ θα έχει στόχο απόδοσης, ώστε ο κάθε επενδυτής να έχει δυνατότητα επιλογής ως προς το ρίσκο που θα αναλαμβάνει. Την ίδια περίοδο, η Marfin προσανατολίζεται να δραστηριοποιηθεί στη διαχείριση ιδιωτικών χαρτοφυλακίων με 7 διαφορετικούς τύπους χαρτοφυλακίων
 Τα προϊόντα αυτά θα διανέμονται μέσω δικτύου, το οποίο οικοδομεί αυτό το διάστημα ο όμιλος Μarfin, σε συνεργασία με 2 μεγάλες χρηματιστηριακές εταιρείες, δύο ΑΕΠΕΥ και 27 ΕΛΔΕ. 
 Η κερδοφορία της Marfin AΕΠΕΥ αναμένεται να ξεπεράσει φέτος τα 6, 5 δισ. δρχ., έναντι 4, 5 δισ. δρχ. πέρυσι, ενώ σε ενοποιημένη βάση με τα μεγάθη της ελληνικής ΑΧΕ, τα προ φόρων κέρδη θα υπερβούν τα 10, 7 δισ. δραχμές. 
