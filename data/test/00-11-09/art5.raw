Δεν είναι η μύτη σας αυτό που λέμε γαλλική; Δεν έχετε χείλη σαρκώδη και «λαχταριστά»; Παίζετε βελάκια με τις φωτογραφίες της Claudia Schiffer και αναρωτιέστε γιατί αυτή και όχι εγώ; Μη στενοχωριέστε. Αλλωστε η ομορφιά δεν είναι μια υπόσχεση ευτυχίας, αλλά μια βεβαιότητα καταστροφής. Μας ανεβάζει στα
ουράνια και ύστερα από λίγα χρόνια μας στέλνει σούμπιτο στα Τάρταρα. Είναι μια
ύπουλη ψευδαίσθηση. Αποδεχθείτε τις ατέλειές σας και γίνεται μέλος του Club των άσχημων του Ιταλού Τελσφόρο Λιακομπέλι (ιταλιστί Club dei Brutti). «H ασχήμια είναι πάθος. Τρόπος ζωής», υποστηρίζει ο Λιακομπέλι, που δεν ντρέπεται
να παραδεχθεί ότι η μύτη του ίσα που φαίνεται.
 Πριν από ένα χρόνο περίπου, ο 43χρονος αρχιτέκτονας από το Πιόμπικο, μια μικρή
πόλη λίγο έξω από το Μπάρι, αποφάσισε να δώσει ηλεκτρονικά φτερά στην οργάνωσή
του και να δημιουργήσει ένα site στον κυβερνοχώρο για τους απανταχού άσχημους αυτού του κόσμου (www.clubdeibrutti.com).
 «Δεν είμαστε ενάντια στην ομορφιά, αλλά στο διαχωρισμό που αυτή προκαλεί. Ομορφιά για μας δεν είναι αυτό που φαίνεται, αλλά αυτό που κρύβεται μέσα στην ψυχή του ανθρώπου. Σκεφτείτε απλώς πως θα ήταν ο κόσμος μας χωρίς ασχήμια. Σίγουρα βαρετός».
 Αρχικά η οργάνωση είχε το ρόλο προξενήτρας. Ιδρύθηκε το 1879 με σκοπό την αποκατάσταση 128 «Δεσποινίδων ετών 39», κατοίκων του Πιόμπικο. Εδώ και περίπου
30 χρόνια άλλαξε γραμμή πλεύσης και ασχολείται με μια άλλη «κατατρεγμένη» ομάδα πλυθυσμού. Τους άσχημους ή αυτούς που νομίζουν πως είναι άσχημοι.
 Μη νομίζετε ότι την οργάνωση την αποτελούν τρεις και ο κούκος (γιατί μεταξύ μας, ποιος παραδέχεται πως είναι άσχημος;). Αριθμεί παρακαλώ 22.000 άτομα, τα περισσότερα από τα οποία είναι Ιταλοί, δεν λείπουν όμως και άλλες φυλές όπως Ισπανοί, Γάλλοι, Πολωνοί κ.α. Σκοπός του πρωτότυπου αυτού club είναι να κατανοήσει τα προβλήματα των ανθρώπων που πιστεύουν ότι είναι άσχημοι και να τους δώσει ένα χέρι βοήθειας, (η χείρα φτάνει ακόμη μέχρι να τους βρουν την αδερφή ψυχή), αλλά και η ευαισθητοποίηση του κόσμου.
 Η οργάνωση έχει διοργανώσει για την προώθηση των στόχων της πολλές εκδηλώσεις,
που μεταξύ άλλων περιλαμβάνουν, συνέδρια, εισηγήσεις, εκδόσεις βιβλίων και περιοδικών και εμφανίσεις σε τηλεοπτικά κανάλια. Η χάρη τους έφτασε μέχρι και το Ευρωπαϊκό Κοινοβούλιο, το οποίο επισκέφτηκαν για να καταθέσουν τις απόψεις τους. Από το πρόγραμμα των δραστηριοτήτων τους δεν απουσιάζουν και οι εκδρομές. Πρόσφατα πέρασαν και μια βόλτα και από την Ελλάδα, όπου γεννήθηκε ο Ηφαιστος, ο «άσχημος» Θεός της φωτιάς.
 Εφιάλτης τους το αμερικανικό σίριαλ «Μπέβερλι Χιλς», όπου η ομορφιά, όπως υποστηρίζει ο Λιακομπέλι, έχει υψωθεί σε αρετή και αποτελεί εμπόρευμα. Και βέβαια η αγαπημένη τους ταινία δεν είναι άλλη από το «Η Πεντάμορφη και το Τέρας», όπου το κακομούτσουνο αλλά καλόκαρδο Τέρας κερδίζει την καρδιά της αγαπημένης του.
 Ο Λιακομπέλι πιστεύει ότι η δημιουργία του site θα κάνει γνωστή την οργάνωση και σε άλλα μέρη του κόσμου. Στα άμεσα σχέδιά του είναι να ξεκινήσει και ένα ηλεκτρονικό εμπόριο ρούχων. Ηδη έχει ξεκινήσει δειλά δειλά να πουλάει T-shirts. Με δυο λόγια, δηλαδή, ο Λιακομπέλι αποκτά φήμη και χρήματα πουλώντας
εμφάνιση και λίγο από την πανουργία και ευφυΐα του «Σιρανό ντε Μπερζεράκ. Κάτι
ανάλογο με αυτό που κάνουν και τα top model. Με μια μικρή διαφορά βεβαιώς.
