 Το σασπένς και οι διακυμάνσεις στις τιμές των μετοχών στο ελληνικό Xρηματιστήριο ήταν πολύ μεγαλύτερα χθες από αυτά που πρόσφεραν οι αμερικανικές
κάλπες στην πολιτεία της Φλόριντα, όπου το τελικό αποτέλεσμα εξασκολουθεί να είναι αβέβαιο. Οταν, όμως, στο τέλος της συνεδρίασης έγινε... ταμείο, αποδείχτηκε ότι οι απώλειες στην αγορά της Αθήνας έλαβαν ευρύτερη έκταση -δηλαδή -1, 35%, με το δείκτη στις 3.620 μονάδες, έχοντας δοκιμάσει και χαμηλότερα επίπεδα- σε σύγκριση με αυτές που καταγράφηκαν στις μεγάλες ευρωπαϊκές αγορές ή ακόμη και στο Xρηματιστήριο της Νέας Υόρκης, με τον Dow Jones να διατηρεί εξ ολοκλήρου την ψυχραιμία του απέναντι στο κενό εξουσίας των ΗΠΑ και το Nasdaq να δέχεται πιέσεις.
 Ωστόσο, το χαρακτηριστικό της χθεσινής «περίεργης», σύμφωνα, τουλάχιστον, με τους χαρακτηρισμούς χρηματιστών, συνεδρίασης, είναι η αγοραστική επίθεση που σημειώθηκε στα blue chips περί τα μέσα της συνεδρίασης, για να ακολουθήσουν καταιγιστικές ρευστοποιήσεις μετ' ολίγον στις ίδιες αξίες.
 Ας πάρουμε, όμως, τα πράγματα από την αρχή: Η χθεσινή ημέρα στη Σοφοκλέους ξεκίνησε άκρως υποτονικά και στο κλίμα των προηγούμενων ημερών ως προς το αγοραστικό ενδιαφέρον, ακολουθώντας λίγο-πολύ τα χαλαρά ανακλαστικά και την αδιάφορη πορεία που έδειχναν και οι άλλες μεγάλες ευρωπαϊκές αγορές. Οι πιέσεις, ωστόσο, στις τραπεζικές και άλλες ισχυρές αξίες της ελληνικής αγοράς άρχισαν να εντείνονται, και γύρω στο μεσημέρι ο γενικός δείκτης είχε αρχίσει να βουτά χαμηλότερα των 3.600 μονάδων, αυξάνοντας την αγωνία και την απογοήτευση των επενδυτών.
 Ομως, περίπου μισή ώρα αργότερα και ενώ η κατάσταση εξακολουθούσε να παραμένει
το ίδιο ρευστή και θολή στο εκλογικό τοπίο των ΗΠΑ, στα κομπιούτερ των Eλλήνων
χρηματιστών και αντικριστών σημειώθηκε αγοραστικός «πυρετός», με επίκεντρο τράπεζες, συμμετοχές και τους καλούς βιομηχανικούς τίτλους. Μέσα σε λίγα λεπτά
η εικόνα αντιστράφηκε, οι απώλειες που καταγράφονταν μέχρι τότε σχεδόν μηδενίστηκαν και όλοι ανέμεναν να εκδηλωθεί ανοδικό ρεύμα.
 Ακόμη δεν έχει προσδιοριστεί με σαφήνεια εάν το αγοραστικό ενδιαφέρον προήλθε από ξένα χαρτοφυλάκια -όπως αναφέρουν πληροφορίες από χρηματιστηριακά γραφεία-
ή εάν απλώς η αγορά βρέθηκε μπροστά στο φαινόμενο ενός συντονισμένου ημερήσιου
«trading» από μεγαλοπαίχτες του εσωτερικού ή και του εξωτερικού. Το βέβαιο είναι ότι οι τίτλοι που βρέθηκαν στο επίκεντρο του αγοραστικού ενδιαφέροντος για εκείνο το βραχύ διάστημα (τράπεζες, τηλεπικοινωνίες κ.ά.) άρχισαν να εξαργυρώνονται με την ίδια ταχύτητα μετ' ολίγον, για να κλείσει άδοξα και αρνητικά άλλη μια συνεδρίαση.
 Το χθεσινό ολιγόλεπτο αγοραστικό «ξέσπασμα», πάντως, έστω και αν είχε άτυχη κατάληξη, λειτούργησε ενισχυτικά για τον τζίρο συναλλαγών, που έφτασε χθες στα
60 δισ. δρχ., αναθερμαίνοντας παράλληλα και τις προσδοκίες για θετική αντίδραση της αγοράς μέσα στις αμέσως επόμενες συνεδριάσεις, όπως και αν περατωθεί η εκλογική περιπέτεια στις ΗΠΑ...
