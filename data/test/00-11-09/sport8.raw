 Τη σημασία της ήττας από το «καφενείο» της Χέρφολγκε, όπως την βάφτισαν (στο οφ-δι-ρέκορντ) οι ίδιοι οι «κιτρινόμαυροι» ποδοσφαιριστές, προσπαθούν να υποβαθμίσουν στην ΑΕΚ. Τους ενόχλησε αφάνταστα που δεν κέρδισαν στη Δανία, εκείνο όμως που πρωτίστως τους ενδιαφέρει είναι να ηρεμήσουν και να ψάξουν για τα αίτια της αγωνιστικής καθίζησής τους σε δύο συνεχόμενα παιχνίδια.
 «Τα πράγματα δεν είναι ούτε τόσο τραγικά, αλλά ούτε και ρόδινα στην ΑΕΚ. Κάπου στη μέση είναι αλήθεια», έλεγε χαρακτηριστικά ο (εορτάζων χθες) Μιχάλης Κασάπης. Ποια είναι η αλήθεια; Τα πράγματα δεν είναι τραγικά, γιατί δεν λείπουν οι δυνατότητες. Το ζήτημα είναι πώς αξιοποιούνται στο μέγιστο βαθμό αυτές και, κυρίως, πώς θα βγάλει το μαραθώνιο η ΑΕΚ από τη στιγμή που φιλοσοφία του προπονητή είναι να στηρίζεται εδώ και 3 μήνες σε 11-12 ποδοσφαιριστές.
 «Δεν αλλάζω σχήμα και τακτική», επαναλαμβάνει κατά κόρον ο Παθιακάκης. «Η ΑΕΚ είναι μία νέα ομάδα που πρέπει να αποκτήσει συνοχή, ομοιογένεια στο παιχνίδι της», συμπληρώνει.
 Σχολιάστηκε ποικιλοτρόπως και από παίκτες, αλλά και από παράγοντες, η εμμονή του Παθιακάκη να μη δίνει ευκαιρία στις ρεζέρβες, να μη δίνει ανάσα σε βασικούς. Παίκτες σαν τον Τσάρτα και τον Καψή μέσα σε 9 μέρες αγωνίστηκαν σε 5 ματς, αν συμπεριλάβουμε και τα δύο της ενόπλων στην Κύπρο. «Δηλαδή, αν δεν παίξει ο Κωστένογλου σε ματς ρουτίνας σαν αυτό της Δανίας, πού και πότε θα παίξει; Τα ίδια ισχύουν για τον Κωνσταντινίδη, για τον Μαλαδένη», τόνισε χαρακτηριστικά άνθρωπος της ομάδας.
 Η ουσία είναι ότι οι 4-5 αναπληρωματικοί, οι οποίοι θα μπορούσαν να δώσουν λύσεις, έχουν χάσει την αυτοπεποίθησή τους, η ψυχολογία τους είναι στο ναδίρ.
 Οι όποιες εσωτερικές τριβές μεταξύ βασικών ποδοσφαιριστών επηρεάζουν ώς ένα βαθμό την ομαλή λειτουργία της ομάδας. Δεν είναι αυτό το μείζον θέμα, όσο και αν τα σχόλια δίνουν και παίρνουν για την ανισομερή προβολή ορισμένων (επί παραδείγματος του διδύμου Τσάρτα - Νικολαΐδη) εις βάρος άλλων συμπαικτών τους. «Κερδίζει η ομάδα, κέρδισαν οι δύο μπροστινοί. Χάνει η ομάδα, φταίνε όλοι οι υπόλοιποι! », είναι μια ατάκα που ακούς συχνά τον τελευταίο καιρό από βασικούς παίκτες. «Νίκησε η ΑΕΚ στον Ιωνικό και όλοι μιλούσαν για τον Τσάρτα. Κανείς δεν είδε ότι μακράν καλύτερος παίκτης ήταν ο Ζαγοράκης. Αυτός πέρασε στο ντούκου», σχολίασε άνθρωπος του ποδοσφαιρικού τμήματος. Θα πείτε, όλα αυτά μπορεί να φαίνονται και να είναι «μικρότητες», ωστόσο μέσα σε μια ποδοσφαιρική οικογένεια είναι σύνηθες φαινόμενο να διατυπώνονται τέτοιου είδους παράπονα...
