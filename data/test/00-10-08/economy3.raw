Bαθιά ανάσα φέρνει η «επόμενη ημέρα» στη Γιουγκοσλαβία για σειρά ελληνικών επιχειρήσεων που έχουν δραστηριοποιηθεί στην περιοχή ή στοχεύουν να δραστηριοποιηθούν, καθώς η πτώση του καθεστώτος Mιλόσεβιτς δημιουργεί ζωηρές ελπίδες για ομαλή ένταξη πλέον της χώρας στους κόλπους της διεθνούς κοινότητας.
Οι συνεχείς κρίσεις που βιώνει από τις αρχές της περασμένης δεκαετίας η άλλοτε «Eλβετία» του ανατολικού μπλοκ έδρασαν ανασταλτικά στην προσέλκυση ξένων επενδύσεων και κατ' επέκταση και ελληνικών κεφαλαίων.
Παρ' όλα αυτά, επιχειρήσεις όπως ο ΟTE και η Δέλτα προχώρησαν σε μεγάλες επενδύσεις με στρατηγική κατάκτησης θέσης πριν από την έλευση των μεγάλων ανταγωνιστών. Mια από τις πρώτες επενδύσεις του ΟTE στο εξωτερικό ήταν η απόκτηση από κοινού με την Telecom Italia του 49% των μετοχών της Serbia Telecom, καθώς και του management της εταιρείας. Ο ΟTE επένδυσε για την απόκτηση του 20% της Serbia Telecom 675 εκατ. μάρκα και δέχθηκε μεγάλα πλήγματα από τους βομβαρδισμούς του NATΟ. Παρ' όλα αυτά και με τις αποζημιώσεις σε επίπεδο E.E. να εκκρεμούν εγγράφει ήδη κερδοφόρα μερίσματα από τη συμμετοχή του, καθώς κατά το α  εξάμηνο της χρήσης η Serbia Telecom εμφάνισε καθαρά προ φόρων κέρδη 17 δισ. δρχ.
H Δέλτα προχώρησε στη δημιουργία μονάδας παγωτού η λειτουργία της οποίας  διακόπηκε κατά την περίοδο των βομβαρδισμών για να επαναλειτουργήσει μερικούς μήνες αργότερα. Kαι οι δύο επενδύσεις είχαν επιπτώσεις από το εμπάργκο που ακολούθησε τους βομβαρδισμούς, η στρατηγική όμως απόκτησης θέσης στην αγορά δικαιώνεται έστω και καθυστερημένα. 
Ξεχωριστή περίπτωση αποτελεί η επένδυση της Mυτιληναίος στα ορυχεία Trepca, καθώς εμπλέκεται στην κρίση του Kοσσυφοπεδίου. H περίπτωση, πάντως, των ορυχείων Trepca αποτελεί το πρώτο δείγμα του τρόπου με τον οποίο θα κινηθούν τα ξένα κεφάλαια, κυρίως ευρωπαϊκά, που θα προσελκύσει η Γιουγκοσλαβία εφόσον υπάρξει ομαλή δημοκρατική μετάβαση.
Aποτελώντας τη μοναδική χώρα του ανατολικού μπλοκ με βασικές υποδομές -σε ενέργεια, τηλεπικοινωνίες, μεταφορές, τράπεζες, τουρισμό- που πλησίαζαν σε ικανοποιητικό βαθμό τις δυτικές και ένα καθεστώς αρκετά -σε σχέση με τα υπόλοιπα της Aνατολικής Eυρώπης- φιλελευθεροποιημένο, η ενιαία Γιουγκοσλαβία του 1989 έδειχνε έτοιμη να προσεγγίσει με τους πλέον ταχείς ρυθμούς τις ανεπτυγμένες οικονομίες. Σήμερα, η Nέα Γιουγκοσλαβία πλησιάζει περισσότερο στην εικόνα που εμφανίζουν αγορές όπως αυτές των χωρών της πρώην EΣΣΔ, με διαλυμένες υποδομές και ανθούσα παραοικονομία.
H πτώση του Mιλόσεβιτς εκτιμάται ότι θα ανοίξει το δρόμο για την έλευση μεγάλων ξένων επιχειρήσεων που θα διεκδικήσουν δυναμικά τα φιλέτα της ανοικοδόμησης, ανταγωνιστικά με όσες ελληνικές εταιρείες κινηθούν στην περιοχή.
Σύμφωνα με μεγαλοεπιχειρηματία που δραστηριοποιείται στην περιοχή, η σερβική πλευρά προσπαθούσε μέχρι πρόσφατα να ελέγξει με έναν τρόπο ηγεμονικό επιχειρηματικές τις δραστηριότητες. 
H λήξη της κρίσης εκτιμάται, ότι θα απεγκλωβίσει σειρά επιχειρηματικών σχεδίων εγχώριων επιχειρήσεων που παρέμειναν επί χάρτου. H διαδικασία αυτή εκτιμάται ότι θα είναι χρονοβόρα.
TPEIΣ EYEPΓETIKEΣ επιδράσεις αλλά και έναν κίνδυνο για την ελληνική οικονομία «κρύβει» η επανένταξη της Ομοσπονδιακής Δημοκρατίας της Γιουγκοσλαβίας στον παγκόσμιο ιστό σύμφωνα με αρμόδια στελέχη του ΥΠΕΘΟ.
Η επαναφορά της πολιτικής σταθερότητας στη γειτονική χώρα συνεπάγεται αναζωπύρωση των εμπορικών και επενδυτικών σχέσεών της με την Ελλάδα, «άνοιγμα» των οδικών αξόνων προς τη Δύση και ισόρροπη πλέον ανάπτυξη όλων των κρατών της Βαλκανικής. Ομως, στο μέλλον, η Γιουγκοσλαβία ίσως αποτελέσει σημαντικό οικονομικό αντίπαλο για την Ελλάδα στη βαλκανική ενδοχώρα αλλά, μακροπρόθεσμα, και στην Ευρωπαϊκή Ενωση.
Η Ομοσπονδιακή Δημοκρατία της Γιουγκοσλαβίας ήταν μέχρι το 1990 μια εύπορη χώρα με ανεπτυγμένες παραγωγικές δομές. Εκεί όδευε το ήμισυ των ελληνικών εξαγωγών και ήταν εγκατεστημένες 150 ελληνικές επιχειρήσεις αξίας 1 δισ. δολαρίων. Πολλές από αυτές στη συνέχεια ανέστειλαν τις δραστηριότητές τους. Εκτιμάται, όμως, ότι πλέον θα υπάρξουν οι κατάλληλες συνθήκες για την αύξηση της ροής ελληνικών κεφαλαίων στην περιοχή, αφού διαθέτει και εξειδικευμένο εργατικό δυναμικό, αλλά και χαμηλό εργατικό κόστος.
Μέχρι πρότινος, στη χώρα δραστηριοποιούνταν, μεταξύ άλλων, οι εξής εταιρείες: ΕΒΓΑ, 3Ε, ΙΟΝ, ΕΛΒΟ, ELVΟIL, BPΟIL, Mαμιδάκης, Μυτιληναίος, ΓΕΝΕΡ, ΑΤΕΜΚΕ, ΑΤΤΙΚΑΤ, ΑΛΜΑ, ΑΣΠΙΣ και Δέλτα.
H νέα σελίδα στην πορεία της Γιουγκοσλαβίας εγγυάται το «άνοιγμα» των εμπορικών αξόνων προς τη Δύση -μετά, βέβαια, από μια περίοδο αποκατάστασης των υποδομών. Πρόκειται για την πιο γρήγορη και φθηνή διαδρομή για το 60% των ελληνικών εξαγωγικών επιχειρήσεων, που εδρεύουν στη βόρεια Ελλάδα. Με τη μείωση του κόστους μεταφοράς αναμένεται αύξηση των ελληνικών εξαγωγών προς τα κράτη της Ευρωπαϊκής Ενωσης.
H στρατηγική όμως θέση της Γιουγκοσλαβίας ίσως δημιουργήσει, σε επόμενη φάση, «πρόβλημα» στην Ελλάδα. Πριν από την κατάρρευση της ΕΣΣΔ ήταν η πλέον ανεπτυγμένη οικονομία της Α. Ευρώπης. Σύμφωνα με αρμόδιους, με την οικονομική συνδρομή της Ε.Ε. και διεθνών οργανισμών, δεν θα αργήσει να ανακάμψει.
