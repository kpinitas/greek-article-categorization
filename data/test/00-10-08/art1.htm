<html>





<!--





Web Author:  Αριστείδης Παλιούρας 


email: aris@enet.gr





-->





<head>


<title>E Online - ΤΕΧΝΕΣ</title>


</head>





<BODY BGCOLOR="#FFFFFF">





<!-- EXTERNAL TABLE -->





<TABLE BORDER=0 CELLSPACING=0 CELLPADDING=0>





<TR>





<!-- LEFT COLUMN -->





<TD BGCOLOR="#FFCC00" VALIGN=TOP WIDTH=105>





<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>











Κυριακή 8 Οκτώβριου 2000 














</B></FONT>



		<BR>

		<BR>



		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>



		<BR>



		<BR>



		<b> <font size=2> ΣΤΗΛΕΣ  </font> </b> <BR> <BR>



		<A HREF="./apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><br>



		<A HREF="./media.htm"><IMG SRC="../../standard/lbar/media.gif" ALT="ΜΕΣΑ & MEDIA" BORDER=0 width=103 height=17></A><br>





		<BR><b><font size=2> ΟΔΗΓΟΙ </font> </b> 



		<BR>



		<BR>



		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>



		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>



		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>



		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>



		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		

		<BR><BR>

		</td>


		


</P>





</td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">





ταν πασχίζω να μιλήσω για τη δεκαετία του '60 -όταν πασχίζω και να τη σκεφτώ ακόμη- με πλημμυρίζουν ο τρόμος και η ιλαρότητα. Βλέπω παντελόνια καμπάνα και σανδάλια. <p>
»Μυρίζω μαριχουάνα και πατσουλί, αρωματικά στικ και καραμέλες μέντα. Κι ακούω τον Ντόνοβαν να λέει το γλυκό κι ανόητο τραγούδι του για την ήπειρο της Ατλαντίδας, και οι στίχοι του μου φαίνονται ακόμη βαθυστόχαστοι όταν μένω ξάγρυπνος τη νύχτα. <p>
»Οσο μεγαλώνω, τόσο δυσκολότερο γίνεται ν' αφήσω κατά μέρος την ανοησία αυτού του κομματιού και να κρατήσω μόνο τη γλυκύτητά του. Πρέπει να υπενθυμίζω στον εαυτό μου πως ήμασταν μικρότεροι τότε, αρκετά μικροί για να ζούμε τη ζωηρόχρωμη ζωή μας κάτω από τα μανιτάρια, πιστεύοντας πάντοτε πως ήταν δέντρα...»<p>
Πόση αλήθεια κρύβουν αυτές οι φράσεις του Στίβεν Κινγκ, από το «Καρδιές στην Ατλαντίδα», την τελευταία συλλογή διηγημάτων του που αντλούν υλικό από τη δεκαετία του '60. Παιδί κι αυτός της εποχής της αμφισβήτησης και των ονείρων, όταν την ανακαλεί, ένα μέρος του μύθου της εξανεμίζεται. <p>
Αν όσοι βίωσαν την ευφορία και την ένταση εκείνων των χρόνων νιώθουν απογοητευμένοι, πώς εξηγείται η ακτινοβολία της ίδιας περιόδου στις αρχές του 21ου αιώνα; <p>
Στη νεολαία σήμερα δεν υπάρχουν χίπις, αλλά γιάπις. Ο ελεύθερος έρωτας συνοδεύεται από προφυλακτικό. Η μαριχουάνα έδωσε τη θέση της στο έκστασις, και οι οπαδοί της ένοπλης βίας στους πειρατές του κυβερνοχώρου. Και η ουτοπία της συμφιλίωσης των λαών τυλίχτηκε στον μανδύα της παγκοσμιοποίησης. Το πνεύμα της δεκαετίας του '60, με τις αλλαγές που επέφερε στη νοοτροπία και τα ήθη, με τα καλλιτεχνικά ρεύματα που απελευθέρωσε, με τις αξίες που υπερασπίστηκε, ανέδειξε τη συγκεκριμένη περίοδο σε μια από τις πιο προνομιακές στιγμές του προηγούμενου αιώνα. <p>
Εχει άραγε κοπεί το νήμα που μας συνδέει μ' εκείνα τα χρόνια; Οχι εντελώς. Γιατί υπάρχουν μουσικοί που μιμούνται το «ροκ του μπαμπά», στιλίστες που θυμούνται την αισθητική των σίξτις, συγγραφείς όπως ο Κινγκ αλλά και ο Φίλιπ Ροθ (βλ. «Αμερικανικό Ειδύλλιο»), που περνούν τη δεκαετία αυτή από το μικροσκόπιο, όπως και σκηνοθέτες που νοσταλγώντας την, την επαναφέρουν στο προσκήνιο. <p>
Σε μια εποχή όπου ούτε οι επαναστάτες ούτε τα μεγάλα συλλογικά οράματα περισσεύουν και η πίστη στο μέλλον δεν είναι και τόσο ισχυρή, τα δάνεια από την αναβράζουσα δεξαμενή του '60 μοιάζουν επιβεβλημένα. H τουλάχιστον αυτό δείχνει το αφιέρωμα που ακολουθεί. <p>
ΣΤ. ΠΑΠΑΣΠΥΡΟΥ<p>
H ιστορία επαναλαμβάνεται σαν διασκευή<p>
Οπως πολλοί πιστεύουν, για να συναντήσει κανείς τις πλέον αυθεντικές στιγμές του ροκ θα πρέπει να ανατρέξει στη δεκαετία του '60. Αυτό βεβαίως γίνεται στις μέρες μας τις περισσότερες φορές ασφαλής συνταγή επιτυχίας για τη βιομηχανία του δίσκου. Ετσι, σύνηθες φαινόμενο στη δισκογραφία γίνονται επανεκτελέσεις τραγουδιών, επανακυκλοφορίες δίσκων του παρελθόντος, δίσκοι - αφιερώματα σε συνθέτες ή συγκροτήματα της τόσο σημαδιακής για το ροκ εκείνης δεκαετίας, ακόμα και χορευτικά ριμίξ τραγουδιών που έγραψαν ιστορία κάτω από διαφορετικές βεβαίως συνθήκες ή απετέλεσαν το σάουντρακ μιας εξεγερμένης γενιάς που σήμερα στελεχώνει ή διευθύνει επιχειρήσεις.<p>
Λογικά λοιπόν δεν εκπλήσσει κανέναν η χορευτική εκτέλεση του τραγουδιού των Ντορς «Riders on the storm» από τους Νάιτμεαρς ον Γουόξ ή η αντίστοιχη προσπάθεια του Κένι Ντόουπ από τους Μάστερς ατ Γουόρκ στο «Light my fire» από τον τελευταίο δίσκο της Σίρλεϊ Μπάσεϊ «The remix album». Eκεί, όπως και ο τίτλος δηλώνει, η τραγουδίστρια εμπιστεύεται μεγάλες της επιτυχίες του παρελθόντος, όπως το «Spinning Wheel» ή τα τζεϊμσμποντικά «Goldfinger» και «Diamonds are forever» στα χέρια ντι τζέις όπως οι Γκρουβ Αρμάντα, Μαντρόνικ, Προπέλερχεντς, Μαρκ Μπράιντον από τους Μολόκο και φυσικά Νάιτμεαρς ον Γουόξ. <p>
30 χρόνια μετά το θάνατο του Τζιμ Μόρισον, οι τρεις εναπομείναντες Ντορς με αφορμή τη θλιβερή επέτειο επανασυνδέονται, ηχογραφούν δίσκο και αναγγέλλουν σειρά συναυλιών ενώ οι δίσκοι τους με τον Μόρισον επανακυκλοφορούν από την εταιρεία τους. Την ίδια τύχη έχουν από τη στιγμή που η οικογένεια Χέντριξ απέκτησε τα δικαιώματα των ηχογραφήσεων του επίσης εδώ και 30 χρόνια θανόντος κιθαρίστα, δεκάδες επίσημες, ημιεπίσημες, παράνομες ώς τώρα ηχογραφήσεις του ή άλλες που δεν είχαν δει ποτέ το φως της δημοσιότητας. <p>
Πιο πρόσφατο παράδειγμα, η κυκλοφορία ενός 4πλού CD με ήδη γνωστά κομμάτια σε άγνωστες εκτελέσεις ή ακυκλοφόρητες ώς σήμερα ηχογραφήσεις, όπως εκείνη του Mπιτλικού «St Pepper's» σε νέα παραγωγή του Εντι Κράμερ. Την τιμητική του όμως έχει και ένας ζωντανός, αυτή τη φορά, θρύλος, ο Μπομπ Ντίλαν, στη συλλογή «May your song always be sung» όπου περιλαμβάνονται νέες εκτελέσεις τραγουδιών του από συγκροτήματα της αμερικανικής ανεξάρτητης σκηνής όπως οι Λένινγκραντ Κάουμποϊς. <p>
Η σόουλ του '60 επιστρέφει με την επανακυκλοφορία, συμπληρωμένη με κάποια επιπλέον κομμάτια, του «Curtis», πρώτου δίσκου που ηχογράφησε ο Κέρτις Μέιφιλντ, αλλά και με μια συλλογή τραγουδιών του Μάρβιν Γκέι ερμηνευμένων από μουσικούς όπως οι Μάσιβ Ατάκ ή ο Πίτερ Γκάμπριελ. Ο Τζορτζ Μάικλ ξανατραγουδά την επιτυχία της Ρομπέρτα Φλακ «The first time ever I saw your face» ενώ μουσικά θέματα από τηλεοπτικά σίριαλ ή ταινίες της εποχής όπως το «Χαμένοι στο διάστημα» ή το «Persuaders» επανακυκλοφορούν σε νέες χορευτικές βερσιόν. Τα μηνύματα του '60 <p>
δικαιώνονται ή απλώς η αισθητική εκείνης της δεκαετίας επιστρέφει μεταλλαγμένη; Σήμερα ο Τομ Τζόουνς ξανάρχεται θριαμβευτής, η Μαντόνα εκτελεί εκ του ασφαλούς το «American Pie», ο νέος δίσκος των U2 παραπέμπει έντονα στο «Abbey Road», ενώ ο Κάρλος Σαντάνα αναδεικνύεται στο πλαίσιο του λάτιν ανοίγματος της βιομηχανίας του δίσκου στον πιο πολυβραβευμένο καλλιτέχνη της χρονιάς. <p>
Στα χρόνια του BBC<p>
Eνα κουτί με 3 cd με τίτλο «Live at the beeb» που κυκλοφορεί αυτές τις μέρες, έρχεται να βάλει τα πράγματα στη θέση τους, αποκαλύπτωντας τον Nτέιβιντ Mπάουι πολύ πριν τον μάθουν οι κοσμικές στήλες. Τα 2 cd περιλαμβάνουν τραγούδια και συνεντεύξεις από τα 12 σόου που ηχογράφησε ο Ντέιβιντ αφού είχε πάρει το όνομα Μπάουι στα στούντιο της ραδιοφωνίας του BBC από το 1967 ώς το 1972. <p>
Το τρίτο που θα κυκλοφορεί σε DVD και περιορισμένα αντίτυπα ώς το τέλος του χρόνου, ύστερα θα αποσυρθεί, περιέχει μεταγενέστερα τραγούδια του Μπάουι όπως ακούσθηκαν στη 2ωρη συναυλία της 27ης του περασμένου Ιουνίου στο κεντρικό αμφιθέατρο του ΒΒC της οδού Πόρτλαντ μπροστά σε 200 θεατές, αμέσως μετά την εμφάνιση του καλλιτέχνη στο φεστιβάλ του Γκλαστονμπέρι. <p>
Η συναυλία μάλιστα εκείνη μαγνητοσκοπήθηκε και μεταδόθηκε στη Βρετανία από την τηλεόραση του BBC 1 την περασμένη Δευτέρα. <p>
Ετσι, ο βρετανός σουπερστάρ γίνεται άλλος ένας από κείνους - έχουν προηγηθεί οι Μπιτλς, οι Λεντ Ζέπελιν και οι Ντάιαρ Στρέιτς - στους οποίους το ΒΒC αφιέρωσε μια επίσημη και τόσο επιμελημένη κυκλοφορία.  <p>
«Ακουγα έναν δίσκο του Νιλ Γιανγκ, όταν χτύπησε το τηλέφωνο και μου είπαν πως γέννησε η γυναίκα μου την Κυριακή το πρωί. Τότε έγραψα για το μωρό αυτό το τραγούδι. Λέγεται Kooks», ακού-<p>
γεται ο Ντέιβιντ Μπάουι προλογίζοντας το ομώνυμο κομμάτι στην εκπομπή «In concert» του Τζον Πιλ που ηχογραφήθηκε στις 5 Ιουνίου του 1971 και μεταδόθηκε 15 μέρες αργότερα από το ραδιόφωνο <p>
του BBC.<p>
Τα τραγούδια και οι συνεντεύξεις αρχείου που περιλαμβάνονται στα 2 πρώτα cd ακούσθηκαν σε εκπομπές διαφόρων παραγωγών του BBC που φιλοξενούσαν τα λάιβ της εποχής και γίνονταν για καθαρά διαφημιστικούς λόγους. Οι τελευταίοι όμως εξέλιπαν το 1972. <p>
Ο Μπάουι είχε πλέον γίνει αυτό που πάντοτε ήθελε. Σούπερ σταρ. Ο Ζίγκι Στάρνταστ, η αμφίφυλη φιγούρα του εξωγήινου ροκ εν ρολ σταρ που κατέβηκε στη γη και που ενσάρκωνε με επιτυχία ο Ντέιβιντ, κυριαρχούσε στο ροκ. <p>
Από τότε μέχρι σήμερα ο Ζίγκι έγινε το βασικό σημείο αναφοράς για τους περισσότερους επίδοξους ανά τον κόσμο ροκ σταρ. Οι ηχογραφήσεις στο BBC εμφανίστηκαν όμως κατά καιρούς σε κασέτες ή μπούτλεγκ. Η τωρινή κυκλοφορία είναι και η πρώτη επίσημη κυκλοφορία τους. <p>
Μάλιστα για να προλάβει πιθανή επανάληψη του φαινομένου των πειρατικών ηχογραφήσεων του παρελθόντος, το βρετανικό δίκτυο ανακοίνωσε τη μετάδοση ενός 2ωρου ραδιοφωνικού προγράμματος με το υλικό του 3πλού cd, μια εβδομάδα όμως μετά την επίσημη κυκλοφορία στα δισκάδικα.<p>
Ο Μπάουι λοιπόν είναι παρών. Εστω και σήμερα που τα νέα για κείνον απασχολούν περισσότερο τις κοσμικές στήλες. Υπάρχουν βεβαίως πολλοί που ενδιαφέρονται να μάθουν τι χρώμα έχουν τα μάτια της μικρής Αλεξάνδρας που απέκτησε πρόσφατα με τη σύζυγό του Ιμάν, όπως και πολλοί που γνώρισαν τον Μπάουι μέσα από κείνο το θλιβερό «Blue Jean» ή έστω από το «Let's Dance». <p>
Για τους υπόλοιπους που έλιωσαν στα εφηβικά τους πικάπ το «Hunky Dory», ο Μπάουι παραμένει ακόμα ο ροκ εν ρολ ευγενής του «Hang on to yourself», ο λυρικός τροβαδούρος του «Five years» ή ο βερολινέζος δανδής του «Heroes» κι όταν ακόμα φλέρταρε με την πλαστική σόουλ του «Station to station» ή όταν στο απόγειο του πανκ έδινε μαθήματα στο «Scary monsters» για το πώς παίζεται το ροκ εν ρολ. <p>
Οι τελευταίοι έχουν την ευκαιρία ν' ανακαλύψουν στο 3πλό cd την πρώτη στο στούντιο συνεύρεση του Μπάουι με τον θρυλικό κιθαρίστα και μετέπειτα στενό του συνεργάτη Μικ Ρόνσον στις 5 Φεβρουαρίου του 1970, την εκτέλεση στο «Amsterdam» του Ζακ Μπρελ ή στο «Waiting for the man» του Λου Ριντ, αλλά και την πρώτη ραδιοφωνική μετάδοση του «Ziggy Stardust». <p>
Και να θυμηθούν πως κάθε δίσκος του Μπάουι στη δεκαετία του '70 περιείχε ως συστατικά όλα εκείνα που απετέλεσαν στα χρόνια που ακολούθησαν ιδιαίτερα είδη στο ροκ: Πανκ, νιού γουέιβ, γκόθικ, ελεκτρόνικα... Εντάξει, ο Μπάουι για τους περισσότερους δεν ήταν τίποτε παραπάνω από μουσικός χαμαιλέων που ενσωμάτωνε οτιδήποτε μοδάτο ή τρέντι. Αλήθεια, όμως, κάποια άγνωστα τραγούδια της προ Space Οddity εποχής όπως το «In the heat of the morning» που τότε πέρασαν απαρατήρητα, νομίζετε πως δεν θα γίνονταν σήμερα μεγάλες επιτυχίες απ' οποιονδήποτε από τους σύγχρονους βρετανούς «ροκ» σταρ; <p>
«Aυτός που  πετυχαίνει κλωνοποιείται»<p>
Του ΦΩΤΗ ΑΠΕΡΓΗ<p>
Πόσο χρονώ να 'ναι; Είμαι περίεργος, αλλά δεν τον ρωτάω. Μοιάζει, άλλωστε, με εικοσάρη, μ' όλα τα γκρίζα του μαλλιά. Ανεβοκατεβαίνει τις ξύλινες σκάλες της ήσυχης μονοκατοικίας του έξω από την Παιανία και μου δείχνει με υπερηφάνεια δεκάδες χιλιάδων δίσκους και βιντεοκασέτες και βιβλία και cd και DVD κι έπειτα βάζει ν' ακούσουμε ένα-δυο καινούρια άλμπουμ κι ακούω στη φωνή του την ίδια αγάπη για τη μουσική και τον ενθουσιασμό που μας μαγνήτιζαν πριν από 25 χρόνια, κάθε μέρα 4 με 5 στη συχνότητα του Πρώτου. <p>
Πολλές κυβερνήσεις και περισσότερους γενικούς διευθυντές μετά, ο Γιάννης Πετρίδης παραμένει ακλόνητος εκεί, για να μας θυμίζει πώς ανακαλύψαμε το ροκ, να αποκαλύπτει ατέλειωτα απίθανα στοιχεία, να διαλέγει τα σημαντικότερα 2.000 τραγούδια και να ψηφίζει -ο μόνος Ελληνας- για το αμερικάνικο Ροκ εντ Ρολ Χολ οφ Φέιμ, αφού χαίρει μεγάλης εκτίμησης και στη διεθνή μουσική αγορά, ως διευθυντής της Βέρτζιν Ελλάδος. <p>
Ηταν, λοιπόν, μοιραίο η συζήτηση να ξεφύγει γρήγορα από την επέτειο της μοναδικής ελληνικής εκπομπής που έχει αναφέρει το βιβλίο Γκίνες, πόσο μάλλον που ο Πετρίδης μιλά με τόλμη ασυνήθιστη στις μέρες μας για στέλεχος της δισκογραφικής βιομηχανίας.<p>
«Ολα άρχισαν στο στρατό. Τέλη σίξτις στη Λάρισα, για να λουφάρω, έπεισα το διευθυντή του Ραδιοφωνικού Σταθμού να βάζω μουσική επένδυση. Σιγά-σιγά άρχισα να μιλάω, έστειλα και μια ταινία στη Μιούζικ Μποξ, κι έτσι βρέθηκα να κάνω τις διαφημιστικές της εκπομπές. Παράλληλα, συνεργαζόμουν με τους «Μοντέρνους Ρυθμούς».<p>
EP.: Πάντως, στο εξωτερικό το ροκ είχε ήδη συνδεθεί με την αμφισβήτηση, ενώ εδώ αντιμετωπιζόταν ακόμα χαζοχαρούμενα.<p>
AΠ.: Σωστά. Για χρόνια στην Ελλάδα η ξένη μουσική εκπροσωπούνταν μόνο από την ελαφρά πλευρά της. Κόντευε το τέλος της δεκαετίας του '60 κι ελάχιστοι ήξεραν τον Ζάπα και τους Βέλβετ Αντεργκράουντ. Φανταστείτε πόση εντύπωση μου έκανε, όταν ήρθε μια μέρα στη Μιούζικ Μποξ ο τότε σπουδαίος ποδοσφαιριστής του Ολυμπιακού Σάββας Θεοδωρίδης να ρωτήσει αν βγήκε ένας δίσκος των Μπλαντ Σουέτ Εντ Τιρς.<p>
EP.: Ολα αλλάζουν, όταν ο Χατζιδάκις σάς αναθέτει την εκπομπή.<p>
AΠ.: Στην αρχή ενόχλησα τις εφημερίδες. Αφιονισμένος με τα ξένα, άρχισα να παίζω πρωινιάτικα Λεντ Ζέπελιν- '75 μιλάμε! Ο Χατζιδάκις τότε σκέφτηκε να με μεταφέρει μεσημέρι, γιατί, όπως είπε, την ώρα εκείνη οι δημοσιογράφοι βρίσκονται στις εφημερίδες τους και ακούν οι μαθητές. Δεν ήθελα, όμως, να κάνω επίδειξη γνώσεων. Ηθελα να παρουσιάζω και ένα πανόραμα του καλού εμπορικού τραγουδιού που εκπροσωπεί κάθε εποχή.<p>
EP.: Είσαστε πάντα πολύ διακριτικός όταν εκφράζετε απόψεις. Γιατί όχι πιο ευθύς;<p>
AΠ.: Γιατί μου αρέσει τόσο η μουσική, που θέλω να είμαι ευγενικός απέναντί της. Ο καθένας δίνει την ψυχή του για να βγάλει ένα τραγούδι, ακόμα κι αν είναι κακό. Κι άλλωστε, πολλά πράγματα που παλιά θεωρούσαμε σκουπίδια, τώρα έχουν αποκατασταθεί πλήρως. Τον Τζέιμς Μπράουν, σαν τον Φλωρινιώτη τον αντιμετώπιζαν. Αλλά το ένστικτό μου έλεγε ότι δεν πρέπει να τον αγνοήσω. Και, όντως, επηρέασε το σύγχρονο μαύρο τραγούδι περισσότερο από τον καθένα.<p>
EP.: Κάθε τραγούδι φορτώνεται το κοινωνικό ένδυμα της εποχής του. Γι' αυτό αποκαθίσταται πολύ αργότερα. Συμβαίνει κι εδώ αυτό.<p>
AΠ.: Φυσικά. Η Μαρινέλλα, π.χ., στην εποχή της μόνο αναγνωρισμένη δεν ήταν. Κανείς από τους μεγάλους συνθέτες δεν της έδωσε τραγούδια. Τραγουδάκια αναγκάστηκε να πει. Από την άλλη, σήμερα τα επίθετα έχουν χάσει πια το νόημά τους. Ακούς στα κανάλια κάτι ύμνους για τη Βουγιουκλάκη και αναρωτιέσαι τι θα έλεγαν για την Παξινού ή την Λαμπέτη. Κι αυτό γίνεται παντού, δυστυχώς. Στις εταιρείες συμπεριφερόμαστε πια το ίδιο στους καλλιτέχνες, ανεξαρτήτως επιπέδου. Κι όποιος πετυχαίνει, κλωνοποιείται. Αλλά δεν φταίμε μόνο εμείς. Τα media, τα κέντρα, το κοινό συντηρούν τις επιλογές μας.<p>
EP.: Αυτή είναι πολύ βολική εξήγηση. Κι όμως, κάποτε υπήρξαν επιχειρηματίες που τόλμησαν.<p>
AΠ.: Τον Πατσιφά, τον Μάτσα, τον Λαμπρόπουλο και την ομάδα του ξεχάστε τους! Δεν υπάρχουν πια. Μετά τη δεκαετία του '80 το μάρκετινγκ κυριαρχεί. Ούτε ανεξάρτητες εταιρείες έχουν απομείνει, που θα φέρουν δήθεν την άνοιξη. Δεν υπάρχει άνοιξη πια. Είναι όλα ισοπεδωμένα. Το σύστημα δεν θέλει ανθρώπους σαν τον Πατσιφά. Οχι ότι δεν βγαίνουν ακόμα αξιόλογα πράγματα μεσ' στο βιομηχανικό συρφετό. Αλλ' ακόμα κι εκεί, η τυποποίηση καραδοκεί: βγαίνει το Μπουένα Βίστα Σόσιαλ Κλαμπ και ακολουθούν άλλα δέκα κουβανέζικα αντίγραφα. Ετσι αφομοιώνεται ό,τι αυθεντικό.<p>
EP.: Η έθνικ είναι ένα τέτοιο παράδειγμα;<p>
AΠ.: Ακριβώς. Αλλο ήταν όταν οι Μπιτλς και οι Στόουνς χάνονταν στην Ινδία και στο Μαρόκο, όταν, ακόμα, συνεργάζονταν ο Ντέιβιντ Μπέρνι και ο Ινο στις αρχές της δεκαετίας του '80, κι άλλο σήμερα που η έθνικ έγινε το νέο προϊόν. Αλλ' από τη στιγμή που το ροκ έπεσε σε τέλμα, ήταν μοιραίο.<p>
EP.: Ολ' αυτά σας δίνουν την εντύπωση ότι μπορεί σε μερικές δεκαετίες να μη μιλάμε πια για ελληνικό, αγγλικό ή ιταλικό τραγούδι, αλλά να 'ναι όλα ένα;<p>
AΠ.: Κάτι τέτοιο αρχίζει να φαίνεται. Και θα 'ναι πολύ άσχημο. Είμαι εναντίον της παγκοσμιοποίησης και, αν ήμουν πιο νέος, θα 'θελα να 'μουν ένας από κείνους που διαδήλωναν στους δρόμους του Σιάτλ.<p>
EP.: Από την άλλη, δεν είναι φυσικό και ο σύγχρονος έλληνας λαϊκός συνθέτης να έχει ποικίλες επιρροές; Δεν ζει πια στον στενό κοινωνικό περίγυρο του Βαμβακάρη.<p>
AΠ.: Είναι φυσικό μέχρις ενός σημείου. Από κει και πέρα είναι μόδα κι ευκολία. Φοβάμαι ότι οι λαϊκοί τραγουδιστές όπως τους γνωρίσαμε τείνουν να εξαφανιστούν. Αλλά είπαμε: και το ροκ έχει στερέψει.<p>
EP.: Είναι χαρακτηριστικό ότι θεωρούνται σοβαρά συγκροτήματα όπως οι Οασις, που μιμούνται τους Μπιτλς...<p>
AΠ.: ...Με πιο θορυβώδη τρόπο! Υπάρχει, όντως, μια υπερβολή. Αλλά, ευτυχώς, το ελληνικό κοινό, που είναι αρκετά ψαγμένο, απομυθοποίησε και αυτούς και τους Μπλερ, που επίσης έπαιξαν στο Ροκγουέιβ.<p>
EP.: Εσείς γνωρίσατε πολλούς ξένους σταρ. Οι εντυπώσεις σας;<p>
AΠ.: Ημουν τυχερός να τους δω σε όλες τις στιγμές τους. Ηδη από τα τέλη της δεκαετίας του '70 βρέθηκα να ξεναγώ επί ένα διήμερο στο Σούνιο και τους Δελφούς τον Ντέιβιντ Μπάουι, που είχε έρθει ινκόγκνιτο με τον Ιγκι Ποπ. Ανακαλύπτεις ότι οι άνθρωποι αυτοί ενδιαφέρονται για πολύ περισσότερα απ' όσα συνήθως νομίζουν οι οπαδοί τους. Οταν χάρισα στον Ντέιβιντ Μπέρνι δίσκους με ρεμπέτικα, ενθουσιάστηκε. Το ίδιο και ο Γκάμπριελ. Οταν ήρθε στην Αθήνα για τη συναυλία της Διεθνούς Αμνηστίας, μου ζήτησε να του διαλέξω 10-15 δίσκους με δημοτικά τραγούδια. Το ίδιο βράδυ πήγαμε σ' ένα μικρό μπουζουξίδικο στην Πλάκα με τον Σπρίνγκστιν και τον Στινγκ. Επρεπε να δείτε τον Στινγκ να χορεύει πάνω στο τραπέζι και τους άλλους να του κρατάνε το ρυθμό. Μόνο έτσι, νομίζω, μπορούμε να κάνουμε καριέρες στο εξωτερικό: με τον αυθεντικό μας ήχο. Ο Χατζιδάκις και ο Θεοδωράκης έχουν τραγουδηθεί από κορυφαίους τραγουδιστές σ' όλο τον κόσμο. Ο Ξαρχάκος, ο Μαρκόπουλος θα έκαναν διεθνή καριέρα, αν ζούσαν έξω.<p>
EP.: Οι τραγουδιστές μας, από τον Νταλάρα ώς τη Σαβίνα Γιαννάτου, τι νομίζετε θα καταφέρουν;<p>
AΠ.: Η Σαβίνα έκανε ένα θαυμάσιο δίσκο με μεσογειακά τραγούδια στην κατάλληλη εποχή. Ο Νταλάρας κάνει προσπάθειες και έχει κυκλοφορήσει κάποιους δίσκους έξω, αλλά θα 'πρεπε να 'χει ξεκινήσει πολύ νωρίτερα. Και, κυρίως, να ζήσει έξω. Η Μούσχουρη, ο Παπαθανασίου, αυτό έκαναν. Αλλά πώς να παρατήσει την επιτυχία που είχε εδώ το '75- '80 και να τρέχει αλλού; Η όποια επιτυχία του, όπως και της Αρβανιτάκη, θα είναι πια εποχική και καλλιτεχνική. Οχι, πάντως, αυτό που κατάφερε η Μούσχουρη. Από την άλλη, βλέπω το πώς η γαλλική Γιουνιβέρσαλ επέβαλε ένα όμορφο παιδί απ' την Τουρκία, τον Ταρκάν, που τραγουδά λαϊκοπόπ. Από τους δικούς μας, ανάλογη καριέρα θα μπορούσε να κάνει μόνο ο Ρουβάς.<p>
EP.: Υπάρχει κι η Βίσση, που κάνει διεθνή καριέρα στα δελτία τύπου...<p>
AΠ.: Θα μπορούσε να πάει καλύτερα, αν είχε ξεκινήσει νωρίτερα. Ομως, αυτά δεν θα 'ταν ελληνικό τραγούδι στο εξωτερικό. Θα ήταν σύγχρονα οριεντάλ με δυτικό χορευτικό ρυθμό.<p>
EP.: Οι νέες τεχνολογίες πόσο σύντομα λέτε θα μας επηρεάσουν;<p>
AΠ.: Νομίζω ότι σε μια πενταετία, ο τρόπος που επικοινωνούμε ώς τώρα με τη μουσική θα είναι παρελθόν. Δεν ξέρω αν θα εξαφανιστούν τα μεγάλα καταστήματα, τα βλέπω, όμως, να μετατρέπονται σε ηλεκτρονικούς σταθμούς. Πολύ σύντομα στα μεγάλα αμερικάνικα δισκάδικα, θα μπαίνεις αυτόματα στις τράπεζες των εταιρειών δίσκων και θα φτιάχνεις ο ίδιος το cd σου, χωρίς να είναι παράνομο.<p>
EP.: Οι μεγάλες συγχωνεύσεις των εταιρειών δεν φοβάστε ότι θα πιέσουν ακόμα περισσότερο τα καλλιτεχνικά κριτήρια;<p>
AΠ.: Δεν το φοβάμαι, είμαι σίγουρος. Απλώς αναρωτιέμαι: θα αποφασίζουν πέντε, τέσσερις, τρεις ή ένας Μεγάλος Αδελφός στο τέλος; Από την άλλη, ίσως αυτό γίνει η αιτία να δημιουργηθεί μια νέα γενιά ανεξάρτητων εταιρειών από εμπνευσμένους ανθρώπους. Αυτή τη στιγμή δεν φαίνεται, πάντως. Το ίδιο ισχύει και για την ιδιωτική ραδιοφωνία.<p>
EP.: Μετατρέπεται σε βιομηχανική ραδιοφωνία...<p>
AΠ.: Α, οι σταθμοί είναι χαζοί! Υπάρχουν πάντα αξιόλογα παιδιά, αλλά είναι τέτοιο το άγχος των μετρήσεων, που δεν τολμούν τίποτα. Κι έτσι αποκλείουν τους απαιτητικούς ακροατές, που είναι μια μεγάλη μειοψηφία, όπως δείχνει και το τσαρτ που δημοσιεύετε εσείς.<p>
EP.: Είναι χαρακτηριστικό ότι, παρ' ότι τις πρώτες θέσεις έχουν συχνότερα τα ονόματα της λαϊκής αγοράς, μεγαλύτερη διάρκεια έχουν πιο απαιτητικοί καλλιτέχνες, ανάμεσα στους οποίους και μερικοί που περιφρονούν τη δημοσιότητα, όπως οι Κατσιμιχαίοι.<p>
AΠ.: Αυτό είναι το ευχάριστο. Και έξω γίνεται αυτό. Οι πιο εμπορικοί καλλιτέχνες κάνουν το μεγάλο μπουμ τις πρώτες βδομάδες. Οι ποιοτικοί δεν κάνουν μεγάλες τοποθετήσεις, διότι τα καταστήματα φοβούνται. Ομως, όταν οι δίσκοι τους είναι καλοί, ο κόσμος τους ανακαλύπτει. Μήπως το «Χαμόγελο της Τζοκόντας», που επανέρχεται συνέχεια, δεν είναι ένα φαινόμενο; Ευτυχώς, υπάρχουν πάντα εξαιρέσεις.<p>
Ξαναγοράστε αυτά που πετάξατε<p>
Tης NATAΛI XATZHANTΩNIΟY<p>
«Μην πετάξεις τίποτα». Νομίζετε ότι πρόκειται μόνο για τον τίτλο του δίσκου του Σαββόπουλου; Λάθος. Πρόκειται και για το σύνθημα που θα έπρεπε να εφαρμόζει πιστά καθένας που αγαπάει και ακολουθεί πιστά τη μόδα- στα έπιπλα, στα ρούχα, στα αξεσουάρ. Αλλά, ακριβέστερα η ολοκληρωμένη φράση-σύνθημα θα έπρεπε να 'ναι «Μην πετάξεις τίποτα γιατί θα αναγκαστείς κάποτε να το ξανααγοράσεις!» Τι σημαίνει αυτό; <p>
Οτι η φετινή μόδα στα ρούχα και τα αξεσουάρ παραπέμπει στις ντουλάπες της μαμάς κατ' αρχήν, αν υπήρξε ενθουσιώδης έφηβος των 60's ή και της γιαγιάς ακόμα. <p>
Κι ακόμα ότι αν οι καρέκλες με τα μεταλλικά πόδια που συνόδευαν την τραπεζαρία στο πρώτο σπίτι των γονιών σας υπάρχουν στην αποθήκη, είναι καιρός να ξεσκονιστούν. Ο νέος αιώνας είναι ρετρό και το διακηρύσσει σε κάθε βιτρίνα, σε κάθε εντιτόριαλ μόδας.<p>
Tα νέα φετίχ<p>
Back to the 60's, συμβουλεύει κατ' αρχήν το σύγχρονο ντιζάιν, χωρίς να αποκλείει την επίδραση και των άλλων δεκαετιών και φροντίζοντας να χρησιμοποιεί κι αυτό όπως άλλωστε και η μόδα γενικώς τον όρο fusion γι' αυτή την τάση αναφοράς στα φετίχ διαφόρων εποχών.<p>
 Φετίχ του 21ου αιώνα ξαναγίνεται ο ανεμιστήρας οροφής-ξεχάστε τα κλιματιστικά-που έτριζαν απαραιτήτως σε κάθε ταβάνι των φιλμ νουάρ. Φετίχ ξαναγίνονται οι παλιές φρυγανιέρες, αυτές που με ένα μοχλό έφερναν στην επιφάνεια το φρυγανισμένο ψωμί: η μάρκα Dualit μάλιστα έχει κάνει την τύχη της κυκλοφορώντας σε περιορισμένο -σχεδόν συλλεκτικό- αριθμό την πρωτότυπη φρυγανιέρα που προμήθευε με τοστ εκατομμύρια πρωινά οικογενειών των περασμένων δεκαετιών.<p>
Αλλά αφού αναφερόμαστε σε μάρκες, ας μνημονεύσουμε την ιταλική Alessi με την οποία η Ελλάδα ανέπτυξε ιδιαίτερες σχέσεις μέσα από τις βιτρίνες των καταστημάτων της Βιργινίας Βεντουράκη: <p>
Eπιστρατεύοντας μερικούς από τους γνωστότερους σχεδιαστές στον κόσμο (Φίλιπ Σταρκ, Μάικλ Γκρέιβς κ.ά.), η ιταλική εταιρεία έχει εδώ και χρόνια προφητεύσει τη ρετρό επιστροφή. <p>
Τα αντικείμενα που υπογράφει αν και σχεδιάστηκαν από καλλιτέχνες που βασίλευσαν κυρίως τη δεκαετία του '80, μοιάζουν βγαλμένα από πίνακα του Ρόι Λιχτενστάιν. Εντονα χρώματα, παράδοξα αξεσουάρ, αρκετό πλαστικό (το κατ' εξοχήν υλικό των 60s-70s), μία ασύμμετρη... γεωμετρία, μνήμες από την ποπ αρτ στην κουζίνα, το σαλόνι σας, την τραπεζαρία σας.<p>
Και μια περί σαλονιού και τραπεζαρίας ο λόγος, αν ξεφυλλίσει κανείς ενδεικτικά το φυλλάδιο με τις σύγχρονες προτάσεις του «Νέο Κατοικείν», θα αισθανθεί σε ορισμένες περιπτώσεις πραγματικά αυτό που οι ψυχολόγοι καλούν deja vu. <p>
Η σειρά Alter με τα έντονα χρώματα, τον τριθέσιο καναπέ, τα τραπεζάκια με τα μεταλλικά πόδια, τα πολύχρωμα κεραμικά των γεωμετρικών σχεδίων είναι 60's. Οσο για την τραπεζαρία «Λητώ», παραπέμπει στο κλασικό σχέδιο του Μαρκ Σταμ που κυριάρχησε επίσης την δεκαετία του '60.<p>
Το φαινόμενο δεν είναι καθόλου τυχαίο. Απόδειξη, ο ετήσιος κατάλογος 2000-2001 του Habitat: δύο τουλάχιστον σχεδιαστές της ομάδας των ντιζάινερ μας έρχονται από τα παλιά. Ο γιαπωνέζος σχεδιαστής Γιανάγκι της ομάδας του Λε Κορμπιζιέ και ο Ετορε Σότσας υπογράφουν σύγχρονα αντικείμενα και έπιπλα με τη σφραγίδα των 60'ς. <p>
Και ξεφυλλίζοντας γενικώς τον κατάλογο, νάτο πάλι αυτό το deja vu, στη σύγχρονη εκδοχή του: μονόχρωμα σκαμπό (σ' αυτά φαίνεται να υποκύπτουν ακόμα και οι αυστηρότεροι σύγχρονοι σχεδιαστές), καμπυλωτές πολυθρόνες, καρέκλες τραπεζαρίας με μεταλλικά πόδια, αντίστοιχα τραπεζάκια, παπλώματα με την πολυχρωμία του '60, χαλιά από δέρμα προβάτου σε κόκκινο ή μπλε χρώμα, κεραμικά πιάτα, φλιτζάνια ή βάζα με γεωμετρικά σχέδια και έντονα χρώματα.<p>
Το πάθος για τα γεωμετρικά σχέδια θα το συναντήσει κανείς και στη μόδα των ρούχων και αξεσουάρ, μόδα που φέτος κλέβει χωρίς καμία... αιδώ στοιχεία από όλες τις προηγούμενες δεκαετίες, με μία επικράτηση ίσως αυτής του '60. Εξ ου τα ανδρικά κοστούμια με τα παντελόνια που στενεύουν προς τα κάτω, τα οποία κατέκλυσαν τις βιτρίνες ανδρικής ένδυσης στο Μιλάνο. Εξ ου και τα γεωμετρικά εμπριμέ, ένα «must» του '60 που επανέρχεται με τις υπογραφές των Εμίλιο Πούτσι, Βερσάτσε και Βαλεντίνο. <p>
Στα έπιπλα<p>
 Τι άλλο; Λιτές φόρμες, απαραιτήτως γεωμετρικά σχέδια, αναφορά στην Οπ Αρτ, έντονα χρώματα. Ητοι Γκούτσι, Φέντι, Κένζο.<p>
Και η πιο απλή βιτρίνα, ωστόσο, που σέβεται τον εαυτό της και τη μόδα, θα φιλοξενήσει ξανά φέτος «άνιμαλ» ή γεωμετρικά σχέδια σε όλα τα ρούχα ακόμα και στα παλτά, γούνες, χρωματιστά πουλόβερ με οριζόντιες ρίγες, κρόσσια και δερμάτινα, φαρδιά γυναικεία παντελόνια, τζιν (που «καμπανίζοντας» κι αυτά φέρουν όλο και συχνότερα υπογραφές της υψηλής ραπτικής), φούστες με γεωμετρικά σχέδια, σι-θρου, μακριές αλυσίδες.<p>
Μακριά μαλλιά με απαλούς κυματισμούς ή κοντές κουπ με ασύμμετρες φράντζες προστάζει και η μόδα της κομμωτικής. Αν έχετε μακριά μαλλιά μάλιστα, μπορείτε να δέσετε στο μέτωπο μία κορδέλα ή μια μπαντάνα, συμβουλεύει το... Μιλάνο. <p>
Και κάτι ακόμα: Tο χειροποίητο, είτε στα έπιπλα είτε στα ρούχα, είναι μία απαράβατη αρχή, αυτό τον καιρό που το παρόν της μόδας προστάζει επιστροφή στο παρελθόν...<p>
H ασφάλεια του δοκιμασμένου<p>
Της ΜΑΤΟΥΛΑΣ ΚΟΥΣΤΕΝΗ<p>
«Οι διασκευές είναι λίγο σαν τη μόδα. Εάν η αγορά στα νέα ρούχα δεν σας συγκινεί, δεν θα βάλετε τα περσινά σας;», μας είχε πει πριν από καιρό ο Κώστας Τουρνάς, προσπαθώντας να μας εξηγήσει γιατί οι επανεκτελέσεις τείνουν να γίνουν περισσότερες από τις νέες κυκλοφορίες. Φέτος οι προσταγές της μόδας μάς έβαλαν να ψάξουμε αν έχει απομείνει κάτι από την γκαρνταρόμπα της μαμάς τη δεκαετία του '60. Γιατί, λοιπόν, να μη συμβεί το ίδιο και στη δισκοθήκη μας; <p>
Παραγωγοί, δισκογραφικές εταιρείες και τραγουδιστές αντελήφθησαν αρκετά νωρίς το μουσικό πλούτο εκείνων των χρόνων. Το υλικό εκείνης της περιόδου είναι πρώτης κατηγορίας. Πόσο μάλλον στην εποχή μας που τα πάντα μας ακούγονται σαν να έχουν ξαναγίνει. Αλλωστε η επιστροφή σε προηγούμενες δεκαετίες είναι φαινόμενο σύνηθες για τη δισκογραφία που όταν αισθάνεται αδυναμία ανατρέχει στην ασφάλεια», υποστηρίζει ο παραγωγός Γιώργος Κυβέλος.<p>
«Το πρόβλημα του ρεπερτορίου για το οποίο γίνεται λόγος δεν είναι πρόβλημα ποσότητας αλλά ποιότητας τραγουδιών», μας λέει ο παραγωγός Στέλιος Ελληνιάδης. «Δίσκοι βγαίνουν πάρα πολλοί, τα κομμάτια, όμως, είναι εύκολης και άμεσης χρήσης. Οι άνθρωποι φυσικά καταναλώνουν τα σημερινά τραγούδια, αλλά η αίσθηση του ανικανοποίητου παραμένει. Βλέπετε το κοινό έχει ανάγκη να συνδέεται με πιο στέρεα πράγματα». <p>
Με το πέρασμα του χρόνου σε κάποιους αναγνωρίσαμε μια διάθεση φρεσκάδας, κάποιοι άλλοι δυστυχώς μας έπεισαν ότι ήταν εμπορικά τεχνάσματα. Αλλωστε η προσφορά κινείται σύμφωνα με τη ζήτηση. Σε μια έρευνα που διεξήγαγε πριν από μήνες η V. PRC για λογαριασμό της Γ.Γ. Νέας Γενιάς, προέκυψε ότι το 83,6% των νέων προτιμά τα ρεμπέτικα και παλιά λαϊκά. «Οι διασκευές έχουν πάντα κοινό και για έναν ακόμη βασικό λόγο», μας επιβεβαιώνει ο Στ. Ελληνιάδης. «Κάθε γενιά σε κάποια φάση της ζωής της ανακαλύπτει το παλιό ρεπερτόριο».<p>
Σε αυτούς τους «κανόνες» της αγοράς υπέκυψαν δεκάδες τραγουδιστές. Η Δήμητρα Γαλάνη με τις δυο ζωντανές ηχογραφήσεις από το «Χάραμα» άνοιξε το δρόμο και πούλησε όσο ποτέ άλλοτε στην καριέρα της. Το ίδιο συνέβη μερικά χρόνια μετά και στην Ελένη Τσαλιγοπούλου με την «Εποχή του ονείρου». <p>
Και οι δυο ανήκουν στη μία από τις τρεις κατηγορίες όπου πολύ συχνά συναντάμε διασκευές της δεκαετίας του '60. Οι λεγόμενοι live δίσκοι από συναυλίες και νυχτερινά μαγαζιά όπου Β. Τσιτσάνης, Μ. Χιώτης, Α. Πάνου έχουν πάντα την τιμητική τους. Επιτυχίες και των τριών περιλαμβάνει μεταξύ άλλων το τελευταίο διπλό cd της Ε. Αρβανιτάκη με τίτλο «Εκτός προγράμματος». Από το «Χάραμα», μας ήρθε πριν από λίγο καιρό ένας ακόμα δίσκος με παλιά λαϊκά, από την Κατερίνα Κούκα. Αναφορές στο '60 έχει και το «Να μείνουν μόνο τα τραγούδια» των Δ. Γαλάνη, Κ. Μακεδόνα, όπου ακούγονται από το «Βράχο βράχο» του Μ. Θεοδωράκη μέχρι το «Μην ξαναπερνάς» του Β. Τσιτσάνη. Πρόσφατα στη λίστα προστέθηκε η Νένα Βενετσάνου με τα ζεϊμπέκικα του '60 που ηχογράφησε σε συναυλίες του εξωτερικού.<p>
Yπάρχουν και οι δίσκοι όπου ένας καλλιτέχνης επιλέγει μεταξύ παλιών επιτυχιών και τα αναπαράγει σε νέες εκτελέσεις. Πριν αρκετά χρόνια, η Αλέξια παρουσίασε τα «Κλασικά» όπου ερμήνευε από το «Θα πιω απόψε το φεγγάρι» μέχρι το «Αν σ' αρνηθώ».<p>
Στη λίστα πρόσφατα προστέθηκαν από την Πίτσα Παπαδοπούλου (σε επιτυχίες των Στ. Καζατζίδη, Στρ. Διονυσίου) και τη Χριστίνα Μαραγκόζη (σε παλιά λαϊκά) μέχρι το Λάμπη Λιβιεράτο που στο δίσκο «Το μάθημα» τραγουδά διασκευές επιτυχιών του '60 («Ο τρόπος», «Το κορίτσι του Μάη» κ.ά.).<p>
Την πιο πρόσφατη οδό να επιστρέψουμε στο παρελθόν μας την έδειξαν από το εξωτερικό και είναι τα λεγόμενα «tribute» άλμπουμ. Αφιερωμένα συνήθως σε συνθέτες τους οποίους «τιμούν» με τις διασκευές και τις ερμηνείες τους δεκάδες τραγουδιστές. Από τα δύο ανάλογα cd του Διονύση Σαββόπουλου παρέλασαν οι Χ. Αλεξίου, Γ. Πάριος, Δ. Γαλάνη, αδερφοί Κατσιμίχα, Λ. Μαχαιρίτσας, Ν. Πορτοκάλογλου κ.ά. Πριν από μερικούς μήνες, ακούσαμε και το tribute του Γιάννη Μαρκόπουλου <p>
Σύντομα θα προστεθούν δυο ακόμα παραγωγές. Ο λόγος για τον δίσκο-αφιέρωμα στον Ακη Πάνου που επιμελείται ο Στ. Ελληνιάδης, και στον οποίο τραγουδιστές που συνδέθηκαν με το συνθέτη ποικιλοτρόπως (Δ. Σαββόπουλος, Σ. Μάλαμας, Λ. Κηλαηδόνης, Ε. Αρβανιτάκη, Ε. Βιτάλη, Γλυκερία κ.ά.) θα ερμηνεύουν από ένα τραγούδι του. Αντίστοιχα, δεκατέσσερις καλλιτέχνες θα τραγουδούν τα ισάριθμα κομμάτια του Βασίλη Τσιτσάνη στο δικό του tribute.<p>
H γιορτή που κόπηκε   απότομα<p>
Tης ΣΤΑΥΡΟΥΛΑΣ ΠΑΠΑΣΠΥΡΟΥ<p>
Μιά ανάσα μοιάζει να χωρίζει τον γαλάζιο αττικό ουρανό από τον τετράγωνο σκελετό ενός ημιτελούς δωδεκαώροφου κτιρίου. Η κάμερα κινείται από κάτω προς τα πάνω αναδεικνύοντας τον οικοδομικό οργασμό και ήχοι από κομπρεσέρ, μπετονιέρες και σφυριές μπερδεύονται σ' ένα εκκωφαντικό βουητό. <p>
Αθήνα, γύρω στα μέσα της δεκαετίας του '60. Κάθε εργολάβος που σέβεται τον εαυτό του, θέλει ν' αφήσει και τη δική του σφραγίδα στο βασίλειο της αντιπαροχής. Ομως ο εργολάβος που βλέπουμε στα πρώτα πλάνα της «Πίσω πόρτας» (με την μορφή του Αντώνη Καφετζόπουλου) δεν θα προλάβει να δει τον ουρανοξύστη του ολοκληρωμένο. Οι γραφειοκράτες επιμένουν: δεν έχει άδεια για να χτίσει τόσους ορόφους. Κι ο άνθρωπος, πάνω στη δουλειά κυριολεκτικά, παθαίνει συγκοπή. <p>
H ντόπια εκδοχή<p>
Η νέα ταινία του Γιώργου Τσεμπερόπουλου, όπως και οι οικοδόμοι που αιωρούνται μεταξύ ουρανού και γης, ακροβατεί διαρκώς πάνω σε τεντωμένο σκοινί. Το γκροτέσκο δίνει τη σκυτάλη σε σκηνές βαθύτατης ευαισθησίας, προκαλώντας διαδοχικά γέλια και δάκρυα στον θεατή. Οσο ανάλαφρα παρουσιάζεται ο θάνατος του εργολάβου, τόσο επώδυνα βιώνεται ο χαμός του από τον άγουρο γιο που αφήνει πίσω του. Και καθώς όλη η ταινία πάνω σ' αυτό το παιδί στηρίζεται (Κωνσταντίνος Παπαδημητρίου), και μέσα από τα δικά του μάτια βλέπουμε όσα διαδραματίστηκαν στην Ελλάδα τα χρόνια του '60, η αλλόκοτη, πολύχρωμη και γεμάτη ελπίδες πραγματικότητα της εποχής συντονίζεται με το εκκρεμές μιας ταραγμένης εφηβείας. <p>
Ενα χρόνο μετά το «Peppermint» του Κώστα Καππάκα κι έξι χρόνια μετά το «Τέλος εποχής» του Αντώνη Κόκκινου, καλούμαστε να θυμηθούμε ή ν' ανακαλύψουμε ξανά την εγχώρια εκδοχή των σίξτις. Μια εποχή όπου η φραντζόλα στοίχιζε πέντε δραχμές και το δολάριο ισοδυναμούσε με 30, οι ραπτομηχανές άναβαν, τα πάρτι γίνονταν ρεφενέ και οι μπουγάδες πνίγονταν στο λουλάκι. Τότε που τα διλήμματα ήταν Καρέζη ή Βουγιουκλάκη, Eνωση Kέντρου ή EPE, και εχθροί, βεβαίως, οι κομμουνισταί. <p>
Μέλημα του Τσεμπερόπουλου, ωστόσο, δεν ήταν η καλλιγραφική αναπαράσταση της εποχής. Και οι απαραίτητες συμβάσεις υπάρχουν, και τα ντεκόρ του Αντώνη Δαγκλίδη είναι πειστικά. Το ζητούμενο, όμως, ήταν άλλο: να περάσουν στον σημερινό θεατή συγκινήσεις κι εμπειρίες από μια δεκαετία που θύμιζε κινούμενη άμμο. <p>
«Τα χρόνια του '60 έχουν μείνει στη συνείδησή μας σαν η τελευταία μεγάλη γιορτή», λέει ο Γιώργος Τσεμπερόπουλος. Μόνο που στην Ελλάδα, η γιορτή σταμάτησε απότομα. «Εκεί όπου όλες οι τάξεις είχαν αποφασίσει να τινάξουν τα καπάκια από πάνω τους, ήρθε η χούντα και μας ακύρωσε για μια επταετία...». <p>
Εξιστορώντας τη διαδρομή προς την ωριμότητα ενός υπερπροστατευμένου παιδιού που μένει ορφανό, ο σκηνοθέτης του «Ξαφνικού έρωτα» και του «Αντε γειά», στήνει γύρω από τον ήρωά του έναν ολόκληρο κόσμο. Λαμπράκηδες που τραγουδάνε Θεοδωράκη στις ταβέρνες, και χίπηδες που «ταξιδεύουν» με LSD. Καιροσκόπους πολιτευτές έτοιμους να υποκλιθούν στα ιδεώδη της 21ης Απριλίου, κι αριστερούς βιοπαλαιστές που τυλίγονται από την Ασφάλεια σε μια κόλλα χαρτί. Υπηρέτριες που δοκιμάζουν τα σουτιέν της «κυρίας» και κουρασμένες πουτάνες που καλωσορίζουν στο... γλυκό μυστήριο της ζωής άβγαλτους μαθητές. Στο ψηφιδωτό του Τσεμπερόπουλου η φωνή της Μοσχολιού συνυπάρχει με τις μπαλάντες του Μπομπ Ντίλαν, και τα σχολικά πάρτι με τις εθνικοπατριωτικές, αρχαιολάγνες τελετές. <p>
Η αίσθηση της ματαίωσης, ότι δηλαδή η «γιορτή» συνεχίστηκε μ' εμάς απόντες, είναι διάχυτη σ' όλην την ταινία. Μήπως γι' αυτό αποδεικνύεται τόσο δημοφιλής, η κουτσουρεμένη για τους Ελληνες δεκαετία της αμφισβήτησης; <p>
nΜ' έναν υπόγειο τρόπο, το ίδιο είχε επιχειρήσει να πει κι ο Αντώνης Κόκκινος στο «Τέλος εποχής». Το 1994, ο 43χρονος τότε πρωτοεμφανιζόμενος σκηνοθέτης, άνοιγε και πάλι στον ελληνικό κινηματογράφο το δρόμο προς τα εισιτήρια, περιγράφοντας τις σχέσεις μιας παρέας τελειόφοιτων γυμνασίου, στη μικροαστική Αθήνα του '69. Εστιάζοντας το φακό του σε καθημερινές καταστάσεις, καθόλου ηρωικές, μιλούσε έμμεσα για την τραγικότητα αυτών των παιδιών. «Εγκλωβισμένα σ' έναν ασφυκτικό κλοιό, δεν μπορούσαν να επικοινωνήσουν με όσα συνέβαιναν διεθνώς. Ισως μόνο να τ' αφουγκραστούν...».<p>
nΘα μπορούσε κανείς να υποθέσει ότι η έλξη που ασκεί τελευταία η δεκαετία του '60 στους έλληνες κινηματογραφιστές, οφείλεται κυρίως στην ηλικία τους. Ο Κώστας Καππάκας, τουλάχιστον, αυτό υποστηρίζει: «Από ένα σημείο κι έπειτα, δεν κοιτάζεις μόνο μπροστά, δεν καίγεσαι μόνο για την κοινωνική σου αποκατάσταση ή για την καριέρα σου, αλλά αρχίζεις ν' αναπολείς και τα περασμένα». <p>
Παιδί ο ίδιος, εκείνη την περίοδο, κατάφερε να την ξαναζωντανέψει στην οθόνη με τα χρώματα της ευφορίας και της αισιοδοξίας που κατέκλυζαν τους ανθρώπους, πριν τυλιχτούν στο γύψο των συνταγματαρχών. Οσο για την παράμετρο της χούντας, σκοπίμως δεν την έθιξε. «Σε μια ταινία δεν μπορείς να τα πεις όλα. Αλλωστε ο δικός μου ήρωας μικρό παιδί ήταν. Δεν είχε μπει ακόμα στην εφηβεία. Κι ένα παιδί δεν μπορεί να καταλάβει τέτοια πράγματα».<p>
Οταν ο Γιώργος Τσεμπερόπουλος έγραφε το σενάριο της «Πίσω πόρτας» πίστευε ότι καταπιανόταν μ' ένα πολύ προσωπικό του θέμα. Στο γύρισμα όμως του αιώνα, ξεφυλλίζοντας τα αναδρομικά αφιερώματα των ελληνικών και των διεθνών ΜΜΕ, συνειδητοποίησε ότι η δεκαετία του '60 ξεχώριζε απ' όλες. «Τα τελευταία καλά νέα, από αυτήν προέρχονταν. Ηταν τα χρόνια όπου άλλαξαν ριζικά τα κοινωνικά ήθη, σ' όλον σχεδόν τον πλανήτη». <p>
Η επανάσταση βέβαια αποδείχτηκε μικρότερης εμβέλειας. «Από τους πάλαι ποτέ μαχητικούς αμφισβητίες άλλοι πέθαναν κι άλλοι αφομοιώθηκαν από το σύστημα», παραδέχεται. «Κοιτάζοντας εκείνα τα χρόνια αναδρομικά, βλέπει κανείς ότι ανοίξαμε ένα δρόμο. Διευκολύναμε το σύστημα, να γίνει πιο χαλαρό, πιο δημοκρατικό, και τελικά πιο επικίνδυνο... Αν το παρομοιάσουμε με το «Φύλλο», από το ομώνυμο νεανικό έργο του Βασίλη Βασιλικού, οι ρίζες του δεν βρίσκονται πια κάτω από το βλέμμα μας, μπροστά μας. Εχουν σκεπάσει πλέον τα πάντα. Είναι ανεξέλεγκτες». <p>
Γιά τον Αντώνη Κόκκινο ίσως είναι νωρίς ακόμη ν' αποτιμηθεί οριστικά η σημασία της δεκαετίας του '60. «Ηταν μια περίοδος με έντονα χρώματα -παρ' όλο που, εγώ, ανακαλώντάς την, βλέπω μόνο μαυρόασπρες εικόνες! Ισως είναι μυθοποιημένη, αλλά σίγουρα παραμένει σημείο αναφοράς. Προσωπικά, έχω συνδέσει μαζί της την εφηβεία μου, κι αυτό μου αρκεί». <p>
Οχι για μία, αλλά για περισσότερες ταινίες, καθώς και αυτή που ακολούθησε το «Τέλος εποχής», πάλι στο '60 αναφερόταν. Στο «Ο αδελφός μου κι εγώ» δεν ήταν, που ο Βαγγέλης Γερμανός «λογοδοτούσε» για την προσκόλλησή του στα ιδανικά της νιότης του;<p>
Ψάχνοντας το ρόλο<p>
Η σύμπωση της θεματολογίας, είναι κάτι απολύτως φυσικό για τον Κόκκινο. «Τα τελευταία χρόνια, οι κοινωνικο-πολιτικές συνθήκες έχουν ωριμάσει, ώστε να μιλήσουμε για εκείνη την εποχή, καθένας με τον τρόπο του». Και πραγματικά, όσο κι αν το φόντο είναι το ίδιο, όσο κι αν οι ήρωες δεν ανήκουν στις «εξαιρέσεις», όλες οι ταινίες που έχουν γυριστεί ώς τώρα είναι τελείως διαφορετικές μεταξύ τους.<p>
Εκεί πάντως που ο Κόκκινος με τον Τσεμπερόπουλο συνέπεσαν εντελώς, ήταν στο πώς μύησαν τους συνεργάτες τους στο κλίμα της εποχής. Στο ξεκίνημα της καριέρας τους, οι ηθοποιοί του «Τέλους εποχής» (Γιώργος Πυρπασόπουλος, Πέγκυ Τρικαλιώτη, Δημοσθένης Παπαδόπουλος κ.ά), είχαν την ευκαιρία να ακούσουν 45άρια μ' όλες τις επιτυχίες των σίξτις, να δουν ένα σωρό ταινίες, και, κυρίως, να συζητήσουν με τον Κόκκινο πολύ. <p>
Την ίδια μέθοδο ακολούθησε κι ο Τσεμπερόπουλος με τον Κωνσταντίνο Παπαδημητρίου κι όλα τα παιδιά που συμμετέχουν στην «Πίσω πόρτα»: «Επί αρκετούς μήνες τούς τροφοδοτούσα με βιβλία, βιντεοκασέτες, φωτοτυπίες από αφιερώματα εφημερίδων, περιοδικά. Προσπαθούσαν, με μανία σχεδόν, να καταλάβουν καλύτερα το ρόλο τους. Αυτό που δεν είχα προβλέψει καθόλου ήταν ότι θα έρχονταν στα γυρίσματα ακόμα πιο ενημερωμένα! Αρχισαν μάλιστα να εμφανίζονται στα γυρίσματα και οι γονείς τους, ενθουσιασμένοι που τα παιδιά τους θα ζωντάνευαν την εποχή της δικής τους νεότητας». <p>
Από την Παρασκευή ήδη στις αίθουσες, η «Πίσω πόρτα» δεν αποκλείεται να γνωρίσει εξίσου μεγάλη απήχηση με το «Τέλος εποχής» και το «Peppermint». Ποιοι θα την προτιμήσουν άραγε; Οι πενηντάρηδες που διαθέτουν κι άλλα αποθέματα νοσταλγίας ή οι πιτσιρικάδες που δεν ξέρουν ακόμα τι σημαίνει εξέγερση; <p>
Ο Κώστας Καππάκας παραδέχεται πως η επιτυχία του δικού του έργου οφείλεται στους πρώτους. «Από τη μια μεριά χάρηκα επειδή μπήκαν στην αίθουσα άνθρωποι που δεν πηγαίνουν πλέον σινεμά, αλλά από την άλλη στενοχωρήθηκα που οι 16άρηδες των Village την αγνόησαν». Το σύνθημα πάντως της «Πίσω πόρτας» είναι: «Η επανάσταση αρχίζει από το σπίτι!». Κάτι που, λογικά, μόνο τους νέους μπορεί πια να συγκινήσει. <p>
H έκλειψη του μέλλοντος<p>
Οι πολιτικές ιδεολογίες και οι μεγάλες συλλογικές ελπίδες, που κυριαρχούσαν ακόμη στη δεκαετία του '60, στηρίζονταν σε δυο βεβαιότητες: στην ιδέα ότι οι πολιτικοί και θεσμικοί μετασχηματισμοί, βίαιοι ή ειρηνικοί, θα μπορούσαν να λύσουν οριστικά τα κύρια κοινωνικά προβλήματα και στην ιδέα ότι οι ανακαλύψεις της επιστήμης, τα επιτεύγματα της τεχνολογίας και η οικονομική ανάπτυξη θα δημιουργούσαν τις αναγκαίες συνθήκες για μια γενική ευημερία. Hδη, από τις αρχές της δεκαετίας του '70, συντελείται ωστόσο μια μεγάλη αλλαγή στην πνευματική ατμόσφαιρα. Tο κύριο χαρακτηριστικό της είναι η διάψευση των ελπίδων, η κρίση του ιστορικού οπτιμισμού, η απώλεια της εμπιστοσύνης στο μέλλον, η πτώση της πίστης στην ιδέα της προόδου. Tο 1979, ο τότε πρόεδρος των HΠA Tζίμι Kάρτερ, συνόψισε αυτήν την αλλαγή σε μια ανήσυχη διάγνωση: «Πάντοτε πιστεύαμε ότι τα παιδιά μας θα ζούσαν καλύτερα από μας. Eίναι καιρός να συμφιλιωθούμε με την ιδέα ότι αυτό δεν είναι πλέον αληθινό». Aυτήν την «έκλειψη του μέλλοντος» αναλύει ο γάλλος κοινωνιολόγος Πιερ-Aντρέ Tαγκιέφ στο βιβλίο του «L' effacement de l' avenir» (Galile, 2000) από όπου αντλήσαμε το κείμενο που ακολουθεί.<p>
Tου ΠIEP-ANTPE TAΓKIEΦ<p>
H μεγάλη επαγγελία του Διαφωτισμού ήταν εκείνη της μετάβασης στην αυτονομία όλων των ανθρώπων, ως λογικών όντων που επιδιώκουν κοινούς σκοπούς. H πίστη στη διαρκή πρόοδο έτρεφε μια αμέριστη εμπιστοσύνη στο μέλλον και έδινε μια στέρεη βάση στην ελπίδα για μια συνεχή βελτίωση της ανθρώπινης κατάστασης. Ο προσανατολισμός προς το μέλλον εξασφάλιζε το ξαναμάγεμα του σύγχρονου κόσμου, που είχε αρχίσει να χάνει τη μαγική του έλξη. Φορτωμένος με φανταστικά νοήματα ο μελλοντικός χρόνος, από κενή μορφή του αφηρημένου χρόνου, εμφανιζόταν ως μέλλον που είναι εξερευνήσιμο ως ένα πεδίο δυνατοτήτων και ταυτόχρονα επιθυμητό ως ένα σύνολο υποσχέσεων.<p>
H φανταστική σύλληψη του μέλλοντος ταυτιζόταν με την ουτοπία της υποχρεωτικής, αμετάστροφης και συνεχούς προόδου, που θεμελίωνε τη βεβαιότητα ότι τίποτα στην ανθρώπινη ύπαρξη δεν είναι άφθαστο, ανυπέρβλητο, ανεξάλειπτο, αμετάλλακτο. Eγκατεστημένη άνετα στο δρόμο που οδηγεί από το λιγότερο καλό προς το καλύτερο, από την κατάσταση της αδυναμίας προς τον ολικό έλεγχο της μοίρας της, η ανθρωπότητα μπορούσε να ονειρεύεται ότι βαδίζει προς τη χρυσή της εποχή. Tο προοδευτικό πρόγραμμα υποτίθεται ότι θα υλοποιούνταν μέσα στο χρόνο της ιστορίας, αποβλέποντας στους σκοπούς της οικουμενικής ελευθερίας, ορθολογικότητας και ευτυχίας.<p>
Aντί για την αυτονομία, είναι η ανομία αυτή που επικράτησε παντού. Στο τέρμα της κρίσης του Διαφωτισμού η ουτοπία της προόδου μεταμορφώθηκε σε τεχνο-πληροφορικό ουτοπισμό, ενώ η θριαμβευτική πορεία της ιστορίας προς το τέλος της ­την εκπλήρωσή της­ παραχώρησε τη θέση της σε μια κίνηση που αξιολογείται ως αυτοσκοπός, δηλαδή εξιδανικεύεται. <p>
Tην ίδια στιγμή, που τα άτομα «απομακρύνονται οι μεν από τους δε» (όπως παρατηρεί ο Mάικλ Ουόλτσερ), η επιτάχυνση της κινητικότητας σε όλες τις μορφές της (γεωγραφική, κοινωνική, πολιτική) μετατρέπει το κοινωνικό πεδίο σε ένα πεδίο αυξανόμενης αστάθειας στερούμενο «οριζόντων θεμιτού νοήματος» ή «ηθικών οριζόντων» (Tσαρλς Tέιλορ), όπου κανένα συλλογικό πρόγραμμα δεν μπορεί πλέον να αναφανεί. Aν η ελευθερία προϋποθέτει την ικανότητα να φτιάχνουμε προγράμματα και να τα υλοποιούμε με την εθελούσια δράση, τότε σε αυτήν την κατάσταση «κρίσης» ή «έλλειψης νοήματος» είναι η ελευθερία αυτή που εκλείπει.<p>
Σε έναν κόσμο ιδεατά χωρίς σύνορα, δυνητικά χωρίς σημεία αναφοράς και πεζά χωρίς προγράμματα, η δυσθυμία, δηλαδή η απόγνωση των συγχρόνων σχετίζεται με την εμπειρία μιας απώλειας της ικανότητάς τους να δρουν, συνδεδεμένη ακατάλυτα με την αυξανόμενη αδυναμία τους να φανταστούν το μέλλον.<p>
Nα είσαι σύγχρονος σημαίνει πρώτα απ' όλα να είσαι στραμμένος προς το μέλλον, ακριβέστερα «να σκέφτεσαι το μέλλον και να ζεις προσανατολισμένος προς το μέλλον», πράγμα που ο Eρνστ Kασίρερ απέδιδε στην ίδια τη φύση του ανθρώπου. Στη μετανεωτερικότητα ή στην ύστερη νεωτερικότητα, παραμένει ο προσανατολισμός προς το μέλλον, αλλά αυτό το μέλλον καταλήγει να είναι κενό, δεν γεμίζει πλέον με προσδοκίες διαμορφωμένες από την ικανότητά μας να φανταζόμαστε το μέλλον ως επιθυμητό.<p>
Mε τη λατρεία της κίνησης για την κίνηση αναδύεται ένας νέος τρόπος μοιρολατρικής θεώρησης του χρόνου, ο «κινηματισμός», τελευταία φάση της αποσύνθεσης της «θρησκείας της προόδου», του οποίου το κεντρικό δόγμα μπορεί να συνοψιστεί με το σόφισμα: «Post hoc, ergo melius hoc». (Aυτό το σόφισμα θεωρεί ότι μια τάξη διαδοχής είναι ως τέτοια μια κίνηση προς το καλύτερο). Tα άτομα, αναγόμενα στη μοναχικότητά τους, προϊόντα του ακραίου ατομικισμού, βιώνουν μέσα στην ανησυχία, μερικές φορές και μέσα στην κατάθλιψη, τις άμεσες συνέπειες της αποξένωσής τους, της απομόνωσής τους, του ξεριζωμού τους, καθώς και τις συνέπειες της συμπίεσης των χρονικών τους οριζόντων. <p>
Στερούμενα ενός παρελθόντος που θα τα τροφοδοτούσε με νόημα, στερούνται και ενός μέλλοντος που θα μπορούσαν να το φανταστούν διαφορετικά απ' ότι μια αδιάκοπη συνέχιση της τεχνο-πληροφορικής διαδικασίας που παρατηρούμε σήμερα, συνεχής φυγή προς τα μπρος που αναγορεύεται από τους θεωρητικούς της «ευτυχισμένης παγκοσμιοποίησης» σε αναπόδραστη και σωτήρια κίνηση. H έκλειψη του μέλλοντος πραγματοποιείται την ίδια στιγμή, που τα ακραία εξατομικευμένα άτομα εγκαθίστανται παρά τη θέλησή τους σε ένα «συνεχές παρόν,  χωρίς παρελθόν και χωρίς μέλλον» (Tζορτζ Οργουελ), το οποίο εγγράφεται σε μια πλανητική μοίρα, που γίνεται αντιληπτή με όρους «αναπόφευκτων καταναγκασμών» ή «αμετάστροφων εξελίξεων». Aνώνυμες μοιρολατρίες, εξιδανικευμένες κοινωνιολογικά από τους απολογητές της «δικτυωμένης κοινωνίας», μεταμορφωμένες από τους θεωρητικούς της κοσμοπολιτικής δημοκρατίας της αγοράς...<p>
Στο «χωρίς γιατί» της φρενιτιώδους κίνησης σε ένα χαοτικό κόσμο, ο οποίος όμως γίνεται μοιρολατρικά δεκτός ως τέτοιος, προστίθεται η αγωνιώδης βεβαιότητα ότι δεν μπορούμε να ξεπεράσουμε την αβεβαιότητα, ότι δεν μπορούμε να φανταστούμε αυτό το «προς τα πού», όχι το τι θα είναι το μέλλον (το προβλέψιμο), αλλά το τι πρέπει να είναι (το ευκταίο, το επιθυμητό)... Aπό τα άνετα επίσημα οχήματά τους ή από τα υπερηχητικά τους αεροπλάνα, οι νέοι ρεαλιστές-οπορτουνιστές δεν βλέπουν το σκοτεινό και ερημωμένο πλανητικό τοπίο, δεν ακούνε τη βοή ενός κόσμου, που γίνεται λιγότερο ανθρώπινος. Eνώ ταξιδεύουν, κουφοί και τυφλοί, αλλά βέβαιοι για τον εαυτό τους, προς το ακαθόριστο, η παγκοσμιοποίηση επαναφέρει τις ανισότητες στο πλανητικό χωριό, το οποίο είναι ρημαγμένο, κατακερματισμένο και σημαδεμένο παντού από συγκρούσεις. Mίση και πόλεμοι, που χαρακτηρίζονται πόλεμοι ταυτότητας, πολλαπλασιάζονται στην κενή ομοιομορφία που προκαλούν οι αναταράξεις της παγκοσμιοποίησης.<p>
H βάρβαρη επάνοδος του εθνικισμού ακολουθεί την άγρια/υπολογιστική παγκοσμιοποίηση σαν σκιά της. Παράλληλα, αναδύεται ένα νέο κοινωνικό ζήτημα, που δεν μπορεί να αναχθεί στα κλασικά σχήματα της πάλης των τάξεων: η εμφάνιση, στα σύνορα των κρατών-εθνών, ενός αυξανόμενου «κοινωνικού απορρίμματος», που παράγεται από τους μηχανισμούς περιθωριοποίησης και αποκλεισμού, τους οποίους ενεργοποιεί η οικονομική-χρηματιστική παγκοσμιοποίηση. Aυτοί οι εγκαταλελειμμένοι στη μοίρα τους «εθνικοί» τής υπό διαμόρφωση υπερεθνικής κοινωνίας, η οποία επιβάλλει τους κανόνες της συνεχούς κινητικότητας και της «ευελιξίας», συνυπάρχουν μέσα στον πιο αυστηρό διαχωρισμό με τους εκπροσώπους της πλανητικής υπερ-ελίτ. <p>
Δυο κοινωνικοί κόσμοι, που διαφοροποιούνται μεταξύ τους όλο και περισσότερο αναδύονται έτσι από τα μηχανικά αποτελέσματα του «τουρμποκαπιταλισμού». Aυτή η διαδικασία διαίρεσης και κατακερματισμού συνταράσσει τους εθνικούς πληθυσμούς κατασκευάζοντας καθαρά «εθνικά» υπολείμματα από τη μια και ευέλικτους υπερεθνικούς από την άλλη, σαν δυο κάστες των οποίων τα αντίστοιχα μέλη δεν συναντιούνται ποτέ. Aλλά η διαίρεση και ο κατακερματισμός εμφανίζονται επίσης και σε μιαν άλλη κλίμακα, εκείνη της αυξανόμενης ανισότητας ανάμεσα σε πλούσιες και φτωχές χώρες, ανάμεσα σε «Bορρά» και «Nότο», ανάμεσα στις δυτικοποιημένες περιοχές και στις άλλες.<p>
H απρόβλεπτη και συγκρουσιακή πραγματικότητα δεν ταιριάζει με τις μισο-ουμανιστικές και μισο-εμπορευματικές ονειροπολήσεις. Aυτή κάνει να ακούγονται παράφωνα τα ευλαβικά νανουρίσματα του «εκσυγχρονισμού» και της «μεταρρύθμισης», τα οποία μουρμουρίζονται από κοινού από τη «ρεαλιστική» νεοσοσιαλδημοκρατία και τον ηθικοποιημένο νεοφιλελευθερισμό, που τους ενώνει η κοντόθωρη σκέψη της «προσαρμογής» και μόνον. Aλλά τι μπορεί να σημαίνει η έκκληση να προσαρμοστούμε στο απρόβλεπτο, στο αβέβαιο, δηλαδή στο χάος;...<p>
Aυτό το σενάριο<p>
 κάπου το ξέρω<p>
Tου N. MANΩΛITΣH<p>
«Hεπιστροφή στο παρελθόν, στην παλιά επιτυχία, θεωρείται καλλιτεχνικό έγκλημα...».<p>
Eξομολόγηση εκ βαθέων, κάποτε, του Tόνι Pίτσαρντσον, από τους στυλοβάτες του βρετανικού free cinema του '60, που συνέδεσε το όνομά του με τα «Οργισμένα νιάτα» κι εκείνον τον αξέχαστο «Mοναχικό δρομέα των μακρινών αποστάσεων».<p>
Iσως είναι μια άποψη, αλλά και μια αλήθεια για το παρελθόν του ευρωπαϊκού σινεμά, στην Iταλία, τη Γαλλία, τη Bρετανία... <p>
Aυτό βέβαια δεν ισχύει για το Xόλιγουντ που ξέρει καλά το μάθημά του: Πενήντα χρόνια πρωτότυπα σενάρια και τα υπόλοιπα ριμέικ... ακόμα και των ευρωπαϊκών, ιδιαίτερα των γαλλικών, ταινιών. Bιετνάμ, χίπις, ξένοιαστοι καβαλάρηδες, μαφιόζοι, εξωγήινοι, βιβλικοί ήρωες, έχουν απεριόριστη γκάμα.<p>
Tο 2000 στον αστερισμό της δεκαετίας του '60... Aίσθηση των «σίξτις» σε όλο το καλλιτεχνικό φάσμα, στο γύρισμα της χιλιετίας. Mια εποχή, ένας τρόπος ζωής, μια μόδα, κάτι γνώριμο που ξαναγυρίζει με παραλλαγές και ποικίλες μορφές, ακόμη και με ονόματα εκείνης της περιόδου.<p>
Nέα ντόλτσε βίτα<p>
H ιστορία επαναλαμβάνεται, τα πρόσωπα ίσως δεν ξαναγίνονται, το star system όμως γράφει και οι αμοιβές φέρνουν ίλιγγο.<p>
Kάποτε ο «μάγος» Φελίνι περιέφερε τον Xριστό με ένα ελικόπτερο πάνω από τη Pώμη. Στο  ξεκίνημα της δεκαετίας του '60 ο «Xριστός δεν σταματά στο Eμπολι», αλλά γίνεται παρατηρητής μιας κοινωνίας και των ηθών της: η «Dolce Vita» των ξεπεσμένων αριστοκρατών και νεόπλουτων της αιωνίας πόλεως, οι αργόσχολοι της Bία Bένετο, η ξανθιά θεά του Xόλιγουντ, η Aνίτα Eκμπεργκ, και το λουτρό της στη Φοντάνα ντι Tρέβι.<p>
Σήμερα μερικοί ήρωες εξακολουθούν να παραμένουν γοητευτικοί, όπως ο «Tαλαντούχος κύριος Pίπλεϊ», της Πατρίσια Xάισμιθ, που ξεκίνησε το ταξίδι του στις ιταλικές ακτές το 1960 και το συνεχίζει μέχρι το 2000. <p>
Nτόλτσε βίτα, σεξ, θέματα «ταυτότητας», ενοχής και ο αμοραλισμός μιας μεγάλης συγγραφέως, που ξεκίνησε στην οθόνη με Xίτσκοκ και πέρασε σε Pενέ Kλεμάν, Bιμ Bέντερς, Aντονι Mινγκέλα. <p>
Παλιά ο κύριος Pίπλεϊ είχε την ακτινοβόλα ομορφιά και τον κυνισμό του Aλέν Nτελόν στο «Γυμνοί στον ήλιο» του Pενέ Kλεμάν, σήμερα ο Mατ Nτέιμον μοιάζει φαινομενικά αθώος, χάνεται μέσα στη ζωή του πλέι μπόι φίλου και γίνεται ολοένα πιο αδίστακτος.<p>
Tο ίδιο ντεκόρ της κοσμοπολίτικης Iταλίας του '60, ενώ οι ομοφυλοφιλικές νύξεις του «Γυμνοί στον ήλιο» γίνονται εδώ χαρακτηριστικό μοτίβο. Tελικά το στυλ Mινγκέλα δεν μπορεί με τίποτα να σβήσει τον Kλεμάν, ίσως σε κάνει να θυμάσαι πιο πολύ τον Nτελόν.<p>
Tο όνομά του είναι Pάσελ Kρόου, ξεκίνησε από την Aυστραλία, και το 2000 έφερε στη μόδα το «Mονομάχο» της παλιάς Pωμαϊκής Aυτοκρατορίας, που σημάδεψε το Xόλιγουντ. Kολοσσαίο, Pώμη, σκλάβοι, μονομαχίες, από τον Pίντλεϊ Σκοτ, με ψηφιακή τεχνολογία στην παράδοση του «Σπάρτακου» με τον Kερκ Nτάγκλας, σε σκηνοθεσία Kιούμπρικ, παραγωγής 1960. <p>
Mπορείτε ακόμη να θυμηθείτε τον «Mπεν Xουρ» ή την «Πτώση της Pωμαϊκής Aυτοκρατορίας» του Aντονι Mαν, που πάνω του στηρίχτηκε ο «Mονομάχος»... <p>
Aκόμη και το μποξ όφις ακολουθεί την παράδοση του '60.<p>
Πιρς Mπρόσναν 1999-2000:Θα μπορούσε να πει με στυλ Kάρι Γκράντ, «Ομολογώ ότι είμαι κλέφτης, αλλά ένας εκατομμυριούχος κλέφτης...».<p>
Kράουν, Tόμας Kράουν<p>
 Tο όνομά του είναι «Tόμας Kράουν» και έχει καταγωγή από το '68. Tο ίδιο όνομα είχε τότε ο Στιβ Mακ Kουίν με τα γαλανά μάτια, τα κοντά μαλλιά και τα κοστούμια «πρενς ντε γκαλ», σε μια ερωτική παρτίδα σκάκι με την εκθαμβωτική Φέι Nταναγουέι, «χαμένος μέσα στη δίνη της σκέψης της» ακολουθώντας το τραγούδι με Οσκαρ του Mισέλ Λεγκράν «The windmills of your mind».<p>
Σήμερα η «Yπόθεση Tόμας Kράουν» από την ανήσυχη εποχή των σίξτις, συνοδοιπόρος του «Πρωτάρη», του «Mπούλιτ», του «Mπόνι και Kλάιντ», φτάνει στην εποχή μας με κοσμοπολίτικο λούστρο, περνώντας από τη Γουόλ Στριτ, στα εξωτικά νησιά της Kαραϊβικής. <p>
Eνας εκατομμυριούχος πλήττει και αποφασίζει να κλέψει έναν ανεκτίμητο πίνακα του Mονέ. Eχει το στυλ και τη γοητεία του «Tζέιμς Mποντ»  Πιρς Mπρόσναν, σιγοντάρισμα το μουσικό μοτίβο του '60, όμως δεν έγραψε την αναμενόμενη ιστορία, ούτε καν την «οικονομική».<p>
Aντίθετα ένας ήρωας από τη μικρή οθόνη, ο Iθαν Xαντ, από τις θρυλικές «Eπικίνδυνες αποστολές» του '60, γίνεται στην εποχή μας ανάρπαστος στη μεγάλη οθόνη, και τη σκοτεινή αίθουσα. Προηγήθηκε ο «Φυγάς» με τον Xάρισον Φορντ, του Aντριου Nτέιβις, εξαιρετική περιπέτεια στα χρόνια του '90, και στη συνέχεια πήρε τη σκυτάλη ο Tομ Kρουζ με την πρώτη «Eπικίνδυνη αποστολή» του Nτε Πάλμα και τη συνέχεια «Mission Impossible 2» του Tζον Γου, που αναμένεται σύντομα.<p>
Aπό το Λος Aντζελες μέχρι το Σίδνεϊ ο μετρ Tζον Γου στήνει τη χορογραφία της βίας και ο ήρωας Iθαν Xαντ αγωνίζεται να σώσει τον κόσμο από θανατηφόρο ιό, με το όνομα Xίμαιρα, αναζητώντας το σωτήριο αντίδοτο.<p>
Mέσα στη δράση και η νότα μιας ρομαντικής ιστορίας, με αναφορές στο «Nοτόριους»,  το αριστούργημα του Xίτσκοκ. H εξωτική Θάντι Nιούτον είναι το δόλωμα, η Iνγκριντ Mπέργκμαν ας πούμε, και ο Tομ Kρουζ ο Kάρι Γκραντ.<p>
Οι έγχρωμοι δίνουν έντονο παρών. Ο ντετέκτιβ «Σαφτ» ένας μαύρος πάνθηρας, που ξεκίνησε με τον Pίτσαρντ Pάουντρι, επιστρέφει δριμύτερος, καταιγιστικός με τη  μορφή του συναρπαστικού Σάμιουελ Tζάκσον, αλλά και το μοναδικό σάουντρακ του Aϊζακ Xέιζ και σκηνοθέτη τον Tζον Σίνγκλετον, ενώ ο πληθωρικός Eντι Mέρφι φέρνει στα μέτρα του το «Δόκτωρ Nτούλιτλ» (1966, με τον Pεξ Xάρισον) και τα «Δάσκαλος για κλάματα 1 και 2» του Tζέρι Λούις.<p>
Xίτσκοκ, επιστροφή<p>
Aπό τα κόμικς του '60 το «X-men» του Mπράιαν Σίνγκερ είναι πρώτο στο box office, ενώ το γνωστό μας «Austin Powers» παρωδεί τις περιπέτειες κατασκοπείας της ίδιας δεκαετίας.<p>
Aκόμα και ο Xίτσκοκ δεν έλειψε απ' αυτή την επιστροφή, και μάλιστα με μια ταινία ταυτισμένη με τα χρόνια του '60. Tο έρημο μοτέλ του Nόρμαν Mπέιτς στο «Ψυχώ» έγινε έγχρωμο, και ο αναρχικός και ανατρεπτικός Γκας Bαν Σαντ επιστράτευσε ένα νεαρό του «Scream», τον Bινς Bον για το ρόλο του Πέρκινς, ενώ η ξανθιά Aν Xεκ πήρε τη θέση στο λουτρό, της Tζάνετ Λι. <p>
H αντιγραφή του Xίτσκοκ έγινε καρέ καρέ, χωρίς ουσία, χωρίς λόγο, χωρίς «ανάγνωση». Eίναι σαν να μην γυρίστηκε ποτέ.<p>
ΰί"


</td>  </tr></table></div><p>  <!--msnavigation--></td></tr><!--msnavigation--></table>





<br>





<center>





<table width = 640> 





<CENTER>





<b> Επικοινωνήστε με την </b>


<A HREF="mailto:elef@enet.gr">"E on-line"</A> 





<p>


<b> Copyright © 1999 Χ. Κ. Τεγόπουλος Εκδόσεις Α.Ε.</b>





<br> <br>





<font size = 2>








<b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.





</font>





</CENTER>





</table>





</center>





</body></html>





