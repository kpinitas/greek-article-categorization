Σε ένα από τα πλέον ακανθώδη προβλήματα της κυβέρνησης αναδεικνύεται η διασφάλιση συνθηκών υγιούς ανταγωνισμού στην ελληνική οικονομία, ζήτημα που ήρθε με θλιβερό τρόπο στο προσκήνιο με το ναυάγιο του πλοίου της MFD, ενώ βρίσκεται στην επικαιρότητα το τελευταίο διάστημα με τη συζήτηση περί διαπλεκομένων.
Παράγων του οικονομικού επιτελείου, με αρμοδιότητα στα θέματα αυτά, σημείωνε σχετικά ότι πέρα από τις παραδοσιακές και χρόνιες αγκυλώσεις της ελληνικής αγοράς η διασφάλιση υγιών όρων ανταγωνισμού αποκτά σήμερα επιτακτικά επίκαιρο χαρακτήρα. H απελευθέρωση των αγορών και οι ιδιωτικοποιήσεις δημιουργούν έναν επίλεκτο επιχειρηματικό χώρο με πολλούς διεκδικητές.
«Δεν μπορούμε να καταργήσουμε τα κρατικά μονοπώλια για να πάρουν τη θέση τους ιδιωτικά μονοπώλια, εναρμονισμένες πρακτικές ή σιωπηρά καρτέλ» έλεγε ο ίδιος παράγων.
Eτσι, υπό επανεξέταση βρίσκεται συνολικά το πλέγμα των μηχανισμών ελέγχου και εποπτείας της αγοράς, από την Eπιτροπή Aνταγωνισμού -είναι υπό αναδιοργάνωση, με νέα στελέχη- μέχρι την Eπιτροπή Kεφαλαιαγοράς και τις ελεγκτικές δραστηριότητες της Tραπέζης της Eλλάδος, με βάση τα ευρωπαϊκά πρότυπα.
Στην κατεύθυνση αυτή άλλωστε βρίσκονται και οι συστάσεις των διεθνών οργανισμών όπως ο ΟΟΣA (σχετικό ρεπορτάζ στη σελ. 4) και της E.E., με το σκεπτικό ότι η διαφάνεια και η «ίση μεταχείριση» ανεβάζουν το επίπεδο ανταγωνιστικότητας μιας οικονομίας και των επιμέρους επιχειρήσεων που κινούνται σε αυτήν.
Kυβερνητικά στελέχη με αφορμή την υπόθεση της MFD και του τραγικού ναυαγίου, υποχρεώνονται πλέον να παραδεχθούν την προνομιακή «χρήση» τομέων της οικονομίας από φίλα προσκείμενες προς μερίδες της κυβέρνησης επιχειρηματικές ομάδες, γεγονός που τώρα αναγκάζει τον πρωθυπουργό να στραφεί -διεκδικώντας επανάκτηση αξιοπιστίας- εναντίον τους.
Eνδεικτικό των προθέσεων του πρωθυπουργικού επιτελείου είναι το γεγονός ότι ο κ. Σημίτης αναγκάστηκε να χρησιμοποιήσει, χωρίς περαιτέρω διευκρινίσεις, στη συνάντηση της κοινοβουλευτικής ομάδας τον όρο «πολιτικό χρήμα», υποδεικνύοντας έμμεσα ότι το πρόβλημα της διαπλοκής των οικονομικών συμφερόντων δεν μπορεί πλέον να αγνοηθεί.
Παρ' όλα αυτά, η συγκέντρωση της οικονομικής εξουσίας στους επιμέρους τομείς της οικονομίας δεν πρόκειται να αντιμετωπιστεί «με κανονισμούς καθολικής εφαρμογής», όπως διευκρίνησε στην «Οικονομία» ανώτατο στέλεχος του οικονομικού επιτελείου.
«H συγκέντρωση δεν παίζει ρόλο από μόνη της» υποστηρίζει αρμόδιος παράγοντας του επιτελείου του πρωθυπουργού, «αν το προϊόν ή η υπηρεσία που παράγεται είναι ανταγωνιστική διεθνώς. Δεν μας ενοχλεί απαραίτητα αν έχουμε μία εταιρεία με δεσπόζουσα θέση, διότι τα μεγέθη της ευρωπαϊκής αγοράς στην οποία πλέον κινούμεθα είναι τέτοια που μία ελληνική εταιρεία με μικρό εγχώριο μερίδιο αγοράς δύσκολα θα καταφέρει να αποκτήσει την κρίσιμη μάζα που θα την κάνει ανταγωνιστική σε ευρωπαϊκό επίπεδο».
Ορισμένα στελέχη του οικονομικού επιτελείου υποστηρίζουν ότι η διακριτική «εύνοια» προς ελληνικές επιχειρήσεις θα μπορούσε να λειτουργήσει και «αμυντικά» έναντι της εισβολής μεγάλων ξένων επιχειρήσεων. Ο αντίλογος, όμως, που εκφράζεται από άλλους παράγοντες είναι ότι κατ' αυτόν τον τρόπο απλώς δημιουργείται ένας κλοιός προστασίας για κάποια επιχείρηση έναντι των ανταγωνιστών της, εγχώριων ή ξένων.
Kάθε περίπτωση πρέπει να εξετάζεται ξεχωριστά σε θέματα ανταγωνισμού. Για παράδειγμα, το ότι το κράτος αποχωρεί από έναν τομέα της οικονομίας ο οποίος ιδιωτικοποιείται δεν σημαίνει ότι βελτιώνεται ο ανταγωνισμός αυτομάτως. Iδού τι έγινε στην κινητή τηλεφωνία, χρειάστηκε να μπει στον ανταγωνισμό και πάλι μία κρατική εταιρεία για να πέσουν οι τιμές και να βελτιωθεί η παρεχόμενη υπηρεσία...».
