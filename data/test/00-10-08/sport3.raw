Στο Σίδνεϊ, οι πυροσβέστες είναι εθελοντές. Οι ναυαγοσώστες είναι εθελοντές. Οι άνθρωποι που εργάζονται στο πρόγραμμα «Γεύματα για τους φτωχούς» είναι εθελοντές.
Στους Ολυμπιακούς Αγώνες, δούλεψαν αμισθί 47.000 άτομα. Παρ' όλα αυτά, το Σίδνεϊ είναι η πόλη με το μικρότερο ποσοστό εθελοντισμού σε ολόκληρη την Αυστραλία! 
Στο υπόλοιπο νησί, εργάζεται αφιλοκερδώς σε διάφορες υπηρεσίες το 17% του πληθυσμού. Στην ολυμπιακή πόλη του 2000, το αντίστοιχο ποσοστό είναι μόλις 10%.
Πώς ακριβώς θα τους μιμηθούμε εμείς οι Αθηναίοι είναι μυστήριο των μυστηρίων...
«Αν μου εγγυηθεί κάποιος ότι θα διασκεδάζω τόσο όσο διασκέδασα τις μέρες των Ολυμπιακών, τότε θα δουλεύω ως εθελοντής εδώ κι εκεί σε όλη μου τη ζωή. Τους λυπάμαι όσους είπαν όχι ή προτίμησαν τις διακοπές» υπόσχεται ο Πίτερ Ουόκερ, ο άνθρωπος στον οποίο δώσαμε τον κομπιούτερ μας για επισκευή στο Κέντρο Τύπου του Σίδνεϊ. 
«Δεν πληρώθηκα, δεν είχα το παραμικρό έξτρα κίνητρο, η στολή που μου έδωσαν ήταν ντεμοντέ, αλλά πέρασα απίθανα, τη λάτρεψα τη δουλειά μου ως εθελόντριας», λέει η Αλεξ Φορντ, μια από τις κοπέλες που εξυπηρετούσαν τους δημοσιογράφους στο Κέντρο Τύπου της άρσης βαρών.
Ο Πίτερ και η Αλεξ δεν είδαν καθόλου αγώνες, ούτε πήραν κάποιο «μπόνους». 
Δεν πληρώθηκαν ούτε οδοιπορικά. Είχαν το δικαίωμα να χρησιμοποιούν δωρεάν τα δημόσια μέσα συγκοινωνίας (όπως άλλωστε όλοι όσοι φορούσαν κάρτα διαπίστευσης ή κρατούσαν εισιτήρια), κράτησαν για σουβενίρ την... ντεμοντέ γαλανόλευκη μπλούζα του εθελοντή, έτρωγαν δωρεάν ένα γεύμα την ημέρα κι είπαν και «ευχαριστώ». 
 Κάθε εθελοντής έκανε 10 οκτάωρες βάρδιες μ' ένα διήμερο ρεπό στη μέση, εκτός αν είχε όρεξη να δουλέψει περισσότερο, οπότε το έκανε. Υπολογίστηκε ότι οι εθελοντές πρόσφεραν 7 εκατομμύρια εργατοώρες! 
Ηταν η μεγαλύτερη κινητοποίηση από την εποχή του Β' Παγκόσμιου Πολέμου...
«Να σας πω ποιο είναι το πρόβλημά μας; Διώχνουμε κόσμο κι αυτοί επιστρέφουν», έλεγε στα μισά των αγώνων η αντιπρόεδρος του τομέα Εθελοντισμού Μαρί Φοξ. 
«Στο τέλος πρέπει να τους πληρώσουμε για να φύγουν...»
Οταν περίσσεψαν 5.000 εισιτήρια για την τελετή λήξης, η Οργανωτική Επιτροπή τα μοίρασε στους εθελοντές. 
Ηταν το λιγότερο που μπορούσε να κάνει για να τους ανταμείψει. 
Και τρεις ημέρες μετά τη λήξη των αγώνων οργάνωσε και παρέλαση προς τιμήν αυτών που κέρδισαν τους επαίνους του ίδιου του Σάμαρανκ («ήταν οι πιο αφοσιωμένοι εθελοντές που είχαμε ποτέ»). 
Η παρέλαση εξελίχθηκε σε γιγαντιαίο πάρτι στους δρόμους και τα πάρκα της πανέμορφης πόλης, όμοιο μ' αυτό της περασμένης Κυριακής.  
