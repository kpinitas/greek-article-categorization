Αν αναδύθηκε κάτι με αφορμή την εκατόμβη του «Express Samina», ήταν το πρόσωπο μιας Ελλάδας έτσι όπως αντανακλάται από το παραμορφωτικό κάτοπτρο του παλαιού προστατευτισμού. 
Ενώ οι τροχοί από το όχημα της χώρας δείχνουν να υπερνικούν τη δύναμη της αδράνειας, την ίδια στιγμή, οι τριγμοί από την ακινησία δεκαετιών ηχούν εκκωφαντικά ώς τις Βρυξέλλες και αναπαράγονται από τα διεθνή ΜΜΕ ως αντίλαλος στα τέσσερα σημεία του πλανήτη.
Η ελληνική ακτοπλοΐα δεν αποτελεί παρά ένα μόνο από τα «χαϊδεμένα» παιδιά της ελληνικής πολιτείας. 
 Την ώρα που οι χώρες μέλη της Ε.E. αποφάσιζαν την απελευθέρωση των θαλάσσιων συγκοινωνιών (ακτοπλοΐα και κρουαζιέρες) από 1/1/1999, η Ελλάδα έθετε τους έλληνες ακτοπλόους στο απυρόβλητο του ανταγωνισμού έως την 31/12/2003. 
 Ενώ οι εταιρείες από χώρες της Ε.Ε. δεν μπορούσαν να δρομολογούν πλοία στις γραμμές εσωτερικού της Ελλάδας, οι ακτοπλοϊκές εταιρείες της χώρας μας μπορούσαν να εισέλθουν σε εσωτερικές γραμμές άλλων χωρών χωρίς κανένα εμπόδιο!
 Tην ίδια ευνοϊκή «ρύθμιση»-εξαίρεση είχαν ζητήσει και οι ελληνικές εταιρείες κρουαζιερών. Το «λόμπι» τους, ωστόσο, αποδείχθηκε λιγότερο αποτελεσματικό, από άλλους...
Οι έλληνες ακτοπλόοι είχαν όλο τον καιρό να εκμεταλλευθούν στο έπακρο τα υπάρχοντα πλοία, μεταθέτοντας για το τέλος της «περιόδου χάριτος» τις παραγγελίες νέων πλοίων.
Ιδιώτες εφοπλιστές και εταιρείες λαϊκής βάσης έδιναν κατά τη δεκαετία του '80 τη δική τους μάχη. Με μοχλό το σύστημα χορήγησης αδειών για τις διάφορες γραμμές, το ΥΕΝ φρόντισε να μοιράσει την «τράπουλα» έτσι ώστε οι πολυμετοχικές εταιρείες να εκμεταλλεύονται μονοπωλιακά τις γραμμές τους.
H Η Ναυτιλιακή Εταιρεία Λέσβου (ΝΕΛ) εξασφάλισε το μονοπώλιο στις γραμμές του βορείου Αιγαίου, η Δωδεκανησιακή Ανώνυμη Ναυτιλιακή Εταιρεία (ΔΑΝΕ) στα Δωδεκάνησα -ιδιαίτερα τη Ρόδο. 
H Στις «χρυσοφόρες» γραμμές της Κρήτης την πίτα μοιράζονταν οι Μινωικές και η ΑΝΕΚ, με την πρώτη τη μερίδα του λέοντος. 
H Στο Σαρωνικό η εταιρεία Ceres (Γ. Λιβανός) κυριάρχησαν γρήγορα με τα «ιπτάμενα δελφίνια», ενώ στις υπόλοιπες γραμμές (Σποράδες, Κυκλάδες) «στριμώχτηκαν» εφοπλιστικά ονόματα όπως οι Σταθάκης, Νομικός, Γούτος, Μουλόπουλος, Λεφάκης και οι αδελφοί Στρίντζη, Αγούδημου, Βεντούρη και Αγαπητού.
Η προτίμηση των Μινωικών Γραμμών σε «προστατευμένα περιβάλλοντα» επιβεβαιώθηκε το 1998 από την Ε.Ε.: Τότε η Κομισιόν επέβαλε βαριά πρόστιμα σε 6 ελληνικές εταιρείες και μία ιταλική, κατηγορώντας τες ότι συνέστησαν καρτέλ σε 3 από τις 5 γραμμές της Αδριατικής κατά την περίοδο 1987-1994. Οι 7 εταιρείες, σύμφωνα με την Κομισιόν, είχαν παραβιάσει τους κανόνες ανταγωνισμού, επιβάλλοντας ενιαία τιμή εισιτηρίου.
H Το πρώτο ρήγμα στο προστατευμένο περιβάλλον της ελληνικής ακτοπλοΐας προέκυψε από την είσοδο των Επιχειρήσεων Αττικής στις γραμμές της Αδριατικής. 
H Οι Μινωικές προσπάθησαν να αντιπαρατεθούν στα Superfast, δημιουργώντας κοινοπραξία με τις Γραμμές Στρίντζη και ρίχνοντας στη μάχη τρία νέα πλοία («Aretoussa», «Ikarus», «Pasi-phae»). 
H Μετά από μια σύντομη «ναυμαχία» τα Superfast επικράτησαν, η κοινοπραξία Μινωικών-Στρίντζη διελύθη και η κρητική εταιρεία αποφάσισε να αναδιπλωθεί οργανώνοντας την άμυνά της.
H Ακολούθησε η είσοδος των Μινωικών στο ΧΑΑ,  η άντληση κεφαλαίων, η παραγγελία νέων πλοίων για τις γραμμές της Κρήτης και της Αδριατικής και η σύσταση μιας θυγατρικής- της Minoan Lines Highspeed Ferries -που έμελλε να αποτελέσει τη μήτρα ενός μονοπωλίου. Η εταιρεία διέθετε τότε δύο πλοία: ένα Highspeed τύπου καταμαράν και το συμβατικό «Αριάδνη».
H Την ίδια εποχή η εταιρεία Ceres (ιπτάμενα δελφίνια) του εφοπλιστή Πίτερ Λιβανού προσφέρονται στην αγορά προς πώληση. Το τίμημα, δεν υπερέβαινε τα 5 δισ. δρχ. 
H Κι ενώ οι Επ. Αττ. (συμφερόντων Περ. Παναγόπουλου) απέρριπταν την προσφορά, αργότερα οι Μινωικές ανακοίνωναν την απόκτηση του 70% της Ceres έναντι 6,5 δισ. δρχ. 
H Ταυτόχρονα, ανακοίνωναν την πρόθεσή τους να εισαγάγουν τη νέα εταιρεία (Minoan Flying Dolphins-MFD) στο ΧΑΑ με τη βοήθεια ισχυρών τραπεζικών ομίλων.
n Ο στόλος της MFD αποτελείται ήδη από 32 πλοία και ο Παντελής Σφηνιάς -ιθύνων νους της εταιρείας- αποφασίζει ν'ανοίξει «μέτωπο» με τους ιδιώτες εφοπλιστές μέσα στο ίδιο τους το «σπίτι» (Σποράδες, Κυκλάδες). Ζητώντας νέες άδειες σκοπιμότητας από το ΥΕΝ άρχισε να τους πιέζει έχοντας προηγουμένως εξασφαλίσει ότι κανείς δεν θα εισέλθει στη δική της «αυλή» (Κρήτη).
n Οταν ο τότε ΥΕΝ Στ. Σουμάκης άρχισε να πιέζεται από τις «Επ. Αττ.» και το Στρίντζη να τους χορηγήσει άδειες σκοπιμότητας για τις γραμμές της Κρήτης, το κρητικό «λόμπι» φρόντισε να στείλει ένα ξεκάθαρο μήνυμα στον υπουργό. Με πρωτοβουλία των Μινωικών Γραμμών οι 4 εταιρείες (Μινωικές, ΑΝΕΚ, Ρεθυμνιακή, Λασιθιωτική) έκαναν σαφές ότι δεν θα επέτρεπαν την «άλωση» των γραμμών από άλλες εταιρείες.
Ως «αντάλλαγμα» πρόσφεραν στο Στ. Σουμάκη γραπτή δέσμευσή τους ότι θα ανανεώσουν το στόλο και θα προσφέρουν καλύτερες τιμές. Με δεδομένο το ειδικό βάρος της Κρήτης στο ισοζύγιο ψήφων του ΠΑΣΟΚ, ο πολιτικός εκβιασμός ήταν σαφής.
n Την ίδια στιγμή οι Επ. Αττ. προσπαθούσαν να εισέλθουν στις γραμμές των Δωδεκανήσων μέσω της ΔΑΝΕ, που κατέρρεε. 
n Και τότε το ΥΕΝ έκανε το απίστευτο: προσκάλεσε επενδυτές να εκδηλώσουν το ενδιαφέρον τους αλλά τελικά η ΓΕΑΣ (Γνωμοδοτική Επιτροπή Αδειών Σκοπιμότητας) χορήγησε τρεις άδειες σε εταιρείες (ΔΑΝΕ, Αγούδημος) που ήδη τις κατείχαν!
n Ακολούθως, η MFD εξαγόρασε -με συνοπτικές διαδικασίες- όλους τους ιδιώτες εφοπλιστές (20 ναυτιλιακές εταιρείες) και ζήσαμε τον τραγέλαφο να συνεδριάζει η ΕΕΑ (Ενωση Εφοπλιστών Ακτοπλοΐας, πρόεδρος Π. Σφηνιάς) και να θυμίζει περισσότερο συνεδρίαση του δ.σ. της MFD!
n Στρίντζης και ΑΝΕΚ αποχώρησαν στη συνέχεια από την ΕΕΑ επιλέγοντας το αντίπαλο δέος, δηλ.την Ενωση Εφοπλιστών Επιβατηγών Πλοίων (ΕΕΕΠ). Και, ενώ ο Π. Παναγόπουλος των Επ. Αττ. θεωρούνταν σχεδόν βέβαιος νέος πρόεδρος της ένωσης, ο Π. Σφηνιάς επέδειξε και «διπλωματικές» ικανότητες.
Σε μια προσπάθεια να αποτρέψει την εκλογή Παναγόπουλου «εισβάλλει» στην ΕΕΕΠ, εγγράφοντας δεκάδες πλοία, λίγες μόλις μέρες πριν από τις αρχαιρεσίες για την ανάδειξη του νέου δ.σ. Αποτέλεσμα; 
Επανεξελέγη ο Ανδρ. Ποταμιάνος (Royal Οlympic Cruises) και οι Επ. Αττ. αποφάσισαν να δρομολογήσουν τα νέα τους πλοία στη Βαλτική, καθώς στο εσωτερικό συναντούσαν διαρκώς έναν αδιαπέραστο τοίχο.
Η παντοδυναμία της MFD είχε δημιουργήσει πλέον ένα άτυπο «αντιμονοπωλιακό» μέτωπο στο οποίο μετείχαν όλες οι υπόλοιες ακτοπλοϊκές εταιρείες (Επ. Αττ., ΑΝΕΚ, Στρίντζης, ΝΕΛ), κάτοικοι πολλών νησιών που έβλεπαν τα δρομολόγια να αραιώνουν ακόμα και Τ.Ο. του ΠΑΣΟΚ που καλούσαν με ψηφίσματά τους τον νέο ΥΕΝ, Χρ. Παπουτσή, να παρέμβει. 
Η απάντηση του τελευταίου ήταν  δηλωτική προθέσεων. Με έναν καταιγισμό 21 αδειών εκτάκτων δρομολογίων έσπασε το μονοπώλιο της MFD στον Αργοσαρωνικό, έδωσε αρκετά δρομολόγια στην ΑΝΕΚ -άσπονδη «φίλη» των Μινωικών- ενώ ταυτόχρονα έβαλε τον Στρίντζη στις γραμμές της Κρήτης με ένα δρομολόγιο Κέρκυρα - Ηγουμενίτσα - Πάτρα-Ηράκλειο.
...Σε βάθος 35 μ., λίγο έξω από το λιμάνι της Πάρου δεν βρίσκεται πια μόνο το «κουφάρι» του «Express Samina» αλλά και το μονοπώλιο της MFD. Ο Χρ. Παπουτσής προσέθεσε το επιμύθιο αυτής της ιστορίας με τις ανακοινώσεις της περασμένης Πέμπτης.
