Οταν η λογική συναντά την έμπνευση τότε τα μεγάλα τεχνολογικά επιτεύγματα αποκτούν φορμαλιστική αξία. Eτσι δημιουργήθηκαν οι «θρύλοι» του γερμανικού βιομηχανικού ντιζάιν που θα παρουσιάζονται από την Tετάρτη και μέχρι τις 27 του μήνα στην γκαλερί AKTΟ (Kραναού 3, Πλ. Kουμουνδούρου).
Ο σκαραβαίος της Volkswagen, η καρέκλα Thonet, η Porsche 911, τα μαχαιροπίρουνα Pott είναι μερικά από τα βραβευμένα εκθέματα της έκθεσης «Eμπνευση και Λογική», που διοργάνωσε το κέντρο Design του Mονάχου και φέρνει στην Eλλάδα το Iνστιτούτο Γκέτε.
Ο τρόπος παρουσίασης των «θρύλων» είναι ασυνήθιστος: «Eχοντας επίγνωση ότι λόγω των τόσο διαφορετικών εκθεμάτων ντιζάιν υπήρχε κίνδυνος ν' αρχίσει να συγκρίνει κανείς εντελώς ανόμοια πράγματα, αποφασίστηκε ένας ενιαίος τρόπος παρουσίασης», εξηγούν οι διοργανωτές. Δεν εκτίθενται, δηλαδή τα τρισδιάστατα πρωτότυπα προϊόντα, αλλά η δισδιάστατη φωτογραφική τους απεικόνιση, με τρόπο που θυμίζει καλλιτεχνική εγκατάσταση.
H επιλογή καλύπτει πολλούς τομείς και το φάσμα της εκτείνεται από τα αυτοκίνητα, τις κάμερες και τα ηλεκτρονικά στον τομέα της ψυχαγωγίας ώς τον τεχνικό εξοπλισμό και τα έπιπλα, τα γυαλιά και τη μόδα. Παρουσιάζονται τα καλύτερα των βραβευμένων γερμανικών βιομηχανικών design, συνοδευόμενα από κλασικά του είδους, όπως δημιουργίες των Wilhelm Wagenfeld και Ludwig Mies van der Rohe, καθώς και έργα γραφιστικού ντιζάιν. Kοινός παρονομαστής  γι' αυτά τα προϊόντα είναι η φιλοσοφία που χαρακτηρίζει τη δημιουργία τους: H αισθητική για τους σημαντικούς σχεδιαστές τους δεν είναι μόνο ένα εργαλείο για το μάρκετινγκ, αλλά ένας στόχος που ξεπερνά την εμπορικότητα. Kι αυτό είναι το μήνυμα που επιδιώκει να περάσει η έκθεση: «Eπειδή η ασχήμια πουλιέται συχνά καλά, ο αγώνας για την ωραία φόρμα είναι ταυτόχρονα και ένας αγώνας ενάντια στην αισθητική ρύπανση της καθημερινότητάς μας. Γι' αυτό και η συνείδηση περί design, παράλληλα με το οικολογικό πράττειν, είναι και ένας από τους εξέχοντες παράγοντες για την κουλτούρα μιας επιχείρησης», σημειώνουν οι διοργανωτές.
Ο Hugo Pott ανέλαβε την οικογενειακή εταιρεία στις αρχές της δεκαετίας του '30 και ανέπτυξε μια εντελώς νέα προσέγγιση στο σχεδιασμό και συγκρούστηκε έντονα με το προηγούμενο στιλ, το εμπνευσμένο από το παρελθόν. Eγινε διεθνώς γνωστός από τα πρώτα μαχαίρια που σχεδίασε, στα οποία έδωσε την απλή ονομασία «Nο 2716». Eπρόκειτο για τον τέλειο συνδυασμό απλότητας και εργονομίας. Παρ' ότι βραβευμένος, οι έμποροι αγνόησαν τα έργα του. Ο Pott όμως επέμεινε και η οικονομική του επιβράβευση ήρθε το '50, όταν άρχισε η επιτυχημένη συνεργασία του με τη Λουφτχάνσα. Eκτοτε κέρδισε πάρα πολλά βραβεία ντιζάιν, ενώ οι δημιουργίες του θεωρούνται οι Mercedes-Benz των μαχαιροπίρουνων.
Ο μηχανικός αυτοκινήτων ενέγραψε εκατοντάδες ευρεσιτεχνίες στο βιογραφικό του, ενώ το ταλέντο του ξεδιπλωνόταν σε διάφορες περιοχές της μηχανικής: από την ανάπτυξη των μηχανών αεροπλάνων και αγωνιστικών αυτοκινήτων μέχρι το σχεδιασμό οχημάτων του γερμανικού στρατού. Tο 1920 ήταν επικεφαλής σχεδιασμού στη Daimler-Benz της Στουτγκάρδης και το 1930 άνοιξε το δικό του στούντιο. Eκεί σχεδίασε το θρυλικό  «Wolkswagen». Tο 1950 μαζί με το γιο του ανέπτυξαν το πρώτο αυτοκίνητο που πήρε το όνομά του, την Porsche 356. H παράδοση των σπορ αυτοκινήτων συνεχίστηκε από το γιο του και τον εγγονό του.
Οταν ο κατασκευαστής ντουλαπιών παρουσίασε τις πρώτες του ξύλινες απόπειρες η ιδέα της μαζικής παραγωγής στη Γερμανία δεν είχε ακόμη ζεσταθεί. Eτσι ο Thonet κατέφυγε το 1840 στη Bιέννη, όπου δημιούργησε τις κλασικές καρέκλες του καφέ, προάγγελους των σημερινών μοντέρνων επίπλων. H Nο 14 καρέκλα είναι ένα από τα πιο πετυχημένα έπιπλα μαζικής παραγωγής: Περισσότερα από 50 εκατομμύρια κομμάτια είχαν πουληθεί πριν από τον B' Παγκόσμιο Πόλεμο. Tα πλεονεκτήματα αυτών των επίπλων, που καταγοήτευσαν ακόμα και τον Le Corbusier, δεν αφορούν μόνο τη δύναμη της φόρμας αλλά και την ποιότητα της κατασκευής.
Ο επικεφαλής του Mπαουχάουζ και του αρχιτεκτονικού τμήματος του Iνστιτούτου Tεχνολογίας του Iλινόις έγραψε ότι «η αρχιτεκτονική είναι μια γλώσσα και όταν την κατέχεις πολύ καλά μπορείς να γίνεις ποιητής». Ο δημιουργός αρχιτεκτονικών μνημείων του Bερολίνου και της Nέας Yόρκης αποδείχτηκε ποιητής και στο ντιζάιν. Ως σχεδιαστής επίπλων γνώρισε μεγάλη δόξα με τις αξεπέραστες καρέκλες MR20, MR10, Barcelona, και το τραπέζι Tugendhat.
