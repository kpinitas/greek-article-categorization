Οταν ο πρωθυπουργός με αφορμή το τραγικό ναυάγιο της Πάρου, ζητούσε πριν από λίγες ημέρες από τον εισαγγελέα του Αρείου Πάγου Παναγιώτη Δημόπουλο απαντήσεις για τα αδιέξοδα της ποινικής δικαιοσύνης, είχε κατά νου τις μεγάλες και σύνθετες υποθέσεις που εκκρεμούν τα τελευταία δύο χρόνια στους ανακριτές (σεισμοί, Οτσαλάν). 
Ομως ο κ. Σημίτης έμεινε έκπληκτος όταν πληροφορήθηκε ότι το σύνολο του ποινικού μας συστήματος έχει φτάσει κυριολεκτικά στα όρια του.
Η περίπτωση του 33χρονου Ανδρέα Λεγάκη δεν απασχόλησε έντονα την κοινή γνώμη, αποτελεί όμως ίσως την πλέον χαρακτηριστική υπόθεση «ποινικής παραφροσύνης»: Ο κατηγορούμενος συνελήφθη τον Απρίλιο του 1999 για τη δολοφονία του ανθοπώλη Μιχ. Γουδή στην Κυψέλη, αλλά πριν από ημέρες αφέθηκε ελεύθερος, χωρίς να δικασθεί, λόγω της παρέλευσης του 18μήνου, που είναι το ανώτατο όριο προφυλάκισης! 
Το παραπεμπτικό βούλευμα του συμβουλίου εφετών εξεδόθη την ύστατη ώρα και οι υπεύθυνοι των φυλακών δεν μπορούσαν να τον κρατήσουν περισσότερο. Τώρα είναι δικό του θέμα εάν θα εμφανισθεί στο δικαστήριο...
n«Οι ρυθμοί απονομής της δικαιοσύνης είναι πάρα πολύ βραδείς και καθιστούν αναποτελεσματική τη δικαστική προστασία», επισημαίνει προς την «Κ.Ε.» ο εισαγγελέας του Αρείου Πάγου, ο οποίος θεωρεί απαράδεκτο το γεγονός υποθέσεις στο εφετείο να προσδιορίζονται για εκδίκαση έπειτα από 3 ή 4 χρόνια! «Οι περισσότερες υποθέσεις που εκκρεμούν σήμερα στα δικαστήρια, φτάνουν στα όρια της παραγραφής», τονίζει ο κ. Δημόπουλος, ενώ ο πρόεδρος της Ενωσης Εισαγγελέων, εισαγγελέας εφετών Βασ. Μαρκής, ζητεί γενναίες τομές στο ποινικό μας σύστημα: 
n«Δεν είναι δυνατόν», υπογραμμίζει, «σήμερα στο εφετείο να δικάζονται υποθέσεις πλημμελημάτων του 1993. Το πράγμα στην ποινική δικαιοσύνη δεν πάει άλλο. Λειτούργησε 50 χρόνια. Τώρα χρειάζονται άλλες λύσεις».
Το υπουργείο Δικαιοσύνης αντιμετωπίζει με σοβαρότητα το θέμα και μελετά ριζικές αλλαγές στο δικονομικό μας σύστημα. Στο τραπέζι του διαλόγου έχουν τεθεί προτάσεις από διάφορες πλευρές, με στόχο την αποσυμφόρηση της ποινικής δικαιοσύνης.
Ο εισαγγελέας του Αρείου Πάγου προτείνει ορισμένες βασικές αλλαγές που όμως αναμένεται να προκαλέσουν την αντίδραση δικηγόρων, υπαλλήλων, αλλά και δικαστών: Zητεί να καταργηθεί το ωράριο των δικαστηρίων που σήμερα λήγει στις 4 το απόγευμα. Θεωρεί αναγκαίο οι πρωτοείσακτες υποθέσεις να συζητούνται και τις απογευματινές ώρες, όπως ίσχυε παλαιότερα, πριν καθιερωθεί το ωράριο. Με την άποψή του συμφωνεί και ο πρόεδρος του Αρ. Πάγου Στ. Ματθίας.
Ζητεί ακόμη να γίνει «κοσκίνισμα» και να τεθούν όρια στις υποθέσεις για τις οποίες θα επιτρέπεται η άσκηση εφέσεως αλλά και αναιρέσεως στον Αρειο Πάγο, ώστε να μην ταλαιπωρείται το ανώτατο δικαστήριο με ήσσονος σημασίας αντιδικίες (μισθωτικές διαφορές, διατροφή κ.ά). Προτείνει επίσης να καταργηθεί η αναστολή εκτελέσεως ποινών και αποφάσεων από τον Αρειο Πάγο και να προχωρήσει η πολιτεία σε αποποινικοποίηση παραβάσεων που δεν έχουν ηθική απαξία (π.χ. καταλήψεις πεζοδρομίων) και οι οποίες θα τιμωρούνται με πρόστιμα.
Η αποποινικοποίηση πρέπει να έχει ευρεία έκταση και να περιλαμβάνει όλα τα ήσσονος σημασίας αδικήματα, επιμένει η Ενωση Εισαγγελέων. Eισηγείται να καταργηθούν όλα σχεδόν τα πταίσματα και να αντικατασταθούν με διοικητικά πρόστιμα. Τα αδικήματα του μονομελούς πλημμελειοδικείου να γίνουν πταίσματα και τα υπόλοιπα να μοιρασθούν στα τριμελή και τα μονομελή πλημμελειοδικεία, εξέλιξη που όπως εκτιμά θα μειώσει στο μισό τη σημερινή εκκρεμότητα των ποινικών ακροατηρίων!
Η Ενωση Eισαγγελέων ζητεί ακόμη να καταργηθεί πλήρως η ενδιάμεση διαδικασία των δικαστικών συμβουλίων και της έκδοσης βουλευμάτων. 
Προτείνει η παραπομπή των κατηγορουμένων μετά το πέρας της κύριας ανάκρισης να γίνεται από τον εισαγγελέα, όπως ισχύει στις περισσότερες ευρωπαϊκές χώρες. Με τον τρόπο αυτό εκτιμάται ότι θα μειωθεί αποφασιστικά ο χρόνος εκδίκασης των υποθέσεων.
Τέλος, τάσσεται υπέρ της δημιουργίας ειδικών ποινικών τμημάτων στα μεγάλα δικαστήρα της χώρας(εφετείο, πρωτοδικείο Αθήνας), τα οποία θα απαρτίζονται από έμπειρους δικαστές, όμως ο εισαγγελέας του Αρείου Πάγου έχει αντίθετη άποψη.
Οσον αφορά την υλικοτεχνική υποδομή, τα πράγματα είναι ακόμη χειρότερα. 
