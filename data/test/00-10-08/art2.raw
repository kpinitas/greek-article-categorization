«Το μουσείο μοντέρνας τέχνης της Αθήνας είναι το μετρό της. Στους σταθμούς ο κόσμος βλέπει έργα τέχνης που δεν θα μπορούσε να δει αλλού πουθενά. Πού ξέρεις, ίσως ενδιαφερθεί να πάει και στις πινακοθήκες...».
nΟ Δημήτρης Μυταράς βαδίζει πάνω κάτω στον υπόγειο σταθμό του μετρό στη Δάφνη και δίνει τις τελευταίες οδηγίες για το φωτισμό των ανάγλυφών του που θα κοσμούν την είσοδο, ακριβώς στο πλάι και πίσω από τα ακυρωτικά μηχανήματα. 
Μέχρι το τέλος του μήνα αναμένεται να εγκαινιαστεί η νέα γραμμή που θα ενώνει την Ακρόπολη με τη Δάφνη με ενδιάμεσους σταθμούς: Συγγρού, Φιξ, Νέος Κόσμος, Αη Γιάννης. Προς το παρόν, από αυτούς, μόνο η αφετηρία και το τέρμα θα έχουν και καλλιτεχνικό περιεχόμενο.
Στην Ακρόπολη, όπως είναι αναμενόμενο, έμφαση θα δοθεί στο βράχο-σύμβολο της Αθήνας και στα αρχαιολογικά ευρήματα που αποκάλυψαν οι ανασκαφές του μετροπόντικα. Στη Δάφνη έχει κάνει «κατάληψη» ο Δημήτρης Μυταράς.
Σε πρώτο πλάνο οι επιβάτες θα αντικρίζουν ένα τεράστιο κεραμικό ανάγλυφό του με διαστάσεις 3Χ11 μέτρα, το οποίο ο ζωγράφος εμπνεύστηκε από το επιτύμβιο μνημείο του Δεξίλεω, που βρίσκεται στον αρχαιολογικό χώρο του Κεραμεικού. Απεικονίζει τον νεαρό μαχητή Δεξίλεω, ο οποίος σκοτώθηκε σε ηλικία 20 χρόνων, σε μια μάχη με τους Κορίνθιους, περίπου το 394 π.Χ. 
Ο Δ. Μυταράς, με αφετηρία το θέμα του μνημείου εξιστορεί τη συμπλοκή σχεδόν με κινηματογραφικό τρόπο, καρέ καρέ πάνω σε κεραμικές πλάκες: έφιππος ο Δεξίλεως εφορμά, ο εχθρός εκτινάσσεται. Ο καλπασμός σημειώνεται με την επανάληψη των κεφαλών του αλόγου. Τέλος, ο ήρωας παρατηρεί από ψηλά τον ηττημένο αντίπαλο.
nΠιστό στην αρχική ύλη και την χρωματική γκάμα του μνημείου, το σύγχρονο έργο, που έγινε με τη βοήθεια της κεραμίστριας Βούλας Γουνελά, ήταν μια πρόκληση για το ζωγράφο, ο οποίος πρώτη φορά χρησιμοποιεί τόσο εκτεταμένα τον πηλό. 
Η σύνθεσή του συνδέεται με τα αρχαία ευρήματα και τη στρωματογραφία της περιοχής, που θα παρουσιάζεται σε μακέτα. 
«Το επιτύμβιο του Δεξίλεω με συγκινούσε πάντα τόσο ως τύπος που επηρέασε τη βυζαντινή αγιογραφία όσο και γιατί αποτελεί ύμνο στη ζωή», λέει ο Δ. Μυταράς. «Προσπάθησα να δώσω έμφαση στην κίνηση, στοιχείο που χαρακτηρίζει και τη διαδρομή όσων μετακινούνται με το μετρό καθημερινά».
Σ' αυτό συντελεί και το σύμβολο του βέλους που διατρέχει το ανάγλυφο και επεκτείνεται έξω από αυτό με κόκκινες και μπλε σημάνσεις πάνω σε μεταλλικά πλαίσια, για να καταλήξει σε ένα ζωγραφικό του έργο διαστάσεων 4,5Χ5,5μ., στην είσοδο της αποβάθρας. 
Καθώς τα εργοταξιακά έργα του μετρό προχωρούν παράλληλα προχωρεί και ο εμπλουτισμός των σταθμών με έργα γλυπτικής και ζωγραφικής παλαιότερων και σύγχρονων δημιουργών. Τώρα, τη σκυτάλη έχουν πάρει οι εκπρόσωποι της περίφημης γενιάς του '60-καθένας με την προσωπική του πορεία και το ιδιαίτερο στίγμα του.
nΗδη στο σταθμό των Αμπελοκήπων έχουν στηθεί στην οροφή τα πολύχρωμα γλυπτά του Στήβεν Αντωνάκου, ο οποίος πρωτοστάτησε στην καλλιτεχνική σκηνή της Αμερικής με την πρωτοποριακή δουλειά του επηρεασμένη τόσο από τις μοντέρνες μεγαλουπόλεις όσο και από τη βυζαντινή περίοδο. Τα έργα του περιμένουν φωτισμό από νέον για να αναδειχτούν και στη συνέχεια να γίνουν τα εγκαίνια από τον υπουργό ΠΕΧΩΔΕ Κώστα Λαλιώτη.
nΓια τον σταθμό της Εθνικής Αμυνας ετοιμάζει, με κάθε μυστικότητα, τη γλυπτική εγκατάστασή του ο Κώστας Τσόκλης, ο Αλέξος Φασιανός κάνει τα προσχέδια για το Μεταξουργείο, στου Φιξ κατά πάσα πιθανότητα θα σταθμεύσει ο Τάκις και στην Ομόνοια ο Παύλος με το Νίκο Κεσσανλή.
Ο τελευταίος μάλιστα έχει μαζέψει τους φίλους του και περιμένει στην ουρά για να μπει αισίως στο μετρό, τέλος Νοεμβρίου. 
Ακριβώς «Η ουρά» είναι ο τίτλος του έργου του -του μεγαλύτερου μέχρι σήμερα- που προορίζεται για την καρδιά της πρωτεύουσας και αποτελείται από 12 κάδρα 2Χ2μ. Πάνω τους σε λευκό φόντο αποτυπώνονται οι μαύρες σκιές αγαπημένων του προσώπων -φίλων, συνεργατών, μαθητών- που αφηγούνται 12 μικρές ιστορίες: οι μικρότεροι παίζουν, γελούν, οι πιο μεγάλοι συζητούν, χειρονομούν, χορεύουν, διαμαρτύρονται. Σε ένα κάδρο, σε πρωταγωνιστικό ρόλο και η σκυλίτσα του, η Μπέλα. 
 Είναι ένα έργο «ζωντανό», καθώς οι φιγούρες μοιάζουν να περιμένουν στη σειρά για να επιβιβαστούν στα βαγόνια ή πρόκειται να ενωθούν με το πολύχρωμο πλήθος της Ομόνοιας, σε ένα ταιριαστό σύνολο.
Εδώ κι ένα χρόνο ασχολείται ο Κεσσανλής με αυτό το έργο. Εβαλε τους φίλους του, 50 άτομα συνολικά, να περάσουν πίσω από έναν «μπερντέ» και τους φωτογράφισε. Στη συνέχεια τούς ζωγράφισε, επεξεργάστηκε τις εικόνες, τις αλλοίωσε, τις συνέθεσε. Κάθε άτομο είχε ελευθερία κινήσεων, ενώ ο ίδιος δούλευε νυκτερινές ώρες ώς τα ξημερώματα για να πετύχει τις επιθυμητές φωτοσκιάσεις.
Η σύνθεσή του, που συνδυάζει το θέατρο σκιών, τη φωτογραφία, τη ζωγραφική, την αφήγηση και την αυτοβιογραφία, μας πάει στις αρχές του '60, όταν ασπάστηκε τη λεγόμενη «μεκ-αρτ» και έκτοτε συνέχισε την πορεία του δίνοντας έμφαση στη φόρμα. 
Ειδική μελέτη έχει γίνει για την προστασία του έργου όχι μόνο από τη φθορά του χρόνου, αλλά κι από ατυχήματα που μπορεί να προκαλέσουν οι περαστικοί-όχι μόνο τυχαία. 
«Αν και δεν θα με πείραζε ένα γκράφιτι πάνω στον καμβά. Θα με διασκέδαζε γιατί θα του έδινε μια διαφορετική όψη», λέει ο ζωγράφος, που περιμένει τις αντιδράσεις του κοινού. «Είναι καλό που οι επιβάτες έρχονται σε επαφή με την τέχνη, με ενδιαφέρουν τα σχόλιά τους για το έργο του, όμως από την αρχή της καριέρας μου έχω συνηθίσει στο διττό γούστο του κόσμου. Αλλοι είναι υπέρ, άλλοι κατά. Ακούω και συνεχίζω...».
Στο ίδιο πνεύμα ο Ν. Κεσσανλής ετοιμάζει και τις επόμενες εκθέσεις του στην «Αρτ Αθήνα», στην Μπολόνια, τη Νίκαια και το Παρίσι. 
Το τελευταίο το γνωρίζει πολύ καλά, αφού εκεί έζησε για 30 χρόνια κι έκτισε τη διεθνή του καριέρα. Νέος τότε, θαύμαζε τις αφίσες που στόλιζαν το παρισινό μετρό. Πιθανότατα δεν φανταζόταν ότι κάποτε το έργο του θα ενσωματωνόταν στο μετρό της Αθήνας.
