Εντός της εβδομάδος αναμένεται να ληφθούν οι τελικές αποφάσεις του Κώστα Σημίτη για το ξεκαθάρισμα του ομιχλώδους τοπίου στο μέτωπο του 2004. Η πρώτη συνάντηση του πρωθυπουργού με τη Γιάννα Αγγελοπούλου, το βράδυ της Πέμπτης στο μέγαρο Μαξίμου, ήταν πρακτικά αδύνατο να καταλήξει σε ουσιαστικό αποτέλεσμα.
Aλλωστε είναι γνωστή η τακτική του να αποφεύγει τις εν θερμώ κινήσεις υπό το βαρύ κλίμα που διαμόρφωναν τα δημοσιεύματα από την επομένη κιόλας του Σίδνεϊ. 
Με την αναχώρηση της προέδρου της οργανωτικής επιτροπής για το Λονδίνο, προκειμένου «να βρεθεί για λίγο με τα παιδιά της» -αλλά και για να βρει το χρόνο να «ανασυνταχθεί»- δόθηκε μια προσωρινή λύση ανάγκης. Στο παρασκήνιο, όμως, συνεχίζεται πολυμέτωπη αντιπαράθεση, με μοναδικό ζητούμενο τη διεκδίκηση της εξουσίας στην κολοσσιαία υπόθεση της διοργάνωσης.
Τα μέλη της εκτελεστικής επιτροπής, που απαρτίζουν και το στρατηγικό επιτελείο της Γ. Αγγελοπούλου, διαμηνύουν, πάντως, προς πάσα κατεύθυνση ότι όσο συνεχίζονται οι τριβές και η αμφισβήτηση τόσο μεγαλώνει ο κίνδυνος για τη χώρα μας και τη διοργάνωση: 
«Εάν παραμείνει η σημερινή διοίκηση, είναι αδύνατο να χάσει η Ελλάδα την Ολυμπιάδα. Σε περίπτωση νέας αλλαγής, όμως, τίποτα δεν δεσμεύει τη συντονιστική επιτροπή της ΔΟΕ, που θα έρθει στην Αθήνα το Νοέμβριο» δηλώνει ευθέως υψηλόβαθμο στέλεχος της εταιρείας...
Οι ίδιες πηγές, που είναι σε θέση να συνομιλούν καθημερινά με την πρόεδρο, αναφέρουν ότι «δεν περνά αυτή την ώρα από το μυαλό της σκέψη για παραίτηση». Τονίζουν ότι σε καμία περίπτωση δεν υπήρξε ρήξη στις σχέσεις της με τον πρωθυπουργό και προβλέπουν ότι θα βρεθεί η χρυσή τομή, στο επόμενο ραντεβού.
Ουδείς αμφισβητεί, όμως, τις παρενέργειες από τις διαδικασίες και το κόστος μίσθωσης του Μουσείου Μοντέρνας Τέχνης στο Σίδνεϊ, προκειμένου να στεγαστούν οι αρμόδιοι της αποστολής και να φιλοξενηθούν οι δραστηριότητες του Αθήνα 2004. 
 Η είδηση της πιθανής εμπλοκής του Π. Συναδινού στις δοσοληψίες της εταιρείας «Επαθλον» (όπου παλαιότερα συμμετείχε) αποτέλεσε σοκ και διαψεύδεται απ' τον ίδιο. 
 Τα μέλη της διαρρηγνύουν τα ιμάτιά τους, ότι η δαπάνη 637 εκατ. δραχμών για την ενοικίαση ενός χώρου στο κεντρικότερο σημείο του Σίδνεϊ και με πλήρη εξοπλισμό ήταν όντως η καλύτερη επιλογή. 
 Υποστηρίζουν, παράλληλα, ότι η αντιπρόταση της ενοικίασης «μίας μεγάλης τέντας, με μοναδικό εξοπλισμό την παροχή ηλεκτρικού» δεν στηρίζεται στη λογική αλλά στον εντυπωσιασμό. 
Kαταλογίζουν ωστόσο ευθύνες για το αρνητικό κλίμα που διαμορφώθηκε προσωπικά στον υφυπουργό Αθλητισμού. Είναι χαρακτηριστικό το ερώτημα που θέτουν: 
«Γιατί ο Φλωρίδης θυμήθηκε στην Αθήνα το θέμα του κτιρίου του Σίδνεϊ, αφού προηγουμένως έδωσε εκεί συνέντευξη τύπου, παρέθεσε δεξίωση και ολοκλήρωσε ανενόχλητος τις δημόσιες σχέσεις του με τους ανθρώπους της ΔΟΕ;»
Ο Γ. Φλωρίδης θεωρήθηκε αρχικά ως ο πλέον «αθόρυβος» κυβερνητικός παράγων, την ώρα που η επικεφαλής της οργανωτικής επιτροπής έδινε τις μάχες της με τους Θ. Πάγκαλο και Κ. Λαλιώτη. Οταν καταλάγιασαν αυτές οι συγκρούσεις, όμως, ήρθε να λάβει στρατηγική θέση απέναντι στη Γ. Αγγελοπούλου και να δηλώσει «παρών» και έτοιμος να αναλάβει πρωταγωνιστικό ρόλο.
Η πολεμική ατμόσφαιρα παραπέμπει σε πολιτικό θρίλερ, μετά την ανοιχτή τοποθέτηση Φλωρίδη υπέρ μίας ενισχυμένης «κρατικής παρουσίας» στη διαδικασία της διοργάνωσης, την ώρα που η πρόεδρος της επιτροπής αποχωρούσε σιωπηλή από την πλαϊνή πόρτα του μεγάρου Μαξίμου το βράδυ της Πέμπτης. 
Οσοι γνωρίζουν καλύτερα, όμως, τη Γ. Αγγελοπούλου και τους συνεργάτες της αντιλαμβάνονται ότι αυτή δεν είναι παρά μία κίνηση τακτικής, προκειμένου εκείνη να επιστρέψει στο προσκήνιο με δυναμικό τρόπο και ενισχυμένη. 
 Στα σχόλια στενών συνεργατών της για το πρόσωπο του υφυπουργού αποτυπώνεται πλήρως το κλίμα των ημερών: «Φαίνεται πως θέλει να αναλάβει εκείνος τη δουλειά μας, έστω και αν χρειάζεται να προσλάβει δύο μεταφραστές... για να συνεννοείται στα αγγλικά και στα γαλλικά».
