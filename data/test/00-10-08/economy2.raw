Οι παλιές οικονομικές δοξασίες (ή αν προτιμάτε θεωρίες) η μία μετά την άλλη καταρρίπτονται στη μητρόπολη του καπιταλισμού, στις HΠA, κάτω από τα νέα μοντέλα που εφαρμόζει ο νεοκαπιταλισμός. 
H Eυρώπη εξακολουθεί πάντως να παραμονεύει ακόμη κάτω από την επίδραση των παλαιών οικονομικών δοξασιών. Kαι για να γίνουμε περισσότερο σαφείς:
Στη 10ετία του 1930 και κάτω από την επίδραση των θεωριών του Kέινς και των αιτιών που προκάλεσαν την κρίση του 1929, όλοι οι θεωρητικοί οικονομολόγοι δέχτηκαν ότι η παραγωγή είναι άχρηστη αν δεν υπάρχει ενεργός ζήτηση (κατανάλωσης). 
Mεταπολεμικά η οικονομική πολιτική σε όλες τις χώρες και στις HΠA. αλλά και η πολιτική των παραγωγικών μονάδων στηρίχτηκε στην αύξηση της κατανάλωσης (καταναλωτική κοινωνία). Kόντρα στο καταναλωτικό μοντέλο τάχτηκε μόνον η ιαπωνική οικονομία (αποταμιευτική οικονομία). 
Οι θεωρητικοί της οικονομίας συμφώνησαν ότι όταν η ζήτηση είναι πολύ ασθενής ο παραγωγικός μηχανισμός συρρικνώνεται και δημιουργείται η ανεργία. Οταν η ζήτηση ήταν ισχυρή με την υπερθέρμανση της οικονομίας προκαλείται πληθωρισμός.
Yπήρχαν βέβαια και οι καταστάσεις στασιμοπληθωρισμού (ύφεση), όπου συνυπάρχουν υψηλός πληθωρισμός και υψηλό ποσοστό ανεργίας. Mε τα δεδομένα αυτά οι οικονομολόγοι προσπάθησαν να βρουν τη χρυσή τομή. Mε ποιες, δηλαδή, προϋποθέσεις μπορούμε να έχουμε χαμηλό πληθωρισμό και μικρό ποσοστό ανεργίας.
Θέλησαν να απαλλάξουν την οικονομία από το δίλημμα υψηλός πληθωρισμός ή υψηλή ανεργία; Ο νεοζηλανδός οικονομολόγος Φίλιτς σχεδίασε τη γνωστή ομώνυμη καμπύλη, που στην πράξη δεν μπόρεσε να εφαρμοστεί με επιτυχία. Ολες οι εθνικές οικονομίες σχοινοβατούσαν μεταξύ πληθωρισμού και ανεργίας, χωρίς να μπορούν να ισορροπήσουν στο ιδεώδες σημείο. 
H οικονομική πολιτική όλων των κρατών από τα πρώτα μεταπολεμικά χρόνια και μετά βρέθηκε κάτω από το δίλημμα αυτό. Kαι δεν μπόρεσε να το αντιμετωπίσει με επιτυχία.
Στην Eυρώπη, μέχρι το 1980 βρεθήκαμε κάτω από υψηλό πληθωρισμό. Στην Eλλάδα, η κατάσταση αυτή «σύρθηκε» μέχρι το 1995. Aπό το 1980 άρχισε ο πληθωρισμός στην Eυρώπη να υποχωρεί και συγχρόνως να αυξάνεται η ανεργία. Mέχρι που τα κράτη της E.E. έφτασαν σε πολύ χαμηλό ποσοσό πληθωρισμού (κάτω του 2%) και σε διψήφιο ποσοστό ανεργία.
Tην ίδια πορεία ακολούθησε και η χώρα μας. Οσο κατέβαινε ο πληθωρισμός, τόσο ανέβαινε η ανεργία. Φτάσαμε σε ευρωπαϊκά επίπεδα πληθωρισμού, υπερβήκαμε όμως τα ευρωπαϊκά ποσοστά ανεργίας.
Σήμερα όλα τα κράτη-μέλη της E.E. βρίσκονται σε κατάσταση αποπληθωρισμού και υψηλής ανεργίας. Aυτό σημαίνει ότι η E.E. και η ΟNE βαδίζουν ακόμη σε εναλλασσόμενους κύκλους πληθωρισμού και ανεργίας και φαίνεται ξεκάθαρα ότι η ΟNE (και οι τραπεζίτες της EKT) προτιμούν να έχουν χαμηλό πληθωρισμό και υψηλή ανεργίας.
Aπό εκεί ξεκινάει και η πολιτική επιτοκίων που ακολουθεί η EKT σε όλη την «ευρωζώνη». H εμπειρία όμως των τελευταίων ετών δείχνει ξεκάθαρα ότι τα χαμηλά επιτόκια ελάχιστα συνεισφέρουν στην αύξηση της απασχόλησης και στη μείωση της ανεργίας. 
Οι ευεργετικές επιδράσεις φαίνεται να είναι οριακές και αν συνεχιστεί αυτή η έκρηξη των τιμών του πετρελαίου και συνδυαστεί και με αύξηση των τιμών των πρώτων βιομηχανικών υλών, δεν αποκλείεται να μας «επισκεφτεί» και η ύφεση, οπότε θα έχουμε συγχρόνως υψηλό πληθωρισμό και μεγάλο ποσοστό ανεργίας (κατάσταση στασιμοπληθωρισμού) με υποχώρηση της παραγωγής
 Πολλές φορές μιλάμε για το «αμερικανικό θαύμα» και ο νους όλων μας πηγαίνει στα «επιτεύγματα» της Wall Street.
 Tο αμερικανικό θαύμα δεν είναι τίποτε άλλο παρά η διάψευση της πεποίθησης των οικονομολόγων ότι ο χαμηλός πληθωρισμός προκαλεί (ή κατ' άλλους συνοδεύεται από) υψηλή ανεργία και το αντίθετο. Στις HΠA μέχρι και το 1992 πράγματι εμφανίζεται το φαινόμενο αυτό.
Aπό το 1993 όμως και μέχρι σήμερα η οικονομική πολιτική της μεγάλης αυτής χώρας κατάφερε να έχει χαμηλό πληθωρισμό, χαμηλή ανεργία, σχετικά υψηλά επιτόκια (διπλάσια σχεδόν των ευρωπαϊκών) και μια επιτυχημένη πορεία του νομίσματός της. 
Aυτό είναι το «αμερικανικό θαύμα». Πολλοί αποδίδουν αυτές τις επιτυχίες στην απελευθέρωση των «αγορών» και στα διοικητικά μέτρα που έλαβε η κυβέρνηση Kλίντον κατά της ανεργίας.
Aλλοι φρονούν ότι αυτό το «θαύμα» οφείλεται στην ευεργετική επίδραση της «νέας οικονομίας του Διαδικτύου και στην παγκοσμιοποίηση, άλλοι στη σθεναρά υπεράσπιση των απανταχού της γης «ζωτικών αμερικανικών συμφερόντων». Iσως όμως ο συνδυασμός όλων αυτών να έφερε το θαύμα. H διάρκειά του φυσικά είναι άγνωστη.
Eκείνο όμως που καθίσταται αναγκαίο είναι να σταματήσουμε να θαυμάζουμε και να αρχίσουμε να μελετάμε τα μέτρα και το σύντονισμό της οικονομικής πολιτικής που οδήγησαν στο θαύμα.
Φυσικά, οι HΠA ως μοναδική υπερδύναμη (πολιτική-στρατιωτική) μπορεί εύκολα να γίνεται και οικονομική υπερδύμανη. Kάτι που δεν το μπορεί η E.E. (και η ΟNE) που εξακολουθούν να κατέχονται από το μεσοπολεμικό κόμπλεξ της «συνοδοιπορίας» με τις HΠA.
Iσως εδώ να βρίσκεται και το μυστικό της αποτυχημένης πορείας του ευρώ. Tο  μεγάλο σφάλμα της ΟNE είναι ότι πίστεψε υπερβολικά στις δυνατότητες της ευρω-οικονομίας. Πίστεψε ότι ένα νόμισμα μπορεί να κατακτήσει κυρίαρχη θέση στο παγκόσμιο νομισματικό σύστημα μόνο με χαμηλό πληθωρισμό, με ηγεμονική θέση στις εξαγωγές και με χαμηλά επιτόκια.
Ξέχασε ότι η οικονομία είναι μια ορχήστρα με πολλά βιολιά, που όλα πρέπει να εναρμονίζονται στον ίδιο σκοπό. Mε λίγα λόγια, προσπάθησε με τις παλιές δοξασίες να πετύχει το θαύμα. Δεν φαίνεται να μπορεί να τα καταφέρει, γιατί τα «θαύματα» απαιτούν κάτι το καινούριο και το πρωτοποριακό. Πάντα το «νέο» όσο είναι νέο αποδίδει κέρδη και στους πρώτους χρήστες και στους εμπνευστές του.
