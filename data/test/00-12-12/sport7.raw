 Ηταν σαν να το περίμενε αυτό το ξέσπασμα ο Ντούσαν Μπάγεβιτς, γι' αυτό και η αντίδρασή του ήταν φυσιολογική. Ούτε μεγάλα λόγια ούτε υψηλούς τόνους περιείχαν οι δηλώσεις του, παρά μόνο ότι η ομάδα λειτούργησε όπως πρέπει να λειτουργεί κι όπως εμφανίζεται σ' όλους τους αγώνες τελευταία. Και ξαφνικά, ύστερα απ' αυτή την άνετη επιβολή στο ντέρμπι απέναντι σε μια ομάδα... πολλά υποσχόμενη, ο ΠΑΟΚ απέκτησε και πάλι στόχους.
 Το ενδιαφέρον που είχε εξανεμισθεί στο πρωτάθλημα λόγω Καζναφέρη κυρίως, επανήλθε με δύο νίκες σε πολύ σημαντικά παιχνίδια. Και κυρίως ξαναβρήκε η ομάδα την αυτοπεποίθηση και την αυτοκυριαρχία της. Κι αυτό δεν έγινε μόνο επειδή ήρθαν οι νίκες στην Ξάνθη και επί του Ηρακλή, αλλά γιατί αυτές οι νίκες
και οι πολύ καλές εμφανίσεις που τις συνόδευσαν επιτεύχθηκαν με πλήθος από απουσίες βασικών παικτών. Προχθές δεν ήταν στη διάθεση του Μπάγεβιτς ο Μπορμπόκης, ο Αμπονσά, ο Χασιώτης, ο Μπράτιτς, ο Σπάσιτς, ο Καμπς. Από νωρίς έχασε τον Εγκωμίτη και το αμυντικό πρόβλημα ήταν εμφανές. Ο Γεωργιάδης, όπως και στον Παναθηναϊκό ξαναγύρισε σε ένα ρόλο αμυντικό. Κι όμως αυτές οι απουσίες δεν φάνηκαν, γιατί λειτούργησε το σύνολο. Γιατί οι ποδοσφαιριστές που
έπαιξαν είχαν μια ποικιλία στο παιχνίδι τους και διάθεση να τρέξουν. Είχαν το πάθος και τη θέληση για τη νίκη. Κι αυτό το 4-2, που άλλοτε θα ήταν απαρχή ή η
αιτία για πανηγυρισμούς χωρίς τελειωμό, άφησε πικρή γεύση, γιατί το ήθελαν μεγαλύτερο. Και γκρίνιαξαν με το διαιτητή και στάθηκαν στις ευκαιρίες που είχαν χαθεί.
 Θα 'λεγε κανείς ότι ο ΠΑΟΚ μπορεί να ελπίζει για κάτι καλύτερο, γιατί είναι η ομάδα που μπορεί να λειτουργεί το ίδιο καλά μέσα και έξω από την Τούμπα. Δεν είναι όμως έτσι, γιατί βλέπει ότι τα εμπόδια είναι πολλά και απρόβλεπτα και κανείς δεν εγγυάται ότι μπορεί να διατηρηθεί η συνοχή και η ηρεμία της ομάδας,
αλλά και η προσήλωση των φιλάθλων στην ομάδα. Είναι: 
 Tο οικονομικό που κανείς, ούτε ο ίδιος ο Μπατατούδης, μπορεί να υποστηρίξει ότι είναι λυμένο ή υπάρχουν ασφαλείς προοπτικές για να λυθεί. Γίνεται προσπάθεια. Υπάρχει η καλή διάθεση του μεγαλομετόχου, αλλά τα νούμερα είναι συγκεκριμένα και ο χρονικός ορίζοντας προσδιορισμένος. Ηταν μια πρώτη κίνηση τα 150 εκ. δραχμές που μοίρασε την προηγούμενη βδομάδα, αλλά αν δεν υπάρξει συνέχεια και μάλιστα σύντομα, τότε το πρόβλημα θα ξανάρθει στην πιο οξεία μορφή του.
 H δράση του παρασκηνίου και η μορφή που θα επιλέξει, αν ο ΠΑΟΚ γίνει επικίνδυνος για τους προστάτες του ή αν προκύπτουν άλλα δεδομένα απ' αυτά που έχει σχεδιάσει από την αρχή του πρωταθλήματος. Είναι ίσως η δράση αυτή ο πιο μεγάλος προβληματισμός του ΠΑΟΚ κι ο Καζναφέρης ή οι πρακτικές τύπου Καζναφέρη
δεν ξεχνιούνται εύκολα. Κι ο τρόπος άμυνας είναι μόνο η κάθαρση που ανέλαβε να
διεκπεραιώσει η πολιτεία, αν και μέχρι τώρα δεν έφερε αποτελέσματα.
 Είναι πιθανό αν και δεν πολυσυζητιέται, έως το τέλος του μήνα να υπάρξουν αλλαγές στον ΠΑΟΚ - όχι ιδιοκτησιακές, γιατί για το ιδιοκτησιακό καθεστώς δεν υπάρχει συγκεκριμένο ενδιαφέρον, αλλά αλλαγές στο έμψυχο υλικό και στο διοικητικό τομέα. Ο Καμπς δεν προσέφερε τα αναμενόμενα και κοστίζει πολύ. Ο Μπτάτιτς αποδείχθηκε κατώτερος των προσδοκιών του Μπάγεβιτς κι επίσης κοστίζει. Αν, λοιπόν, επιδειχθεί ένα σοβαρό ενδιαφέρον για την παραχώρησή τους, ο ΠΑΟΚ δεν θα έλεγε όχι.
 Στο διοικητικό τομέα τα νέα πρόσωπα θα είναι πολλά και η δραστηριοποίηση του Νίκου Βεζυρτζή, σ' έναν τομέα που ουσιαστικά θα κατευθύνει τα πάντα, θα πρέπει
