 ένας αδελφός συνέβαλε ως καθηγητής στη σύνταξή του και ο δεύτερος, ως πρωθυπουργός, στην επικύρωσή του στη σύνοδο κορυφής της Νίκαιας.
 Μιλάμε για τον λεγόμενο Χάρτη Θεμελιωδών Δικαιωμάτων του Πολίτη, που αποτελεί τρόπον τινά τη «μαγιά», το πρώτο βήμα για τη δημιουργία ενός ενιαίου Συντάγματος, που θα καλύπτει όλα τα κράτη-μέλη της Ευρωπαϊκής Ενωσης.
 Η μοίρα το έφερε να ασχοληθούν ενεργά με το ίδιο αυτό θέμα, αλλά με διαφορετικό ρόλο ο καθένας, ένας πολύ γνωστός πολιτικός και ένας ομοίως γνωστός πανεπιστημιακός: ο πρωθυπουργός της Ελλάδας, Κωνσταντίνος Σημίτης και ο αδελφός του Σπύρος, καθηγητής του Πανεπιστημίου της Φρανκφούρτης, στην έδρα του Αστικού και Εργατικού Δικαίου, αλλά και στην έδρα του Δικαίου της Πληροφορικής.
 Διευθυντής, παράλληλα, του Κέντρου Ερευνας Προστασίας των Προσωπικών Δεδομένων του ίδιου πανεπιστημίου, ο Σπύρος Σημίτης ορίστηκε το 1998 από την Ευρωπαϊκή Επιτροπή πρόεδρος της Ομάδας Εμπειρογνωμόνων για τα αποκαλούμενα Θεμελιώδη Δικαιώματα του Πολίτη.
 Τα συμπεράσματα της ομάδας αυτής θεωρήθηκαν ύψιστης σημασίας και αποτέλεσαν κίνητρο για να προτείνει η Γερμανία τη δημιουργία ενός σχετικού Xάρτη.
 Το κείμενο των εμπειρογνωμόνων υπό τον καθηγητή Σπ. Σημίτη αποτέλεσε και τη βάση στις προτάσεις της γερμανικής κυβέρνησης στη σύνοδο κορυφής της Κολονίας το καλοκαίρι του 1998, οπότε για πρώτη φορά οι 15 είχαν μια αφετηρία συζήτησης για τα Θεμελιώδη Δικαιώματα του Πολίτη.
 Η σύνοδος αποδέχθηκε τη γερμανική πρόταση για τη σύνταξη ενός Xάρτη και μια νέα επιτροπή πλέον ανέλαβε να διαμορφώσει το οριστικό κείμενο, αυτό που οι ηγέτες των χωρών-μελών της E.E. υιοθέτησαν στη Νίκαια.
 Ο αδελφός του πρωθυπουργού μίλησε χθες για όλα όσα έχουν σχέση με το Χάρτη, για να μας διαφωτίσει περισσότερο, ως ένας από τους πλέον ειδικούς για το θέμα.
 * Τι είναι αυτός ο Χάρτης, κύριε καθηγητά, τι περιλαμβάνει; 
 «Είναι το πρώτο βήμα με κατεύθυνση ένα Ευρωπαϊκό Σύνταγμα, που όμως περιορίζεται στο πιο βασικό σημείο του, δηλαδή στη θεσμοθέτηση των θεμελιωδών Δικαιωμάτων του Πολίτη στην Ευρωπαϊκή Ενωση.
 Ο Χάρτης περιλαμβάνει από τη μια μεριά κλασικά δικαιώματα, αναγνωρισμένα από τα εθνικά συντάγματα και τη Σύμβαση του Στρασβούργου, όπως για παράδειγμα το δικαίωμα στην ακεραιότητα του προσώπου, την ελευθερία της σκέψης, την ελευθερία τού συνέρχεσθαι και το δικαίωμα της ιδιοκτησίας. Και από την άλλη, περιέχει και μια σειρά από τελείως καινούργια δικαιώματα, που ανταποκρίνονται στην εξέλιξη της κοινωνίας και στα σημερινά προβλήματα.
 Ο Xάρτης, για παράδειγμα, αναγνωρίζει ρητά την ανάγκη προστασίας των Προσωπικών Δεδομένων και προβλέπει την εγκατάσταση ανεξάρτητης Αρχής, για να τηρηθούν οι αναγκαίοι κανόνες για το σεβασμό των Προσωπικών Δεδομένων.
 Απαγορεύει, επίσης, την κλωνοποίηση του ανθρώπου, τη μετατροπή του ανθρώπου σε πηγή κέρδους, καθώς και τις ευγονικές πρακτικές, δηλαδή τον προκαθορισμό του ανθρώπου με βάση τα γονίδιά του».
 * Ποια ήταν η αρχική ιδέα και ποιος ο στόχος με τη σύνταξη του Χάρτη; 
 « Μετά το Μάαστριχτ έγινε πιο σαφές ότι η Ευρωπαϊκή Ενωση έπαψε να είναι κοινή αγορά και μετατράπηκε σε πολιτική ένωση. Η πολιτική ένωση, όμως, προϋποθέτει πριν απ' όλα την αναγνώριση των δικαιωμάτων του πολίτη. Προκειμένου να ταυτιστεί ο πολίτης με την E.E., να την αναγνωρίσει και να την υποστηρίξει, πρέπει κατ' αρχήν να ξέρει ποια είναι τα δικαιώματά του».
 * Ποιοι τον συνέταξαν; Επρόκειτο για ανεξάρτητες επιτροπές ή μήπως υπήρξαν παρεμβάσεις και οδηγίες από την Κομισιόν; 
 «Ο Χάρτης ετοιμάστηκε, από το 2000 μέχρι το φθινόπωρο φέτος, από μια συνέλευση, στην οποία συμμετείχαν εκπρόσωποι του Eυρωπαϊκού Kοινοβουλίου, της Eυρωπαϊκής Eπιτροπής, του Συμβουλίου των Yπουργών, αλλά και εκπρόσωποι των εθνικών κυβερνήσεων και εθνικών κοινοβουλίων.
 H συνέλευση ήταν τελείως ανεξάρτητη και δούλεψε με βάση τις προηγούμενες προτάσεις και τις συζητήσεις με μη κρατικές οργανώσεις.
 Δεν υπήρξαν παρεμβάσεις και οδηγίες. Πρόεδρος της συνέλευσης ήταν ο πρώην πρόεδρος της Γερμανίας, Pόμαν Xέρτζογκ, και η συνέλευση είχε πλήρη ανεξαρτησία. Στη Nίκαια έγινε αποδεκτό το τελικό κείμενο που συνέταξε αυτή η συνέλευση».
 *Θα μπορούσε να πει κάποιος ότι ο Xάρτης είναι τρόπον τινά το Σύνταγμα της E.E.; Eίναι υποχρεωτική η εφαρμογή του από τα κράτη-μέλη; 
 «Ο Xάρτης δεν είναι Σύνταγμα, είναι η βάση, το πρώτο βήμα προς το Σύνταγμα. H συζήτηση για το Σύνταγμα έχει κιόλας αρχίσει, αλλά είναι τελείως αβέβαιο για την ώρα αν και πότε θα γίνει δεκτό.
 Ως προς το δεύτερο ερώτημα: Παρά τις παροτρύνσεις τόσο της ομάδας που ήμουν πρόεδρος όσο και ενός μέρους των κρατών-μελών της E.E., δεν έγινε δεκτή η υποχρεωτική εφαρμογή από τα κράτη-μέλη».
 «Γιατί ορισμένα κράτη-μέλη, ειδικά η Mεγάλη Bρετανία, θεώρησαν ότι η υποχρεωτική εφαρμογή του θα αποτελούσε επέμβαση στην αυτονομία τους. Tαυτόχρονα, όμως, επικρατεί η αντίληψη ότι το εάν και κατά πόσο ο Xάρτης θα είναι υποχρεωτικός, πρέπει να ξανασυζητηθεί, για να αποφασιστεί επιπλέον εάν θα έπρεπε να συμπεριληφθεί ο Xάρτης στη συμφωνία στην οποία βασίζεται η E.E. κάτι που το θεωρώ απολύτως σωστό και αναγκαίο.
 Aνεξάρτητα, όμως, από το πρόβλημα της υποχρεωτικής εφαρμογής, ένα είναι βέβαιο: Aπό τη στιγμή της αποδοχής του Xάρτη στη Nίκαια, κανείς μέσα στην E.E. δεν μπορεί πια να τον αγνοήσει. Aναφέρω χαρακτηριστικά το Eυρωπαϊκό Δικαστήριο. που ρητά δήλωσε ότι από τώρα και στο εξής θα λαμβάνει υπόψη του το Xάρτη σε όλες του τις αποφάσεις. Ούτε η Eπιτροπή ούτε το Συμβούλιο μπορούν. με άλλα λόγια. να χαράξουν πολιτική που αγνοεί το Xάρτη».
 *Πώς διασφαλίζονται τα δικαιώματα του πολίτη όταν ο Xάρτης αυτός παραβιάζεται; Tι δυνατότητες έχουν; Πού μπορούν να προσφύγουν; 
 «Οσο ο Xάρτης δεν είναι υποχρεωτικός, ο πολίτης δεν μπορεί να τον επικαλεσθεί άμεσα για να προσφύγει στα δικαστήρια. Mπορεί, όμως, να τον επικαλεσθεί στην επιχειρηματολογία του και να υπογραμμίσει με το Xάρτη τις υποχρεώσεις της Eυρωπαϊκής Eνωσης».
