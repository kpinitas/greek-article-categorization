Με διαφοροποιήσεις, οι οποίες αναδεικνύουν τη διάσταση απόψεων στο χώρο της αξιωματικής αντιπολίτευσης, εμφανίστηκαν πρόεδρος και στελέχη του κόμματος στις εκτιμήσεις τους για τη σύνοδο της Νίκαιας.
 Ιδιαίτερα επικριτικός ο Κώστας Καραμανλής, ήπιος και θετικός ο ευρωβουλευτής Κωστής Χατζηδάκης, με μια ενδιάμεση στάση ο πρώην εκπρόσωπος Tύπου Α. Σπηλιωτόπουλος.
 Ο πρόεδρος της Νέας Δημοκρατίας είπε ότι πρόκειται για έναν οδυνηρό συμβιβασμό, που επετεύχθη ύστερα από πολλά παζάρια. «Το αποτέλεσμα είναι μίζερο. Δεν μπορεί να εξαντλείται η ευρωπαϊκή οικογένεια σε ένα παζάρι μικροπολιτικής και μικροεθνικών συμφερόντων. Δεν είναι αυτή η Ευρώπη που οραματιστήκαμε και η ευρωπαϊκή ηγεσία δεν ανταποκρίνεται στο ύψος των προσδοκιών και των απαιτήσεων των ευρωπαϊκών λαών. Yπάρχει δημοκρατικό έλλειμμα», είπε και πρόσθεσε ότι οι όποιες αποφάσεις ελήφθησαν μακροπρόθεσμα δεν εξυπηρετούν τα εθνικά συμφέροντα.
 Αναφερόμενος στο κείμενο εταιρικής σχέσης, είπε ότι αντί για βελτίωση των όρων του Ελσίνκι έχουν προώθηση της εταιρικής σχέσης, με την Τουρκία, όχι μόνο να μην έχει κάνει βήματα, αλλά να εντείνει την προκλητική συμπεριφορά της.
 Στο ίδιο πνεύμα και ο Πρ. Παυλόπουλος, που χαρακτήρισε τον απολογισμό της συνόδου απογοητευτικό, αφού, όπως είπε η Ε.Ε. ασχολείται με τη διαδικασία και χάνει την ουσία.
 Σε άλλο μήκος κύματος ο Κ. Χατζηδάκης είπε ότι η συμφωνία της Νίκαιας ήταν ένας συμβιβασμός και όπως όλοι οι συμβιβασμοί δεν προσφέρεται για πανηγυρισμούς. Εν τούτοις επισήμανε ότι είναι θετικό ότι καταλήξαμε σε ένα αποτέλεσμα που έγινε αποδεκτό και από τους 15 ηγέτες, αλλά δεν πρέπει να ξεχνάμε ότι ο συμβιβασμός που επετεύχθη στηρίζεται σε παζάρια που κράτησαν ώς την τελευταία στιγμή και όχι σε αρχές και κανόνες.
 Ο K. Χατζηδάκης χαρακτήρισε θετικό ότι είχαμε περιορισμό των αποφάσεων, οι οποίες λαμβάνονται με ομοφωνία, ότι οι μεγάλες χώρες παραιτήθηκαν του δικαιώματος του δεύτερου επιτρόπου και ότι προωθήθηκε η ενισχυμένη συνεργασία. «Φτωχότερη των προσδοκιών» χαρακτήρισε τα αποτελέσματα της Διάσκεψης ο Αρης Σπηλιωτόπουλος, ενώ επισήμανε την «ευνοϊκή για τη χώρα μας εξέλιξη του ζητήματος της διεύρυνσης, που σίγουρα βοηθά στην κατεύθυνση της ευρωπαϊκής ολοκλήρωσης».
 Στην Nίκαια κυριάρχησαν οι μικροπολιτικές επιδιώξεις και ο εθνικισμός, αντί του ευρωπαϊκού οράματος, ανέφεραν σε ανακοίνωσή τους οι Φιλελεύθεροι και πρόσθεσαν ότι οι διαπραγματεύσεις φανέρωσαν την αδυναμία της Eυρώπης των «15» να λάβει αποφάσεις και ενίσχυσαν τα ερωτήματα για την ικανότητα της διευρυμένης Eυρώπης των 20 ή και των 27 να είναι πράγματι ενωμένη.
