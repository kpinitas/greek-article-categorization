 Οι φτωχοί της Βρετανίας έγιναν περισσότεροι υπό τη διακυβέρνηση του Εργατικού Kόμματος. Οι αριθμοί πρόδωσαν τις φιλόδοξες εξαγγελίες της κυβέρνησης των Εργατικών και το ερώτημα είναι τώρα αν οι νέες πρωτοβουλίες που ανέλαβε θα είναι αποτελεσματικές για να ανταποκριθούν στο βάθος των σοβαρών προβλημάτων. 
 Σύμφωνα με έρευνα, στοιχεία της οποίας δημοσίευσε η εφημερίδα «Σάντεϊ Τάιμς», ο αριθμός των Βρετανών που κατατάσσονται στην πληθυσμιακή ομάδα των «πολύ φτωχών» αυξήθηκε κατά μισό εκατομμύριο από το 1997, όταν ανέβηκε στην εξουσία το Εργατικό Κόμμα. Συγκεκριμένα, ο αριθμός των ανθρώπων που ζουν σε νοικοκυριά
με εισόδημα κατώτερο του 40% του βρετανικού μέσου όρου είναι πλέον 8.750.000.
 Η έρευνα δόθηκε στη δημοσιότητα από το Ιδρυμα Τζόζεφ Ράουντρι και αποκαλύπτει αύξηση του αριθμού των Βρετανών που ζουν κάτω από το όριο της φτώχειας, σε 14.250.000. Ο αριθμός αυτός υπερβαίνει κατά ένα εκατομμύριο περίπου εκείνον που καταγραφόταν στις αρχές της δεκαετίας του 1990 και είναι υπερδιπλάσιος της
αντίστοιχης μέτρησης στις αρχές της δεκαετίας του 1980.
 Ενα από τα συμπεράσματα της έρευνας είναι επίσης ότι οι γηραιότεροι υποφέρουν περισσότερο. Το ποσοστό των υπερηλίκων που δέχονται βοήθεια στο σπίτι από τις κατά τόπους αρχές έπεσε κατά 30% από το 1993, ενώ ο αριθμός των θανάτων υπερηλίκων το χειμώνα αυξήθηκε σημαντικά κατά τον περασμένο χρόνο.
 Η έρευνα είναι ανεξάρτητη και κάνει χρήση μιας ευρύτερης ομάδας δεικτών από ό,τι οι κυβερνητικές ελεγκτικές υπηρεσίες. Οι δείκτες είναι συνολικά 50 και συμπεριλαμβάνουν το ποσοστό ανεργίας, τις αποβολές από τα σχολεία και τις αυτοκτονίες.
 Οι αριθμοί υπολογίστηκαν και καταγράφηκαν πριν ανακοινώσει η κυβέρνηση πρωτοβουλίες για τις εργαζόμενες οικογένειες, όπως είναι πίστωση στην απόδοση των φόρων, ή η θέσπιση κατώτατου εισοδήματος για τους συνταξιούχους. Το ερώτημα είναι αν οι πρωτοβουλίες αυτές είναι συνολικά αποτελεσματικές για να ανταποκριθούν στο βάθος και σε όλη την κλίμακα των προβλημάτων.
 Χαρακτηριστικό είναι επίσης ότι ο αριθμός των παιδιών που ζουν κάτω από το όριο της φτώχειας δεν έχει μειωθεί. Το 1998 υπήρχαν 4, 5 εκατομμύρια παιδιά σε νοικοκυριά που ορίζονταν φτωχά -αριθμός τριπλάσιος εκείνου που είχε διαπιστωθεί πριν 20 χρόνια. Παράλληλα, συνεχίζει να αυξάνεται ο αριθμός των παιδιών που προβαίνουν σε παράνομες πράξεις.
 Η βρετανική κυβέρνηση έχει υποσχεθεί ότι θα εξαλείψει την παιδική φτώχεια έως το 2020, αλλά για να επιτευχθεί κάτι τέτοιο, πρέπει κάθε χρόνο 200 χιλιάδες παιδιά να βγαίνουν από τη λίστα των καταγεγραμμένων φτωχών.
