 ελληνική υποστήριξη στην ταξιαρχία φύλαξης των συνόρων που δημιουργείται από την πλευρά των Σκοπίων και η οποία χαρακτηρίζεται σημαντικό πολιτικό γεγονός, καθώς και η συνεργασία των δύο χωρών στην αμυντική βιομηχανία, βρέθηκαν στο επίκεντρο των συνομιλιών που είχε χθες, δεύτερη ημέρα της επίσημης επίσκεψής του στα Σκόπια, ο υπουργός Aμυνας Ακης Τσοχατζόπουλος.
 Σε δηλώσεις του στους δημοσιογράφους μάλιστα, αμέσως μετά τη συνάντησή του με τον πρωθυπουργό Λιούπτσο Γκεοργκίεφσκι, ο κ. Τσοχατζόπουλος είπε συγκεκριμένα: 
 «Στηρίζουμε την κοινή πολιτική ασφάλειας και στο πλαίσιο αυτό έχει σημασία τόσο η συμμετοχή των ελληνικών δυνατοτήτων στη διαμόρφωση της ταξιαρχίας φύλαξης συνόρων της ΠΓΔΜ όσο και η διασφάλιση της προώθησης από την πλευρά της Ελλάδας των κατάλληλων, στρατιωτικού χαρακτήρα, υποδομών, ώστε να ενισχυθεί η προώθηση της κοινής πολιτικής τής ασφάλειας στην περιοχή».
 Πρόσθεσε ότι «επιβάλλεται πιο στενή συνεργασία μεταξύ Ελλάδας και ΠΓΔΜ και στο πλαίσιο αυτό υπογράφτηκε η συμφωνία συνεργασίας στην αμυντική βιομηχανία, με την οποία θα μπορέσουν να προωθηθούν προγράμματα κοινού ενδιαφέροντος, είτε προς την κατεύθυνση της ευρωπαϊκής προοπτικής είτε σε διμερές επίπεδο, στον τομέα των εξοπλισμών και της έρευνας».
 Με την ευκαιρία αυτή, ο Ελληνας υπουργός αναφέρθηκε και στις συζητήσεις που είχε για το θέμα του Κοσσυφοπεδίου, καθώς και για την κατάσταση που έχει διαμορφωθεί στη νότια Σερβία, λέγοντας: 
 «Υπάρχει ανησυχία εδώ. Συμφωνήσαμε ότι πρέπει να υπάρξουν πρωτοβουλίες και από τις δύο χώρες, τόσο στο επίπεδο της Ευρωπαϊκής Ενωσης όσο και του ΝΑΤΟ και της KFΟR, διότι τόσο το Πρέζεβο όσο και οι ζώνες ασφάλειας γύρω από το Κοσσυφοπέδιο πρέπει να διασφαλιστούν μέσα από την πολιτική συνεργασία των δυνάμεων του ΝΑΤΟ, των ενόπλων δυνάμεων της Γιουγκοσλαβίας και του ΟΗΕ, ώστε να εγγυηθούμε την εφαρμογή της απόφασης 1244 του Συμβουλίου Ασφαλείας, η οποία είναι η μόνη ρεαλιστική βάση για την επίλυση του θέματος του Κοσσυφοπεδίου και τη διασφάλιση της σταθερότητας στην ευρύτερη περιοχή».
 Πρόσθεσε ότι κατά κοινή εκτίμηση η σταθερότητα στο Κοσσυφοπέδιο εξαρτάται από την ανάπτυξη των σχέσεων με τη νέα πολιτική ηγεσία της Γιουγκοσλαβίας και τόνισε: 
 «Υποστηρίζουμε τον πρόεδρο Βόισλαβ Κοστούνιτσα στις προσπάθειές του για σταθερό μέλλον στην περιοχή και χαιρετίζουμε την έγκριση, εκ μέρους της συνόδου κορυφής της Νίκαιας, που προωθεί αποφασιστικά την υλοποίηση της ευρωπαϊκής πολιτικής για την ασφάλεια και την άμυνα, ανοίγοντας έτσι τις δυνατότητες συμμετοχής και των χωρών της περιοχής στην υλοποίηση της προοπτικής αυτής».
