Τα... χριστουγεννιάτικά του με έξι διαλεχτές πολύχρωμες εκδηλώσεις (από χορό, τραγούδι έως θέατρο και παντομίμα) θα φορέσει ο Βόλος από το Σάββατο έως 30 Δεκεμβρίου. Πρόκειται για το 5ο Διεθνές Φεστιβάλ Μουσικού Θεάτρου, που οργανώνει το Κέντρο Μουσικού Θεάτρου υπό την καλλιτεχνική διεύθυνση του Δημήτρη Μαραγκόπουλου.
 Η έναρξη γίνεται το Σαββατοκύριακο με το Μαύρο Θέατρο της Πράγας «Τa Fantastika», που παρουσιάζει την παραμυθένια όπερα του Μότσαρτ «Ο μαγικός αυλός», με τον θίασο να τραγουδάει, να χορεύει, να μιμείται και να...πετάει επί σκηνής, δίνοντας μια μαγική ανάγνωση του κλασικού αυτού μελοδράματος.
 Στις 20 και 21 Δεκεμβρίου οι Ισπανοί ηθοποιοί και μίμοι Χαβιέ Μαρτί και Κριστιάν Ατανάσιου θίγουν με κωμικό τρόπο ανθρώπινες αδυναμίες (μοναξιά, συστολή, φιλία, έλλειψη ανοχής, κ.ά.) στην παράσταση «Ανθρωποι Ινουιτ» (σ.σ. έτσι ονομάζονται οι αυτόχθονες κάτοικοι της Αλάσκας και της Γροιλανδίας).
 Η μυθική «Λιλιπούπολη» του Τρίτου Προγράμματος επί Μάνου Χατζιδάκι ζωντανεύει μέσα από 39 τραγούδια των Κυπουργού, Μαραγκόπουλου, Πλάτωνος, Χριστοδούλου ερμηνευμένα από τις Σαβίνα Γιαννάτου, Μαριέλλη Σφακιανάκη και τους Αντώνη Κοντογεωργίου, Σπύρο Σακκά, μαζί με παιδική χορωδία και τη Συμφωνική Ορχήστρα Βόλου (22 και 23).
 Η κωμική παράσταση «Το γράμμα» είναι μια μικρή ιστορία με 15 διαφορετικούς τρόπους, που παρουσιάζει ο Ιταλός μίμος Πάολο Νάνι (25 και 26). Μια παράσταση με στοιχεία παντομίμας, χορού, μιούζικαλ και εικαστικού θεάματος γύρω από το ανθρώπινο υποσυνείδητο είναι το «Κάποτε...», που παρουσιάζει ο ρώσικος θίασος «Ντέρεβο» (27 και 28).
 Ο κύκλος κλείνει με την παράσταση «Ακολούθησε εκείνον που ακολουθεί ένα όνειρο», μια συμπαραγωγή της Λυρικής Σκηνής, του ΚΘΒΕ και του ΔΗΠΕΘΕ Βέροιας. Τραγουδιστές, χορευτές, ηθοποιοί και χορωδοί μαζί με 16μελή ορχήστρα σε μια ανθολογία κλασικών τραγουδιών και ορχηστρικών θεμάτων, ελληνικών και ξένων, σε
σενάριο και σκηνοθεσία Γιάννη Καραχισαρίδη και με μαέστρο τον Γιώργο Νιάρχο (29 και 30).
 Το Κέντρο Μουσικού Θεάτρου, από την ίδρυσή του το '94 έως σήμερα, έχει οργανώσει πάνω από 330 παραστάσεις, που έχουν επισκεφθεί 118.500 θεατές (μόνο το περσινό φεστιβάλ παρακολούθησαν 7.000 θεατές).
