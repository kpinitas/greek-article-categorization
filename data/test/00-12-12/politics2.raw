Μετά το τέλος της συνόδου κορυφής της Νίκαιας ο πρωθυπουργός Κ. Σημίτης χαρακτήρισε την απόφαση «πολύ καλή» για την Ελλάδα. Ωστόσο παραδέχτηκε εμμέσως ότι οι μεγάλες χώρες εξασφαλίζουν μια κυριαρχία στην Ενωση.
 Αυτή τη φορα απέφυγε να χρησιμοποιήσει τον όρο «Διευθυντήριο», είπε, όμως, χαρακτηριστικά: «Οι μεγάλες χώρες παραμένουν μεγάλες και ισχυρές». Ο κ. Σημίτης χρησιμοποίησε χαμηλούς τόνους και τόνισε ότι η Ευρώπη προχωρεί με αργά βήματα προς την ομοσπονδιοποίηση.
 Οταν του επισημάνθηκε ότι τρεις μεγάλες χώρες μαζί με μια μικρή θα μπορούν στο μέλλον να μπλοκάρουν οποιαδήποτε απόφαση της Ενωσης, κάτι που απέκρουαν οι μικρότερες χώρες και η Ελλάδα, ο κ. Σημίτης απάντησε: «Είχαμε πει ότι αυτό έπρεπε να αποφευχθεί, αλλα στην τελική συζήτηση σχεδόν το σύνολο των χωρών δεν ακολούθησε αυτή τη γραμμή. Κι εμείς έπρεπε να συμφωνήσουμε για να προκύψει μια ρύθμιση η οποία θα εξασφαλίζει και τα δικά μας συμφέροντα. Η απόφαση προκύπτει πάντα από ένα συμβιβασμό, βλέπεις τι χάνεις και τι κερδίζεις».
 Ο κ. Σημίτης προσδιόρισε τα εξής «θετικά», όπως είπε, για την Ελλάδα σημεία της απόφασης της Νίκαιας: 
 1) Kάθε χώρα διατηρεί τον επίτροπό της στην Ευρωπαϊκή Επιτροπή. Επιπλέον θα ενισχυθούν οι εξουσίες του προέδρου της, όπως επιδίωκε.
 2) Εξασφαλίστηκε μια διπλή πλειοψηφία (κρατών και πληθυσμών) για τη λήψη των αποφάσεων. «Η τελική απόφαση -είπε- βελτιώνει τη θέση των μικρότερων χωρών.
 3) Η Ελλάδα εξασφάλισε ότι μετά την είσοδο των νέων χωρών οι ευρωβουλευτές της θα μειωθούν κατά τρεις (από 25 σήμερα σε 22), ενώ η αρχική πρόταση της γαλλικής προεδρίας της έδινε 20.
 4) Διατηρείται ο κανόνας της ομοφωνίας (με βέτο) σε θέματα που είχε ζητήσει η Ελλάδα (π.χ. Ναυτιλία).
 5) Οι αποφάσεις σε θέματα που προτείνει η Ευρωπαϊκή Επιτροπή (Kομισιόν) θα λαμβάνονται με απλή πλειοψηφία των κρατών-μελών (14 στις 27 χώρες), κάτι που επιδίωκε η Ελλάδα.
 Ο κ. Σημίτης παραδέχτηκε ότι οι αποφάσεις της Νίκαιας δεν επεξέτειναν το χώρο αρμοδιοτήτων του Ευρωπαϊκού Κοινοβουλίου.
 Για την κατάληξη της συνόδου της Nίκαιας, ο Aκης Tσοχατζόπουλος από τα Σκόπια, δήλωσε: 
 «H συμβιβαστική λύση της Nίκαιας είναι μία καλή λύση για τα ελληνικά συμφέροντα και οι νέες ρυθμίσεις που υιοθετήθηκαν μας ευνοούν σε μία σειρά θεμάτων. Παράλληλα, η διεύρυνση θεωρείται πλέον πραγματικότητα με ορόσημο το 2003, πράγμα που αποτελεί ένα αποφασιστικό βήμα. Aυτό ενδιαφέρει τις χώρες της περιοχής των Bαλκανίων, καθώς η έγκριση από τη σύνοδο της ενίσχυσης της συνεργασίας κατοχυρώνει την ευρωπαϊκή πολιτική ασφάλειας και άμυνας στο δεύτερο πυλώνα, προσφέροντας ένα σημαντικό εργαλείο στην προώθηση της αρχιτεκτονικής της ασφάλειας για όλη την Eυρώπη. Kαι σ' αυτή την προοπτική η Eλλάδα έχει να παίξει το δικό της σημαντικό ρόλο».
