 Την ώρα που στην Τουρκία οι πολιτικοί κρατούμενοι των φυλακών βρίσκονται στην 53η ημέρα της απεργίας τους, διαμαρτυρόμενοι για τα σχέδια της κυβέρνησης να δημιουργήσει «λευκά κελιά», εκπρόσωποι τριάντα τραπεζών που δραστηριοποιούνται
στη γείτονα ανήγγειλαν ότι θα στηρίξουν τη χώρα, η οποία βρίσκεται ενώπιον σοβαρής οικονομικής κρίσης. 
 Η αναγγελία έγινε χθες στη Φρανκφούρτη, όταν ο διοικητής της κεντρικής τράπεζας της Τουρκίας, Γκαζί Ερτσέλ, συναντήθηκε με στελέχη του Διεθνούς Νομισματικού Ταμείου, προκειμένου να εξεταστεί η πορεία του προγράμματος οικονομικών μεταρρυθμίσεων, με έμφαση στις διαρθρωτικές αλλαγές του τουρκικού τραπεζικού συστήματος, τις οποίες το Ταμείο έχει θέσει ως προϋπόθεση δανειοδότησης της Τουρκίας. 
 Οι τράπεζες που εξεδήλωσαν ενδιαφέρον στήριξης της γείτονος είναι στη συντριπτική πλειονότητά τους ευρωπαϊκές (με την εξαίρεση της αμερικανικής Σίτιμπανκ) και την ευθύνη της διοργάνωσης είχε η γερμανική Ντόιτσεμπανκ. Αύριο
ο Ερτσέλ θα μεταβεί στη Νέα Υόρκη, όπου άλλα τραπεζικά ιδρύματα, των ΗΠΑ αυτή τη φορά, αναμένεται να εκδηλώσουν ανάλογο ενδιαφέρον. Παρά την ομόθυμη ευρωπαϊκή στήριξη, το Χρηματιστήριο της Κωνσταντινούπολης σημείωσε χθες ελαφρή
πτώση κατά 0, 47% στο κλείσιμο έναντι της Παρασκευής, με τους αναλυτές να συμφωνούν ότι τα καλά νέα της Φρανκφούρτης δεν επέδρασαν θετικά στο πρόβλημα ρευστότητας που παρατηρείται τον τελευταίο καιρό. 
 Την ίδια ώρα, 203 κρατούμενοι σε 18 τουρκικές φυλακές κάνουν απεργία πείνας, από τους οποίους οι περισσότεροι παρουσιάζουν προβλήματα υγείας, όπως εξασθένηση της όρασης, αιμορραγίες, διάρροιες, ναυτίες κ.λπ. Ο υπουργός Δικαιοσύνης δήλωσε ότι η κατασκευή νέων φυλακών θα καθυστερήσει μέχρι να υπάρξει «κοινωνική συναίνεση», καθώς πέραν της απεργίας πείνας υπάρχει πληθώρα
 Ο πρωθυπουργός Μπουλέντ Ετσεβίτ, όμως, φρόντισε να ξεκαθαρίσει ότι η κυβέρνησή
του δεν θα υποκύψει στα αιτήματα των απεργών, στα οποία περιλαμβάνεται η κατάργηση των Δικαστηρίων Κρατικής Ασφάλειας, όπου δικάζονται κατηγορούμενοι για πολιτικά εγκλήματα «τρομοκρατίας». Ο Ετζεβίτ είπε χαρακτηριστικά ότι «αυτοί που οργανώνουν τη διαμαρτυρία, προσπαθούν να επιβάλουν την άποψή τους στο κράτος. Αυτό είναι απαράδεκτο. Απευθύνω έκκληση στις μητέρες και τους πατέρες. Αυτές οι νηστείες θανάτου πρέπει να τερματιστούν».
