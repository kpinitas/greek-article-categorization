Φωτιές βάζουν στον πληθωρισμό οι τιμές των αμνοεριφίων και της γαλοπούλας που ως γνωστόν έχουν φτάσει τις 3.500 και τις 2.600 δραχμές το κιλό αντίστοιχα. Οι
υψηλές τιμές στα είδη αυτά, που είναι αποτέλεσμα της αποστροφής των καταναλωτών από το βοδινό και της μειωμένης παραγωγής σε κατσικίσιο κρέας, ανησυχούν ιδιαίτερα την κυβέρνηση, καθώς αντισταθμίζουν την όποια θετική εξέλιξη θα έχει το Δεκέμβριο στον πληθωρισμό η πτώση στις τιμές των καυσίμων που μειώνονται κατά περίπου 25 δραχμές το λίτρο μέσα σε δύο εβδομάδες.
 Ετσι χθες σε σύσκεψη που έγινε στο υπουργείο Γεωργίας με τη συμμετοχή των υπουργών Γιώργου Ανωμερίτη, Νίκου Χριστοδουλάκη και των υφυπουργών Μιλένας Αποστολάκη και Φώτη Χατζιμηχάλη, αποφασίστηκε να επιτραπούν για το διάστημα μέχρι τις γιορτές οι εισαγωγές από τρίτες χώρες αμνοεριφίων, χοιρινού, αλλά και γαλοπούλας.
 Εν τω μεταξύ οι τιμές των εγχώριων κατσικιών στη Βαρβάκειο βρίσκονται στις 3.000 το κιλό και στα συνοικιακά κρεοπωλεία μέχρι 3.500 δραχμές το κιλό. Οι εγχώριες γαλοπούλες βρίσκονται επίσης στις 2.600-2.700 το κιλό και αναμένεται να ακριβύνουν περισσότερο καθώς υπάρχει μεγάλη έλλειψη, ενώ και οι εισαγόμενες
 (κυρίως αμερικανικές και γαλλικές) πουλιούνται προς 1.800-2.000 το κιλό. Τέλος, η απομάκρυνση των καταναλωτών από τα βοδινά κρέατα έχει προκαλέσει έλλειψη μέχρι και στο κουνελίσιο κρέας.
 Μετά τη σύσκεψη ο υπουργός Ανάπτυξης Νίκος Χριστοδουλάκης δήλωσε ότι οι εισαγωγές αποφασίστηκαν προκειμένου να καλυφθεί η μεγάλη ζήτηση και να συμπιεστούν οι τιμές. Ο ίδιος εξέφρασε τη βεβαιότητα ότι η κατάσταση στην αγορά θα εξομαλυνθεί μέχρι τις παραμονές των Χριστουγέννων, οπότε και γίνεται ο μεγαλύτερος όγκος των αγορών για το χριστουγεννιάτικο τραπέζι.
 Από την πλευρά του ο υπουργός Γεωργίας Γιώργος Ανωμερίτης μετά τη σύσκεψη δήλωσε ότι οι αποφάσεις που ελήφθησαν στο Συμβούλιο Yπουργών για το πρόβλημα των τρελών αγελάδων, θα εφαρμοστούν. Πρόσθεσε δε ότι κύριο μέλημα της κυβέρνησης είναι η υγεία των καταναλωτών, που θα πρέπει να γνωρίζουν ότι το προϊόν που θα βάλουν στο τραπέζι τους είναι απολύτως ασφαλές.
