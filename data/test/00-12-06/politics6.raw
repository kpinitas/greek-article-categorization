 Νάουσα θα διεκδικήσει το δικαίωμά της να ζήσει», διακήρυξε χθες ο δήμαρχος της
ηρωικής πόλης (σ.σ. έτσι αποκαλείται με ειδικό νόμο) Δημήτρης Βλάχος, εξαπολύοντας μύδρους κατά του υπουργείου Eθνικής Οικονομίας.
 Αιτία; Μια πολιτική-κομματική απάτη ολκής σε βάρος της Νάουσας, σύμφωνα με το περιεχόμενο δημόσιας καταγγελίας του δημάρχου.
 Ολα ξεκίνησαν όταν με προκήρυξη της Ευρωπαϊκής Επιτροπής αναλήφθηκε κοινοτική πρωτοβουλία με την επωνυμία Urban II, με σκοπό την «οικονομική και κοινωνική αναζωογόνηση πόλεων και οικισμών σε κρίση». Στην πρωτοβουλία μπορούσαν να ενταχθούν -μέσω των κυβερνήσεων των μελών- πόλεις με πληθυσμό 20 ώς 50 χιλιάδων κατοίκων με υψηλό επίπεδο ανεργίας μακράς διάρκειας, χαμηλό επίπεδο οικονομικής δραστηριότητας, υψηλό επίπεδο φτώχειας, μεγάλο αριθμό μεταναστών κ.λπ.
 Στην καταγγελία ακολουθούν τα ανατριχιαστικά, πράγματι, στοιχεία που περιλαμβάνονται στο φάκελο που κατέθεσε η Νάουσα. Αποκαλούνται «χαρακτηριστικά
 * Στοιχειωδώς λειτουργούν ή έκλεισαν άνω των δέκα μεγάλες επιχειρήσεις διαλογής και συσκευασίας οπωροκηπευτικών εξαγωγής που απασχολούσαν μονίμως ή περιοδικώς περισσότερους από 2.000 εργαζόμενους.
 * Οι μεγάλες βιομηχανίες εκσυγχρονίζονται και περιορίζουν το προσωπικό τους, με αποτέλεσμα η ανεργία μακράς διάρκειας να ξεπερνά το 30% και να αγγίζει το 40%.
 * Τουλάχιστον 300 οικογένειες Ελληνοποντίων, Γεωργιανών, Αλβανών κ.λπ., ζουν στο περιθώριο της ναουσαίικης κοινωνίας, με αποτέλεσμα «να δημιουργούν ένα μείγμα φτώχειας, εγκληματικότητας και αποκλεισμού».
 «Ολα αυτά τα προβλήματα», παρατηρεί ο δήμαρχος, «αγωνίζεται να αντιμετωπίσει ο
Δήμος Νάουσας. Η πρωτοβουλία Urban II θα ήταν μια λύση».
 Ο δήμος κατέθεσε ολοκληρωμένη μελέτη που «ατυχώς απορρίφθηκε». Στη θέση της Νάουσας προκρίθηκε από το υπουργείο Eθνικής Οικονομίας το Ηράκλειο της Κρήτης.
 «Το Ηράκλειο», τονίζει ο δήμαρχος Νάουσας, «δεν έχει κανένα από τα χαρακτηριστικά της προκήρυξης της Ευρωπαϊκής Ενωσης. Εχει πληθυσμό πολύ πάνω από 100.000 κατοίκους. Είναι μία από τις πλουσιότερες ελληνικές πόλεις που σφύζει από ζωή και ανάπτυξη. Το πώς μπόρεσαν οι υπεύθυνοι του ΥΠΕΘΟ να τη βαφτίσουν "πόλη φτωχή και μικρή" είναι μυστήριο... Μια "εξήγηση" έδωσε ο γενικός γραμματέας του ΥΠΕΘΟ, κ. Θέος. Πήραμε, μας είπε, μόνο ένα τμήμα του Ηρακλείου! Μ' άλλα λόγια τεμάχισαν έναν ενιαίο οργανισμό και τμήμα του το βάφτισαν αυτόνομο...φτωχό με 20.000 κατοίκους», προσθέτει.
 «Προειδοποιούμε τους υπεύθυνους του ΥΠΕΘΟ», τονίζει ο δήμαρχος και κατονομάζει
τον υφυπουργό κ. Πάχτα και το γενικό γραμματέα κ. Θέο. «Αυτές οι πολιτικές θα πολεμηθούν. Θα καταγγείλουμε τους υπεύθυνους στην Ευρωπαϊκή Ενωση. Η Νάουσα θα
διεκιδκήσει το δικαίωμά της να ζήσει. Και την πολιτική του ΥΠΕΘΟ τη θεωρούμε ηθικά, νομικά, πολιτικά και οικονομικά απαράδεκτη. Τη θεωρούμε ως πολιτική του
τύπου "τα δικά μας παιδιά", που αγνοεί τα προβλήματα και χωρίζει την Ελλάδα και τους Ελληνες σε αρεστούς "δικούς μας" και αποδιοπομπαίους "άλλους"».
