Καλά πήγε, κατά κοινή ομολογία, το χθεσινό τεστ αντοχών της Σοφοκλέους.
 Τα αλλεπάλληλα κύματα ρευστοποιήσεων αναχαιτίστηκαν ικανοποιητικά από τις εντολές αγορών, ο δείκτης διατηρήθηκε πάνω από τις 3.530 μονάδες, ο τζίρος συναλλαγών σκαρφάλωσε στα 86 δισ. δρχ. (με μόνο 3 δισ. δρχ. πακέτα) και, σε γενικές γραμμές, η αισιοδοξία για ένα καλύτερο αύριο παραμένει ανέπαφη στη χρηματιστηριακή αγορά. 
 Χρηματιστές, αλλά και σημαίνοντες παράγοντες του οικονομικού και επιχειρηματικού χώρου υπογράμμιζαν ότι η αγορά έδειξε να απορροφά χθες ομαλά -με ελαφρές μόνο απώλειες 0, 29% και το δείκτη στις 3.531 μονάδες- τους αναμενόμενους κραδασμούς ρευστοποιήσεων μετά και τις δύο έντονα ανοδικές συνεδριάσεις της Παρασκευής και της Δευτέρας, αυξάνοντας έτσι τις πιθανότητες για ομαλή συνέχεια κατά τις αμέσως επόμενες ημέρες. 
 Τα μέτρα Γιάννου Παπαντωνίου -θετικά, αλλά ανεπαρκή, ως συνήθως, τα θεωρεί στην πλειονότητά της η χρηματιστηριακή αγορά- δημιουργούν σαφώς ένα ευνοϊκότερο υπόβαθρο για την αναθέρμανση των συναλλαγών αλλά και για την εκδήλωση νέων επιχειρηματικών κινήσεων σε έκταση που ίσως δύσκολα μπορεί να γίνει αντιληπτή εκ των προτέρων.
 Κορυφαίος τραπεζίτης του ιδιωτικού τομέα εκμυστηρευόταν στην «Ε» ότι οι ρυθμίσεις Παπαντωνίου, ιδιαίτερα αυτές που «λύνουν τα χέρια» της Εθνικής και Εμπορικής για επιχειρηματικές πρωτοβουλίες, «στρώνουν το χαλί για να εκδηλωθούν σεισμικές (!) ανακατατάξεις στον τραπεζικό χώρο, εντός του 2001, κάτι που δεν μπορεί να μην έχει και τα ανάλογα αποτελέσματα στη χρηματιστηριακή αγορά». Ο ίδιος τραπεζίτης υπενθύμιζε με έμφαση ότι αφετηρία του «τρελού» χρηματιστηριακού ράλι προς τις 6.300 μονάδες πέρυσι αποτέλεσαν οι
πρώτες σοβαρές κινήσεις συγχωνεύσεων και συνεργασιών που είχαν ξεκινήσει από το 1998 στον τραπεζικό χώρο για να ολοκληρωθούν, σε πρώτη φάση, μέσα στο 2000 (Mακεδονίας-Θράκης, κινήσεις Λάτση, Ιονική, Εργασίας κ.ά.) ενεργοποιώντας ευρύτερα αγοραστικά ανακλαστικά σε ένα σκηνικό θετικών, τότε, προσδοκιών. Σύντομα, κατά τον ίδιο, μπορεί να εκδηλωθεί το δεύτερο κύμα συνεργασιών στον κλάδο των τραπεζών.
 Σήμερα, με πολλά χαρτιά, ακόμη και αυτό της ΟΝΕ, να έχουν «καεί» στο 14μηνο της χρηματιστηριακής κατρακύλας, το ενδεχόμενο να τεθούν ξανά οι τράπεζες μπροστάρηδες σε μια (ομαλότερη) ανοδική πορεία, εν όψει μάλιστα και της αναμενόμενης αναβάθμισης της Σοφοκλέους στις ώριμες αγορές, προβάλλει εξαιρετικά πιθανό. 
 Η χθεσινή συνεδρίαση, πάντως, προσέφερε άφθονο «άρτον και θέαμα». Επί περίπου τέσσερις ώρες -δηλαδή από το πρώτο μέχρι το τελευταίο λεπτό της χθεσινής συνεδρίασης- τιμές και δείκτης «τραμπαλίζονταν» στο νεοκλασικό κτίριο της Σοφοκλέους, διαγράφοντας νευρικά δρομολόγια, πάντα όμως σε επίπεδα υψηλότερα από εκείνα της προηγούμενης ημέρας. 
 Δύο φορές, στην αρχή και περί τα μέσα των συναλλαγών, ο δείκτης λύγισε κάτω από το βάρος των ρευστοποιήσεων υποχωρώντας στα όρια του κλεισίματος της Δευτέρας (3.540 μονάδες) και ισάριθμες φορές υψώθηκαν αναχώματα αγορών, με εντολές που εκπορεύτηκαν κυρίως από θεσμικά χαρτοφυλάκια. Την τρίτη φορά, όμως, οι εντολές πωλήσεων υπερίσχυσαν αυτές των αγορών και το θετικό πρόσημο του γενικού δείκτη γύρισε σε αρνητικό. Στους αγοραστές, πάντως, για πρώτη φορά
έπειτα από καιρό εντοπίστηκαν και ιδιώτες μικροεπενδυτές, ενώ στους πωλητές, εκτός των θεσμικών χαρτοφυλακίων, διακρίθηκαν οι πάσης φύσεως «τρέιντερ» καθ' όσον μάλιστα πολλοί χρηματιστές έκλειναν χθες τις στρόφιγγες του «αέρα» που είχαν ανοίξει από την Παρασκευή. 
