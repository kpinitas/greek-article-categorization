Χαμηλό δείκτη ευαισθητοποίησης παρουσιάζουν οι Ελληνες στα ζητήματα εθελοντισμού. Αυτό προκύπτει από πρόσφατη έρευνα που πραγματοποιήθηκε μεταξύ 27 Nοεμβρίου και 1 Δεκεμβρίου από το Κέντρο Εξυπηρέτησης Πολιτών. Η έρευνα διεξήχθη με τηλεφωνική συνέντευξη σε τυχαίο δείγμα 1.000 ενήλικων κατοίκων της Αττικής. Το 61, 1% των ερωτηθέντων δήλωσε ότι δεν έχει λάβει ποτέ καμία ενημέρωση σχετικά με το θέμα του εθελοντισμού. Ενώ μόνο το 16, 7% απάντησε με σιγουριά ότι γνωρίζει το ζήτημα της εθελοντικής προσφοράς. Ακόμη μεγαλύτερο ­70, 1%­ είναι το ποσοστό εκείνων που δεν έχουν συμμετάσχει έστω και μία φορά σε εθελοντικές ομάδες για την επίτευξη ενός σκοπού. Μόλις το 3, 8% είναι μέλη μιας οργανωμένης ομάδας, ενώ το 16, 1% ασχολείται περιστασιακά με τέτοιες ενέργειες και το 9, 4% συμμετείχε μόνο μία φορά σε αντίστοιχη οργάνωση. Αν η επιτυχία της Ολυμπιάδας του Σίδνεϊ στηρίχθηκε στην εθελοντική συμμετοχή των Αυστραλών, τότε το ποσοστό 39, 9% των ερωτηθέντων που δηλώνουν απρόθυμοι να λάβουν μέρος σε οποιαδήποτε εθελοντική οργάνωση είναι ιδιαίτερα ανησυχητικό. Σχετικά με την εθελοντική διάσταση των Ολυμπιακών Αγώνων ο γενικός γραμματέας του υπουργείου Πολιτισμού κ. Καρτάλης ανέφερε ότι στόχος της Οργανωτικής Επιτροπής είναι «οι 50.000 εθελοντές που χρειάζονται για τους Aγώνες του 2004 να προκύψουν μέσα από ένα πρόγραμμα, που θα συναρτά την εκπαίδευση, τη στελέχωση, την ευαισθητοποίηση, την προβολή και την προσέλκυση». Παρ' όλα αυτά, όπως τόνισε η υπουργός Δημόσιας Διοίκησης Βάσω Παπανδρέου, η Οργανωτική Επιτροπή δεν έχει εξαγγείλει ακόμη συγκεκριμένες προτάσεις για την υλοποίηση ενός προγράμματος εθελοντών για τους Ολυμπιακούς Αγώνες. Παρ' ότι η ενημέρωση, η ευαισθητοποίηση και η δραστηριοποίηση του κοινού σε ζητήματα εθελοντικής προσφοράς παρουσιάζονται ισχνές, η σκέψη για συμμετοχή έχει περάσει από τους περισσότερους. Μόνο το 16, 2% δηλώνει ότι δεν έχει σκεφτεί ποτέ να λάβει μέρος σε εθελοντικές οργανώσεις. Τα άτομα με ειδικές ανάγκες, οι ηλικιωμένοι, οι οικονομικοί μετανάστες και τα άτομα σε εξάρτηση ή απεξάρτηση είναι εκείνοι τους οποίους θα βοηθούσαν πρωτίστως οι ερωτηθέντες. Το 43, 4% πιστεύει ότι ο αρμοδιότερος φορέας για την επιτυχημένη διαχείριση του εθελοντισμού είναι η κυβέρνηση σε συνεργασία με την Τοπική Αυτοδιοίκηση. Με αφορμή το στοιχείο αυτό η κ. Παπανδρέου ανακοίνωσε τη δημιουργία μιας εθνικής επιτροπής, η οποία είναι ανοιχτή και θα συμμετέχουν υπουργεία, κυβερνητικοί φορείς, μη κυβερνητικές οργανώσεις και εθελοντικές οργανώσεις, ενώ θα υπάρχουν και δύο γραμματείες για να συντονίζουν τις διάφορες δράσεις. B. ΔIΟNYΣΟΠΟYΛΟY
