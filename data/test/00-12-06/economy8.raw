Κρίσιμη θεωρείται η σημερινή ημέρα για τη δημοπρασία των συχνοτήτων σταθερής-ασύρματης τηλεφωνίας, που είναι πιθανόν να είναι και η τελευταία εάν δεν αποφασίσουν οι πέντε εναπομείναντες υποψήφιοι να βάλουν βαθύτερα το χέρι στην τσέπη για να «χτυπήσουν» τις διαθέσιμες συχνότητες.
 Η Ideal Wireless αποσύρθηκε αναγκαστικά από τη διαδικασία, αφού προηγουμένως υποχρεώθηκε να ασκήσει στον 8ο γύρο το δικαίωμα προσωρινής αποχής («πάσο») για
τέταρτη φορά, προκειμένου να μην υποβάλει οικονομική προσφορά. Υπενθυμίζεται ότι κάθε ενδιαφερόμενος μπορεί έως τέσσερις φορές να «πάει πάσο», διαφορετικά οφείλει να υποβάλει προσφορά εάν δεν είναι πλειοδότης από προηγούμενο γύρο. Εως χθες το βράδυ είχαν γίνει 13 γύροι προσφορών και είχαν δημοσιοποιηθεί τα αποτελέσματα των 12 γύρων σύμφωνα με τα οποία: 
 - Η κοινοπραξία ΔΕΗ με τις τράπεζες Εθνική-Αλφα-Γενική ήταν πλειοδότης για φάσμα 2 επί 112 ΜΗΖ στη ζώνη Β με τίμημα 3, 01 δισ.
 - Η κοινοπραξία Τέλεκομ Ιτάλια-Forthnet (Μεσογειακές Ευρυζωνικές Υπηρεσίες) υπέβαλε άκυρη προσφορά στον 9ο γύρο (δεν κατέθεσε εγγυητική στο απαραίτητο ύψος) και της επιβλήθηκε πρόστιμο 5 εκατ. Πρόσφερε όμως 2, 92 δισ. για φάσμα 2 επί 56 ΜΗΖ στην περιοχή Β.
 - Η Πάναφον αφού «χτυπήθηκε» με την Quest ήταν προσωρινός μειοδότης για φάσμα 2 επί 56 ΜΗΖ στη ζώνη Β με προσφορά 2, 77 δισ. δραχμών. 
 Για φάσμα 2 επί 14 ΜΗΖ στη ζώνη Α δεν είχε υποβληθεί καμία προσφορά.
 Εάν η δημοπρασία σταματούσε χθες, το Δημόσιο θα συγκέντρωνε περίπου 21 δισ. δραχμές (μαζί με τα χρήματα που θα έπρεπε να δώσει ο ΟΤΕ) 
