 «Ζούμε και αναπνέουμε για τον αγώνα με τη Λίβερπουλ. Θέλω στο μυαλό σας να έχετε μόνο τις φανέλες της Λίβερπουλ και πώς θα προκριθούμε. Θα παίξουμε επιθετικά για τη νίκη». Το σύνθημα για φουλ επίθεση αύριο βράδυ στο «Ανφιλντ» έριξε χθες ο Τάκης Λεμονής στην ομιλία του στους ποδοσφαιριστές στο Ρέντη, σε μια προσπάθεια να τους τονώσει το ηθικό για τη ρεβάνς του Kυπέλλου UEFA. Ο «ερυθρόλευκος» τεχνικός μάλιστα, ζήτησε από τη διοίκηση να αγωνιστεί ο Ολυμπιακός με την ολόλευκη εμφάνιση στην Αγγλία, καθώς του θυμίζει παλαιές εποχές της πειραϊκής ομάδας και επιτυχή αποτελέσματα εκτός έδρας.
 Ο Λεμονής έχει πάρει τις αποφάσεις του για την ενδεκάδα, αλλά χθες στο εκπαιδευτικό διπλό το οποίο διεξήχθη υπό συνεχή βροχή (συνθήκες, δηλαδή, Λίβερπουλ) φρόντισε να μην ανοίξει τα χαρτιά του, τόσο για τον τερματοφύλακα (Γεωργίου ή Ελευθερόπουλος) όσο και για τον επιτελικό μέσο (Ζέτερμπεργκ ή Τζιοβάνι). Το σίγουρο είναι ότι επιστρέφει στα χαφ ο Τζόρτζεβιτς και ότι ο Κωστούλας είναι ο επικρατέστερος αντί Ζε Ελίας.
 Ο Τζιοβάνι, ο οποίος παρουσιάζεται ψυχολογικά και κυρίως αγωνιστικά μεταμορφωμένος το τελευταίο διάστημα, σε δηλώσεις του στο MEGA υποστήριξε ότι «χρωστάμε μία μεγάλη επιτυχία στον κόσμο του Ολυμπιακού και αυτή πρέπει να έρθει στο παιχνίδι με τη Λίβερπουλ» και πρόσθεσε: «Πρέπει να παίξουμε επιθετικά στην Αγγλία, ώστε να κυνηγήσουμε τη νίκη και την πρόκριση. Οι Ελληνες ποδοσφαιριστές χρειάζεται να έχουν εμπιστοσύνη στις δυνατότητές τους και όπου και αν πηγαίνουν να επιδιώκουν τη νίκη».
 H Η αποστολή του Ολυμπιακού αναχωρεί σήμερα στις 10 το πρωί με πτήση τσάρτερ για το Λίβερπουλ και στις 8.30 μ.μ. θα γίνει προπόνηση στο «Ανφιλντ», χωρίς όμως, τον Στέλιο Γιαννακόπουλο, ο οποίος ένιωσε και χθες ενοχλήσεις στο δεξί πόδι και αποκλείστηκε από την 21άδα, όπως και οι Ζε Ελίας, Αντζας, Χούτος, Καστίγιο, Τσενάμο, Σηφάκης.
 H «Μετά τη Λίβερπουλ θα ασχοληθούμε πάλι με το θέμα του ξένου προπονητή» υποστήριξε χθες βράδυ στην «Ε» κορυφαίο διοικητικό στέλεχος του Ολυμπιακού, το οποίο τόνισε ότι «τώρα όλα έχουν παγώσει εν όψει του κρίσιμου αγώνα στην Αγγλία».
