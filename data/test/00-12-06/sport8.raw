 Αν πραγματικά ισχύει ότι «οι μεγάλες ομάδες φαίνονται στα δύσκολα», όπως υπενθύμισε χθες στο αεροδρόμιο ο αρχηγός Νίκος Χατζής, τότε η αποψινή αναμέτρηση (21.30) της ΑΕΚ με την Κίντερ στην Μπολόνια είναι μια καλή ευκαιρία για να το αποδείξει. Γιατί δυσκολότερες συνθήκες από αυτές που καλείται να αντιμετωπίσει δεν θα μπορούσε να τις φανταστεί ούτε στους χειρότερους εφιάλτες της. Πρώτον, γιατί προέρχεται από μια βαριά εντός έδρας ήττα από τον Ολυμπιακό στο ελληνικό πρωτάθλημα. Δεύτερον, γιατί ακόμη δεν έχει στεγνώσει το μελάνι από τις υπογραφές για την κοινή συναινέσει λύση της συνεργασίας με τον Μίλαν Γκούροβιτς («ένιωσα αδικημένος γιατί δεν είχα πάρει δραχμή, ούτε την άδεια που ζήτησα, γι' αυτό έφυγα»), που ήταν μόνο ένα από τα πολλά προβλήματα που την ταλαιπωρούν αυτή την εποχή. Και τρίτον γιατί καλείται να αντιμετωπίσει μια ισχυρή ομάδα από την οποία διεκδικεί την πρώτη θέση του Β  ομίλου της Ευρωλίγκας. Η Κίντερ προέρχεται από εκτός έδρας θρίαμβο (68-82) στο σπαγγέτι σιρκουί επί της Τριέστε και ακολουθεί κατά πόδας την αήττητη ΠΑΦ. Σαν να μην έφταναν όλα αυτά, προστέθηκε η επιπλέον ταλαιπωρία από την απεργία των υπαλλήλων στο αεροδρόμιο της Ρώμης. Η αποστολή αναγκάστηκε να φτάσει στην Μπολόνια οδικώς, αφού πρώτα πέταξε για το Μιλάνο κι από εκεί για το Φορλί. Μοναδικός καλός οιωνός στην αποψινή μάχη είναι ότι ο «Ντούντα» εξακολουθεί να μετράει μόνο νίκες με αντίπαλο τον Ετόρε Μεσίνα, συμπεριλαμβανομένου και του περσινού τελικού του Σαπόρτα στη Γενεύη.
 «Για μας είναι ευκαιρία να επιστρέψουμε στο καλό μας παιχνίδι», τόνισε ο κόουτς πριν ευχηθεί «καλή τύχη» στον Μίλαν Γκούροβιτς (παραδέχτηκε ότι μιλάει με την Κίντερ με εναλλακτική λύση την Μπουντούτσνοστ). Την ώρα που ο παίκτης παραπονιόταν ότι τις τελευταίες μέρες δεν του μίλαγε ούτε ο προπονητής ούτε η διοίκηση, ο Ιβκοβιτς επέμενε ότι «κάναμε προσπάθεια να τον κρατήσουμε στην ομάδα, αλλά εκείνος φαίνεται πως είχε βρει ήδη εναλλακτική λύση», ενώ η διοίκηση στην ανακοίνωση που εξέδωσε χθες το πρωί κατά την πάγια φετινή τακτική της χρέωνε στον «Ντούντα» κι αυτή την απόφαση. 
 Στην Αθήνα έμεινε κι ο Δήμος Ντικούδης, που δεν μπόρεσε να ξεπεράσει τις ενοχλήσεις στη μέση. Αντίθετα ταξίδεψε κανονικά ο Ιμπραήμ Κουτλουάι, που εξακολουθεί να περιμένει «καλά νέα» από το ΑΣΕΑΔ για τη συμμετοχή του και στο ελληνικό πρωτάθλημα. «Πρέπει να συνέλθουμε από την άσχημη εμφάνιση με τον Ολυμπιακό. Οφείλουμε να μείνουμε συγκεντρωμένοι για 40' ειδικά στην άμυνα» έλεγε ενώ δίπλα του ο Βρίμπισα Στεφάνοφ διέψευδε κατηγορηματικά ότι σκοπεύει να φύγει γιατί είναι απλήρωτος.
 *Χωρίς τον τραυματία Ρέσπερτ, που ούτως ή άλλως δεν έχει δικαίωμα συμμετοχής, και με ψηλά το ηθικό μετά την πρώτη νίκη στο ελληνικό πρωτάθλημα επί του Ηρακλείου, η Νήαρ Ηστ αντιμετωπίζει το απόγευμα (17.10) στο Ισραήλ τη Μακάμπι Ραμάτ Γκαν στο δεύτερο αγώνα του ομίλου του Κόρατς.
 * Με ανακοίνωσή του ο πρόεδρος της Δάφνης Κώστας Τζιβελέκας στήριξε τον προπονητή Νίκο Χριστοδούλου («θα ήμασταν τρελοί αν του ρίχναμε ευθύνες») επικαλούμενος τις πολύ καλές εμφανίσεις της ομάδας κόντρα σε ισχυρούς αντιπάλους. Αντίθετα αποχώρησε επικαλούμενος προσωπικούς λόγους ο μάνατζερ Γιάννης Παραγιός, ενώ αντικαταστάθηκε ο ασίσταντ Ηλίας Κατζούρης και τη θέση του πήρε ο Θεόδωρος Ορφανίδης που μέχρι πρότινος ήταν συνεργάτης του Δημήτρη Αποσκίτη στο Μίλωνα.
