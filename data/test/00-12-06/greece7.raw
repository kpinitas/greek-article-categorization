 ροσοχή! Αυτή τη φορά δεν πρόκειται για εξαγγελία οραμάτων! ». Στη χθεσινή εκδήλωση για το Αττικό Τραμ δεν έγινε η παραπάνω προειδοποιητική ανακοίνωση, αν και θα ήταν απόλυτα δικαιολογημένη εφόσον κανείς προσπαθούσε να μετρήσει πόσες μελέτες, εξαγγελίες και αντιπαραθέσεις είχαν γίνει την τελευταία δεκαετία για το έργο που ετοιμάζεται να πάρει τώρα «σάρκα και οστά».
 Η εκδήλωση για το τραμ όμως έδειξε, για πρώτη φορά ίσως, ότι όλοι οι εμπλεκόμενοι φορείς έχουν βρει μια οδό συνεννόησης και, πιεζόμενοι από τις απαιτήσεις της Διεθνούς Ολυμπιακής Επιτροπής, είναι αποφασισμένοι να προσφέρουν στην Αθήνα ένα νέο δίκτυο τραμ, όσο και αν οι προθεσμίες είναι εξαιρετικά ασφυκτικές.
 Η εκδήλωση έγινε με πρωτοβουλία του υπουργείου Μεταφορών, το οποίο θα έχει και
την εποπτεία του έργου. Το τραμ όμως θα υλοποιηθεί από θυγατρική της Αττικό Μετρό (η οποία εποπτεύεται από το ΥΠΕΧΩΔΕ). Ο υπουργός Μεταφορών Χρ. Βερελής δήλωσε ότι το έργο που έως πρόσφατα έμοιαζε αδιανόητο θεωρείται τώρα προφανές και αναγκαίο για μια πόλη 4 εκατομμυρίων κατοίκων όπου ο αριθμός των οχημάτων διπλασιάζεται κάθε δέκα χρόνια και η κατάσταση οδηγείται σε πλήρη ακινησία (η μέση ταχύτητα των οχημάτων έπεσε στα 3 χλμ./ώρα όταν δεν κυκλοφορούσε κανένα μέσο μαζικής μεταφοράς στην τελευταία 24ωρη απεργία της ΓΣΕΕ).
 Στόχος για το υπουργείο Μεταφορών είναι το έργο να είναι έτοιμο έως το τέλος του 2003 ώστε να ξεκινήσουν οι δοκιμές και να παραδοθεί έτοιμο το αργότερο έως
τον Ιούνιο του 2004. Ο πρόεδρος της Αττικό Μετρό, Λ. Κίκηρας, δήλωσε όμως ότι τώρα είναι σε εξέλιξη μεγάλος αριθμός μελετών γύρω από την κατασκευή των γραμμών τραμ προκειμένου να επιλεγούν οι κατάλληλες διαδρομές, να ελεγχθεί η κατασκευασιμότητα και βιωσιμότητα του έργου. Ο κ. Κίκηρας χαρακτήρισε «επιτεύξιμο» το στόχο να είναι έτοιμο το έργο το 2004, αλλά είπε ότι περιλαμβάνει υψηλές απαιτήσεις και ρίσκο.
 Ο υπουργός ΠΕΧΩΔΕ Κ. Λαλιώτης, που παρακολούθησε την εκδήλωση από το ακροατήριο, μίλησε αργότερα στις κάμερες με θερμά λόγια για το Αττικό Τραμ. Ο δήμαρχος Αθηναίων Δ. Αβραμόπουλος δεν παρέστη στην εκδήλωση, αν και είχε κληθεί (προτίμησε τα αποκαλυπτήρια του μνημείου πεσόντων αεροπόρων) αλλά θύμισε ότι την ιδέα του τραμ είχε αγκαλιάσει με ενθουσιασμό ο δήμος πριν από πέντε χρόνια και δήλωσε «ψυχικά παρών» στην εκδήλωση και χαρούμενος για την εξέλιξη.
 Υπενθυμίζεται ότι για το τραμ της Αθήνας είχε πραγματοποιήσει την πρώτη μελέτη, επί δημαρχίας του, ο αείμνηστος Α. Τρίτσης το 1990. Στη χθεσινή εκδήλωση ο καθηγητής Ι. Φραντζεσκάκης τόνισε την ένταση με την οποία ασκήθηκαν
πιέσεις από τη Διεθνή Ολυμπιακή Επιτροπή για να γίνει το τραμ. Μίλησαν επίσης δύο παλαιοί τραμβαγιέρηδες για τις εποχές που το τραμ κυλούσε ακόμα και ο δήμαρχος Μοσχάτου, Τ. Παπαντώνης, για τότε που το τραμ σταματούσε στα κέντρα διασκέδασης στις Τζιτζιφιές.
 Οι δύο γραμμές θα κινούνται, η πρώτη στη διαδρομή Ζάππειο - Ν. Σμύρνη- Π. Φάληρο-Ν. Φάληρο και η δεύτερη θα συνεχίζει μετά το Π. Φάληρο προς Αγ. Κοσμά και Γλυφάδα. Το συνολικό κόστος είναι 107 δισ. δραχμές, εκ των οποίων τα 45 θα
καλυφθούν από το Γ' ΚΠΣ. Τα υπόλοιπα θα καλυφθούν από τους ιδιώτες που θα αναλάβουν την προμήθεια του τροχαίου υλικού και την εκμετάλλευση του έργου. Σε
επόμενη φάση θα δημιουργηθούν τρεις πρόσθετες γραμμές: Πειραιάς-Πέραμα, Γουδί-Αλεξάνδρας-Πλ. Αιγύπτου-Βοτανικός, Α. Πατήσια-Πλ. Αιγύπτου.
 Τον ερχόμενο Μάρτιο θα μπορεί το Αττικό Μετρό να λειτουργεί και να καλύπτει το
μεγαλύτερο ποσοστό των λειτουργικών του εξόδων, εφόσον συνεχίσει η αυξητική τάση στα έσοδα. Οπως ανέφερε ο πρόεδρος της Αττικό Μετρό Λ. Κίκηρας, τα ετήσια
λειτουργικά έξοδα της εταιρείας είναι 17 δισ. δραχμές. Τα έσοδα τον περασμένο Μάιο ήταν 650 εκατ. δραχμές, τον Οκτώβριο έφθασαν τα 850 εκατ. και το Δεκέμβριο αναμένεται να φθάσουν το 1 δισ.
