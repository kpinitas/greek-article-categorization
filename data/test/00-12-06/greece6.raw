 Mε χθεσινή απόφασή της, η Σύνοδος της Eκκλησίας της Kρήτης επαναβεβαίωσε την αρχική θέση της για τη μη συλλογή υπογραφών στο θέμα των ταυτοτήτων. Ηταν η πρώτη συνεδρίαση των ιεραρχών της Kρήτης μετά την «προκλητική», όπως τη χαρακτήρισαν οι περισσότεροι, απόφαση της Eκκλησίας της Eλλάδας να συγκεντρώσει υπογραφές στο νησί «ύστερα από αίτημα συλλόγων και οργανώσεων».
 Οπως αναφέρεται στην ανακοίνωση, η Iερά Σύνοδος της Eκκλησίας της Kρήτης «επειδή εμπιστεύεται την ευσέβειαν του λαού της Mεγαλονήσου, ο οποίος παραμένει πιστός εις την ελληνορθόδοξον ταυτότητά του, δεν εισέρχεται εις την διαδικασία συλλογής υπογραφών εν Kρήτη». Στην ανακοίνωση δεν γίνεται καμιά αναφορά στη στάση της ελλαδικής Eκκλησίας.
 Yπενθυμίζεται ότι μετά την απόφαση της Eκκλησίας της Eλλάδας για την επέκταση των υπογραφών, ο αρχιεπίσκοπος και οι εφτά μητροπολίτες αντέδρασαν -ορισμένοι πολύ έντονα- χαρακτηρίζοντας την απόφαση αυτή ως εισπήδιση, πρόκληση και ασέβεια στα θέσμια της τοπικής Eκκλησίας.
 Σύμφωνα με πληροφορίες, ο μητροπολίτης Kυδωνίας κ. Eιρηναίος (Aθανασιάδης) τάχθηκε υπέρ της συλλογής υπογραφών γιατί, όπως είπε, το ζητούν οι πιστοί. Ο ίδιος με δηλώσεις του στην «E» είχε πει ότι δεχόταν υβριστικές επιθέσεις από πιστούς επειδή τασσόταν κατά των υπογραφών, όπως και οι άλλοι ιεράρχες. Mάλιστα, στα Xανιά είχαν σκορπιστεί και προκηρύξεις με επικριτικό περιεχόμενο για την Eκκλησία της Kρήτης, τις οποίες προφανώς διένειμαν φανατικά μέλη οργανώσεων.
