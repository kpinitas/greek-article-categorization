 Ο πρωθυπουργός και οι κορυφαίοι υπουργοί χαρακτήρισαν χθες, στην κυβερνητική επιτροπή, το 2001 ως το κρισιμότερο έτος της κυβερνητικής θητείας και συμφώνησαν ότι τα πάντα θα κριθούν από «την αποφασιστικότητα και την αποτελεσματικότητα» που θα επιδείξουν. Και επ' αυτού ο κ. Σημίτης ήταν απολυτος: Οι διαρθωτικές αλλαγές που έχουμε εξαγγείλει -είπε- θα προχωρήσουν οπωσδήποτε.
 Οπως είπε ο Κ. Λαλιώτης, ο πολιτικός σχεδιασμός της κυβέρνησης έχει ορίζοντα τετραετίας, ώστε να έχουν αποδώσει όλα τα κυβερνητικά μέτρα και οι εκλογές να γίνουν λίγο πριν από τους Ολυμπιακούς Αγώνες του 2004. Ολοι συμφώνησαν ότι η οικονομία είναι «το δυνατό χαρτί» της κυβέρνησης και πρέπει να παραμείνει. «Ο κόσμος πρέπει να νιώθει ασφάλεια και τη βεβαιότητα ότι η πρόοδος των τελευταίων χρόνων θα διατηρηθεί» είπε ένας από τους υπουργούς.
 Για να γίνει αυτό δυνατό, πρωθυπουργός και υπουργοί συμφώνησαν ότι πρέπει να συντρέξουν οι εξής προϋποθέσεις: 
 Η ανάπτυξη να είναι 5%, όπως έχει προβλεφθεί (έναντι 3% του μέσου κοινοτικού όρου), ώστε να αρχίσει να γίνεται πράξη η πραγματική σύγκλιση.
 Να αξιοποιηθούν όλοι οι πόροι του τρίτου Κοινοτικού Πλαισίου Σύγκλισης (περίπου 17 τρισεκατομμύρια για τα επόμενα εφτά χρόνια) και να γίνουν τα προβλεπόμενα έργα που μπορεί ν' αλλάξουν την όψη της χώρας, και ειδικά των καθυστερημένων περιοχών.
 Να γίνουν, μέσα στο 2001, όλες οι αναγκαίες διαρθρωτικές αλλαγές: Αντιμετώπιση
του ασφαλιστικού, αλλαγές στο Εθνικό Σύστημα Υγείας και στη Δημόσια Διοίκηση, ιδιωτικοποίηση ή μετοχοποίηση δημόσιων υπηρεσιών (π.χ. Ολυμπιακή, Αγροτική Τράπεζα κ.ά.).
 Ενεργοποίηση του νόμου που επιφέρει αλλαγές στις εργασιακές σχέσεις, ώστε ν' αρχίσει να μειώνεται η ανεργία.
 Στη συνεδρίαση έγινε εκτενής συζήτηση για την τακτική που πρέπει ν' ακολουθήσει η κυβέρνηση, ώστε να μην εμφανιστούν φαινόμενα που παρατηρήθηκαν κατά τη συζήτηση του νομοσχεδίου για τα εργασιακά, και τονίστηκε ότι πρέπει να
γίνει καλύτερη συνεννόηση με την κοινοβουλευτική ομάδα, τα συνδικαλιστικά στελέχη και όλους τους εμπλεκόμενους σε κάθε επιχειρούμενη αλλαγή.
 Οπως λένε κορυφαίοι υπουργοί, από την επιτυχία αυτού του σχεδιασμού θα εξαρτηθεί η τύχη του ΠΑΣΟΚ στις επόμενες εκλογές. Αν οι εξαγγελίες υλοποιηθούν
-εξηγούν- θα πάει στις εκλογές με σιγουριά. Αν όχι, τότε στην αβεβαιότητα που θα επικρατεί, μπορεί να γίνει απειλητικός ο κίνδυνος ανατροπής του πολιτικού συστήματος με την εμφάνιση του φημολογούμενου κόμματος Αβραμόπουλου.
 Στη χθεσινή συνεδρίαση ο υπουργός Eθνικής Οικονομίας Γιάννος Παπαντωνίου παρουσίασε την κατάσταση της οικονομίας, εκφράζοντας συγκρατημένη αισιοδοξία για πτωτική πορεία του πετρελαίου και του δολαρίου και ανοδική του Χρηματιστηρίου. Και ο υπουργός Εξωτερικών, Γιώργος Παπανδρέου, έκανε μια εκτίμηση της εταιρικής σχέσης της Τουρκίας με την Ευρωπαϊκή Ενωση, λέγοντας ότι το κείμενο που υιοθετήθηκε προχθές αποτελεί την καλύτερη δυνατή λύση, που ικανοποιεί τις επιδιώξεις της χώρας μας. Μίλησαν, επίσης, η Βάσω Παπανδρέου και οι Κ. Λαλιώτης και Π. Ευθυμίου, ενώ απουσίαζαν στο εξωτερικό οι Α. Τσοχατζόπουλος και Ν. Χριστοδουλάκης.
