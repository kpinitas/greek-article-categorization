Το βιβλίο κάθε κατηγορίας είναι μια ακμάζουσα πολιτιστική βιομηχανία, εξακολουθώντας ωστόσο να αντιπροσωπεύει ένα ισχνό ποσοστό στις οικογενειακές δαπάνες. Με απλά λόγια, οι εκδότες εμφανίζουν υψηλή παραγωγή και οι αγοραστές αυξανόμενη μεν, αλλά χαμηλή ζήτηση.
 Ολα ετούτα βγαίνουν από την Ερευνα Οικογενειακών Προϋπολογισμών της Εθνικής Στατιστικής Υπηρεσίας, η οποία γίνεται ανά πενταετία. Ετσι, οι δαπάνες των ελληνικών νοικοκυριών για βιβλία υπολογίζονται σε 133 δισ. το 2000, έναντι 74, 7 δισ. το 1994 και 13, 6 δισ. το 1988. Κατά την τελευταία πενταετία, η αύξηση που σημειώθηκε σε τρέχουσες τιμές είναι της τάξεως του 78%, ενώ σε σταθερές τιμές του 33%. Τα στοιχεία αυτά ανακοινώθηκαν σε χθεσινή συνέντευξη Τύπου του Εθνικού Κέντρου Βιβλίου, παρόντων του διευθυντή του Χρήστου Γ. Λάζου
και του ειδικού συμβούλου του Κέντρου Σωκράτη Καμπουρόπουλου.
 Η μέση μηνιαία δαπάνη μιας οικογένειας για βιβλία είναι 353 δρχ. το 1988, 1.919 δρχ. το 1994 και 3.339 δρχ. το 2000 - με βάση τις τρέχουσες τιμές για κάθε χρόνο μελέτης. Αυτή η αύξηση, όσο κι αν φαίνεται εντυπωσιακή, οφείλεται εν μέρει και στο γεγονός ότι τα βιβλία είναι πιο ακριβά από το 1988 έως σήμερα.
 Η μεταβολή της σε σταθερές τιμές 1994/2000, λαμβάνοντας υπόψη τα ανταγωνιστικά
προϊόντα του βιβλίου, διαμορφώνεται ως εξής: βιβλία: 30, 14%, εφημερίδες/περιοδικά 14, 38%, δημόσια θεάματα 78, 39%, υπηρεσίες πολιτισμού 22, 45%, τυχερά παιχνίδια: -6, 76%, εκπαίδευση: 39, 25%. Από αυτά τα ποσοστά αποδεικνύεται ότι περισσότεροι αναγνώστες προτιμούν να αγοράσουν ένα βιβλίο από μια εφημερίδα, ενώ εντυπωσιακή είναι η αύξηση των δημοσίων θεαμάτων, επειδή συνδέεται με την άνθηση των κινηματογραφικών αιθουσών.
 Η εκτίμηση του μεγέθους της αγοράς του βιβλίου συμπληρώνεται με τις δαπάνες του κράτους για την αγορά βιβλίων, που ανέρχονται στα 15 δισ., εκ των οποίων 6, 8 δισ. η επιχορήγηση των δημοσίων βιβλιοθηκών, 6, 4% η έκδοση και διανομή των
πανεπιστημιακών συγγραμμάτων και 1, 9 δισ. οι λοιπές αγορές από υπουργεία και οργανισμούς.
 Κι άλλα στοιχεία φέρνει στο φως η έρευνα. Οι δαπάνες των νοικοκυριών για την αγορά σχολικών βιβλίων από το 1994 ώς το 2000 αυξήθηκαν από 45, 2 δισ. σε 54, 7%
σε τρέχουσες τιμές (αύξηση 21%). Για τις υπόλοιπες κατηγορίες, η αύξηση -πάντα
σε τρέχουσες τιμές- είναι της τάξης του 164, 7%.
