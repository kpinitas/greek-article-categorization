 Ρευστότητα ύψους 2, 4 τρισ. δρχ. θα απελευθερώσει σταδιακά η Τράπεζα της Ελλάδος
μέχρι το Μάρτιο του 2002. Το ποσόν αυτό αντιστοιχεί στις υποχρεωτικές δεσμεύσεις (ανακαταθέσεις) που είχαν τοποθετήσει τα πιστωτικά ιδρύματα στην ΤτΕ, ανάλογα με το ύψος των συναλλαγματικών καταθέσεων που διέθεταν. Το νέο πλαίσιο δεσμεύσεων προσαρμόζεται πλέον με χθεσινή Πράξη του Συμβουλίου Νομισματικής Πολιτικής στα ισχύοντα στη ζώνη του ευρώ. Ετσι οι τράπεζες θα είναι υποχρεωμένες να καταβάλλουν στην ΤτΕ μόνο το 2% του συνόλου των καταθέσεων σε ευρώ ή σε νομίσματα της ζώνης του ευρώ, αφού πλέον οι καταθέσεις
 Η Τράπεζα της Ελλάδος, σύμφωνα με στέλεχος του Συμβουλίου Νομισματικής Πολιτικής, θα «απελευθερώνει» σταδιακά τη ρευστότητα που προκύπτει από τη μείωση των συναλλαγματικών δεσμεύσεων στα πιστωτικά ιδρύματα, ανά τρίμηνο. Ταυτόχρονα ανά τρίμηνο η ΤτΕ θα χορηγεί ρευστότητα στις τράπεζες από τις δραχμικές καταθέσεις. Μάλιστα είναι προγραμματισμένο οι καταθέσεις αυτές να λήγουν ημέρα Τετάρτη, κατά την οποία πραγματοποιεί τις παρεμβάσεις της και η Ευρωπαϊκή Κεντρική Τράπεζα. 
 Ετσι, σύμφωνα με την Πράξη του Συμβουλίου Nομισματικής Πολιτικής, προβλέπεται η βαθμιαία αποδέσμευση των υφισταμένων στις 11 Δεκεμβρίου 2000 ανακαταθέσεων σε συνάλλαγμα στην ΤτΕ ως εξής: 
 Για τις καταθέσεις σε ευρώ ή σε νομίσματα της ζώνης αυτού, το 50% αυτών αποδεσμεύεται στις 3 Ιανουαρίου 2001, το δε υπόλοιπο 50% στις 28 Μαρτίου 2001.
 Για τις καταθέσεις σε λοιπά νομίσματα εκτός ευρώ (όπως δολάρια), αποδεσμεύεται
άμεσα στις 3 Ιανουαρίου 2001 το 10% αυτών. Το υπόλοιπο 90% που απομένει θα αποδεσμευθεί σε τρεις ισόποσες δόσεις (30% κάθε φορά) το Μάρτιο του 2001, το Σεπτέμβριο του 2001 και το Μάρτιο του 2002. 
