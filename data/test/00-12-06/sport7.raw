 Η μετοχική σχέση του με μια εμπορική εταιρεία έμπλεξε σε σοβαρές δικαστικές περιπέτειες τον πολυνίκη προπονητή των δρόμων ταχύτητας Χρ. Τζέκο. Ο προπονητής των χρυσών Ολυμπιονικών, Κατερίνας Θάνου και Κώστα Κεντέρη, δεν θα «πετούσε» χθες το απόγευμα για το Μπαλί, όπου θα προετοιμαστούν οι αθλητές του, αν νωρίτερα οι δικαστές δεν είχαν αναστείλει την ποινή των 7 χρόνων κάθειρξης που του επιβλήθηκε! 
 Κατά πλειοψηφία δύο προς ένα, και με αντίθετη εισαγγελική πρόταση, οι εφέτες καταδίκασαν τον προπονητή για το αδίκημα της «απάτης» σε βαθμό κακουργήματος, αθωώνοντας ταυτόχρονα τους δύο συγκατηγορούμενούς του.
 Σύμφωνα με το κατηγορητήριο, οι εκπρόσωποι της εταιρείας «Γ. Καραγιάννης και Σία Ο.Ε.», με έδρα το Ρέθυμνο, υπέστησαν με υπαιτιότητα των κατηγορουμένων ζημιά 55-58 εκατομμυρίων δραχμών. Στο εδώλιο κάθησαν επίσης οι Γεώργιος και Νικ. Λύκος, ενώ κεντρικό πρόσωπο στην κατηγορία είναι ο Σπ. Λύκος, ο οποίος όμως φυγοδικεί και έτσι η δίκη για αυτόν διαχωρίστηκε.
 Τον Οκτώβριο του 1993, η εταιρεία συμπληρωμάτων διατροφής του προπονητή συστεγάζοταν με την εταιρεία ΠΑΛΕΤ Α.Ε. (αντιπροσώπευε την CAMEL στην Ελλάδα), ιδιοκτησίας της οικογένειας Λύκου. Η ΠΑΛΕΤ δέχτηκε παραγγελία εμπορευμάτων από την εταιρεία των μηνυτών, οι οποίοι τους κατέβαλαν επιταγές ύψους 58 εκατ. δραχμών.
 Η παραγγελία όμως δεν παραδόθηκε ολόκληρη και ακολούθησε συνάντηση με τον Σπύρο Λύκο. Αυτός, σύμφωνα με το κατηγορητήριο, φέρεται να τους ζήτησε προσωπικές επιταγές, καθώς τις επιταγές της εταιρείας, όπως ισχυρίστηκε, δεν τις προεξοφλούσε η τράπεζα. Υπέγραψε μάλιστα και πρακτικό, με το οποίο δεσμευόταν να επιστρέψει τις πρώτες επιταγές και το υπόλοιπο εμπόρευμα. Σύμφωνα με τον προπονητή Χρ. Τζέκο, «αυθαιρέτως έθεσε (σ.σ. ο φυγόδικος Λύκος) και τη δική του υπογραφή στη δήλωση, με αποτέλεσμα τρία χρονια μετά οι εκπρόσωποι της "Γ. Καραγιάννης" να στραφούν και εναντίον του».
 Στο μεταξύ ο Σπ. Λύκος, ιθύνων νους της εταιρείας, είχε εισπράξει (σύμφωνα με το βούλευμα) τα χρήματα και είχε διαφύγει στο εξωτερικό.
 «Η μόνη μου σχέση με αυτή την εταιρεία ήταν ότι φερόμουν ως κάτοχος 5.000 μετόχων, τις οποίες ουδέποτε είχα παραλάβει. Δεν ήμουν μέλος του διοικητικού συμβουλίου, αλλά εν αγνοία μου με τοποθέτησε και μάλιστα με εξώδικη διαμαρτυρία παραιτήθηκα, δεν υπέγραψα το πρακτικό, δεν είχα κανένα ρόλο σε αυτή την υπόθεση. Δεν γνώριζα τίποτε», είπε ο προπονητής.
 Στο πλευρό του, η ολυμπιονίκης Κατερίνα Θάνου τόνισε ότι «αν είχα αμφιβολία μία στο εκατομμύριο για την εντιμότητά του δεν θα βρισκόμουν ως μάρτυρας εδώ».
 Ο εισαγγελέας Καρούτσος ήταν κατηγορηματικός, όταν πρότεινε την απαλλαγή του Χρ. Τζέκου: «Δεν συνέτρεχε το στοιχείο της γνώσης. Δεν μπορούσε να γνωρίζει την απάτη», τόνισε.
 Οι εφέτες Γεωργίου και Λαμπροπούλου, όμως, παρά την αντίθετη άποψη του προέδρου Εφετών κ. Μπρίλη (ψήφισε υπέρ της αθώωσης), προχώρησαν στην καταδίκη του κατηγορουμένου, αθωώνοντας ταυτόχρονα τους Γιώργο και Νικ. Λύκο. Μάλιστα, διαφώνησαν και στην πρόταση του εισαγγελέα και την άποψη του προέδρου για αναγνώριση ελαφρυντικών, καθώς στο ύψος της ποινής (ο πρόεδρος πρότεινε 5 χρόνια), επιβάλλοντας ποινή 7 ετών.
 Χρειάστηκε μάλιστα να καταθέσει ο σύζυγος της Κατερίνας Θάνου «ότι αναχωρούν για προετοιμασία στο Μπαλί», προκειμένου να ανασταλεί η ποινή του.
 *Να σημειωθεί πάντως ότι την περασμένη Παρασκευή, η ίδια σύνθεση δικαστηρίου έστειλε στη φυλακή (μειοψηφούντος και πάλι του προέδρου και με αντίθετη πρόταση του εισαγγελέα) τον 75χρονο πρώην πρόεδρο της Ενωσης Ιδιοκτητών Επαρχιακού Τύπου, Αθ. Κούκουρα, παρά το γεγονός ότι είχε αρχίσει τις διαδικασίες επιστροφής του ποσού που είχε υπεξαιρέσει από τα ταμεία της Ενωσης. Τον καταδίκασαν σε κάθειρξη 8 ετών (με τις ίδιες μειοψηφίες), ενώ τα μέλη της Ενωσης που τον είχαν μηνύσει δεν παρέστησαν ως πολιτική αγωγή! 
