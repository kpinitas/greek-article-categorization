 Τα λεξικά αποδίδουν κάπως έτσι τον όρο brand. Κι αν τα ζώα δεν διαλέγουν με τι θα μαρκαριστούν, οι άνθρωποι επιλέγουν με περισσή επιμέλεια ποιες σφραγίδες και σηματάκια θα έχουν τα ρούχα, τα παπούτσια ή τα αυτοκίνητα που αγοράζουν, οτιδήποτε καταναλώνουν. Οι πιο γνωστές μάρκες, όπως - Coca Cola, τα Levi's και
- Heinz, μετρούν ήδη έναν αιώνα ύπαρξης. Καιρός δεν ήταν να βρουν γενικώς τα εμπορικά σήματα, τα φορτωμένα με πλήθος μυθολογίες, μια θέση και στα μουσεία; Το πρώτο βήμα έκανε το Victoria and Albert Museum στο Λονδίνο, που φιλοξενεί την έκθεση με τίτλο Brand.New. 
 Οι διοργανωτές θέλουν να δείξουν ότι ο κόσμος μας είναι απ' άκρη σε άκρη «σεσημασμένος», και βάζουν τον επισκέπτη να περπατήσει στο εντυπωσιακό «γήπεδο
των σημάτων», ένα χώρο με 4.000 φωτογραφίες από το Λονδίνο, τη Νέα Υόρκη, τη Βαρκελώνη και το Βερολίνο. Παντού κυριαρχούν τα εμπορικά σήματα, φτιάχνοντας το ντεκόρ της αστικής καθημερινότητας, σε βαθμό που να το θεωρούμε απόλυτα φυσιολογικό.
 Το επόμενο κομμάτι της έκθεσης ασχολείται με το ερώτημα «Τι είναι μάρκα; ». Διακριτικά σήματα υπήρχαν πάντα, αλλά η βιομηχανική επανάσταση και στη συνέχεια η κοινωνία της κατανάλωσης φόρτισαν με άλλο περιεχόμενο τη σήμανση των προϊόντων και των εταιρειών. Κι όχι μόνο. Φιλανθρωπικοί οργανισμοί, κόμματα, μεμονωμένα άτομα ή κι ολόκληρα έθνη θεωρούν ότι πρέπει να αποκτήσουν το δικό τους ιδιαίτερο, αναγνωρίσιμο σημάδι, από έναν ελέφαντα μέχρι ένα γαϊδούρι για να θυμηθούμε την πρόσφατη εκλογική φαρσοκωμωδία made in USA. Οι μηχανισμοί του μάρκετινγκ, της διαφήμισης, της εμπορικής προώθησης και του ντιζάιν «συνωμοτούν» για να κάνουν κάθε σήμα να υπόσχεται αυτό που θα 'θέλε ο (ματαιόδοξος) κάτοχός του. Τα Gucci φιλοδοξούν να δώσουν αέρα πλούτου και κοινωνικής καταξίωσης, τα Diesel υποτίθεται ότι απευθύνονται στους αντισυμβατικούς, τα Levi's κουβαλάνε πάνω τους μπόλικο μύθο αμερικάνικου ονείρου.
 Απ' την άλλη μεριά, υπάρχει φυσικά ο καταναλωτής. Αν οι μάρκες φιλοδοξούν να έχουν προσωπικότητα, υπάρχουν και πολλοί καταναλωτές που «αγοράζουν» ιδιαιτερότητα γεμίζοντας την ντουλάπα τους με οτιδήποτε επώνυμο. Αυτό το «σταμπάρισμα του υποκειμένου» (κάτι σαν «είμαστε ό,τι φοράμε») και τις αιτίες του αναζητεί και ο σκηνοθέτης Ντέιβιντ Κοέν, που στο τρίτο μέρος της έκθεσης παρουσιάζει εννιά συνεντεύξεις με καθημερινούς ανθρώπους, από παθιασμένους με τη μόδα μέχρι αντικαταναλωτές. Μετά μπορεί και ο επισκέπτης να σχηματίσει τη δική του γνώμη. Οπως λέει ένας από τους διοργανωτές της έκθεσης: «Σκοπός μας είναι να εγείρουμε ερωτήματα, δείχνοντας τις διαφορετικές απόψεις πάνω στη διαφήμιση και την κουλτούρα που διαμορφώνει. Σίγουρα, πάντως, δεν προσπαθούμε να "τσεκουρώσουμε" τις μάρκες».
 Αυτό το τελευταίο, βεβαίως, το κάνουν άλλοι. Από μια έκθεση με θέμα τη διαφήμιση δεν θα μπορούσαν να λείπουν οι ανατροπείς της. Τα κάθε είδους εμπορικά σήματα αποτελούν κεντρικό κομμάτι της καθημερινής ζωής και γι' αυτό εύκολο στόχο για διαστρέβλωση, παραχάραξη ή μίμηση. Κάποιες φορές για κέρδος, καθώς τα προϊόντα-«μαϊμούδες» είναι πανταχού παρόντα, μια παρα-βιομηχανία σε άνθηση με τζίρο εκατομμυρίων δολαρίων παγκοσμίως. Αλλες φορές οι εμπνευστές της υπονόμευσης έχουν κίνητρα πιο βαθιά, με κοινωνικές προεκτάσεις. Διάφοροι καλλιτέχνες και ακτιβιστές έχουν από καιρό χτυπήσει την ίδια την καρδιά της διαφήμισης, το μήνυμά της, βάζοντάς μας να επανακαθορίσουμε τη σχέση μας με τις κάθε λογής ετικέτες - θυμηθείτε την ευφυή μετονομασία των Μακ Ντόναλντς σε
να πάτε στο Λονδίνο, μάλλον αξίζει να την επισκεφθείτε. Οι υπόλοιποι ας αρκεστούν στον καλοστημένο σχετικό δικτυακό τόπο (www.vam.ac.uk).
