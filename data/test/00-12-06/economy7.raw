Καταργούνται και τυπικά οι διαγωνισμοί για την εκτέλεση έργων και προμηθειών του ΟΤΕ και η διοίκηση θα μπορεί να προχωρεί σε απ' ευθείας αναθέσεις, ανεξαρτήτως τιμήματος.
 Τα παραπάνω προβλέπονται, σύμφωνα με πληροφορίες, στους νέους Κανονισμούς Εργων
και Προμηθειών του Οργανισμού και αφορούν έργα και προμήθειες που σε ετήσια βάση ξεπερνούν τα 300 δισεκατομμύρια δραχμές (προϋπολογισμός 2000).
 Η απόφαση, εφ' όσον επικυρωθεί, επισημοποιεί την τακτική που ακολουθήθηκε κατά
κανόνα τα τελευταία χρόνια, μέσω της οποίας ο ΟΤΕ έδωσε (προγραμματικές συμφωνίες, απ' ευθείας αναθέσεις) τη μερίδα του λέοντος των προμηθειών στους προνομιακούς του προμηθευτές (Ιντρακόμ-Ζίμενς). Υπενθυμίζεται ακόμη ότι για τις προγραμματικές συμφωνίες αξίας 500 δισ. δραχμών, που έχουν εξαντληθεί, η διοίκηση του ΟΤΕ έχει ήδη υπογράψει επεκτάσεις ύψους περίπου 100 δισ. με το σκεπτικό ότι αφορούν υλικά που εξαρτώνται από τους ίδιους προμηθευτές.
 Κατά τις ίδιες πληροφορίες, οι διαδικασίες των ανοικτών και κλειστών διαγωνισμών καταργήθηκαν ήδη με το νέο κανονισμό έργων και με το σκεπτικό ότι οδηγούσαν σε διαδικασίες ιδιαίτερα χρονοβόρες... Ο νέος κανονισμός προμηθειών δεν έχει ακόμη εγκριθεί, αλλά αναμένεται οι ρυθμίσεις του να έχουν ανάλογο περιεχόμενο. Τις τροποποιήσεις των κανονισμών μελέτησε για λογαριασμό του ΟΤΕ η εταιρεία συμβούλων Pricewaterhouse Coopers, η οποία έχει αναλάβει και τον οικονομικό έλεγχο της Ολυμπιακής Αεροπορίας (δέχεται μάλιστα κριτική, διότι εμφανίζει μια εικόνα πλήρους οικονομικής διάλυσης που διευκολύνει όσους θέλουν
να αγοράσουν την Ο.Α. σε πολύ χαμηλή τιμή).
 Η κατάργηση των διαγωνισμών στηρίζεται σε ένα σκεπτικό ότι το 2001 θα φέρει την πλήρη απελευθέρωση της αγοράς και ο ΟΤΕ χρειάζεται πιο ευέλικτες διαδικασίες. Πάντως, η απελευθέρωση φέρνει για πρώτη φορά και έναν προϋπολογισμό που δεν θα προβλέπει αύξηση στα έσοδα και τα κέρδη, τα οποία θα περιορίζονται στο ύψος του 2000. 
 Εξάλλου, το χθεσινό Δ.Σ του ΟΤΕ ενέκρινε την παραίτηση του μέλους του (εκπρόσωπος μειοψηφίας) Ευάγγελου Μυτιληναίου -επικεφαλής του ομώνυμου ομίλου (ΜΕΤΚΑ, ΕΛΒΟ, ΠΑΕ Ηρακλής κ.λπ). Υπενθυμίζεται ότι η συμμετοχή του Ε. Μυτιληναίου στο Δ.Σ. ΟΤΕ είχε σχολιαστεί ως αντιδεοντολογική όταν κοινοπραξία των ομίλων Κόκκαλη-Μυτιληναίου διεκδίκησε την ΕΛΒΟ.
 Η απειλή του ανταγωνσιμού φαίνεται, πάντως, ότι δεν επισπεύδει τις διαδικασίες
για την υλοποίηση των νέων συστημάτων Τιμολόγησης και Εξυπηρέτησης Πελατών. Με
ανακοίνωσή του ο Σύλλογος Εργαζομένων στην Πληροφορική του ΟΤΕ υποβάλλει και πάλι σωρεία ερωτημάτων για την καθυστέρηση υλοποίησης του έργου (το έχει αναλάβει ο όμιλος Κόκκαλη), που αφήνει τον Οργανισμό εκτεθειμένο στην απελευθερωμένη αγορά.
