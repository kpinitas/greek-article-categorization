 Mυστική δημοσκόπηση για την αποδοχή του Δημήτρη Αβραμόπουλου στο εκλογικό σώμα έχει παραγγείλει η Νέα Δημοκρατία σε μεγάλη εταιρεία μετρήσεων.
 Η κίνηση αυτή είναι ενδεικτική της αγωνίας της ηγεσίας της Ρηγίλλης, η οποία αναζητά τρόπους αντιμετώπισης του ιδιαίτερα πιθανού ενδεχόμενου δημιουργίας κόμματος από το δήμαρχο της Αθήνας. Ο Κώστας Καραμανλής, αν και επισήμως σιωπά
και αποφεύγει να αναφερθεί στο θέμα, εν τούτοις είναι ιδιαίτερα ανήσυχος για το ενδεχόμενο αυτό και αναζητεί την ενδεχόμενη απήχηση του δημάρχου.
 Με τη δημοσκόπηση αυτή ο κ. Καραμανλής αναζητά το βαθμό επιρροής του δημάρχου στους ψηφοφόρους του κόμματός του, αλλά και στις υπόλοιπες πολιτικές δυνάμεις.
Μάλιστα, έχει ζητήσει η έρευνα να έχει και «ποιοτικό» χαρακτήρα, να διερευνηθεί δηλαδή το «προφίλ» των πολιτών εκείνων οι οποίοι δείχνουν πρόθυμοι
να ακολουθήσουν τον Δ. Αβραμόπουλο σ' ένα τέτοιο πολιτικό εγχείρημα, το μορφωτικό τους επίπεδο, δηλαδή, η ηλικία τους, η επαγγλεματική τους κατάσταση κ.ο.κ.
 Ο πρόεδρος της Ν.Δ., αν και παρήγγειλε την έρευνα, ωστόσο ζήτησε να τηρηθεί απόλυτη μυστικότητα, να μη διαρρεύσει το γεγονός αυτό δηλαδή, επειδή ακριβώς σηματοδοτεί την ανησυχία του για τα μελλοντικά σχέδια του δημάρχου.
 Πάντως, παρά την προσπάθεια Καραμανλή να μη δώσει προς τα «έξω» την εικόνα ότι
ανησυχεί για τα σχέδια του δημάρχου και να μη σχολιάζει τίποτα περί αυτού, ένας στενός του συνεργάτης, ο πρώην υπουργός Γιάννης Κεφαλογιάννης, χθες επιτέθηκε με δριμύτητα κατά του Δ. Αβραμόπουλου και εκ των πραγμάτων η επίθεση
αυτή «χρεώνεται» στον ίδιο τον κ. Καραμανλή με τον οποίο ο κ. Κεφαλογιάννης διατηρεί άριστες σχέσεις και πρόσφατα εθεάθησαν σε δημόσιο χώρο μαζί. «Αφού έσωσε την Αθήνα, τώρα θα σώσει και την Ελλάδα... Ας σοβαρευτούμε λιγάκι σ' αυτόν τον τόπο...», σχολίασε δηκτικά ο κ. Κεφαλογιάννης. Ο δήμαρχος απέφυγε -όπως συνηθίζει- να απαντήσει στον κ. Kεφαλογιάννη.
 Εν τω μεταξύ, ο πρώην εκπρόσωπος Tύπου Αρης Σπηλιωτόπουλος σε χθεσινές του δηλώσεις κάλεσε εμμέσως το δήμαρχο να μην προχωρήσει στη δημιουργία κόμματος, ενώ άλλα στελέχη της Ν.Δ. έλεγαν πως θα περιμένουν να δουν τι θα κάνει τελικά ο δήμαρχος και αναλόγως θα πράξουν.
 Πάντως, διάφοροι δήμαρχοι, οι οποίοι σε δημοσιεύματα (όχι της «Ε») εφέροντο να
συνεργάζονται με τον Δ. Αβραμόπουλο για τη δημιουργία ενός νέου κόμματος, διέψευσαν αυτό το ενδεχόμενο. Ανάμεσά τους οι δήμαρχοι Αρταίων Κ. Βάγιας, Καλύμνου Δ. Διακομιχάλης και Pόδου Γ. Γιαννόπουλος.
 Ωστόσο, ο πρώην δήμαρχος Καλαμαριάς και επικεφαλής των δημοτικών συμβούλων του
ΠΑΣΟΚ στο Δήμο Θεσσαλονίκης Θ. Λαζαρίδης, αν και διέψευσε δημοσιεύματα που τον
φέρουν να έχει συνομιλήσει με τον κ. Αβραμόπουλο για τη δημιουργία κόμματος, άφησε ανοιχτά όλα τα ενδεχόμενα για το μέλλον. «Δεν είναι δυνατόν να συζητάω για ένα κόμμα του οποίου δεν γνωρίζουμε ούτε καν τις βασικές αρχές του. Ακαδημαϊκό ενδιαφέρον μπορεί να έχει, γιατί ένα κόμμα από τον κ. Αβραμόπουλο προφανώς θα ταράξει τα λιμνάζοντα ύδατα ενός κουρασμένου πολιτικού συστήματος.
Το τι θα κάνει ο καθένας τότε -και αυτό αφορά όλους όσοι είναι πολιτικοποιημένοι- πιστεύω ότι θα το σκεφτούν τότε, δεν μπορούν να το σκέφτονται τώρα», είπε (στον «Φλας») και πρόσθεσε πως μέχρι τώρα δεν έχει κάνει καμία συζήτηση με τον κ. Αβραμόπουλο.
