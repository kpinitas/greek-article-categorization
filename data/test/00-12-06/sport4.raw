Ποινική δίωξη για ακάλυπτες επιταγές 35 εκ. δραχμών ασκήθηκε χθες βράδυ από τον εισαγγελέα πλημμελειοδικών Κωσταντίνο Τσούβαλο εναντίον του Γιώργου Μπατατούδη. Οι επιταγές αυτές δεν έχουν σχέση με τον ΠΑΟΚ, αφορούν την Intersat και τη «Δικέφαλος Α.Ε.». Οι μηνύσεις υποβλήθηκαν από την εταιρεία «2001» και τον Αν. Λαζαρίδη, από τη Θεσσαλονίκη, οι οποίοι κινήθηκαν εναντίον του Μπατατούδη ως προέδρου των εταιρειών αυτών που εξέδωσαν τις επιταγές, και οι οποίοι πήραν από 4ο χέρι τις επιταγές στα χέρια τους. «Πρόκειται για λάθος που θα διορθωθεί σήμερα. Οι ανθρωποι δεν έχουν καμία εμπορική σχέση μαζί μας», έλεγαν χθες βράδυ από τις εταιρείες Μπατατούδη και διευκρίνιζαν ότι οι επιταγές εξεδόθηκαν εις διαταγήν «εμού του ιδίου».
 Αντιμέτωπος της νέας αυτής πραγματικότητας, ο Γιώργος Μπατατούδης θα συναντηθεί το απόγευμα με τον Ντούσαν Μπάγεβιτς για να συζητήσουν όχι μόνο για το οικονομικό αλλά και κινήσεις που πρέπει να γίνουν στην ομάδα εν όψει μεταγραφικής περιόδου. Ο Μπάγεβιτς για λίγες ώρες, με ιδιωτική πτήση, θα πετάξει στο Βελέζ για να παραστεί στην κηδεία του «καλού του φίλου» Γιόζιπ Σούσα, προέδρου της ομώνυμης ομάδας, και θα 'ναι στη Θεσσαλονίκη νωρίς το απόγευμα. Χθες το μεσημέρι ο Μπάγεβιτς συναντήθηκε με αντιπροσωπεία των συνδέσμων, οι οποίοι είχαν ζητήσει ραντεβού μαζί του από την προηγούμενη βδομάδα. Του ξεκαθάρισαν ότι είναι κοντά του και κοντά στην ομάδα κι ότι οι διαφορές τους είναι με τον Μπατατούδη και ανθρώπους του περιβάλλοντός του.
 Η Αϊντχόβεν περνάει σε δεύτερη μοίρα, αν και ήρθε με τον Ραμσί και τον Χόφμαν στις τάξεις της, που δεν ήταν στη διάθεση του Γκέρεντς στην Ολλανδία. «Μ' ενδιαφέρει η πρόκριση με οποιοδήποτε σκορ. Ξέρω ότι είναι ένα δύσκολο παιγνίδι και η Τούμπα μια σκληρή έδρα», είπε ο προπονητής της Αϊντχόβεν λίγη ώρα μετά την άφιξη της ομάδας του, χθες το απόγευμα.
