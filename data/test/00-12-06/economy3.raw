Ευκαιρίες για σκληρό trading, αλλά και επιλεκτικές τοποθετήσεις σε ισχυρές μετοχικές αξίες, προσέφερε η χρηματιστηριακή αγορά αυτές τις ημέρες της επιχειρούμενης -διά σωρείας θετικών δηλώσεων από τα πλέον επίσημα χείλη- αλλαγής κλίματος.
 «Φαντάσματα» του παρελθόντος, όπως τα διαδοχικά limit up στην περιφέρεια που μαρτυρούν την ενεργοποίηση οργανωμένων επενδυτικών ομάδων, αλλά και οι εντολές
αγορών με «αέρα», εμφανίστηκαν πάλι στο χρηματιστηριακό προσκήνιο, συμβάλλοντας τα μάλα στη βραχύβια ανοδική κίνηση του γενικού δείκτη από τις 3.213 μονάδες (χαμηλότερο έτους) έως και τις 3.541 μονάδες όπου διαμορφώθηκε στη συνεδρίαση της Δευτέρας. 
 Για την έντονη αυτή ανοδική κίνηση -η οποία ουδείς μπορεί να πει με βεβαιότητα
εάν θα έχει συνέχεια και τις επόμενες ημέρες- όλοι έβαλαν το «χεράκι» τους, τουλάχιστον σε ό,τι αφορά το θέμα της βελτίωσης της επενδυτικής ψυχολογίας. Κυβερνητικά, τραπεζικά και χρηματιστηριακά στελέχη όπως ο Γ. Παπαντωνίου, ο Θ.
Καρατζάς ο Λ. Παπαδήμος, και ο Π. Αλεξάκης, με τις αισιόδοξες δηλώσεις τους για την πορεία της οικονομίας και της Σοφοκλέους, οι θεσμικοί επενδυτές με τις
αγορές τους κατά τις πρώτες τουλάχιστον ημέρες της ανόδου, οι εισηγμένες επιχειρήσεις, και κυρίως, οι μεγάλες τράπεζες με «γυρίσματα» πακέτων μετοχών των θυγατρικών τους, οι χρηματιστές με την παροχή «αέρα» προς τους πελάτες τους, και βέβαια οι μικροεπενδυτές που έτρεξαν να καβαλήσουν το τρένο της ανόδου τελευταίοι. 
 Η «συντονισμένη» αυτή αγοραστική επίθεση, που συνδυάστηκε από τις προσδοκίες της ανακοίνωσης των μέτρων του ΥΠΕΘΟ και «σερβιρίστηκε» ως βελτίωση του κλίματος, δημιούργησε μέσα σε μόλις 5 κερδοφόρες συνεδριάσεις (από τις 29/11 έως τις 5/12) σημαντικά κέρδη για το σύνολο σχεδόν των εισηγμένων μετοχών της Σοφοκλέους. Ολοι κι όλοι μόνο 12 τίτλοι κινήθηκαν σε πτωτικό πεδίο το τελευταίο 5ήμερο (συμπεριλαμβανομένης και της χθεσινής πτωτικής συνεδρίασης), ενώ η συντριπτική πλειονότητα των μετοχών κατέγραψαν θετικές αποδόσεις, με τα κέρδη να φτάνουν έως και το 46%. 
 Αυτό σημαίνει ότι σε μεγάλο βαθμό οι εταιρείες που επιθυμούσαν να ανεβάσουν τις τιμές των που έχουν στα χαρτοφυλάκιά τους, ώστε να βελτιώσουν την εικόνα των (εκ των πραγμάτων αρνητικών) υπεραξιών που θα εμφανίσουν στον ετήσιο ισολογισμό τους, πέτυχαν μέχρι στιγμής το στόχο τους. 
 Η ανοδική τάση των τελευταίων ημερών έδωσε την ευκαιρία και σε πολλούς ιδιώτες
επενδυτές να μειώσουν μερικώς τις απώλειες που καταγράφουν στα χαρτοφυλάκιά τους λόγω της παρατεταμένης πτώσης, και μάλιστα με τις «ευλογίες» των χρηματιστών. Η παροχή διευκολύνσεων από αρκετές χρηματιστηριακές εταιρείες προς τους πελάτες τους που έχουν δημιουργήσει χρηματικά ανοίγματα από το παρελθόν, ήρθε πάλι στο προσκήνιο, καθώς η δυναμική που απέκτησε τις προηγούμενες ημέρες η Σοφοκλέους αποτέλεσε «ευκαιρία» για να κλείσουν ή να περιοριστούν κάποιοι «κόκκινοι» κωδικοί. Πολλοί χρηματιστές παραδέχονται άλλωστε ότι στόχος τους είναι να κλείσουν τα όποια ανοίγματα έχουν δημιουργηθεί στις εταιρείες τους ώς το τέλος του έτους, εκμεταλλευόμενοι, σε συνεργασία με τους «ανοιχτούς» πελάτες τους, τις ανοδικές συνεδριάσεις. 
 Οι θεσμικοί επενδυτές από την πλευρά τους, αν και έδωσαν το σύνθημα της ανόδου
με περιορισμένου εύρους επιλεκτικές αγορές την προηγούμενη εβδομάδα, τη Δευτέρα, όταν ο γενικός δείκτης ενισχυόταν κατά 4%, έβγαιναν κατά βάση πωλητές. «Είναι αδύνατο να αγοράζουμε την Εθνική ή την Εμπορική στο 
5%. Εκείνη την ώρα πουλάμε», έλεγε στην «Ε» γενικός διευθυντής μεγάλης εταιρείας Διαχείρισης Αμοιβαίων Κεφαλαίων που ελέγχεται από κρατική τράπεζα. Χθες, αντίθετα, αρκετά θεσμικά χαρτοφυλάκια εκμεταλλεύτηκαν τις έντονες ενδοσυνεδριακές διακυμάνσεις της αγοράς και προέβησαν είτε σε αγορές «στήριξης» με επίκεντρο τον τηλεπικοινωνιακό και τον τραπεζικό κλάδο, ή επιδόθηκαν σε trading, έχοντας πάντως τον έλεγχο της αγοράς στα χέρια τους. 
 Η χθεσινή διόρθωση της αγοράς, κατά μόλις -0, 29% σε επίπεδο δείκτη, αλλά με σημαντικά μεγαλύτερες απώλειες για το σύνολο σχεδόν των εισηγμένων τίτλων (με Παράλληλη Αγορά, κατασκευαστικές εταιρείες και leasing να υφίστανται τις μεγαλύτερες πιέσεις), ήταν το τίμημα της αδιάλειπτης ανόδου που προηγήθηκε. Βλέποντας το γενικό δείκτη να αδυνατεί να κινηθεί με δύναμη και μεγάλο τζίρο προς τις 3.600 μονάδες πολλοί επενδυτές διασφάλισαν τα κέρδη τους και επανατοποθετήθηκαν «στα χαμηλά», ή κρατήθηκαν εκτός, προσδοκώντας συνέχεια της
 Χρηματιστηριακοί παράγοντες, πάντως, εφιστούν την προσοχή των επενδυτών προτρέποντας σε τοποθετήσεις με μακροπρόθεσμο ορίζοντα, ενώ τονίζουν ότι το χρηματιστηριακό κλίμα παραμένει ρευστό και το επενδυτικό κοινό δεν πρέπει να παρασύρεται από τις βραχυπρόθεσμες κινήσεις της αγοράς. 
