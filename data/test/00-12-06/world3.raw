 Δύο νέες επιθέσεις, εκ των οποίων η μία εναντίον δυνάμεων του γιουγκοσλαβικού στρατού, εξαπέλυσαν χθες στη ζώνη ασφαλείας μεταξύ Σερβίας και Κοσόβου Αλβανοί
εξτρεμιστές, την ώρα που η γιουγκοσλαβική κυβέρνηση ζητούσε από το Συμβούλιο Ασφαλείας του ΟΗΕ να συγκληθεί εκτάκτως για να συζητήσει την τεταμένη κατάσταση.
 Οι Αλβανοί αυτονομιστές επιτέθηκαν τα μεσάνυχτα της Δευτέρας με αυτόματα όπλα εναντίον θέσεων του γιουγκοσλαβικού στρατού, στην περιοχή Γκράπε, κοντά στη ζώνη ασφαλείας που έχει δημιουργηθεί στη νότια Σερβία. Ηταν η πρώτη επίθεση κατά Γιουγκοσλάβων στρατιωτών, μετά την ανάπτυξή τους κοντά στη ζώνη η οποία ελέγχεται από τους Αλβανούς. Λίγες ώρες αργότερα, αυτονομιστές επιτέθηκαν κατά
Σέρβων αστυνομικών στη Σβέτι Ιλία, επίσης εντός της ζώνης που εκτείνεται κατά μήκος των συνόρων του Κοσόβου και σε βάθος πέντε χιλιομέτρων στο έδαφος της Σερβίας. Η σερβική αστυνομία έχει δικαίωμα διείσδυσης στη ζώνη, όχι όμως και ο
στρατός της Γιουγκοσλαβίας, απαγόρευση που εκμεταλλεύτηκαν οι Αλβανοί αυτονομιστές για να πάρουν «θέσεις».
 Χθες, η διοίκηση του αμερικανικού στρατού ανακοίνωσε ότι μέλη της ειρηνευτικής
δύναμης συνέλαβαν την Κυριακή οκτώ Αλβανούς αυτονομιστές που προσπάθησαν να μπουν στη ζώνη με αυτοκίνητο, κουβαλώντας μικρή ποσότητα πολεμοφοδίων.
 Ο Μομτσίλο Πέρισιτς, πρώην αρχηγός του γενικού επιτελείου και νυν σύμμαχος του
προέδρου Κοστούνιτσα, κάλεσε τη διεθνή κοινότητα να διώξει τους Αλβανούς «τρομοκράτες» από την περιοχή. Με πιο συγκεκριμένες κινήσεις, όμως, η γιουγκοσλαβική κυβέρνηση καλούσε το Συμβούλιο Ασφαλείας του ΟΗΕ να συγκαλέσει έκτακτη σύνοδο για να συζητήσει την κατάσταση στη νότια Σερβία. Στη σχετική επιστολή, η κυβέρνηση του Βελιγραδίου ζητεί την άμεση αποχώρηση των Αλβανών από τη ζώνη ασφαλείας και καλεί την πολυεθνική δύναμη να εμποδίζει τις συνεχείς διεισδύσεις τους.
 Με δηλώσεις του από τη Μόσχα, ο Ρώσος υπουργός Eξωτερικών Ιγκόρ Ιβάνοφ κάλεσε τη διεθνή κοινότητα «να υποστηρίξει τις δημοκρατικές μεταρρυθμίσεις στη Γιουγκοσλαβία, για να σταθεροποιηθεί η κατάσταση στα Βαλκάνια και να συνεισφέρει ώστε να προχωρήσουν σε βάθος οι μεταρρυθμίσεις».
 Εν τω μεταξύ, σφυγμομέτρηση του ανεξάρτητου ραδιοσταθμού του Βελιγραδίου Β92, που διεξήχθη στο Διαδίκτυο, δείχνει ότι το 70% των Γιουγκοσλάβων θεωρούν πως ο
Μιλόσεβιτς θα πρέπει να δικαστεί στη Σερβία και μόνον 20, 1% ότι θα πρέπει να παραπεμφθεί στο Διεθνές Ποινικό Δικαστήριο της Χάγης. Μόνον το 5% θεωρεί ότι ο
Μιλόσεβιτς θα πρέπει «να ζήσει ήρεμος ως συνταξιούχος, χωρίς επαφή με την πολιτική ζωή».
