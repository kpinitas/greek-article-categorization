 Σήμερα αναμένεται να ανακοινωθεί η απόφαση του Διεθνούς Νομισματικού Ταμείου για χορήγηση επιπρόσθετου δανείου προς την Τουρκία, πράγμα που θα συνοδευτεί κι από την ανακοίνωση των μέτρων που θα λάβει η τουρκική κυβέρνηση. Οι φήμες περί «συμφωνίας» επηρέασαν χθες και το Χρηματιστήριο Κωνσταντινούπολης, όπου ο
γενικός δείκτης έκλεισε με άνοδο 8, 75 τοις εκατό, μετά τις θεαματικές πτώσεις των τελευταίων ημερών.
 Σχεδόν όλες οι μετοχές σημείωσαν άνοδο χθες στο χρηματιστήριο, όπου ήταν έκδηλη η αισιοδοξία εξ αιτίας της επικείμενης ανακοίνωσης του ΔNT. Οι συνομιλίες μεταξύ των ΔNT και της τουρκικής κυβέρνησης φαίνεται ότι απέδωσαν, με αποτέλεσμα να έχει αποφασιστεί η χορήγηση επιπρόσθετου δανείου, που ήταν απαραίτητη προκειμένου να ξεπεράσει η Τουρκία την κρίση και που είχε αποτέλεσμα να σημειωθούν μεγάλες πτώσεις την τελευταία μία εβδομάδα στο χρηματιστήριο και να σημειωθεί μεγάλη αύξηση στα επιτόκια «οβερνάιτ».
 Αναλυτές στην Τουρκία σημειώνουν ότι θετικά επηρέασε χθες το χρηματιστήριο και
ο συμβιβασμός που υπήρξε στο ζήτημα της εταιρικής σχέσης E.E. - Τουρκίας.
 Εν τω μεταξύ η κατάσταση της οικονομίας προκαλεί έντονες συζητήσεις και στην Eθνοσυνέλευση, όπου χθες επρόκειτο να συζητηθούν δύο προτάσεις μομφής εναντίον
της κυβέρνησης Ετζεβίτ. Μία από τις προτάσεις, αυτή του Κόμματος του Ορθού Δρόμου αποσύρθηκε, όχι όμως εξ αιτίας της διαφαινόμενης ανάκαμψης. Η ηγεσία του Ορθού Δρόμου απέσυρε την πρόταση μομφής, υποστηρίζοντας ότι η συμπολίτευση
θα επιχειρούσε να θέσει υπό συζήτηση μαζί, την πρόταση του Ορθού Δρόμου και την πρόταση μομφής του φιλοϊσλαμικού Κόμματος Αρετής. Η δεύτερη πρόταση αφορούσε την πτώχευση τραπεζών. Ο Ορθός Δρόμος πάντως δηλώνει πως θα επαναφέρει την πρόταση μομφής.
