 Οι... Ιταλοί τον στέλνουν στη Σαραγόσα, αλλά τόσο ο ίδιος όσο η ΑΕΚ και ο μάνατζέρ του δεν γνωρίζουν τίποτα επισήμως. Ο λόγος για τον Ακη Ζήκο, για τον οποίο το site Calciomercato αναφέρει ότι η ισπανική Σαραγόσα προσφέρει στην «Ενωση» 3, 5 εκατομμύρια δολάρια, δηλαδή περίπου 1, 5 δισεκατομμύρια δραχμές, προκειμένου να φορέσει τη φανέλα της από τώρα. Σύμφωνα με το ίδιο ηλεκτρονικό δημοσίευμα, η ΑΕΚ και η Σαραγόσα βρίσκονται πολύ κοντά σε συμφωνία.
 Ωστόσο ο μάνατζερ του ποδοσφαιριστή Πασχάλης Παπαδόπουλος δηλώνει άγνοια για επίσημη πρόταση των Ισπανών, ενώ και η διοίκηση της ΑΕΚ δεν (φαίνεται να) γνωρίζει τίποτα. Αυτός που επιθυμεί περισσότερο από κάθε άλλον τη μετεγγραφή του Ζήκου είναι ο προπονητής της ΑΕΚ Γιάννης Παθιακάκης. Οχι γιατί δεν εκτιμά τις ικανότητες του διεθνούς μέσου, αλλά γιατί ο Ζήκος αποτελεί το... βαρόμετρο για τις ενδεχόμενες μετεγγραφές της ΑΕΚ τον Ιανουάριο. Κι αυτό λόγω των χρημάτων που θα μπουν στο ταμείο της ομάδας εφόσον παραχωρηθεί και της αυτόματης δυνατότητας της ΑΕΚ να δαπανήσει το απαιτούμενο οικονομικό αντάλλαγμα για ξένο ή ξένους παίκτες.
 Ο Παθιακάκης, μιλώντας κατά τη διάρκεια της εκδήλωσης που οργανώθηκε για το ποδοσφαιρικό τμήμα λόγω των εορτών, εξέφρασε την πεποίθησή του ότι θα γίνουν μετεγγραφικές κινήσεις για την ενίσχυση της ΑΕΚ, στάση που επιβεβαιώνει τις πληροφορίες περί διαβεβαιώσεων εκ μέρους της ιδιοκτήτριας εταιρείας για χρησιμοποίηση κονδυλίου 300 εκατομμυρίων δραχμών κατά τη μετεγγραφική περίοδο του Ιανουαρίου.
 Το βέβαιο είναι ότι τεχνικός της ΑΕΚ εξακολουθεί να μελετά όλες τις πιθανές λύσεις τόσο σε ό,τι αφορά την ενίσχυση της αμυντικής γραμμής όσο της επίθεσης. Στα υπ' όψιν παραμένει και ο Μπλένταρ Κόλα, αν και ο όρος που υπάρχει στο συμβόλαιό του με τον Παναθηναϊκό για αντάλλαγμα 90 εκατομμυρίων δραχμών για να πάει σε άλλη ομάδα μοιάζει ανυπέρβλητο εμπόδιο.
 Ο Παθιακάκης, μιλώντας για τη συνέχεια του πρωταθλήματος και ιδίως το δύσκολο πρόγραμμα που περιμένει την ΑΕΚ από τις αρχές του Ιανουαρίου, διαφώνησε ότι από τα αποτελέσματά τους θα κριθούν πολλά, αφού όπως είπε «γιατί αυτά τα παιχνίδια να κρίνουν πολλά; Στα δύσκολα η ΑΕΚ είναι πάντα ΑΕΚ».
 H Το ΠΙΚΠΑ Βούλας, όπου θα μοιράσει δώρα στα παιδιά, επισκέπτεται σήμερα η ομάδα της ΑΕΚ.
