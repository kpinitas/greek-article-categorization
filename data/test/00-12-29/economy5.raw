Νέα καθυστέρηση στη διαδικασία ιδιωτικοποίησης της Ολυμπιακής Αεροπορίας απειλείται, σύμφωνα με πληροφορίες, καθώς η κυβέρνηση μελετά το ενδεχόμενο να δοθεί δίμηνη παράταση στο διαγωνισμό για την ανεύρεση αγοραστή του εθνικού αερομεταφορέα.
 Η υπόθεση της Ολυμπιακής και της πώλησής της σε ιδιώτες έχει αναδειχθεί ως κορυφαίο στοίχημα για την κυβέρνηση προκειμένου να αποδείξει ότι είναι σε θέση
να προωθήσει τις διαρθρωτικές αλλαγές στην οικονομία και να απαλλάξει το Δημόσιο από φορείς που γεννούν ελλείμματα με το σημερινό τρόπο λειτουργίας τους.
 Σύμφωνα με τη διαδικασία που ξεκίνησε στις 10 Δεκεμβρίου και βάσει της πρόσκλησης εκδήλωσης ενδιαφέροντος που τότε δημοσιεύθηκε, οι ενδιαφερόμενοι να
αγοράσουν την Ο.Α. έχουν περιθώριο να υποβάλουν τις μη δεσμευτικές προσφορές τους έως τις 31 Ιανουαρίου 2001 ώστε να ξεκινήσουν στη συνέχεια οι διαπραγματεύσεις με την ελπίδα να βρεθεί ο αγοραστής πριν από τον ερχόμενο Μάρτιο.
 Τώρα όμως μελετάται να δοθεί ένα ακόμη δίμηνο, καθώς θεωρείται ότι η προθεσμία
της 31ης Ιανουαρίου είναι εξαιρετικά ασφυκτική προκειμένου να υποβάλουν προσφορά σοβαροί υποψήφιοι. Πίσω από την ενδεχόμενη αναβολή όμως υποκρύπτεται και ο φόβος των αρμοδίων στο υπουργείο Μεταφορών να γίνονται οι διαπραγματεύσεις με τους ενδιαφερομένους τον ερχόμενο Φεβρουάριο όταν θα έχουν
φτάσει στο αποκορύφωμά τους τα οικονομικά προβλήματα της Ολυμπιακής Aεροπορίας. Η Ο.Α. αντιμετωπίζει ήδη ταμιακό πρόβλημα το οποίο θα οξυνθεί μετά
τον Ιανουάριο καθώς θα έχουν περάσει μήνες μειωμένων εσόδων χωρίς να έχουν περιοριστεί τα έξοδα.
