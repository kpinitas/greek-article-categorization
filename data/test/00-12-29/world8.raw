 Η επανάσταση αρχίζει από το Λονδίνο. Και δη από το κεντρικό Τσάρινγκ Κρος, όπου από χθες εκατομμύρια περαστικοί πέφτουν πάνω στη διαφημιστική γιγαντοαφίσα με πρωταγωνίστριες δύο λεσβίες που εκδηλώνουν τον έρωτά τους με ένα παθιασμένο φιλί. 
 Ενα ακόμη ταμπού καταρρέει. Μέχρι τώρα είχαμε δει διαφημίσεις με ομόφυλους όπου οι σεξουαλικές προτιμήσεις τους εκδηλώνονταν υπαινικτικά μόνον. Από χθες όμως όλα άλλαξαν, μετά την επιλογή της διαδικτυακής εταιρείας queercompan yνα διαφημίσει το προϊόν της, προκαλώντας. «Ευχαριστώ το Θεό για τις γυναίκες» είναι το σύνθημα που φιγουράρει πλάι στις ευηδείς κυρίες, οι οποίες αποδύονται
σε διαχύσεις, ενδεχομένως προηγούμενες μιας συνουσίας. Διότι πώς αλλιώς μπορεί
να εξηγήσει την περιβολή των κοριτσιών και το γεγονός ότι ποζάρουν πάνω στα λευκά σεντόνια; 
 Η αφίσα είναι η μία από τις δύο που θα... κοσμούν τους δρόμους του Λονδίνου από σήμερα και για αρκετούς μήνες. Η δεύτερη θα δείχνει δύο άντρες σε ερωτικές
περιπτύξεις, πλάι στον τίτλο: «Ευχαριστώ το Θεό για τους άντρες». 
 Η εταιρεία queercompan y.com απευθύνεται σε ομοφυλόφιλους και φιλοδοξεί να γίνει ο απαραίτητος, καθημερινός σύμβουλός τους. Πουλάει από οικονομικές υπηρεσίες μέχρι ταξίδια και ιδρύθηκε πριν από λίγους μήνες από δύο συνεργάτες.
Ο ένας είναι ο Ντόμινικ Ρίτσαρντς, σύμβουλος του Καρόλου για θέματα αρχιτεκτονικής και διαχειριστής του καταπιστεύματος του πρίγκιπα της Ουαλίας. Ο Ρίτσαρντς είναι επίσης πρόεδρος του χριστιανικού κινήματος ομοφυλοφίλων. 
 Η διευθύνων σύμβουλος της εταιρείας Γουάντα Γκόλντγουαγκ δήλωσε ότι με τη διαφήμιση η queercompan yφιλοδοξεί να «πιάσει» τους ομοφυλόφιλους υψηλών εισοδημάτων. Διατυπώνει επίσης την άποψη ότι «οι διαφημίσεις είναι εντυπωσιακές και θα προσελκύσουν την κοινότητα (ομοφυλοφίλων) δίχως να προσβάλουν τους υπόλοιπους». 
 Ωστόσο, η βρετανική υπηρεσία αρμόδια για τις διαφημίσεις, δηλώνει ότι «παρακολουθεί» το θέμα. Εκπρόσωπός της είπε στην «Γκάρντιαν» ότι στη λήψη οποιασδήποτε απόφασης θα συνυπολογιστεί «ποιος βλέπει τη διαφήμιση». Τον περασμένο μήνα η ίδια υπηρεσία είχε απορρίψει προσφυγή κατά της queercompan yγια διαφήμισή της στον Τύπο, που έδειχνε δύο άντρες να αγκαλιάζονται υπό τον τίτλο: «Είμαι αδελφή. Και παρεμπιπτόντως δεν το λέω για να απολογηθώ». Σε μια άλλη διαφήμιση, δύο γυναίκες εμφανίζονταν να κρατιούνται από το χέρι, υπό τον τίτλο: «Δεν θα παντρευτώ στα λευκά. Συγγνώμη μαμά». 
 Ο Πίτερ Τάτσελ, της οργάνωσης προστασίας δικαιωμάτων ομοφυλοφίλων Αουτρέιτζ, εξήρε τη σημασία μιας τέτοιας διαφήμισης, τόνισε όμως ότι η κοσμογονία θα συντελεστεί όταν μια «κανονική» εταιρεία κάνει χρήση τέτοιων εικόνων για να προωθήσει τα προϊόντα της στο κοινό. 
