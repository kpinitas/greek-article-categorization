Ζημιές 1, 5 δισ. από το οικονομικό έτος του 2000 και 3 δισ. συνολικά από προηγούμενες χρήσεις παρουσιάζει η ΠΑΕ ΠΑΟΚ, σύμφωνα με τον ισολογισμό που εγκρίθηκε χθες από τη γενική συνέλευση των μετόχων, αλλά λόγος αύξησης του μετοχικού κεφαλαίου δεν συντρέχει, γιατί το παθητικό αυτό υπερκαλύπτεται από την αξία των ποδοσφαιριστών, έτσι όπως αποτιμήθηκε από την ΕΠΑΕ.
 «Καλό» χαρακτηρίζουν τον ισολογισμό και οι ορκωτοί λογιστές και οι οικονομικές υπηρεσίες της ΠΑΕ ΠΑΟΚ κι αυτό γιατί: 
 - η αξία των ποδοσφαιριστών από 2, 5 δισ., που ήταν στην προηγούμενη χρήση, ανέβηκε στα 4, 3 δισ. φέτος, σύμφωνα με τις αποτιμήσεις της αρμόδιας επιτροπής της ΕΠΑΕ, και -στον έλεγχο που έγινε από την Eφορία για την προηγούμενη δεκαετία προέκυψε άνοιγμα 90 εκ. δραχμών, για το οποίο θα υπάρξει επαφή ΠΑΟΚ- Eφορίας για την τακτοποίησή του.
 Η συνέλευση κράτησε ελάχιστα λεπτά και δεν ήταν παρών κανείς από τους μετόχους, εκτός του πληρεξουσίου του μεγαλομετόχου Γιώργου Βλάχου. Ηταν όμως τα μέλη της διοίκησης Νικηφόρος, Βαγιάτας, Πολυχρονάκος και Δακουράς.
 Παρά τα «καλά αποτελέσματα» της χρήσης του 2000, ο Γιώργος Μπατατούδης προσανατολίζεται να συγκαλέσει εκτάκτως τη γενική συνέλευση των μετόχων στις 24 Ιανουαρίου με θέματα την εκλογή νέας διοίκησης στην ΠΑΕ, στοχεύοντας στη συμμετοχή επιχειρηματιών σ' αυτήν και αύξηση του μετοχικού κεφαλαίου κατά 2, 5 δισ. δραχμές.
 Σε ό,τι αφορά τα αγωνιστικά και ο Ουντέζε αναμένεται, όπως λένε από τον ΠΑΟΚ, να δώσει το «παρών».
 Σε σχέση με τα ιδιοκτησιακά του ΠΑΟΚ και την ανάμιξη του επιχειρηματία Φίλιππα Βρυώνη σ' αυτά υπήρξε χθές κατηγορηματική διάψευσή του. Κατά κανένα τρόπο, είπε, δεν αναμίχθηκα κι ούτε σκοπεύω ν' αναμιχθώ με τον ΠAΟK.
