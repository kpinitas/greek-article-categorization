 Η αντίστροφη μέτρηση αρχίζει. 10, 9, 8, 7... Και το 2001 παίρνει τα ηνία του χρόνου. Ο ουρανός γεμίζει με πυροτεχνήματα όλων των χρωμάτων, διαφορετικών σχημάτων. Ακούγονται μουσικές: ροκ, λαϊκά, ρέιβ, παραδοσιακά. Στις πόλεις της Ελλάδας οι δήμοι ετοιμάζονται να γιορτάσουν από το πρωί της παραμονής μέχρι το
ξημέρωμα της Πρωτοχρονιάς, με πιο οργανωμένη την επαρχία. Πρόκειται για τέσσερις από τους 33 δήμους της Aττικής και πέντε από τους εννιά δήμους της υπόλοιπης Eλλάδας. Eκπρόσωποι των δημοτικών αρχών της Aθήνας, Θεσσαλονίκης, Hρακλείου, Aλεξανδρούπολης, Xανίων, Iωαννίνων και από τέσσερις δήμους της Aττικής (Bριλήσσια, Mελίσσια, Σπάτα, Mαρούσι) μίλησαν στην «E» για το πρόγραμμα των πρωτοχρονιάτικων εκδηλώσεών τους.
 Αθήνα: Στην πρωτεύουσα, η πρωτοχρονιάτικη εκδήλωση θα αρχίσει στις 9.30 το βράδυ με παρέλαση μπάντας 350 μουσικών του αμερικανικού κολεγίου «Τζέιμς Μάντισον», στο κέντρο της πόλης, ενώ στις 10.30 στην πλατεία Συντάγματος θα παίξουν η Αθηναϊκή Φιλαρμονία και αργότερα η Συμφωνική Ορχήστρα του δήμου.
 Tη νέα χρονιά θα υποδεχτεί με ομιλία του ο δήμαρχος Δ. Aβραμόπουλος. Στη συνέχεια θα αρχίσει η αντίστροφη μέτρηση και θα σβήσουν τα φώτα στην πλατεία και γύρω από αυτή. Μόλις μπει ο νέος χρόνος θα ανάψουν τα χιλιάδες λαμπιόνια του χριστουγεννιάτικου δέντρου, ο ουρανός θα γεμίσει μπαλόνια και πυροτεχνήματα και θ' ακουστούν τα κάλαντα από τη φιλαρμονική. Παρουσιαστές της
εκδήλωσης θα είναι ο Γιάννης Ζουγανέλης και ο Κώστας Σγόντζος και θα τραγουδήσουν οι Βασίλης Παπακωνσταντίνου, Μάριος Φραγκούλης, Γεράσιμος Ανδρεάτος, Δημήτρης Μπάσης, Κώστας Θωμαΐδης, Ζέτα Καλιμέρη, Σωτηρία Λεονάρδου,
Ηλίας Λιούγκος, Γιώτα Βέη, Μπάμπης Τσέρτος. Το πρόγραμμα που θα κρατήσει μέχρι
τις 3.30 τα ξημερώματα περιλαμβάνει και δύο παρουσίες τραγουδιστών-έκπληξη.
 Θεσσαλονίκη: Ο Δήμος Θεσσαλονίκης θα χαιρετίσει την είσοδο του καινούργιου χρόνου με μεγάλη συναυλία των Μανώλη Μητσιά, Διονύση Τσακνή και Λαυρέντη Μαχαιρίτσα στην πλατεία Αριστοτέλους. Η «Γιορτή Αστεριών» - όπως έχει ονομαστεί - θα αρχίσει στις 11 το βράδυ για να τελειώσει στις 2.30 το πρωί.
 Η ολόφωτη πλατεία με το χριστουγεννιάτικο δέντρο και το γεμάτο λαμπιόνια καραβάκι θα φιλοξενήσει τη Συμφωνική Ορχήστρα της «Μαύρης Θάλασσας» από την Κωνστάντζα. Με την άφιξη του 2001 θα λάμψουν πολύχρωμα πυροτεχνήματα, θα ανάψει μια τεράστια φωτεινή πύλη με αριθμητική αναγραφή του νέου χρόνου και θα
κοπούν 20 βασιλόπιτες με χρυσές λίρες για τους τυχερούς. Θα ακολουθήσει η συναυλία των Μανώλη Μητσιά, Διονύση Τσακνή και Λαυρέντη Μαχαιρίτσα. Ολο το βράδυ, περίπτερα του δήμου στην πλατεία θα μοιράζουν σφυρίχτρες, καπελάκια, αναψυκτικά και γλυκίσματα.
 Bριλήσσια: Με ρεμπέτικα και παλιά λαϊκά τραγούδια, πυροτεχνήματα και κεράσματα
θα γιορτάζει το 2001 ο Δήμος Βριλησσίων στην πλατεία Αναλήψεως. Η εκδήλωση θα αρχίσει στις 9 το βράδυ με μουσικά και χορευτικά συγκροτήματα τοπικών συλλόγων. Θα ακολουθήσει η Κατερίνα Σκορδαλάκη και αργότερα το συγκρότημα «Ορια» με ξένους και ελληνικούς ρυθμούς της δεκαετίας του '60.
 Mελίσσια: Στο πευκοδάσος με πυροτεχνήματα θα καλοσωρίσει το 2001 ο Δήμος Μελισσίων. Από τις 9 το πρωί μέχρι τις 6 το απόγευμα στην κεντρική πλατεία ο Αϊ-Βασίλης θα μοιράζει σοκολάτες και γλυκίσματα.
 Σπάτα: Γιορτή με βεγγαλικά, πυροτεχνήματα και γενναιόδωρους Αϊ-Βασίληδες ετοιμάζει και ο Δήμος Σπάτων, ενώ ο δήμαρχος θα βραβεύσει τις καλύτερα στολισμένες βιτρίνες.
 Mαρούσι: Με κάλαντα από παιδια βρεφονηπιακών σταθμών και χορούς της Ελλάδας από το λαογραφικό σύλλογο «Περπερούνα» θα γιορταστεί η τελευταία βραδιά του 2000 στον κεντρικό πεζόδρομο του Αμαρουσίου.
 Xανιά: Στην πλατεία Αγοράς, στο κέντρο των Χανίων, θα παρουσιαστεί μουσική αναδρομή του ραδιοφωνικού σταθμού «Μax FM», στις 12 θα ριχτούν βεγγαλικά, θα ακουστούν τα κάλαντα και ο δήμαρχος θα καλωσορίσει το νέο έτος. Τη σκυτάλη θα πάρει η η λαϊκή ορχήστρα της Μικρής Σκηνής.
 Hράκλειο: Πρωτότυπα, με προβολή σε γιγαντοοθόνη των σημαντικότερων γεγονότων του αιώνα που συνέβησαν στη χώρα μας, θα γιορτάσουν οι Hρακλειώτες στην πλατεία Ελευθερίας, αλλά και με κρητική μουσική και χορό από το Εργαστήρι Παραδοσιακών Χορών και το Λύκειο Ελληνίδων, λαϊκά τραγούδια από τη «Ρεμπέτικη Παρέα» και την ορχήστρα του Γιάννη Λυδάκη. Θα ακολουθήσουν η Δημοτική Φιλαρμονική Ορχήστρα και το συγκρότημα «Αξέγνοιοι Περάτες».
 Αλεξανδρούπολη: Στα παιδιά είναι αφιερωμένη η γιορτή στην Αλεξανδρούπολη, με τραγούδι, χορό και δώρα.
 Θα αρχίσει στις 3 μ.μ. στο πάρκο Εθνικής Ανεξαρτησίας όπου θα μοιράζεται το «μαγικό χαρτάκι», για συμμετοχή σε ομαδικά παιχνίδια με έπαθλα, πλούσια δώρα.
 Το βράδυ ο δήμαρχος θα βραβεύσει τα καλύτερα στολισμένα σπίτια και καταστήματα.
 Iωάννινα: Την εκδήλωση στα Γιάννενα θα ανοίξει η Φιλαρμονική του Δήμου, στη συνέχεια θα κοπεί η πρωτοχρονιάτικη πίτα από το δήμαρχο και στις 12 ακριβώς χιλιάδες πυροτεχνήματα θα φωτίσουν τον ουρανό της πόλης. Mέχρι το πρωί θα κρατήσει συντροφιά στους Γιαννιώτες ο Βαγγέλης Γερμανός με τα τραγούδια του.
