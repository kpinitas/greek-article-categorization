«Αν μέχρι το Σάββατο δεν πληρωθώ, φεύγω από την Ελλάδα, αφού αισθάνομαι ηλίθιος παίζοντας απλήρωτος στον Αρη», είπε χθες ο Τζέιμς Φόρεστ, που έχει να δει το χρώμα του χρήματος εδώ και 3 μήνες, ενώ έκανε και μια πρωτοποριακή πρόταση στη διοίκηση του Αρη: 
 «Πληρώστε μου τα μισά χρήματα που μου χρωστάτε και τα υπόλοιπα δώστε τα στους συμπαίκτες μου, για να μην διαλυθεί η ομάδα», ενώ έσπευσε να διευκρινίσει: «Παίζω μόνο για τους φιλάθλους του Αρη και η καλύτερη λύση θα ήταν να φύγει από τη διοίκηση ο κ. Καρακίτσος και να αναλάβει ο "Σούπερ 3". Τουλάχιστον αυτοί οι άνθρωποι ενδιαφέρονται για την ομάδα, ενώ ο κ. Καρακίτσος είναι άφαντος...».
 Είναι γεγονός πάντως, ότι ο Αρης κινδυνεύει να μείνει χωρίς ομάδα εν όψει του αυριανού αγώνα με τον Μίλωνα, που θεωρείται καθοριστικός, αφού μια ήττα θα φέρει μπελάδες στην ομάδα και ανησυχία ακόμη και για διαφαινόμενο υποβιβασμό στην Α2 κατηγορία.
 Οι εκπρόσωποι της διοίκησης έλεγαν χθες ότι θα υπογράψουν τη σύμβαση με την ΕΡΤ και θα αποκομίσουν οφέλη 200 εκατομμυρίων, ενώ από τον πρώην γενικό διευθυντή, Γιάννη Δαμιανίδη, τονίσθηκε: «Η μόνη λύση για να σωθεί ο Αρης είναι να περάσει το σχέδιο Βασιλακόπουλου (πτώχευση της ΚΑΕ) και φυσικά να μοιρασθούν 100 εκατομμύρια στους παίκτες από τη σύμβαση με την ΕΡΤ, αν τελικά την υπογράψουν...».
