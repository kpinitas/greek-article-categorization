 Πριν καλά καλά βροντήξει το κορμί του στο καναβάτσο από την τρομερή γροθιά του Περιστερίου, ο Ολυμπιακός όρθωσε ανάστημα ξανά. Η νίκη του επί του Ηρακλή δεν ήταν απλώς εύκολη, ήταν και επιβλητική: 106-65, η μεγαλύτερη επί του «γηραιού» στην ιστορία της Α1. 
 Ο Ηλίας Ζούρος δήλωσε «ευχαριστημένος, πολύ». Το είπε έτσι ανάποδα, για να δώσει την έμφαση στη λέξη «πολύ» και να δώσει στην απόδοση της ομάδας του τις διαστάσεις που της αξίζουν: «Η αντίδρασή μας στην κακή ήττα από το Περιστέρι ήταν πολύ θετική», πρόσθεσε ο προπονητής του Ολυμπιακού. «Υπήρξε επιστέγασμα της καλής δουλειάς που κάναμε όλη την εβδομάδα. Να είστε βέβαιοι ότι θα έχουμε και συνέχεια». Το 2000 τελειώνει για τους «κόκκινους» με εύκολη αποστολή στο Φάληρο κόντρα στο Ηράκλειο.
 Αρχικά ο Ηρακλής έδειξε αποφασισμένος να χτυπήσει το παιχνίδι (23-20 στο δεκάλεπτο, 41-36 στο 26ο λεπτό), αλλά βάρεσε διάλυση πολύ γρήγορα κι έπεσε ακόμη πιο βαθιά στη μαύρη τρύπα των επισκέψεών του στο Στάδιο Ειρήνης και Φιλίας: 13η συνεχόμενη ήττα από τον Ολυμπιακό, αν μετρήσουμε τους χαμένους τελικούς του Κυπέλλου Ελλάδας, η πιο βαριά απ' όλες τις προηγούμενες. Κι επειδή είναι...παράδοση να κάνει αρνητικά ρεκόρ κάθε φορά που περνάει από τον Πειραιά, σημειώστε ακόμη ένα: μόλις 5 πόντους πέτυχε στην τελευταία περίοδο! Φταίνε γι' αυτό οι εφεδρικοί του, οι οποίοι πέτυχαν μόλις 2 πόντους, έναντι...53 των αναπληρωματικών του Ολυμπιακού.
 «Κάποιων παιδιών, τα μυαλά τους πήραν αέρα», αγρίεψε ο Ηλίας Αρμένης. «Μετά τη νίκη επί της Μακάμπι πιστέψαμε ότι γίναμε μια πολύ καλή ομάδα. Και νομίζαμε ότι η αληθινή εικόνα του Ολυμπιακού είναι αυτή που είδαμε στο παιχνίδι με το Περιστέρι. Ηταν ένα πολύ καλό μάθημα αυτό που πήραμε απόψε». 
 Σωστά όλα αυτά, αλλά ξέχασε να αναλάβει τις δικές του ευθύνες ο νεαρός προπονητής. Στα τελευταία λεπτά του πρώτου ημιχρόνου άφησε πέντε εφεδρικούς να βγάλουν τα κάστανα από τη φωτιά και άλειψε βούτυρο στο ψωμί του Ολυμπιακού. Οι γηπεδούχοι πέτυχαν σερί 11-0, έφεραν τη διαφορά στους δεκάξι πόντους (52-36) και κράτησαν το πόδι κολλημένο στο γκάζι ώς το φινάλε. «Ακόμη κι όταν μπήκαν στο παιχνίδι ο Πέττας με τον Δορκοφίκη, η απόδοσή μας έμεινε σε υψηλά επίπεδα», φρόντισε να παινέψει τους δύο μικρούς ο Ζούρος. 
 Ο Πρόδρομος Εμφιετζόγλου έμοιαζε αποσβολωμένος από το θέαμα που είχε παρακολουθήσει, άργησε πολύ να φύγει από την εξέδρα των επισήμων. Μην εκπλαγείτε αν στις επόμενες μέρες φέρει κανέναν Αμερικανό απ' ευθείας από το Χόλιγουντ...
