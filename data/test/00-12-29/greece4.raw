 αποκάλυψη μέσω τηλεοπτικής οθόνης... Ο υπερτυχερός που κέρδισε περισσότερα από
3 δισ. δραχμές στο Tζόκερ μίλησε χθες στον τηλεοπτικό σταθμό Alpha, όπου και επιβεβαίωσε την... τύχη του. Το «χρυσό» δελτίο, βέβαια, βρίσκεται εν πλω, όπως
τουλάχιστον υποστηρίζει ο ίδιος, στο πλοίο που εκπροσωπεί.
 Είναι ο 40χρονος Γιώργος Κρητικός. Χωρισμένος δύο φορές, με τρία παιδιά. Δύο από τον πρώτο του γάμο και ένα από τον δεύτερο. Τα τελευταία 15 χρόνια ζει στην Πάρο, ενώ η καταγωγή του είναι από τη Μυτιλήνη.
 Οπως τονίζει ο ίδιος, έχει αλλάξει πολλές δουλειές. Πότε εργαζόταν ως πλανόδιος και πότε ως οικοδόμος. Τώρα εκπροσωπεί ένα πλοίο ρουμανικής εταιρείας και δουλεύει σε ξενοδοχειακή μονάδα. Το πλοίο αυτό είναι το «Αγ. Νεκταρία», ένα μικρό τουριστικό σκάφος που θα πιάσει γραμμή το καλοκαίρι. Ηδη το διάστημα αυτό -όπως είπε- κάνει δοκιμαστικά δρομολόγια στα μικρά νησιά των Κυκλάδων για να διαπιστωθεί η αντοχή και η αξιοπιστία του. Σε κάθε λιμάνι που δένει το καράβι βρίσκει την ευκαιρία να δοκιμάσει την τύχη του. Πριν από λίγες
μέρες έπιασε Τήνο και αγόρασε ένα έτοιμο δελτίο, που όπως υποστηρίζει ήταν το τυχερό.
 «Πρόσφατα έκανα πολλά ταξίδια. Συμπλήρωσα αρκετά δελτία, περισσότερα από 30. Αγόρασα και από την Τήνο, όπου δέσαμε με το καράβι. Σήμερα (σ.σ. χθες) έμαθα ότι είμαι ο τυχερός. Δεν ήμουν σίγουρος για τον τελευταίο αριθμό. Ετσι πήρα τηλέφωνο στο πλοίο και ζήτησα να δουν το δελτίο για να τσεκάρω τα νούμερα. Μου
είπαν ότι είναι αυτά που κερδίζουν. Επειτα με πήραν από τον Αlpha... Δεν μπορώ
ακόμα να το πιστέψω», λέει στην «Ε» ο κ. Κρητικός.
 Γούρι του... η όμορφη Ματίνα. Η 22χρονη κοπέλα που γνώρισε στο καράβι λίγες ημέρες πριν από την κλήρωση. «Τη Ματίνα τη γνώρισα πριν από λίγες μέρες. Οταν γνωριστήκαμε της είπα ότι έχω γράψει ένα δελτίο. Σε περίπτωση που συμβεί κάτι,
θα είμαστε μαζί. Βέβαια αυτό εξαρτάται από εκείνη», εξομολογείται στην «Ε» ο Γιώργος Κρητικός.
 Η καινούρια ζωή θα βρει τον 40χρονο όμοιο με πριν. Ετσι τουλάχιστον αναφέρει ο
ίδιος: «Δεν θα αλλάξω. Θα είμαι ο ίδιος, ο Γιώργος. Ούτε θα σταματήσω να δουλεύω. Οπως αισθάνομαι κάθε μέρα έτσι αισθάνομαι και σήμερα. Το πρωί θα είμαι με τον Αντώνη και θα πίνουμε τον καφέ στο μανάβικο...».
 «Μόλις "πέσει" ο καιρός στην Τήνο θα στείλω δικηγόρο. Ακόμα δεν ξέρω τι θα κάνω με τα χρήματα. Σκέφτομαι πάντως να αγοράσω ένα σπίτι και το καράβι στο οποίο εργάζομαι. Θα δώσω και χρήματα στα παιδιά μου και στον πράκτορα. Θα δώσω
σε όλους. Εχω μάθει να δίνω, όχι να παίρνω. Εχω κερδίσει άλλη μία φορά στο ΠPΟ-ΠΟ, όταν ήμουν 14 ετών. Τότε είχα κερδίσει 13.000 δρχ. Ακόμη δεν το έχω πιστέψει. Και όταν το τσέκαρα, πήρα το αυτοκινήτό μου και γύριζα στους δρόμους. Προς το παρόν με έχουν τρελάνει στα τηλέφωνα. Τώρα το γλεντάμε. Εχουμε μαζευτεί όλοι εδώ και το γιορτάζουμε... Αυτά τα Χριστούγεννα θα μου μείνουν αξέχαστα».
