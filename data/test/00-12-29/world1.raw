 Με αναβολές συναντήσεων και αλλεπάλληλες διαβουλεύσεις συνεχίζεται τo σίριαλ της έσχατης προσπάθειας ειρήνευσης που επιχειρεί ο Αμερικανός πρόεδρος Κλίντον
 Η «οικονομία» του σίριαλ εξασφαλίστηκε με τη ματαίωση της προγραμματισμένης για χθες συνάντησης κορυφής Μπάρακ - Αραφάτ - Μουμπάρακ στο Σαρμ ελ Σέιχ της Αιγύπτου, μετά την απόφαση του πρωθυπουργού του Ισραήλ να μη μεταβεί στον τόπο
συνάντησης. Ο υπουργός Εξωτερικών της Αιγύπτου Αμρ Μούσα απέδωσε τη ματαίωση σε διαφωνίες των δύο πλευρών.
 Ο Μπάρακ είχε εξαρχής αφήσει ανοιχτό το ενδεχόμενο μη συμμετοχής του στη Διάσκεψη Κορυφής της Αιγύπτου, καθώς την είχε εξαρτήσει «από την απάντηση του Γιασέρ Αραφάτ κι από το γενικότερο πλαίσιο», προϋποθέσεις που προφανώς δεν εκπληρώθηκαν κατά τη γνώμη του. Τελικά ο πρόεδρος της Αιγύπτου Χόσνι Μουμπάρακ
συναντήθηκε με τον ηγέτη των Παλαιστινίων Γιασέρ Αραφάτ, ενώ στη συνέχεια τηλεφωνήθηκε με τον Μπάρακ για να συζητηθούν τα νέα δεδομένα. Πάντως ο Αραφάτ ήταν θετικός μετά τη συνάντησή του στην Αίγυπτο, διευκρινίζοντας ότι η πλευρά του συνεχίζει να μελετά το σχέδιο Κλίντον.
 Την ίδια ώρα, ο Σαέμπ Ερεκάτ, ένας από τους κορυφαίους διαπραγματευτές της παλαιστινιακής πλευράς, δήλωσε ότι «θα είναι δύσκολο να επιτευχθεί ειρηνευτική
συμφωνία πριν από τις εκλογές για την ανάδειξη πρωθυπουργού στο Ισραήλ», οι οποίες θα γίνουν στις 7 Φεβρουαρίου. «Μας μένουν σαράντα ημέρες και όλα εξαρτώνται από τον τρόπο με τον οποίο θα χρησιμοποιηθεί ο χρόνος αυτός», πρόσθεσε ο Ερεκάτ. Αλλωστε οι Παλαιστίνιοι ξεκαθάρισαν ότι επιθυμούν μια λεπτομερειακή συμφωνία κι όχι γενικόλογες προτάσεις. 
 Κατά τη συνάντησή του με τον Χόσνι Μουμπάρακ, ο Γιασέρ Αραφάτ επέμεινε στις διευκρινίσεις που ζητεί η παλαιστινιακή πλευρά για τις διευθετήσεις στην ανατολική Ιερουσαλήμ, την Πλατεία των Τζαμιών και για το δικαίωμα επιστροφής των 3, 7 εκατομμυρίων Παλαιστινίων προσφύγων. Στη συνέχεια αναχώρησε για τη Γάζα. 
 Παρά την απουσία του Μπάρακ από το Σαρμ ελ Σέιχ, ο υφυπουργός Αμυνας του Ισραήλ, Εφραίμ Σνεχ, υποστήριξε ότι υπάρχει ακόμη το ενδεχόμενο να πραγματοποιηθεί η Σύνοδος Κορυφής «και ένας από τους σημαντικούς όρους είναι να υπάρξει θετική στάση από την πλευρά των Παλαιστινίων. Αν δεχθούν, όπως κάναμε εμείς, τις ιδέες του προέδρου Κλίντον ως βάση για συνομιλίες, μπορούμε να ξαναρχίσουμε τις διαπραγματεύσεις».
 Ισραηλινές πηγές, πάντως, πρόσθεσαν ότι ο Μπάρακ θα αρνηθεί σε κάθε περίπτωση να υπογράψει ειρηνευτική συμφωνία, με την οποία θα παραχωρείται στους Παλαιστινίους κυριαρχία στην Πλατεία των Τζαμιών, τον τρίτο ιερό πόλο του Ισλάμ, όπως δήλωσε ο Ντάνι Γιατόμ, σύμβουλος ασφαλείας του πρωθυπουργού του Ισραήλ. 
 Από την πλευρά του, ο Μπιλ Κλίντον, που βλέπει τις μέρες να περνούν, την 20η Ιανουαρίου (ημέρα που θα παραδώσει την προεδρία επίσημα στο διάδοχό του) να πλησιάζει και τη συμφωνία στη Μέση Ανατολή να μην επιτυγχάνεται, δήλωσε ότι «Ισραηλινοί και Παλαιστίνιοι βρίσκονται κοντύτερα από κάθε άλλη φορά στη συμφωνία», εκφράζοντας δημόσια τους ευσεβείς του πόθους.
 Η μακρά λίστα των νεκρών της «νέας Ιντιφάντα» μεγάλωσε χθες κατά έναν Ισραηλινό, που έχασε τη ζωή του, ενώ άλλοι τρεις τραυματίστηκαν σε ενέδρα στα σύνορα του Ισραήλ με τη Λωρίδα της Γάζας. Παράλληλα, η οργάνωση «Tαξιαρχίες του Σαλαντίν» ανέλαβε την ευθύνη για τη χθεσινή βομβιστική επίθεση σε λεωφορείο στο Τελ Αβίβ, όπου τραυματίστηκαν τουλάχιστον 14 άτομα.
 Η ειδική Επιτροπή του Αραβικού Συνδέσμου, που έχει επιφορτιστεί με την υποστήριξη των Παλαιστινίων στο μεσανατολικό πρόβλημα, πρόκειται να συνεδριάσει την προσεχή Δευτέρα στην πρωτεύουσα της Αιγύπτου για να εξετάσει το αμερικανικό σχέδιο ειρήνευσης στην περιοχή. Στη συνεδρίαση της επιτροπής θα
προεδρεύσει ο Αιγύπτιος υπουργός Εξωτερικών Αμρ Μούσα και θα μετέχουν οι ομόλογοί του από εφτά αραβικά κράτη, τη Συρία, το Λίβανο, το Μπαχρέιν, την Ιορδανία, την Τυνησία, τα παλαιστινιακά εδάφη και, φυσικά, την Αίγυπτο. Τα αισθήματα στα αραβικά κράτη που συμμετέχουν στη σύνοδο είναι ανάμικτα: από κολακείες για τις προτάσεις Κλίντον μέχρι οργή και θυμός. 
 Η Αίγυπτος, που φιλοξενεί τη σύνοδο, στηρίζει τις προτάσεις Κλίντον, αλλά φαίνεται ότι η σταθερή στάση της δεν αρκεί στον Αραφάτ. Στον αντίποδα κινείται
το Ιράν, που παραμένει σταθερός αντίπαλος της ειρηνευτικής διαδικασίας και μάλιστα στηρίζει στρατιωτικές ομάδες που δρουν κατά του Ισραήλ.
 Ο Λίβανος και η Συρία, χώρες που φιλοξενούν χιλιάδες Παλαιστινίων προσφύγων, ασκούν δριμεία κριτική στο ειρηνευτικό σχέδιο Κλίντον και πιέζουν τον Αραφάτ να απαιτήσει την επιστροφή των προσφύγων στις εστίες τους. Ενας αξιωματούχος του υπουργείου Εξωτερικών του Λιβάνου, μάλιστα, ξεκαθάρισε ότι η χώρα του εμμένει στην άποψή της να επιστρέψουν οι Παλαιστίνιοι πρόσφυγες στα πατρογονικά εδάφη τους. 
 Από την άλλη πλευρά, η κρατική εφημερίδα της Συρίας, «Τισρίν», στο κύριο άρθρο
της χθες υποστήριξε ότι το ειρηνευτικό σχέδιο δεν προστατεύει τα απαράγραπτα δικαιώματα των Παλαιστινίων. Ωστόσο, την πλέον αιδήμονα σιωπή τηρεί μέχρι στιγμής η Ιορδανία, η οποία αρνείται να διαψεύσει ή να επιβεβαιώσει ότι ο πρόεδρος Κλίντον μετά τη δημοσιοποίηση του σχεδίου του, επικοινώνησε με το βασιλιά της Ιορδανίας, Αμπντάλα. Τέλος, αξιωματούχοι της κυβέρνησης της Σαουδικής Αραβίας εξέφρασαν σχεδόν πλήρη ουδετερότητα, αναφέροντας ότι εναπόκειται στα εμπλεκόμενα μέρη, τους Παλαιστινίους και τους Ισραηλινούς, να δεχτούν ή να απορρίψουν το ειρηνευτικό σχέδιο Κλίντον.
