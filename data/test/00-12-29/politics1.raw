 Ετοιμος να τείνει χείρα φιλίας προς την Ντόρα Μπακογιάννη είναι ο πρόεδρος της Νέας Δημοκρατίας, με στόχο να εμφανιστεί το κόμμα συσπειρωμένο απέναντι στον Δημήτρη Αβραμόπουλο.
 Η πρόθεση αυτή του Κώστα Καραμανλή ήταν εμφανής χθες κατά τη διάρκεια γεύματος
που παρέθεσε σε πολιτικούς συντάκτες: «Είμαι έτοιμος για αλλαγές, για μεγάλες αλλαγές», είπε χαρακτηριστικά, προσθέτοντας ότι μπαίνουμε στον επόμενο αιώνα και τα κόμματα πρέπει να εκσυγχρονιστούν.
 Εν τούτοις, αν και παραδέχτηκε πως τα κόμματα σήμερα χρειάζονται ένα διαφορετικό τρόπο οργάνωσης, αναφερόμενος εμμέσως πλην σαφώς στην πρόταση της Ντόρας Μπακογιάννη να μετάσχουν στο συνέδριο και νέα μέλη, είπε ότι δεν πρέπει
να παραβιαστεί το καταστατικό «το οποίο είναι για το κόμμα κάτι σαν το Σύνταγμα».
 Το άνοιγμά του ωστόσο προς την εσωκομματική αντιπολίτευση συνοδεύτηκε με την επισήμανση ότι θα συναντήσει την κ. Μπακογιάννη όπως και άλλα στελέχη, καθώς και ότι «πολλές από τις προτάσεις που κατατέθηκαν είναι ενδιαφέρουσες και θα ακουστούν και άλλες τέτοιες».
 Παρ' όλα αυτά, ο κ. Καραμανλής, θέλοντας να θέσει τέρμα στη συζήτηση που έχει ανοίξει αν θα τεθεί θέμα αμφισβήτησής του στο Συνέδριο, είπε πως κάτι τέτοιο δεν πρόκειται να τεθεί, αλλά και αν τεθεί, αυτό θα γίνει με βάση το καταστατικό του κόμματος.
 Ομως ήταν κατηγορηματικά αρνητικός και με το ενδεχόμενο δυαρχίας στη Ν.Δ., μια
ιδέα που ακούγεται εσχάτως στη Ρηγίλλης και προβλέπει διαφορετικό πρόεδρο του κόμματος και διαφορετικό πρωθυπουργό, εφόσον φυσικά η Ν.Δ. βρεθεί στην εξουσία.
 «Δυαρχία δεν θα γίνει ποτέ και πουθενά. Ούτε στο ΠΑΣΟΚ ούτε στη Νέα Δημοκρατία. Ουσιαστικά η δυαρχία είναι ένα ψέμα», είπε και παρέπεμψε στη Γερμανία και τους Γκέρχαρντ Σρέντερ και Οσκαρ Λαφοντέν, «ένα παράδειγμα δυαρχίας που απέτυχε».
 Προσπάθησε να δώσει την εντύπωση πως δεν θεωρεί κίνδυνο για τη Ν.Δ. το κόμμα Αβραμόπουλου. Και επιχείρησε να το υποβαθμίσει με διάφορους τρόπους. Είτε λέγοντας πως δεν πιστεύει ότι οδεύουμε σε πολυκομματικό τοπίο, είτε επισημαίνοντας πως ούτε ο ίδιος περίμενε ότι τα δυο μεγάλα κόμματα θα συγκέντρωναν στις εκλογές ποσοστό της τάξεως του 87%. Ομως, αναφέρθηκε και ευθέως στον Δημήτρη Αβραμόπουλο, τονίζοντας πως δεν πήρε ούτε πρόκειται να πάρει στελέχη της Νέας Δημοκρατίας.
 Οι εκτιμήσεις του είναι ότι το κόμμα Αβραμόπουλου θα «εισπράξει» κυρίως από το
ΠΑΣΟΚ και συγκεκριμένα τη δυσαρέσκεια από την κυβερνητική πολιτική και επισήμανε ότι έγινε πολύς θόρυβος γι' αυτό το θέμα, χωρίς λόγο. «Μια δήλωση προθέσεων έκανε και έγινε τόση συζήτηση. Ειπώθηκαν τόσα πολλά...», είπε. Παράλληλα, πρόσθεσε πως η Ν.Δ. δεν αντιμετώπισε τον δήμαρχο με τη λογική του «τσαμπουκά» και ότι δεν ανακατεύτηκε όχι μόνο τώρα, αλλά ούτε στο παρελθόν με το δημοτικό συμβούλιο της Αθήνας.
 Το ενδεχόμενο επιστροφής Σουφλιά ούτε θέλησε να το ανοίξει ο πρόεδρος της Ν.Δ.
λέγοντας ότι όσο πιο πολύ το συζητάμε τόσο το χαλάμε», ενώ τη γνωστή απάντηση «δεν υπάρχει θέμα» επανέλαβε όταν ρωτήθηκε για τον Α. Σαμαρά και τη συζήτηση περί επιστροφής του στη Ν.Δ.
 Με ένα χαριτολόγημα απάντησε όταν δημοσιογράφος έφερε στη μνήμη του τα προβλήματα που αντιμετώπιζαν όσοι στο παρελθόν ταξίδευαν αεροπορικώς με τον Κ.
Μητσοτάκη: «Αγιες ημέρες είναι και αιχμές για τον Μητσοτάκη δεν θα δεχθώ», σχολίασε.
 Ο πρόεδρος της Ν.Δ. είπε πως μόλις αρχίσει τις εργασίες της η Ολομέλεια της Βουλής θα κατατεθούν τα στοιχεία για τις παράνομες ελληνοποιήσεις, καθώς και για το πόρισμα Ντογιάκου, για τις υποθέσεις Travel Plan και Ψυχάρη - Aγίου Ορους. Για το πρώτο άφησε να εννοηθεί πως τα στοιχεία που έχει η Ν.Δ. είναι ενδεικτικά, αλλά όχι ικανά ώστε να συζητηθεί αλλαγή του εκλογικού αποτελέσματος, ενώ για το πόρισμα του εισαγγελέα Ντογιάκου είπε ότι ανέμενε την απόφαση του ΕΣΡ (σ.σ. η οποία εκδόθηκε την περασμένη εβδομάδα) και γι' αυτό καθυστέρησε η κατάθεση από τη Ν.Δ. πρότασης για προανακριτική επιτροπή που θα διερευνήσει το θέμα.
 Ο νέος χρόνος θα είναι σίγουρα δύσκολος για τον κ. Καραμανλή, αφού όπως ομολόγησε δεν θα είναι μόνο η δουλειά στη Βουλή με τα νομοσχέδια που θα έρθουν
 (για αποκρατικοποιήσεις, εργασιακά κ.λπ.), αλλά και οι προσυνεδριακές διαδικασίες της Ν.Δ. «Από τον Ιανουάριο ξεχνάμε τα Σαββατοκύριακα», είπε.
 Τέλος, ο πρόεδρος της Ν.Δ. είπε ότι δεν ανακατεύτηκε στα προσυνεδριακά και τόνισε πως κανείς δεν μπορεί να αμφισβητήσει την ακεραιότητα του Τζ. Τζανετάκη, ο οποίος είναι πρόεδρος της οργανωτικής επιτροπής του Συνεδρίου.
