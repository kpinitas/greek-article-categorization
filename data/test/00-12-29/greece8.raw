 Ζει ακόμα. Γεροντάκι, ξεχασμένο στη γη από τον Θεό, ξεχασμένο κι από τους ανθρώπους. Μα δεν πολυνοιάζεται για τούτα. Τον νοιάζει μονάχα που τα γειτονόπουλα στην προκυμαία του χιώτικου Καταρράκτη λογίζουν για ήρωες τον Batmam και τον Action man. Τον νοιάζει που δυο-τρία χρόνια τώρα δεν απόθεσε ένα λουλούδι στο κενοτάφιο των χαμένων συντρόφων του. Που δεν βρίσκει πού έβαλε τις φωτογραφίες και τα παράσημα. «Πού τα έχεις χωμένα ρε Ελένη...», κάνει να φωνάξει της κυράς του.
 Τον νοιάζει που το στόμα του δεν συμβαδίζει με τη σκέψη του, πως δεν μπορεί πια να πει για τα χρόνια εκείνα. Είναι, λένε οι γιατροί, ένα εγκεφαλικό που έπαθε πέρυσι η αιτία τούτου του κακού.
 Ο 85χρονος Σταύρος Γαλανός είναι ένας άγνωστος ήρωας της διπλανής πόρτας. Γεννημένος το 1916 στο χωριό Καταρράκτης της Χίου, όπου και ζει μέχρι σήμερα ξεχασμένος, ο μπαρμπα Σταύρος πολέμησε στο πλοίο θρύλος του 2ου Παγκοσμίου Πολέμου, το αντιτορπιλικό «Βασίλισσα Ολγα».
 Το μυαλό του συνέχεια στριφογυρίζει στην «Ολγα» -γι' αυτόν το καράβι του δεν έχει ποτέ το όνομα μιας βασίλισσας- την ώρα που στις 26 Σεπτεμβρίου 1943 μέσα στο λιμάνι του Λακκιού της Λέρου αυτό βομβαρδιζόταν από γερμανικά «Στούκας», που είχαν απογειωθεί από το κατεχόμενο αεροδρόμιο της Ρόδου. Το μυαλό του συνέχεια είναι στους 72 αξιωματικούς, υπαξιωματικούς και ναύτες, στους συντρόφους του που έχασε για πάντα.
 «Tην πιο καλή μου ευχαρίστηση δεν στην είπα, λέει αργά αργά. Οταν περιμέναμε να παραλάβουμε τον ιταλικό στόλο, να βλέπεις θωρηκτά, καταδρομικά και δίπλα "Ολγα", μια βάρκα μπροστά στα συμμαχικά σκάφη και να έχει τη σημαία την ελληνική και να παίρνουμε βόλτα τα ιταλικά καράβια και να φωνάζουμε γιούχα. Για τιμή τότε, μας δώσανε ένα ιταλικό θωρηκτό και το πήγαμε ίσαμε στο Σουέζ».
 Με πέντε-έξι μετάλλια για τις ηρωικές του πράξεις, ο μπαρμπα Σταύρος υπηρέτησε
περί τα πέντε χρόνια συνολικά. Το 1942, πήγε στο «Ολγα», τον Οκτώβριο του 1945
απολύθηκε από το «Σαλαμίς». Τον ρωτάμε γιατί δεν πήρε σύνταξη σαν ήρωας πολέμου. Τόσοι και τόσοι πήραν. Η σύζυγός του μας εξηγεί πως όταν κατέβηκε στην Αθήνα και πέρασε από ειδική επιτροπή, κρίθηκε πως «δεν έπρεπε να λάβει». Από βενιζελική οικογένεια ο μπαρμπα Σταύρος, τού ζητούσαν να υπογράψει δήλωση όταν επέστρεψε, υπέρ του βασιλιά. Δεν υπέγραψε. Δεν τον ήθελε...
 Πίσω στις δύσκολες μνήμες. «Τι φοβάστε ρε, έλεγα, συνεχίζει να αφηγείται με δυσκολία, σε κάποιους που φοβόντουσαν στους βομβαρδισμούς και έλεγαν "Παναγιά μου". Τι φοβάσαι, έλεγα, αν φοβάσαι θα σου έρθει! ».
 Δείχνει φωτογραφίες. Κάπου φαίνεται η βόμβα που έχει σκάσει δίπλα στο καράβι, στην άλλην είναι με κακοκαιρία και δυνατούς ανέμους.
 «Α ρε Σταύρακα, πού είσαι! », μονολογεί και πίνει σιγά σιγά το καφεδάκι του στο
 «Η "Ολγα» μας κάηκε, κρίμα στο καράβι, πάει η "Ολγα", πάει τελείωσε, έσβησε η "Ολγα"», λέει ξαφνικά και θαρρείς ζει το πάθος και την ένταση των στιγμών εκείνων.
 Είχε σώσει εκείνες τις ώρες και ένα παιδάκι, τεσσάρων χρόνων τότε, που ο πατέρας του ήταν στο πλοίο ναύτης - Λεριός. «Ο πατέρας του έφαγε μια σφαίρα και σκοτώθηκε. Τον ξαναείδα στη Λέρο, πρίν από λίγα χρόνια στην εκδήλωση που γίνεται εκεί. Ηταν μαζί με τη γυναίκα του. Εψαχνε να με βρει. Με πιάσαν τα κλάματα».
 Θυμάται και δακρύζει. Οι πραγματικοί ήρωες δακρύζουν εύκολα. 
 Σήμερα ο μπαρμπα Σταύρος, ένας από τους τελευταίους επιζώντες του πληρώματος του «Βασίλισσα Ολγα» -αν όχι ο τελευταίος- ζει με τη μικρότερη σύνταξη του ΙΚΑ. Κατάφερε και μάζεψε τα απαιτούμενα ένσημα. Πριν από τον πόλεμο δούλευε σε
καΐκι, μετά σαν υδρομετρητής στην κοινότητα, τα κατάφερε.
 Τον ρωτάμε αν νιώθει αδικημένος που δεν του έδωσαν τιμητικά μια σύνταξη. Γυρίζει την κουβέντα.
 «Καλές γιορτές, απαντά. Και ειρήνη και αγάπη και αυτά που ζήσαμε αυτές τις πικρές μέρες να μην τις ξαναδεί πια η ανθρωπότητα. Τότε η "Ολγα" είχε ένα κανόνι και του έβαζες ένα βλήμα μέσα, για να το στουμπίσεις, να το ρίξεις πέρναγαν 10 λεπτά. Τώρα σε 10 λεπτά πατάς ένα κουμπί και φεύγουν χιλιάδες βλήματα».
