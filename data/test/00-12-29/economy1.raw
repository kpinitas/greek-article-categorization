Διστακτικές αποδείχθηκαν τελικά οι περισσότερες τράπεζες για να προχωρήσουν στην εξομοίωση των επιτοκίων της δραχμής με το ευρώ. 
 Tαυτόχρονα η μείωση των επιτοκίων καταθέσεων προσφέρει καθαρή απόδοση -με την αφαίρεση του φόρου- έως και 2, 3%, πράγμα που σημαίνει ότι με αναμενόμενο μέσο πληθωρισμό 2, 4% (ακόμα και αν επαληθευθεί) για το 2001 οι μικροκαταθέτες θα έχουν και μείωση του αρχικού τους κεφαλαίου.
 Χθες μόνο δύο τράπεζες, η Εμπορική και η Γενική, προχώρησαν στην προσαρμογή των βασικών τους επιτοκίων, τα οποία θα ισχύουν από την 1.1.2001. Τα νέα δραχμικά επιτόκια είναι χαμηλότερα σε σύγκριση με τα υφιστάμενα έως και κατά 1, 5%. Αντίθετα για τις κατηγορίες των δανείων που ήδη προσέφεραν οι τράπεζες σε ευρώ τα επιτόκια είναι ελαφρώς αυξημένα. 
 Η Εμπορική Τράπεζα διαμορφώνει το επιτόκιο για κεφάλαια κίνησης στο 7, 25%. Το βασικό, κυμαινόμενο επιτόκιο των στεγαστικών της δανείων διαμορφώνεται στο 6, 25%. Το επιτόκιο αυτό είναι κατά 1% χαμηλότερο από το δραχμικό με το οποίο προσέφερε μέχρι σήμερα τα δάνεια αυτά, όμως είναι κατά 0, 25% σε σύγκριση με το
επιτόκιο με το οποίο προσέφερε τα δάνεια αυτά σε ευρώ. Το επιτόκιο των στεγαστικών δανείων, το οποίο παραμένει σταθερό για τα 3 πρώτα χρόνια, διαμορφώνεται στο 6, 35% και στο 6, 5% στην περίπτωση που διατηρείται αμετάβλητο
 Μεγαλύτερη είναι η μείωση, και συγκεκριμένα κατά 1, 5%, στα καταναλωτικά δάνεια. Εξαίρεση και στην περίπτωση της Εμπορικής αποτελούν οι πιστωτικές κάρτες των οποίων το επιτόκιο διατηρείται αμετάβλητο και σε υψηλό επίπεδο. Ετσι το βασικό επιτόκιο των καταναλωτικών δανείων μειώνεται στο 10, 50% και το κυμαινόμενο επιτόκιο των προσωπικών δανείων διαμορφώνεται στο 12% και στο 11% στην περίπτωση που παραμείνει σταθερό σε όλη τη διάρκεια του δανείου. 
 Στο σκέλος του καταθέσεων η Εμπορική μείωσε κατά 0, 75% το επιτόκιο ταμιευτηρίου στο 3%. Ετσι μετά την αφαίρεση της φορολογίας (15%) η καθαρή απόδοση του ταμιευτηρίου διαμορφώνεται για τους πελάτες της τράπεζας στο 2, 5%.
 Σε ανάλογες κινήσεις προχώρησε και η Γενική Τράπεζα. Το επιτόκιο των καταναλωτικών δανείων διαμορφώνεται στο 11% και στο 10, 5% στην περίπτωση που παραμείνει σταθερό σε όλη τη διάρκεια του δανείου. Αντίστοιχα στο επιτόκιο των
προσωπικών δανείων διαμορφώνεται στο 11, 5% και 11%. Το κυμαινόμενο επιτόκιο των στεγαστικών δανείων μειώνεται στο 6, 75%, ενώ για τα υπόλοιπα στεγαστικά προϊόντα της τράπεζας το επιτόκιο διαμορφώνεται από 7, 75% έως 8, 5%, ανάλογα με
τη χρονική διάρκεια που το επιτόκιο θα παραμείνει σταθερό. 
 Το επιτόκιο για τις καταθέσεις ταμιευτηρίου διαμορφώνεται στο 2, 75%, με αποτέλεσμα η καθαρή απόδοση να περιορίζεται στο 2, 3% με φετινό μέσο πληθωρισμό
 Το νέο τοπίο που διαμορφώνεται ιδιαίτερα στα επιτόκια καταθέσεων περιορίζει σημαντικά τα εισοδήματα των μικροαποταμιευτών. Υπολογίζεται ότι τα συνολικά ρευστά διαθέσιμα της ελληνικής οικονομίας τα οποίας είναι τοποθετημένα σε καταθέσεις, ρέπος και κρατικούς τίτλους ανέρχονται σε 28 τρισ. δρχ.. Συνακόλουθα για κάθε μείωση στο επιτόκιο καταθέσεων κατά 1% η απώλεια του εισοδήματος που υφίστανται οι αποταμιευτές αγγίζει τα 270 δισ. δρχ.. 
 Ενώπιον των νεών αυτών δεδομένων οι περισσότερες τράπεζες πυκνώνουν τις προσφορές εναλλακτικών τοποθετήσεων, οι οποίες συνδυάζουν τη σιγουριά του ταμιευτηρίου με μία υψηλότερη όμως απόδοση. Για παράδειγμα η Alpha Bank προχώρησε σε επανέκδοση των προϊόντων της Capital Guarantee, τα οποία προσφέρουν στον επενδυτή πλήρη κάλυψη του επενδεδυμένου κεφαλαίου και απόδοση η οποία είναι συνδεδεμένη με την πορεία επιλεγμένων χρηματιστηριακών δεικτών του εξωτερικού, όπως ο Dow Jones, o Nikei και ο S&P 500. 
