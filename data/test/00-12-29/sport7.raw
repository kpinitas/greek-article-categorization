 Ούτε ο Αγιος Βασίλης δεν θα μπορούσε να κάνει το δώρο που ζήτησε χθες ο Ιμπραήμ Κουτλουάι. Ο Τούρκος άσος που ετοιμάζεται για το πρώτο του μεγάλο ντέρμπι στο ελληνικό πρωτάθλημα, με αντίπαλο τον Παναθηναϊκό, ευχήθηκε «να γεμίσει το γήπεδο γιατί η παρουσία των οπαδών μας δίνει έμπνευση. Είμαστε τυπικά γηπεδούχοι, αλλά αν δεν έρθει κόσμος τότε δεν βρίσκω να έχουμε πλεονέκτημα με αντίπαλο μια ομάδα που έχει την ίδια έδρα». Πού να ήξερε ότι μέχρι χθες είχαν προπωληθεί μόλις 1.000 εισιτήρια και λόγω των ημερών είναι πολύ δύσκολο να βρεθούν στις εξέδρες του ΟΑΚΑ πάνω από 3.500 άνθρωποι. Βέβαια, μπρος στην ερημιά που επικρατούσε στον αγώνα με την Κίντερ, κάτι είναι κι αυτό ειδικά τώρα που ο «δικέφαλος» κάνει απεγνωσμένη προσπάθεια να μείνει κοντά στην κορυφή. Ο Ιβκοβιτς έκανε το τραπέζι στους παίκτες του, ο Χάμινγκ δείχνει να ξεπέρασε το διάστρεμμα που υπέστη στον αγώνα με τη Σαρλερουά και γενικά η ατμόσφαιρα στην ομάδα δείχνει ζεστή και προσαρμοσμένη στο πνεύμα των ημερών.
 Στο αντίπαλο στρατόπεδο, το σοκ της ταλαιπωρίας του Κάτας είναι ακόμη «ζεστό» μιας και για προληπτικούς λόγους ο Ισραηλινός δεν πήρε ακόμη εξιτήριο από το νοσοκομείο. Πιθανότατα θα πάρει σήμερα, μιας και ο ίδιος ζήτησε να πάει αύριο στο ΟΑΚΑ. «Θα παίξουμε για τον Οντέντ», δήλωσε ο άρτι αποθεραπευθείς Ζέλικο Ρέμπρατσα, ο οποίος ήταν ένας από τους πολλούς συμπαίκτες που επισκέφθηκαν τον Κάτας στο νοσοκομείο, αλλά δεν γλίτωσε από το κρυολόγημα που ταλαιπωρεί την τελευταία εβδομάδα τουλάχιστον τέσσερις παίκτες της ομάδας του Ζέλιμιρ Ομπράντοβιτς.
 ΔΑΦΝΗ: Οι νίκες κάλυψαν -τουλάχιστον προς το παρόν- τα παράπονα που έχουν οι άνθρωποι της Δάφνης από την αγωνιστική συμπεριφορά του Μπλου Εντουαρντς, πόσο μάλλον πριν από τον κρίσιμο αγώνα με τη Νήαρ Ηστ. Οσο για τον Ντίνο Αγγελίδη που διέπρεψε κόντρα στον Αρη; «Στενοχωρήθηκα βλέποντας στα μάτια των παικτών του Αρη πόσο ταλαιπωρημένοι είναι», εξομολογήθηκε.
 ΠΑΝΤΑΖΟΠΟΥΛΟΣ: Πάντως οι Καισαριανιώτες αγωνιούν καθώς ο αρχηγός Γιώργος Πανταζόπουλος υποφέρει από θλάση στους οπίσθιους μηριαίους και είναι πολύ δύσκολο να προλάβει να παίξει. Ετσι, περισσότερο βάρος θα πέσει για πρώτη φορά στον Αμερικανό Σον Ρισπέρτ που ακόμη δεν έχει προσφέρει τίποτα.
 ΜΑΡΟΥΣΙ: Η νίκη επί του Ηρακλείου και το τραπέζι που έκανε ο Βάσκο Εφθίμοφ σε όλη την ομάδα ήταν μια ευκαιρία να ξεχαστούν οι γκρίνιες που ακούγονταν εκ των έσω στο Μαρούσι, συμπεριλαμβανομένης και της δήλωσης του Ολιβερ για την ανάγκη να υπάρξει κατανομή ρόλων.
 MVP: Ο Φραγκίσκος Αλβέρτης με 66 ψήφους ανακηρύχθηκε καλύτερος παίκτης της 4ης αγωνιστικής που ολοκληρώθηκε...προχθές, αφήνοντας πίσω τους Στεφάνοφ 35, Αγγελίδη και Ντικούδη με 16. Για την 9η αγωνιστική, κορυφαίος ψηφίστηκε ο Φορντ με 44, ακολουθούμενος από τους Διαμαντόπουλο (36), Πελεκάνο (23), Σταυρακόπουλο (20).
 ΜΥΡΙΟΥΝΗΣ: Την πρόθεσή του να ασχοληθεί πλέον με την προπονητική εξέφρασε ο Χρήστος Μυριούνης που εγκατέλειψε ξαφνικά το μπάσκετ και το Ηράκλειο. «Πικρία ένιωσα μόνο όταν έφυγα από τον Παναθηναϊκό εξαιτίας εκείνου του "ανεκδιήγητου" προπονητή, του Μάλκοβιτς», δήλωσε στο «ΦΛΑΣ 9.61». Παραδέχθηκε επίσης ότι «έπρεπε να δούλευα σίγουρα πιο σκληρά τότε που έπαιζα στον ΠΑΟ. Ημασταν όμως μικροί και είχαν πάρει τα μυαλά μας αέρα».
 ΔΙΑΙΤΗΤΕΣ: Κορομηλάς-Καρούσης θα σφυρίξουν αύριο στο ντέρμπι ΑΕΚ-ΠΑΟ και Παπαδημητρίου-Χριστοδούλου την αναμέτρηση Περιστερίου-Πανιωνίου. Επίσης το δίδυμο Κορομηλά -Βορεάδη θα διευθύνει το ντέρμπι Kυπέλλου μεταξύ Ολυμπιακού - Περιστερίου που θα διεξαχθεί στις 3 Ιανουαρίου.
