 Ανοικτό παραμένει το ενδεχόμενο κάποιας αναβολής στην έναρξη λειτουργίας του νέου αεροδρομίου Σπάτων και φαίνεται πως πλέον αναζητείται το «εξιλαστήριο θύμα» που θα χρεωθεί την ευθύνη.
 υπουργός ΠΕΧΩΔΕ Κώστας Λαλιώτης εξέδωσε χθες ανακοίνωση με την οποία διαψεύδει
τα δημοσιεύματα που μιλούν για πολύμηνη αναβολή και ταυτόχρονα δηλώνει ότι οι προετοιμασίες που αφορούν το υπουργείο του είτε έχουν ολοκληρωθεί είτε βρίσκονται στο στάδιο της ολοκλήρωσης.
 Υπενθυμίζεται ότι η «Ε» σε πρόσφατα δημοσιεύματα έχει αναφερθεί στα ζητήματα που θα μπορούσαν να οδηγήσουν σε αναβολή της έναρξης λειτουργίας του αεροδρομίου Σπάτων και αφορούν μεταξύ άλλων την έλλειψη ικανών οδικών προσβάσεων, την καθυστέρηση στα έργα της Ολυμπιακής και τους ελέγχους στα όργανα αεροναυτιλίας και τις αντιδράσεις των αεροπορικών εταιρειών που δεν συμφωνούν να πληρώνουν υψηλά τέλη χρήσεως. Τονίσαμε επίσης ότι αποτελεί θέμα γοήτρου για την κυβέρνηση και τους συναρμόδιους υπουργούς (Κ. Λαλιώτη, Χρ. Βερελή) να ισχύσει η επίσημη ημερομηνία έναρξης της 1ης Μαρτίου 2001, αλλά και
ότι μια μικρή αναβολή θα εξυπηρετούσε τους πάντες. Αρκεί να βρεθεί ο φορέας στον οποίο θα χρεωθεί η αναβολή...
 Στην υπουργική ανακοίνωση δηλώνεται ότι δεν έχουν καμία σχέση με την πραγματικότητα τα δημοσιεύματα που μιλούν για ενδεχόμενη «πολύμηνη αναβολή έναρξης λειτουργίας». Η ανακοίνωση αναφέρει επίσης ότι «ισχύει το γνωστό σε όλους αρχικό χρονοδιάγραμμα» που προβλέπει έναρξη την 1η Μαρτίου 2001. Στη συνέχεια αναφέρει ότι: 
 1) Το νέο αεροδρόμιο έχει ολοκληρωθεί, και από τον Οκτώβριο του 2000 έχει αρχίσει η δοκιμαστική περίοδος για την πιστοποίηση όλων των συστημάτων του. 
 2) Το τμήμα της Αττικής Οδού, από το νέο αεροδρόμιο έως τον κόμβο του Γέρακα βρίσκεται στο στάδιο της ολοκλήρωσης σε συνδυασμό με την εντατικοποίηση των εργασιών στο παράπλευρο οδικό δίκτυο της περιοχής για να διασφαλισθούν εγκαίρως οι αναγκαίες και απαραίτητες προσβάσεις.
 Η ανακοίνωση του υπουργείου ΠΕΧΩΔΕ δεν κάνει καμία αναφορά στα γνωστά προβλήματα μετεγκατάστασης της Ολυμπιακής Αεροπορίας και αυτό ερμηνεύεται ως προσπάθεια υπόδειξης των ευθυνών που έχει η διοίκηση της εταιρείας και κυρίως ο αρμόδιος υπουργός Μεταφορών Χρ. Βερελής. Ισως έτσι ερμηνεύεται και η σύσκεψη
που έγινε χθες στην Ολυμπιακή Αεροπορία υπό τον πρόεδρο Δ. Καλόφωνο, στην οποία μεταξύ άλλων διαπιστώθηκε ότι: 
 1) Η Ολυμπιακή θα έχει έως την 1η Μαρτίου 2001 ετοιμάσει τις βασικές για τη λειτουργία του νέου αεροδρομίου εγκαταστάσεις. Η συντήρηση των αεροσκαφών θα γίνεται στο υπόστεγο της Αεροπλοΐας (θυγατρικής της Ο.Α.), το οποίο θα είναι έτοιμο εγκαίρως, και αργότερα θα μεταφερθεί στο υπόστεγο της μητρικής, όταν αυτό ολοκληρωθεί. Τα κτίρια του Κάργο και του Κέτερινγκ θα είναι εγκαίρως έτοιμα, όπως επίσης και το κτίριο για τη στέγαση των ιπταμένων. Η λειτουργία του αεροδρομίου δεν εμποδίζεται από τα έργα που θα βρίσκονται σε εξέλιξη.
 2) Μέσα στον Ιανουάριο θα γίνει διαγωνισμός για να επιλεγεί η εταιρεία που θα αναλάβει τη μεταφορά όλου του εξοπλισμού της Ο.Α. από το αεροδρόμιο Ελληνικού στο νέο αεροδρόμιο Σπάτων στο διάστημα 20-28 Φεβρουαρίου 2001. Επίσης θα γίνει
αναδιαμόρφωση του προγράμματος δρομολογίων ώστε να τελειώσουν οι πτήσεις νωρίτερα το βράδυ της 28/2 και να ξεκινήσουν αργότερα το πρωί της 1ης Μαρτίου 2001.
