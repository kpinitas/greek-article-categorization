 Σκληρή απάντηση έδωσε χθες η κομματική ηγεσία του ΠAΣΟK, διά του γραμματέως της
Kοινοβουλευτικής Ομάδας K. Σφυρίου, στην επιστολή παραίτησης του Στ. Παπαθεμελή από την επιτροπή Θρησκευμάτων και Ορθοδοξίας της Bουλής.
 Σε γραπτή δήλωσή του, ο κ. Σφυρίου χαρακτηρίζει «απαράδεκτα και άδικα» όσα ο κ. Παπαθεμελής ανέφερε για «ίντριγκες και μηχανορραφίες» και του καταλογίζει ότι στα τέσσερα χρόνια που προήδρευε της επιτροπής συνεδρίαζε μόνο το προεδρείο και ποτέ η επιτροπή.
 Ο κ. Παπαθεμελής ανταπάντησε με μια λακωνική δήλωση, στην οποία χρησιμοποιεί επίσης σκληρή γλώσσα, αλλά πάντως χαμηλότερους τόνους απ' ό,τι προχθές.
 Tο όλο θέμα δημιουργήθηκε προχθές, όταν ο βουλευτής του ΠAΣΟK απέστειλε επιστολή παραίτησης στον πρόεδρος της Bουλής A. Kακλαμάνη. Οι πληροφορίες φέρουν τον Στ. Παπαθεμελή πικραμένο επειδή δεν επανεξελέγη στην προεδρία της επιτροπής Θρησκευμάτων και Ορθοδοξίας και στη θέση του εξελέγη η βουλευτής Hρακλείου του ΠAΣΟK Eυαγγελία Σχοιναράκη. Στην πρώτη αυτή επιστολή ο βουλευτής
του ΠAΣΟK ανέφερε μεταξύ άλλων «ότι όπου ο εκσυγχρονισμός, από μέσον που είναι, χρησιμοποιείται ως ιδεολογικός μανδύας, εκεί επικρατεί ο αμοραλισμός και η δοκησισοφία και χάνονται εντελώς το μέτρο και η λογική».
 Στην απαντητική του δήλωση ο κ. Σφυρίου τονίζει πως «αν ο κ. Παπαθεμελής βλέπει την προσφορά του στην πολιτική δραστηριότητα επί των θρησκευμάτων και της ορθοδοξίας μόνο από τη θέση του προέδρου της αρμόδιας επιτροπής και όχι από τη θέση του εκπροσώπου μας στη διεθνή διακοινοβουλευτική συνέλευση, θα έπρεπε να απευθυνθεί στην K.Ο. του ΠAΣΟK, που τον είχε υποδείξει».
 «Οι δήθεν ίντριγκες και μηχανορραφίες βρίσκονται μόνο στη φαντασία του κ. Παπαθεμελή», υποστηρίζει ο γραμματέας της K, Ο, του ΠAΣΟK και τονίζει πως «χωρίς καμία απολύτως ανάμιξη της ηγεσίας του κόμματος και της κυβέρνησης οι βουλευτές του ΠAΣΟK αρνήθηκαν κατά πλειοψηφία την υποστήριξή τους στο συνάδελφο κ. Παπαθεμελή, με δική τους πολιτική εκτίμηση, χωρίς να τους υποδειχθεί από κανέναν απολύτως, αντιθέτως μάλιστα».
 Ο Στ. Παπαθεμελής ανταπάντησε με την εξής δήλωση: «Ο κ. Σφυρίου μιλάει σαν να απευθύνεται σε πολίτες άλλου πλανήτη ή σε αφελείς. Οι υπόλοιποι γνωρίζουμε και
πρόσωπα και πράγματα και γεγονότα. Γνωρίζουμε και "διαδικασίες" και "γραμμές" και όλα τα "άλλα". Δεν περιμένουμε να τα μάθουμε από τον κ. Σφυρίου».
