Γερά ποτήρια είναι οι Ελληνες μαθητές. Οπως προκύπτει από έρευνα της Ελληνικής Καταναλωτικής Οργάνωσης (Ε.ΚΑΤ.Ο.), που εδρεύει στη Θεσσαλονίκη, το 90% των μαθητών από 15 ώς 18 χρόνων, μόλις τελειώσουν οι υποχρεώσεις της ημέρας -σχολείο, διάβασμα, φροντιστήριο- καταφεύγουν στα μπαράκια για χαλάρωση, όπου και «τσακίζουν» κυρίως τα λευκά αλκοολούχα ποτά.
 Βότκα, τζιν, το εγχώριο ούζο και τέλος η μπίρα είναι τα ποτά που καταλαμβάνουν
την πρώτη θέση στις προτιμήσεις τους. Αιτία η ανάγκη για χαλάρωση, αλλά και η εικόνα του άνετου τύπου, που περνάει κυρίως από την τηλεόραση διά της διαφήμισης. Με το αλκοόλ συνοδεύουν ακόμη τα πανηγύρια για τη νίκη της αγαπημένης τους ομάδας. Πάντως, είναι συγκρατημένοι το μεσημέρι μια και γνωρίζουν ότι οι συνέπειες από την κατανάλωση αλκοόλ θα τους δυσκολέψει να αντεπεξέλθουν στις υποχρεώσεις τους, που συνεχίζονται στη διάρκεια της υπόλοιπης μέρας. Το βράδυ όμως ξεδίνουν. Καλή παρέα και δυνατή μουσική συνοδεύουν την κατανάλωση αλκοόλ.
 Η έρευνα έγινε σε 5.800 μαθητές σχολείων της Θεσσαλονίκης και τα συμπεράσματα συνάδουν με την τρίτη θέση που κατέχουν στην Ευρώπη οι Ελληνες από ηλικία 18 ώς 35 χρόνων στην κατανάλωση αλκοόλ με 6, 5 λίτρα ετησίως. Προηγούνται οι Ισπανοί με 14, 1 λίτρα και οι Σουηδοί με 12 λίτρα καθαρού αλκοόλ ετησίως.
 Οπως έδειξε η έρευνα, το 80% των εφήβων επηρεάζονται από τις διαφημίσεις αλκοολούχων ποτών και του πρότυπου του άντρα που προβάλλουν. Ενα 67% απέδωσε την επαφή του με το αλκοόλ στην παρέα, ενώ ακολουθεί η οικογένεια. Πάντως ελάχιστοι είναι οι μαθητές που προσπαθούν να βρουν στο αλκοόλ τη λύτρωση ή την
παρηγοριά από κάποια αποτυχία. Σε αντίθεση μάλιστα με τους ενήλικους, 800 από τους οποίους απάντησαν θετικά στο ερώτημα αυτό σε ερωτηματολόγιο που διανεμήθηκε και στους γονείς.
 Τα αγόρια είναι αυτά που έχουν τις καλύτερες και πιο συχνές σχέσεις με το αλκοόλ. Το 57% από τους ερωτηθέντες μαθητές απάντησαν θετικά στο ερώτημα για τη συχνή κατανάλωση αλκοόλ. Οι μαθήτριες, αντίθετα, δήλωσαν ότι δεν καταναλώνουν τόσο συχνά αλκοόλ. Σύμφωνα με την έρευνα, εφτά στις δέκα μαθήτριες καταναλώνουν αλκοολούχα ποτά περιστασιακά.
 Σύμφωνα όμως με άλλη πτυχή της έρευνας σε παιδιά Δημοτικών Σχολείων ώς και της
Α' τάξης του Γυμνασίου, 800 παιδιά απάντησαν ότι είχαν μια κάποια προτροπή από
το σπίτι. Ιδίως την περίοδο των εορτών η προτροπή από τους γονείς προς τα παιδιά για ένα ποτηράκι κρασί ή ρετσίνα, «για το καλό» όπως λέμε, είναι συχνή.
Συχνός είναι όμως από τους γονείς και ο συνδυασμός του αλκοόλ με την άνδρωση των αγοριών.
 Οσον αφορά τα τροχαία στα οποία εμπλέκονται νέοι ώς 25 χρόνων, η κατανάλωση αλκοόλ ευθύνεται για το 57% από αυτά, ενώ υπάρχουν νομοί όπου το ποσοστό ανέρχεται και στο 60%.
