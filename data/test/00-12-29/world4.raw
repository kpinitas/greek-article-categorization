 Αποφασισμένοι να κρατήσουν υπό τον έλεγχό τους την αποστρατιωτικοποιημένη ζώνη
ασφαλείας στη νότια Σερβία δηλώνουν οι Αλβανοί αυτονομιστές, οι οποίοι συνεχίζουν τις επιθέσεις κατά Σέρβων αστυνομικών. Την ίδια στιγμή, το γιουγκοσλαβικό Kοινοβούλιο υιοθετούσε δήλωση με την οποία μέμφεται τη διεθνή κοινότητα για την αδυναμία της να συγκρατήσει τους Αλβανούς «τρομοκράτες».
 Πληροφορίες από την αποστρατιωτικοποιημένη ζώνη ανέφεραν χθες ότι Αλβανοί αυτονομιστές εξαπέλυσαν νέες επιθέσεις εναντίον Σέρβων αστυνομικών εντός και εκτός της ζώνης.
 Ο Μουχάμετ Ξεμαϊλί, αρχηγός της οργάνωσης αυτονομιστών Αλβανών με την ονομασία
«Στρατός απελευθέρωσης του Πρέσεβο-Μεντβέντια-Μπουγιάνοβιτς» ξεκαθάρισε χθες μιλώντας στο Γαλλικό Πρακτορείο ότι δεν πρόκειται να συζητήσει με τους Σέρβους
για το θέμα της ζώνης ασφαλείας. «Δεν υπάρχει λόγος να συζητήσουμε, ξέρουμε πού βρίσκονται τα σύνορα», είπε ο Ξεμαϊλί και συνέχισε: «Προσωπικά, δεν θα μπορούσα να κάτσω στο ίδιο τραπέζι με τους Σέρβους. Είναι εγκληματίες». Είπε επίσης ότι οι άνδρες του σκότωσαν μέσα σε μία εβδομάδα «τουλάχιστον τέσσερις» Σέρβους αστυνομικούς, απώλειες που η σερβική πλευρά διαψεύδει. Ο Αλβανός αυτονομιστής προειδοποίησε επίσης ότι τα μέλη της οργάνωσής του «αν οι Σέρβοι δεν αποσυρθούν από τη ζώνη ασφαλείας... θα τους κυνηγήσουν».
 Χθες, το γιουγκοσλαβικό Kοινοβούλιο υιοθέτησε δήλωση της ομοσπονδιακής κυβέρνησης με την οποία καταδικάστηκαν οι «Αλβανοί τρομοκράτες» και παράλληλα ζητήθηκε η εφαρμογή όλων των διεθνών έγγραφων αποφάσεων που αφορούν το Κόσοβο.
Η δήλωση περιέχει επικρίσεις για τις αποστολές της διεθνούς κοινότητας που σταθμεύουν στο Κόσοβο, για τη διοίκηση του ΟΗΕ στην ίδια επαρχία (UNMIK), αλλά
και για τη ΝΑΤΟϊκή δύναμη KFΟR. Η UNMIK και η KFΟR «έχουν αποτύχει να αφοπλίσουν τις τρομοκρατικές οργανώσεις του αποκαλούμενου Απελευθερωτικού Στρατού του Κοσόβου και άλλες ένοπλες αλβανικές οργανώσεις», αναφέρει η δήλωση.
 Ο ομοσπονδιακός πρόεδρος της Γιουγκοσλαβίας πάντως, ο Ζόραν Τζίτζιτς, δήλωσε χθες στο Kοινοβούλιο ότι η χώρα του επιθυμεί την επανασύναψη διπλωματικών σχέσεων με την Αλβανία, «ώστε να υπάρξει εποικοδομητική προσέγγιση στο πρόβλημα του Κοσόβου».
 Στο Βελιγράδι, ο αντιπρόεδρος της σερβικής κυβέρνησης Νεμπόισα Κόβιτς εξέφρασε
την εκτίμηση ότι ο Μιλόσεβιτς και η σύζυγός του Μίρα Μάρκοβιτς θα αντιμετωπίσουν τη Δικαιοσύνη το αργότερο ώς τον Ιανουάριο. «Αν ήταν στο χέρι μου θα ήταν από καιρό στη φυλακή», είπε ο Κόβιτς, ο οποίος απέκλεισε το ενδεχόμενο να παραπεμφθεί ο Μιλόσεβιτς στο διεθνές ποινικό δικαστήριο. «Είναι μια ευχαρίστηση που δεν θα προσφέρουμε σε κανέναν άλλον», είπε χαρακτηριστικά.
 Στη γιουγκοσλαβική πρωτεύουσα το πρόβλημα με τις διακοπές ρεύματος παραμένει, ο υπουργός Eνέργειας όμως ελπίζει ότι έπειτα από μερικές ημέρες βροχόπτωσης θα
