 Υπάρχει συνταγματικό κώλυμα στην πρόταση για δυαρχία στο ΠΑΣΟΚ τονίζει ο υπουργός Μακεδονίας-Θράκης Γιώργος Πασχαλίδης, ο οποίος όχι μόνο παρεμβαίνει στη συζήτηση που έχει ανοίξει, αλλά στέλνει και το μήνυμα πως η εκσυγχρονιστική πτέρυγα δεν πρόκειται να παρακολουθήσει απαθής τις εξελίξεις και θα οργανωθεί περισσότερο εν όψει του συνεδρίου του κυβερνώντος κόμματος.
 Το Σύνταγμα δεν προβλέπει τη δυαρχία, αφού ορίζει ότι ο πρόεδρος του κόμματος που κερδίζει τις εκλογές αναδεικνύεται πρωθυπουργός, υπογράμμισε σε φιλική συνάντηση που είχε με δημοσιογράφους για την Πρωτοχρονιά, και, για να μην υπάρχουν παρεξηγήσεις, παρατήρησε πως την ίδια θέση είχε εκφράσει και το 1996 επί Ανδρέα Παπανδρέου.
 Ωστόσο, δεν απέκλεισε το ενδεχόμενο κάποιος (ο Α. Τσοχατζόπουλος, ο Γ. Παπανδρέου, ο Ευ. Βενιζέλος ή οποιοδήποτε άλλο στέλεχος) να σηκώσει το χέρι του στο συνέδριο του ΠΑΣΟΚ και να διεκδικήσει την προεδρία, αλλά απηύθυνε και μια προειδοποίηση: «Οποιος το πράξει αυτό θα πρέπει να γνωρίζει πολύ καλά ότι ταυτόχρονα βάζει υποψηφιότητα και για εντολοδόχος πρωθυπουργός».
 Οταν τον ρωτήσαμε να μας εξηγήσει το νόημα αυτής της επισήμανσης, είπε ότι «πρωθυπουργός δεν αναλαμβάνει κανείς για μία μόνο μέρα», θέτοντας εμμέσως ζήτημα ότι μπορεί κάποιοι να είναι ικανοί να ηγηθούν του ΠΑΣΟΚ, αλλά όχι και ικανοί να κυβερνήσουν τη χώρα.
 Ιδιαίτερη σημασία για τις εξελίξεις στο εσωτερικό του ΠΑΣΟΚ έχει η δήλωσή του «είμαστε παρόντες» και η αναγγελία οργανωτικής ανασυγκρότησης της εκσυγχρονιστικής πτέρυγας. Το «ρεύμα σκέψης», που το 1996 στήριξε τον Κώστα Σημίτη, πρέπει να μετασχηματιστεί σε μια «κοινότητα ιδεών» και το πρώτο που σημαίνει αυτός ο μετασχηματισμός είναι σαφώς η καλύτερη οργάνωση, ενώ στόχος της κίνησης είναι να δείξει ότι υπάρχει συμβατότητα ανάμεσα στο σοσιαλισμό και
 Ετσι αναμένεται σύγκρουση των δύο βασικών ρευμάτων του ΠΑΣΟΚ στην πορεία προς το συνέδριο του 2002 και ο κ. Πασχαλίδης προσδιόρισε τη λειτουργία των ρευμάτων στη βάση του καταστατικού του κόμματος που προβλέπει την ύπαρξή τους.
 Σημείωσε ότι το 2002 θα είναι σταθμός για τις πολιτικές εξελίξεις στη χώρα μας, αρνούμενος να δώσει περαιτέρω διευκρινίσεις, και προέβλεψε εξελίξεις στην
Κεντροαριστερά και την Κεντροδεξιά μέσα στο 2001. Σημείωσε, πάντως, πως την πρωτοβουλία των κινήσεων στις πολιτικές εξελίξεις την έχει το ΠΑΣΟΚ και ο Κώστας Σημίτης.
 Αφησε ακόμη ανοιχτό και το ενδεχόμενο να μην ιδρύσει κόμμα τελικώς ο Δημήτρης Αβραμόπουλος κι ένας λόγος που μπορεί να τον οδηγήσει σε αυτή την απόφαση μπορεί να είναι το γεγονός ότι δεν βρίσκει στελέχη, κυρίως στη Β. Ελλάδα, σύμφωνα με τα μηνύματα που φτάνουν στον Γ. Πασχαλίδη από νομούς της Μακεδονίας
