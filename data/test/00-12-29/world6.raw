 Καταρρακτώδεις βροχές έχουν θέσει σε συναγερμό ολόκληρες περιοχές στην κεντρική και νότια Ιταλία, υπάρχει ήδη ένας νεκρός, ενώ είναι ορατός ο φόβος σοβαρών κατολισθήσεων αφού πρόκειται για τις ίδιες περιοχές που μέτρησαν πριν από δύο χρόνια περισσότερους από 100 νεκρούς εξαιτίας της κακοκαιρίας. Πολύ μακρύτερα, στις Ηνωμένες Πολιτείες, τουλάχιστον 16 άνθρωποι έχασαν τη ζωή τους
σε τροχαία που προκλήθηκαν από τις σφοδρές χαλαζοπτώσεις.
 Στην περιοχή του Σαλέρνο, νότια της Νάπολης, εκατοντάδες άνθρωποι εγκατέλειψαν
τα σπίτια τους καθώς το ύψος της βροχόπτωσης έφτασε τα 170 χιλιοστόμετρα. Πολλοί πέρασαν τη νύχτα σε σχολεία και γυμναστήρια έξω από την ακτίνα με τη μεγαλύτερη επικινδυνότητα. Η κυκλοφορία παρέλυσε και ολόκληρα κομμάτια των αυτοκινητόδρομων έκλεισαν προληπτικά για την αποτροπή ατυχημάτων από πιθανές κατολισθήσεις.
 Ενας 74χρονος έχασε τη ζωή του κοντά στην Ιζέρνια, στη νότια περιοχή της Μολίζε, όταν παρασύρθηκε με το αυτοκίνητό του από πλημμυρισμένο ποταμό στην προσπάθειά του να περάσει από τη γέφυρα. Το 1998, 119 άνθρωποι είχαν χάσει τη ζωή τους κοντά στο Σαλέρνο, όταν ποτάμια λάσπης κατέβηκαν από το βουνό Σάρνο και έπνιξαν μια μικρή πόλη και τα παρακείμενα χωριά. Στην κεντρική περιοχή του
Λάτσο, όπου περιλαμβάνεται και η Ρώμη, δεκάδες άνθρωποι τράπηκαν σε φυγή προτού ο ποταμός Ανιένε υπερχειλίσει, μόλις λίγα χιλιόμετρα μακριά από την αρχαία Επαυλη του Αδριανού, στο Τίβολι.
 «Μετά τα όσα συνέβησαν πριν από δύο χρόνια σε όλα τα χωριά έχουν γίνει προετοιμασίες για την περίπτωση εκκένωσης», δήλωσε εκπρόσωπος της εθνικής υπηρεσίας πολιτικής προστασίας στη Ρώμη. Εν τω μεταξύ, ο επικεφαλής της υπηρεσίας που είναι υπεύθυνη για τη λειτουργία του αεροδρομίου του Μιλάνου υπέβαλε την παραίτησή του εξαιτίας της ταλαιπωρίας που υπέστησαν χιλιάδες ταξιδιώτες, που δεν μπόρεσαν να μεταβούν στους προορισμούς τους την ημέρα των Χριστουγέννων ύστερα από σφοδρή χιονόπτωση που παρέλυσε το αεροδρόμιο.
 Από σφοδρή κακοκαιρία πλήττονται περιοχές και στις Ηνωμένες Πολιτείες, όπου τουλάχιστον 16 άνθρωποι έχασαν τη ζωή τους προχθές σε τροχαία δυστυχήματα που προκλήθηκαν από τις σφοδρές χαλαζοπτώσεις. Χθες, συνεργεία καθάριζαν τους δρόμους και προχωρούσαν στην αποκατάσταση της ηλεκτροδότησης στις Πολιτείες Αρκανσο, Οκλαχόμα, στα βόρεια της Πολιτείας του Τέξας και στη Λουιζιάνα. Και στο Μαρόκο, οι άνεμοι και οι δυνατές βροχές στα βόρεια της χώρας, και ειδικά στην Ταγγέρη, προκάλεσαν το θάνατο δύο ανθρώπων και σημαντικές υλικές ζημιές.
