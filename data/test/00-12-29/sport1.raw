 Εντονη δυσαρέσκεια επικρατεί στον Ολυμπιακό για την αδικαιολόγητη απουσία των Τζιοβάνι, Ζε Ελίας, Αλβεζ από τις προπονήσεις της πειραϊκής ομάδας και στη διοίκηση φέρονται αποφασισμένοι να εφαρμόσουν τον εσωτερικό κανονισμό που -για το συγκεκριμένο παράπτωμα- προβλέπει πρόστιμο έως και δύο εκατομμύρια δραχμές. Οι δύο Βραζιλιάνοι και ο Ουρουγουανός επιθετικός για δεύτερη συνεχή μέρα δεν εμφανίστηκαν στου Ρέντη (έφθασαν τις οκτώ μέρες απουσίας!), γεγονός που προκάλεσε τον εκνευρισμό του Τάκη Λεμονή, ο οποίος είχε επαφή με τη διοίκηση για να ληφθούν τα απαραίτητα μέτρα.
 Στην ομιλία του μάλιστα στους «ερυθρόλευκους» πριν από την προπόνηση (παρουσία και του Λουτσιάνο, ο οποίος από το αεροδρόμιο χθες το μεσημέρι πήγε στου Ρέντη) ο Λεμονής είπε: «Δεν μου αρέσει να λέμε κάποια πράγματα και να μην τηρούνται. Η δική σας δουλειά όμως είναι οι προπονήσεις και όλοι θα κριθούμε από τις πράξεις μας. Εσείς από τη δουλειά και εμείς από τις αποφάσεις μας».
 Ο τεχνικός του Ολυμπιακού μετά το τέλος της προπόνησης σε δηλώσεις του στην «Ε» υποστήριξε: «Πιστεύω ότι έχω να κάνω με επαγγελματίες, οι οποίοι έχουν απαιτήσεις, αλλά και υποχρεώσεις. Η κατάσταση αυτή σίγουρα δεν είναι καλή και θα πρέπει να δούμε τι θα γίνει. Πρώτα θα μιλήσω με τους ποδοσφαιριστές και έπειτα θα κάνω την εισήγησή μου στη διοίκηση».
 Αρχικά, υπήρξε η σκέψη για σιωπηρή τιμωρία των τριών ποδοσφαιριστών στον αγώνα με τον Ηρακλή, αλλά ο Λεμονής ξεκαθάρισε ότι «υπολογίζω και τους 28 ποδοσφαιριστές για το ματς στο Καυταντζόγλειο».
 Ο Τζιοβάνι έως χθες το βράδυ δεν είχε δώσει σημεία ζωής και ο Λουτσιάνο που ρωτήθηκε από τη διοίκηση και τον Λεμονή είπε ότι «έχω να του μιλήσω από τα Χριστούγεννα, που του ευχήθηκα καλές γιορτές». Ισως ο Βραζιλιάνος με αυτόν τον τρόπο να επιδιώκει να τεθεί θέμα μετεγγραφής του τον Ιανουάριο. Πληροφορίες που διέρρευσαν χθες βράδυ ανέφεραν ότι ο Λουτσιάνο είπε στη διοίκηση ότι ήξερε πως ο Τζιοβάνι δεν θα ήταν πίσω στην Αθήνα στην ώρα του! 
 Οσο για τον Ζε Ελίας, ο παίκτης ήλθε στην Αθήνα στις 8.00 το βράδυ, ενώ ο Γκαμπριέλ Αλβεζ θα έλθει στην Ελλάδα σήμερα το μεσημέρι, καθώς βρισκόταν χθες στη Μαδρίτη. Οι δύο τελευταίοι φέρεται να έχουν ενημερώσει τον Ολυμπιακό ότι υπήρξε πρόβλημα με τα εισιτήριά τους, αλλά από την ΠΑΕ έλεγαν ότι «οι παίκτες όφειλαν την Τετάρτη να βρίσκονται στο Ρέντη».
 Η αρχή έγινε με τον Χρήστο Πατσατζόγλου και χθες ήλθε η σειρά του Πίτερ Οφορίκουε. Η ιταλική εφημερίδα Corriere dello sport δημοσίευσε στο χθεσινό της φύλλο τη λίστα με τους «50 ταλαντούχους ποδοσφαιριστές από τον υπόλοιπο κόσμο», εξαιρεί δηλαδή, την Ευρώπη, στην οποία συμπεριλαμβάνει τον Πίτερ Οφορίκουε.
 Οι Ιταλοί μάλιστα κοστολογούν τον Γκανέζο επιθετικό με 20 δισεκατομμύρια λιρέτες (περίπου 3, 3 δισεκατομμύρια δραχμές), όσα και τον Πατσατζόγλου και στην αναφορά που έκαναν στον Οφορίκουε έγραψαν το εξής: «Εδώ και αρκετά χρόνια αποτελεί έναν από τους αστέρες του ελληνικού πρωταθλήματος. Αυτή τη φορά φαίνεται να έχει βάλει μυαλό και επιτέλους ενώνει την πειθαρχία με το έμφυτο φυσικό του ταλέντο».
 Στη λίστα των Ιταλών συμπεριλαμβάνονται μαζί με τον Οφορίκουε και δύο ποδοσφαιριστές, γνωστοί μας από τη θητεία τους στο ελληνικό πρωτάθλημα. Ο Ουντέζε του ΠΑΟΚ, η αξία του οποίου κοστολογείται 5 δισεκατομμύρια λιρέτες (835 εκ. δρχ.) και ο Ντιάρα που αγωνιζόταν στον ΟΦΗ και τώρα ανήκει στη Φίτεσε (10 δισεκατομμύρια λιρέτες, περίπου 1, 7 δισεκατομμύρια δραχμές). Επίσης, στη λίστα υπάρχουν οι Μπαμπαγιάρο (Τσέλσι), Τζέρεμι (Ρεάλ Μαδρίτης), Τιάγκο (Σάο Πάολο), Ντούσεφ (Λα Κορούνια), Πιζάρο (Βέρντερ Βρέμης).
 * Ο Παρ Ζέτερμπεργκ ακολούθησε χθες ειδικό πρόγραμμα με τρέξιμο, καθώς υποφέρει από γαστρεντερίτιδα, ενώ ο Λουτσιάνο ο οποίος έφθασε στον Ρέντη λίγη ώρα μετά το ξεκίνημα της προπόνησης έκανε πρόγραμμα θεραπείας, καθώς υποφέρει ακόμα από τη θλάση. Οι «ερυθρόλευκοι» θα γυμναστούν σήμερα στις 3.30 μ.μ. 
