Τέλος εποχής σηματοδοτεί για το δολάριο η χρονιά που φεύγει. 
 απότομη κάμψη του κυρίως έναντι του ευρώ, τις τελευταίες εβδομάδες, θεωρείται προάγγελος σταδιακής υποχώρησής του από τα επίπεδα ρεκόρ, στα οποία είχε βρεθεί το 2000.
 Η άνοδος-ρεκόρ του δολαρίου έναντι του ευρώ είχε φέρει το αμερικανικό νόμισμα στο υψηλότερο επίπεδο από το 1986 έναντι του μάρκου. Σε ανάλογα επίπεδα είχε βρεθεί το αμερικανικό νόμισμα και έναντι του ελβετικού φράγκου.
 Η αναμενόμενη κάμψη των υψηλών ρυθμών ανάπτυξης της αμερικανικής οικονομίας, έως και η πιθανή ύφεση το 2001, εκτιμάται ότι θα κατεβάσει σημαντικά τον πήχυ του αμερικανικού νομίσματος, έναντι των ευρωπαϊκών (ευρώ, στερλίνα, ελβετικό φράγκο).
 Το δολάριο θα διατηρήσει ωστόσο το προβάδισμά του έναντι του γεν, καθώς τα προβλήματα της ιαπωνικής οικονομίας είναι απείρως σοβαρότερα από αυτά της αμερικανικής. Αλλωστε η Ιαπωνία φαίνεται να πριμοδοτεί τη διολίσθηση του γεν, αναζητώντας σωσίβιο στην αύξηση των εξαγωγών, καθώς η εσωτερική ζήτηση παραμένει περιορισμένη.
 Ο Ιάπωνας υφυπουργός Οικονομικών Xαρουχίκο Kορούνια, υπεύθυνος για τις διεθνείς οικονομικές σχέσεις, φέρεται να δήλωσε χθες ότι η πρόσφατη πτώση του γεν έναντι των κυριότερων υπολοίπων σημαντικών νομισμάτων, δεν είναι λάθος κίνηση και δικαιολογείται από το χάσμα στους ρυθμούς ανάπτυξης μεταξύ ΗΠΑ και Ιαπωνίας.
  Υπέρ της κάμψης της αμερικανικής οικονομίας συνηγορούν και τα χθεσινά στοιχεία για την εμπιστοσύνη των Αμερικανών καταναλωτών, η οποία μειώθηκε το Δεκέμβριο στο χαμηλότερο επίπεδο εδώ και ένα χρόνο. 
 Παρά τη σημαντική οπισθοχώρησή του τις τελευταίες ημέρες, το δολάριο κλείνει τη χρονιά με σημαντικά κέρδη. Εχει ενισχυθεί κατά 7, 79% έναντι του ευρώ, 11, 98% έναντι της δραχμής και 12, 24% έναντι του γεν (βλέπε σχετικό πίνακα).
 «Υπάρχει κάθε λόγος να περιμένουμε το 2001 να είναι η χρονιά της υποχώρησης του δολαρίου», τονίζει η Αν Πάρκερ Μιλς, οικονομολόγος στη «Brothers Harriman»
 Πολλά θα εξαρτηθούν από την ικανότητα του νέου Αμερικανού υπουργού Οικονομικών, βιομηχάνου Πολ Ο' Νιλ, να επιβεβαιώσει τη συνέχεια της πολιτικής του «ισχυρού δολαρίου», η οποία αποτέλεσε τον ακρογωνιαίο λίθο της πολιτικής Κλίντον, ειδικά την τελευταία πενταετία.
 Η πορεία του δολαρίου θα εξαρτηθεί ωστόσο και από τις εξελίξεις στο «αντίπαλο στρατόπεδο». Η ευρωπαϊκή οικονομία δείχνει να πηγαίνει καλύτερα και να παίρνει
τη σκυτάλη της παγκόσμιας ανάπτυξης από τις ΗΠΑ.
 Ωστόσο σε αντιδιαστολή με το σαφή προσανατολισμό της αμερικανικής οικονομικής και πολιτικής ηγεσίας, στην πολιτική του «ισχυρού δολαρίου», η ζώνη του ευρώ, ως σύνολο κρατών και όχι ενιαίας εθνικής οντότητας, έδειξε, μέσω του εκπροσώπου της, την ΕΚΤ, αρκετές φορές να παλινωδεί, ως προς το στόχο, του τι είδους ευρώ επιδιώκει.
 Και υπάρχει βέβαια και ο αστάθμητος παράγων. Μια μείωση των αμερικανικών επιτοκίων, ενδεχομένως και μέσα στον Ιανουάριο, αν και φαινομενικά δυσμενής, προς το δολάριο, μπορεί να ανακόψει την ανώμαλη προσγείωση της αμερικανικής οικονομίας.
 Στην περίπτωση αυτή, τα πράγματα μπορεί να αντιστραφούν και πάλι από τα τέλη του 2001 και το δολάριο να ανακτήσει μέρος του χαμένου εδάφους. 
 Γεγονός πάντως είναι ότι το ευρώ έχει ανακάμψει κατά 7, 5% από το αρνητικό ρεκόρ των 82, 25 σεντς του Οκτωβρίου, αν και παραμένει κατά 20% χαμηλότερα, από
