 Η EΠΟMENH μέρα των εκλογών στη Χειμάρρα ξημέρωσε με τον άγριο ξυλοδαρμό του Χαρίλαου Μπολάνου, 16 ετών, μαθητή Λυκείου και γιου του ελληνικής καταγωγής υποψήφιου δημάρχου της Χειμάρρας Βασίλη Μπολάνου. Τον χτύπησε στο κεφάλι ο ίδιος ο αστυνομικός διευθυντής της περιοχής, Λουλδίμ, αφού τον έσυρε από το αυτοκίνητο μέσα στην παραλία της πόλης. Ο νεαρός μεταφέρθηκε στο νοσοκομείο.
 Τη συντριπτική πλειοψηφία κέρδισε το κόμμα των Ανθρωπίνων Δικαιωμάτων -«Ομόνοια» στα 4 εκλογικά τμήματα της πόλης, όπου ασκεί το εκλογικό του δικαίωμα το 55% των ψηφοφόρων, αλλά δήμαρχος εκλέγεται ένας σε όλη την περιφέρεια, ο Bίκτωρ Mάτος, με το Σοσιαλιστικό Kόμμα.
 Στα συγκεκριμένα εκλογικά τμήματα, λόγω της παρουσίας Eλλήνων βουλευτών, πρεσβευτικών αρχών και δημοσιογράφων, τα κρούσματα νοθείας ήταν περιορισμένα, σε αντίθεση με τα υπόλοιπα 9 εκλογικά τμήματα της περιφέρειας όπου καταγγέλθηκαν σοβαρά περιστατικά βίας και νοθείας. Στα συγκεκριμένα τμήματα το 
Kόμμα Ανθρωπίνων Δικαιωμάτων δεν αναγνωρίζει τα αποτελέσματα των εκλογών.
 Στα 4 τμήματα της πόλης πήραν: 306 ψήφους ο υποψήφιος του Kόμματος των Ανθρωπίνων Δικαιωμάτων Βασίλης Μπολάνος και 131 ο B. Mάτος, στο δεύτερο 260 ψήφους ο Μπολάνος και 130 ψήφους ο B. Mάτος, στο τρίτο 247 ψήφους ο Mπολάνος και 137 ο υποψήφιος του Σοσιαλιστικού Kόμματος και στο τέταρτο τμήμα αντίστοιχα 180 και 90 ψήφους. Ετσι τα συνολικά ποσοστά του Δήμου Χειμάρρας είναι: 64% για το ελληνικό κόμμα και 36% για το Σοσιαλιστικό Kόμμα.
 «Ψηφίζουμε για να δηλώσουμε την εθνική μας ταυτότητα. Δεν μας απασχολούν τα κόμματα. Θέλουμε μόνο να διεκδικήσουμε τα δικαιώματά μας ως μειονότητα. Και οι 
Αλβανοί δεν έχουν αναγνωρίσει τη Χειμάρρα ως μειονοτική περιοχή». Αυτό μας έλεγαν οι ελληνικής καταγωγής Αλβανοί υπήκοοι τη σκληρή νύχτα των εκλογών, κρατώντας στα χέρια τους την ελληνική σημαία, βορειοηπειρώτικα λάβαρα και τραγουδώντας με δυνατή φωνή τον εθνικό μας ύμνο, παρατεταγμένα μπροστά στα MAT 
και σε ατμόσφαιρα πλήρους τρομοκρατίας. Ετσι άρχισαν να περιφέρονται, διαδηλώνοντας στα στενά χειμαρριώτικα δρομάκια.
 Γεγονός πάντως είναι ότι ο υποψήφιος δήμαρχος του Σοσιαλιστικού Kόμματος Βίκτωρας Μάτος, ελληνικής καταγωγής και αυτός, κέρδισε τις εκλογές στην περιφέρεια με νοθεία και αποτέλεσμα 73% έναντι 27%. Γι' αυτό και το σύνθημα «Προδότες», που φώναζαν τη νύχτα τρόμου των εκλογών οι Bορειοηπειρώτες με δάκρυα στα μάτια.
 Για τα υψηλά ποσοστά ψυχολογικής βίας που ασκήθηκε από την αλβανική αστυνομία στην πατρίδα του Πύρρου Δήμα, ο πρόεδρος της οργάνωσης «Ομόνοια» Βασίλης Ντούλες μας δήλωσε ότι «η αλβανική κυβέρνηση εγκλωβίστηκε σε ένα φαύλο κύκλο, μετατρέποντας την εκλογική αναμέτρηση σε εθνικό θέμα μείζονος σημασίας. Διότι η πραγματικότητα είναι εναντίον τους και μόνη τους διέξοδος αυτή της παρανομίας». 
 Οι Bορειοηπειρώτες ανησυχούν έντονα για την επικείμενη καταγραφή του πληθυσμού 
που θα γίνει τον επόμενο Ιανουάριο, φοβούμενοι τον πιθανότατο εποικισμό από Αλβανούς, που, όπως υποστηρίζεται, θα πράξει ο πρόεδρος του Σοσιαλιστικού Kόμματος Φάτος Νάνο.
 Ψάχνοντας μια λογική εξήγηση για τα μεγάλα κρούσματα βίας στην πόλη της Χειμάρρας, ο Χειμαρριώτης γιατρός Ευριπιάδης Γκόρος μας είπε ότι «πρόκειται για έκφραση αδυναμίας της αλβανικής κυβέρνησης. Η Χειμάρρα ήταν πάντα το αγκάθι στην κόρη του ματιού της Αλβανίας. Πάντοτε τις σημαντικές στιγμές στην αλβανική πολιτική ζωή είχε ασκηθεί έντονη βία στη Χειμάρρα. Κι αυτό γιατί η Χειμάρρα θεωρεί τον εαυτό της είτε κύτταρο του Ελληνισμού. Η Iστορία έχει δείξει ότι οι Χειμαρριώτες έζησαν στους αιώνες ανεξάρτητοι. Μια ανεξαρτησία που την προστατεύουν με τα όπλα».
 «Εχει χυθεί αίμα». Θυμούνται το 1945 μετά τις πρώτες και τελευταίες εκλογές που πραγματοπoιήθηκαν στην Αλβανία του Χόντζα ασκήθηκε και πάλι έντονη βία, με 
τρομοκρατικό χαρακτήρα. Εγιναν συλλήψεις, 27 Χειμαρριώτες δικάστηκαν. Ο ένας από αυτούς εκτελέστηκε με τουφεκισμό και οι υπόλοιποι φυλακίστηκαν και πέθαναν 
στα υπόγεια των πιο σκληρών αλβανικών φυλακών στο Μπουρέλι (ούτε τα πτώματά τους δεν παραδόθηκαν τότε). Αιτία ήταν το γεγόνος ότι οι Χειμαρριώτες ζήτησαν από το καθεστώς να αναγνωρίσει επίσημα τα δικαιώματα, τα οποία είχαν καταχωρηθεί με το πρωτόκολλο της Κέρκυρας το 1914, που την αναγνώριζαν ως ελληνοκρατούμενη περιοχή.
 Το 1946 έκλεισαν τα ελληνικά σχολεία και στη συνέχεια το 1959 αφαιρέθηκε η ελληνική εθνικότητα. Οι Χειμαρριώτες που μας μίλησαν τονίζουν ότι η βία ασκήθηκε «με στόχο να υποκύψει η Χειμάρρα, δηλαδή να μην παλέψουμε πλέον για μειονοτικά δικαιώματα. Η αλβανική κυβέρνηση προσπάθησε να αποδείξει ότι δεν θα 
διστάσει να μεταχειριστεί κάθε είδους βία προκειμένου να καταστείλει όποιες κινήσεις». 
 Σ'αυτό το πλαίσιο -σύμφωνα με τα λεγόμενα του Νάνο- η αλβανική κυβέρνηση αποφάσισε να λάβει αποφασιστικά μέτρα για την αλλοίωση του πληθυσμού και της ιδιοκτησίας στη Χειμάρρα. Την εβδομάδα των εκλογών ο πρόεδρος του Σοσιαλιστικού Κόμματος είπε, μιλώντας στην πλατεία της Χειμάρρας, «θα χτίσουμε 
πολυκατοικίες, θα φέρουμε οικογένειες στρατιωτικών και ένα σύνταγμα ενόπλων δυνάμεων. Και αυτό θέλω να το ακούσουν όλοι».
 Σημαντικό όμως είναι ότι στη Χειμάρρα το εθνικό και το θρησκευτικό συναίσθημα -εν όψει της καταγραφής- είναι έντονο. Οι περισσότεροι Χειμαρριώτες ελληνικής καταγωγής ομολογούν ότι η βία οφείλεται σε θρησκευτικούς λόγους, ότι οι Αλβανοί πλέον είναι εθνικιστές και ανθέλληνες. Υποστηρίζουν ότι ο φυσικός πλούτος, η στρατηγικής σημασίας γεωγραφική θέση, η ομορφιά του τοπίου είναι τα 
στοιχεία στα οποία η Αλβανία θέλει να δώσει αλβανικό χαρακτήρα στην περιοχή. Χθες, μάλιστα, το αλβανικό κρατικό κανάλι μετέδιδε ότι δεν ήταν ποτέ μειονοτική περιοχή και πως οι κάτοικοι της Χειμάρρας δεν ήταν ποτέ Ελληνες.
 «Με τους Αλβανούς κατοίκους δεν έχουμε προστριβές. Αντιμετωπίζουμε πρόβλημα με 
τη διοίκηση. Ζητάμε ξεχωριστό δήμαρχο της πόλης που να εκλέγεται με ελεύθερες εκλογές. Δεν θέλουμε να υπαγόμαστε διοικητικά στην ευρύτερη περιφέρεια και να αναγνωριστεί ότι είμαστε Ελληνες και ορθόδοξοι», υποστηρίζουν πολλοί Bορειοηπειρώτες, τονίζοντας ότι μεταξύ Eλλήνων και Αλβανών κατοίκων υπάρχει μεγάλη πολιτισμική διαφορά και πως οι Αλβανοί είναι άνθρωποι χωρίς ιδεολογίες, 
 Παίρνοντας το δρόμο της επιστροφής για την Ελλάδα, το κομβόι των περίπου 145 λεωφορείων με τους Βορειοηπειρώτες χρειάστηκε να σταματήσει αρκετές φορές μέσα 
στο αλβανικό έδαφος. Τα μπλόκα της αστυνομίας καθυστερούσαν με ελέγχους τους επιβάτες και αποπειράθηκαν να συλλάβουν 2 νεαρούς, οι οποίοι δεν είχαν μαζί τους το απολυτήριο του στρατού. Eπειτα από διαμαρτυρίες των υπόλοιπων επιβατών 
και αρκετή καθυστέρηση τελικά τους επέτρεψαν να φύγουν. Φεύγοντας όμως όλοι τους έτρεμαν για τη βία που θα ασκηθεί στους δικούς τους ανθρώπους, ηλικιωμένους κυρίως, που άφησαν πίσω τους.
