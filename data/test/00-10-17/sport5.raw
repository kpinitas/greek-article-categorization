 «Αν θέλουμε να έχουμε ελπίδες για την τρίτη θέση, που οδηγεί στο UEFA, τότε θα 
πρέπει να κερδίσουμε τον Ολυμπιακό». Μπορεί στις δηλώσεις τους οι ποδοσφαιριστές της Χέρενφεϊν να δηλώνουν ότι θα είναι ευχαριστημένοι ακόμα και 
με την ισοπαλία, αλλά ο Φόπε ντε Χάαν ήταν ξεκάθαρος χθες το μεσημέρι στη συνέντευξη Τύπου.
 Ο Ολλανδός τεχνικός, που αστειευόμενος είπε ότι «αν κερδίσουμε θα μεθύσω από τη χαρά μου», παρουσία των περισσότερων ποδοσφαιριστών της Χέρενφεϊν υποστήριξε: «Είμαι αισιόδοξος ότι θα τα καταφέρουμε. Εχουμε πολλούς τραυματίες, αλλά θεωρώ ότι μπορούμε να πάρουμε τη νίκη. Δεν θέλω να αποκαλύψω την ενδεκάδα, όπως έκανα στην Αθήνα, αλλά είναι σίγουρο ότι θα παίξουμε με τρεις επιθετικούς».
 Ο Ολλανδός διεθνής Τζέφρι Ταλάν δήλωσε: «Η Βαλένθια θα είναι πρώτη και ο Ολυμπιακός δεύτερος στον όμιλο. Εμείς θα παλέψουμε με τη Λιόν για την τρίτη θέση. Από τον Ολυμπιακό χρειάζονται ιδιαίτερη προσοχή οι Τζιοβάνι, Τζόρτζεβιτς, Ζέτερμπεργκ».
 Ο σέντερ φορ Χάρις Χάουζινγκ τόνισε: «Το σπουδαιότερο είναι να πετύχουμε πρώτοι γκολ. Αν τα καταφέρουμε, θα κερδίσουμε τον Ολυμπιακό. Οι Ελληνες έχουν καλύτερη ομάδα από εμάς, αλλά μπορούμε να πάρουμε τους βαθμούς».
 Οι ολλανδικές εφημερίδες δεν ασχολήθηκαν το τελευταίο διήμερο με τον Ολυμπιακό, παρά μόνο με τους τραυματίες της Χέρενφεϊν. Η «Ντε Τέλεγκραφ» έγραψε ότι «λείπουν πολλοί από τη Χέρενφεϊν, που θα είναι ευχαριστημένη με την 
ισοπαλία», ενώ η εφημερίδα «Βόλκσκραντ» αναφέρει: «Το κλίμα είναι βαρύ για τη Χέρενφεϊν μετά το 1-1 με τη Βαλβάικ, αλλά στην ομάδα λένε ότι μπορούν την ισοπαλία».
 «Εχουμε τα όπλα για να αντιμετωπίσουμε τη Χέρενφεϊν. Θα κοιτάξουμε να την αιφνιδιάσουμε στην αρχή του αγώνα και να πάρουμε αυτό για το οποίο ήρθαμε στην Ολλανδία. Πρόκειται για μία μάχη την οποία πρέπει να κερδίσουμε. Θα παίξουμε διαφορετικά απ' ό,τι στο ματς με τη Βαλένθια». Η ατμόσφαιρα στο Χέρενφεϊν κάθε άλλο παρά εχθρική είναι για τον Ολυμπιακό, αλλά ο Γιάννης Μαντζουράκης αντιμετωπίζει τον αγώνα «ως μάχη επιβίωσης» στον 3ο όμιλο του Champions League. Το μυστικό φαίνεται να είναι να πετύχει η πειραϊκή ομάδα πρώτη γκολ και ο «Ρουμάνος» τεχνικός με αυτό το σκεπτικό κινείται.
 «Το παιχνίδι δεν θα κρίνει τα πάντα στον όμιλο, αλλά με τη νίκη θα μπορούμε να σκεφτόμαστε για μία επιτυχία και πρόκριση», υποστήριξε ο 52χρονος προπονητής, ο οποίος συμπλήρωσε: «Δεν συμφωνώ με αυτούς που λένε ότι η Χέρενφεϊν είναι αδύναμη ομάδα. Θέλει την πρώτη της νίκη και θα την κυνηγήσει με πάθος. Το μοναδικό πρόβλημα που αντιμετωπίζουμε είναι αυτό του Αντζα, τον οποίο θα αντικαταστήσουν ένας εκ των Κόντη, Ανατολάκη, Πουρσανίδη. Ο Πατσατζόγλου έχει συμπτώματα γρίπης, αλλά θα δούμε τι θα γίνει».
 Ο Γιώργος Αμανατίδης υποστήριξε: «Πιστεύω ότι δεν πρέπει να δείξουμε φόβο, ούτε υπερβολική σιγουριά, γιατί θα την πατήσουμε, όπως τα προηγούμενα χρόνια. Πρέπει να τρέξουμε πολύ, να δουλέψουν όλοι στην ενδεκάδα για να έχουμε δικαίωμα στη νίκη. Εχουμε μάθει από τα λάθη του παρελθόντος. Θα μπούμε στο γήπεδο για να πάρουμες τους τρεις βαθμούς».
 *Η εφηβική ομάδα του Ολυμπιακού (κάτω των 16) γνώρισε χθες το απόγευμα την ήττα από την ερασιτεχνική της Χέρενφεϊν (κάτω των 21) με 8-1 (σκόρερ ο Μπενετάτος). Σήμερα στις 3 μ.μ. οι έφηβοι του Παύλου Βασιλείου θα αγωνιστούν με την αντίστοιχη (κάτω των 16) της ολλανδικής ομάδας.
