 ειρά καινοτομιών φέτος στο 2ο Διεθνές Φεστιβάλ Ντοκιμαντέρ Καλαμάτας που θα ξεκινήσει την Κυριακή και θα διαρκέσει έως τις 28 Οκτωβρίου.
 Αυτή εξάλλου είναι και η πρώτη ορατή αλλαγή στη, χρονικά διευρυμένη φέτος, διοργάνωση: Από πέντε ημέρες, στο εξής θα διαρκεί επτά. Παράλληλα, όπως πληροφορηθήκαμε στη χθεσινή συνέντευξη Tύπου του φεστιβάλ από το γενικό διευθυντή του Κώστα Σκούρα και τον καλλιτεχνικό του σύμβουλο και πρόεδρο της ΠΕΚΚ Δημήτρη Χαρίτο, οι θεματικές ενότητες έχουν διπλασιαστεί, ενώ τα ελληνικά 
ντοκιμαντέρ «φέτος θα έχουν περισσότερες ευκαιρίες να βραβευτούν». Νέα βραβεία 
προστέθηκαν, με αναπόφευκτη συνέπεια βέβαια τα δύο πρώτα να συνοδεύονται αντιστοίχως από μικρότερο χρηματικό ποσό...
 Η σημαντικότερη, ωστόσο, καινοτομία της φετινής εκδήλωσης είναι η καθιέρωση, στο πλαίσιο του διαγωνιστικού τμήματος, του φεστιβάλ Μικροσινεμά. Οι ταινίες που διαγωνίζονται στο νέο αυτό φεστιβάλ του... φεστιβάλ είναι περιορισμένης διάρκειας και αποτελούν ντοκιμαντέρ γυρισμένα με τέτοιο τρόπο ώστε η προβολή τους να γίνεται μέσω Iντερνετ. Η εκδήλωση θα συνοδευτεί από ημερίδα με θέμα τις υψηλές τεχνολογίες στις οπτικοακουστικές παραγωγές. Συνδιοργανωτής όλων αυτών είναι το Media Desk Hellas.
 Οι προβολές των ελληνικών και ξένων ντοκιμαντέρ, που εκπροσωπούν 33 χώρες, θα γίνουν και φέτος στο Πνευματικό Κέντρο της όμορφης μεσσηνιακής πόλης, ενώ οι παράλληλες εκδηλώσεις θα πραγματοποιηθούν στην αίθουσα του ΔΗΠΕΘΕΚ. Συνολικά την ερχόμενη εβδομάδα θα παρουσιαστούν στο κοινό της Καλαμάτας 121 ντοκιμαντέρ, εκ των οποίων 41 ταινίες θα συμμετάσχουν στο διαγωνιστικό τμήμα (14 ελληνικές και 27 ξένες). Ιδιαίτερα μεγάλος, μαθαίνουμε, υπήρξε ο αριθμός των συμμετοχών στις προκριματικές διαδικασίες, που έφτασαν τις 276.
 Οι θεματολογικές ζώνες του φεστιβάλ είναι: «Ολυμπισμός και ιστορική διαδρομή των Ολυμπιακών Αγώνων», «Ειρήνη και Πολιτισμός» (έτος Ουνέσκο), «Το έπος του '40», «Η προβολή των ιδιαιτεροτήτων της Ελλάδας», «Ιταλικό ντοκιμαντέρ», «Μεσσήνιοι δημιουργοί», καθώς και «Καταξιωμένοι Ελληνες και ξένοι σκηνοθέτες».
 Φέτος το Φεστιβάλ Ντοκιμαντέρ Καλαμάτας θα πραγματοποιήσει τιμητικά αφιερώματα 
στους ντοκιμαντερίστες Γιώργο Διζικιρίκη και Ανιές Βαρντά, ενώ οι παράλληλες εκδηλώσεις περιλαμβάνουν και έκθεση γιγαντοαφίσας από την «Ομάδα Helafi».
 To φεστιβάλ, που θα απονείμει 9 βραβεία και πραγματοποιείται υπό την αιγίδα του υπουργού Aνάπτυξης Ν. Χριστοδουλάκη, θα εγκαινιαστεί την Κυριακή με την προβολή του βραβευμένου με Οσκαρ ντοκιμαντέρ «Μικρόκοσμος». Διοργανωτής του είναι το Κέντρο Ελληνικού Ντοκιμαντέρ, συνδιοργανωτές η Νομαρχιακή Αυτοδιοίκηση Μεσσηνίας, ο Δήμος Καλαμάτας και η ΔΕΠΑΚ και κεντρικός χορηγός του ο ΕΟΤ. Την εκδήλωση στηρίζουν ακόμη η ΕΡΤ, ο Alpha, το Astir Palace, και τα Καρέλια Α.Ε.
 Σημειώστε επίσης πως φέτος θα έχουμε την ευκαιρία να δούμε για πρώτη φορά τα βραβευμένα ντοκιμαντέρ του φεστιβάλ στην Αθήνα στο πλαίσιο του νέου θεσμού «Πρεμιέρες ντοκιμαντέρ», του Κέντρου Ελληνικού Ντοκιμαντέρ και του Δήμου Αθηναίων. Η εκδήλωση θα πραγματοποιηθεί το Φεβρουάριο στο Γκάζι και θα περιλαμβάνει ακόμη ειδικό αφιέρωμα στα δημιουργικά (ελληνικά και ξένα) ντοκιμαντέρ για την Αθήνα και τιμητικό αφιέρωμα σε Αθηνολάτρη κινηματογραφικό δημιουργό.
