 ια ακόμη ένδειξη της συνολικότερης υποτίμησης της υπόθεσης του πολιτισμού σ' αυτόν τον τόπο, αποτελεί η θλιβερή κατάσταση στην οποία βρίσκεται εδώ και χρόνια το θεατρικό Μουσείο και Κέντρο Μελέτης και Ερευνας του Ελληνικού Θεάτρου. Ο παρών χώρος στέγασής του, επί της οδού Ακαδημίας, στο ισόγειο του Πνευματικού Κέντρου, είχε παραχωρηθεί από την πολιτεία ως προσωρινή λύση προ 25ετίας. Οι επαναλαμβανόμενες υποσχέσεις από όλες τις κυβερνήσεις, οι οποίες πέρασαν στο διάστημα αυτών των χρόνων, για μεταστέγαση σε χώρο επαρκέστερο έπεφταν στο κενό. Είκοσι πέντε χρόνια το μουσείο ασφυκτιά δέσμιο ενός χώρου ακατάλληλου από κάθε άποψη.
 Η επιτακτικότητα της μεταστέγασης είναι γνωστή, όπως γνωστό είναι και το γεγονός ότι υπαγορεύεται από ποικίλους λόγους. Η δρομολόγηση κάποιων σχετικών διαδικασιών είχε αρχίσει να «κινείται» λίγο προτού εκπνεύσει η υπουργεία της Ελισάβετ Παπαζώη στο ΥΠΠΟ, στο οποίο το Μουσείο είχε υποβάλει έναν φάκελο με συγκεκριμένους χώρους. Ανάμεσα στα προτεινόμενα κτίρια ήταν το ξενοδοχείο «Mατζέστικ» έναντι του θεάτρου Rex, η σχολή Σταυράκου (Πατησίων και Ιουλιανού), τον 5ο όροφο κτίριο της Xωροφυλακής, επίσης στην Ιουλιανού, κ.ά. Συνολικά 10 κτίρια κατατέθηκαν ως προτάσεις.
 Οι προτεινόμενοι χώροι ακόμη υφίστανται, ενώ η άμεση ευαισθητοποίηση πάνω στο ζήτημα του νυν υπουργού εν όψει της Πολιτιστικής Ολυμπιάδας είναι παραπάνω από 
επιτακτική, σύμφωνα με το Δ.Σ. του μουσείου. Και μάλιστα, κατόπιν των προσωπικών δεσμεύσεων του προέδρου της Πολιτιστικής Ολυμπιάδας, Μιχάλη Κακογιάννη, ο υπουργός οφείλει να δράσει έγκαιρα και αποτελεσματικά, συμπληρώνουν. Επίκειται εξάλλου συνάντησή του εντός του μήνα με το Δ.Σ., από την οποία όλοι περιμένουν τα μέγιστα. Τα μέγιστα ας γίνουν, λοιπόν, πράξη.
 Πράξη για έναν φορέα στον οποίο -δυστυχώς ατάκτως ερριμμένη ελλείψει χώρου- βρίσκεται καταχωρισμένη, καταγεγραμμένη όλη η ιστορία του θέατρου μας. Πράξη για ένα μουσείο -ζωντανό οργανισμό, απ' τον οποίο περνούν δεκάδες σπουδαστές, μελετητές, επιστήμονες και άνθρωποι του θέατρου καθημερινά και τον οποίο επισκέπτονται καθημερινώς 2 με 3 σχολεία...
 Ας σημειωθεί ότι ο Μ. Κακογιάννης δεν υποσχέθηκε μόνο να φέρει το ζήτημα στην Ολυμπιακή Επιτροπή, αλλά συγχρόνως δεσμεύτηκε στο πλαίσιο της Πολιτιστικής Ολυμπιάδας, τα εγκαίνια του νέου Μουσείου να συνδυαστούν με τα εγκαίνια διεθνούς έκθεσης κοστουμιών, στην οποία θα εξασφαλιστούν από το εξωτερικό κοστούμια της Βίβιαν Λι από την Κλεοπάτρα, του Ολίβιε από τον Λιρ, του Ζεράρ Φιλίπ και άλλων, ενώ μεγάλοι ζώντες ξένοι ηθοποιοί θα κληθούν με την παρουσία τους να λαμπρύνουν το γεγονός.
 «Αν δεν δρομολογηθεί η μεταστέγαση σύντομα στο πλαίσιο της Πολιτιστικής Ολυμπιάδας, τότε το Θεατρικό Μουσείο είναι διά βίου καταδικασμένο στη μιζέρια, 
στην οποία ήδη βρίσκεται», επισημαίνει ο πρόεδρός του Κ. Ασημακόπουλος. Τους φόβους του δεν μπορεί παρά να τους συμμερίζονται όλοι όσοι πονούν το θέατρο. 
