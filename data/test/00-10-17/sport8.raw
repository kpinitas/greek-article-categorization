Σοκ στην αθλητική κοινωνία της Ελλάδας προκάλεσε η είδηση του θανάτου του 29χρονου (είχε γεννηθεί το 1971), Βασίλη Ανδρεάδη, πρώην ποδοσφαιριστή του Ηρακλή, του Εδεσσαϊκού, της Παναχαϊκής και του Πανελευσινιακού.
 Ο Ανδρεάδης έπεσε από το κλιμακοστάσιο του 4ου ορόφου της πολυκατοικίας όπου διέμενε με τους γονείς του, στο μπαλκόνι του πρώτου ορόφου (!), στις 4.55 τα ξημερώματα, από άγνωστη μέχρι στιγμής αιτία και η κηδεία του θα γίνει σήμερα στις 11 π.μ. στον ιερό ναό του Αγίου Φανουρίου Τούμπας.
 Σύμφωνα με πληροφορίες από το οικογενειακό περιβάλλον, αντιμετώπιζε κάποιο ψυχολογικό πρόβλημα, αλλά όσον αφορά στην καριέρα του, είχε πέντε προτάσεις για να παίξει σε επαγγελματικές ομάδες από τον Iανουάριο, τις οποίες και μελετούσε τις τελευταίες ημέρες. Ο θάνατός του, σύμφωνα πάντα με τους δικούς του, οφείλεται σε ατύχημα και αποκλείσθηκε από τους ίδιους η περίπτωση της αυτοκτονίας.
 «Δεν είχε λόγο να το κάνει αυτό, δεν ήταν τρελός», λένε όσοι τον γνώριζαν, ενώ όλη η Θεσσαλονίκη και η Εδεσσα σοκαρίστηκαν όταν πληροφορήθηκαν την είδηση του θανάτου του.
 Ο Ανδρεάδης είχε ξεκινήσει την καριέρα του από τα τσικό του Ηρακλή, έπαιξε στην επαγγελματική ομάδα των «κυανολεύκων» και μάλιστα με επιτυχία, πήγε στον Εδεσσαϊκό, όπου έκανε τα καλύτερα παιχνίδια της καριέρας του και αναδείχθηκε μέσα στους πρώτους πέντε σκόρερ του πρωταθλήματος Α' Eθνικής.
 *Η ΠΑΕ Ηρακλής εξέδωσε ψήφισμα και αποφασίστηκε να κατατεθεί στεφάνι στην κηδεία του, αλλά και χρηματικό ποσό σε ίδρυμα της Θεσσαλονίκης, στη μνήμη του.
