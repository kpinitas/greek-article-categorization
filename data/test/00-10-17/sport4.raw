 «Είμαστε καλύτεροι και μπορούμε να τους κερδίσουμε κι εδώ». Παθιασμένοι και αποφασισμένοι για την πρώτη εκτός έδρας νίκη του Ολυμπιακού στο Champions League, φέρονται έτοιμοι να φύγουν απόψε από τον αγωνιστικό χώρο του «Αμπε Λένστρα» οι ποδοσφαιριστές της πειραϊκής ομάδας. Οι «ερυθρόλευκοι» μαζεύτηκαν χθες το πρωί στο ξενοδοχείο, μίλησαν μεταξύ τους και έδωσαν όρκο τιμής, ότι θα 
κάνουν ό,τι περνάει από το χέρι τους για να φύγουν με τους τρεις βαθμούς από την Ολλανδία.
 Ο Ολυμπιακός, που μετράει δύο ήττες και μία ισοπαλία στις επισκέψεις του στην Ολλανδία (με αντίπαλο όμως τον Αγιαξ), θα επιχειρήσει απόψε «από το πρώτο λεπτό να γίνει το αφεντικό του αγώνα», όπως λέει στους παίκτες ο Γιάννης Μαντζουράκης, και να κάνει το πιο αποφασιστικό βήμα για την πρόκριση της πειραϊκής ομάδας στη δεύτερη φάση της κορυφαίας ευρωπαϊκής διασυλλογικής διοργάνωσης. «Είναι κρίσιμο το παιχνίδι, αλλά όχι καθοριστικό», επαναλαμβάνει το τελευταίο διήμερο στους ποδοσφαιριστές ο Μαντζουράκης, σε μια προσπάθεια να 
αποφορτίσει το κλίμα και να μην αγχώσει τους «ερυθρόλευκους», αλλά γνωρίζει πολύ καλά ότι ο Ολυμπιακός παίζει πολλά απόψε στο Χέρενφεϊν.
 Ο «Ρουμάνος» τεχνικός ποντάρει στην εμπειρία των ποδοσφαιριστών του από παιχνίδια στο Champions League, στην προσωπικότητα παικτών όπως οι Τζιοβάνι, Ζε Ελίας, Τζόρτζεβιτς, Ζέτερμπεργκ και το κυριότερο γνωρίζει ότι οι «ερυθρόλευκοι» έχουν συνειδητοποιήσει τι πρέπει να κάνουν στο γήπεδο για να πάρουν το πρώτο διπλό.
 Ο Ολυμπιακός θα επιδιώξει να «χτυπήσει» τη Χέρενφεϊν εκεί που πονάει. Στο κέντρο της άμυνας, καθώς θα απουσιάσουν ο αρχηγός της ολλανδικής ομάδας Γιόχαν 
Χάνσμα και ο Εμπίνγκε, οι οποίοι είχαν αγωνιστεί στην Αθήνα και θα τους αντικαταστήσουν οι Κλόμπε, Νουάνκπα, οι οποίοι δεν έχουν πολλά παιχνίδια στα πόδια τους. Από εκεί και πέρα, ο Μαντζουράκης θα προσπαθήσει να μπλοκάρει στα άκρα τούς δύο πιο επικίνδυνους παίκτες της Χέρενφεϊν, του Ταλάν και Λούρλινγκ, 
αλλά και να περιορίσει τον πανύψηλο Χάουζινγκ μέσα στην «ερυθρόλευκη» περιοχή. 
Επίσης, ο προπονητής του Ολυμπιακού θέλει να εκμεταλλευτεί τα νεκρά διαστήματα 
των Ολλανδών στο παιχνίδι, όπως συνέβη στο β' ημίχρονο του ματς στο ΟΑΚΑ, και πρωτίστως να διασφαλίσει το μηδέν στην εστία του Ελευθερόπουλου.
 Οι «ερυθρόλευκοι» φοβούνται, απόψε, κυρίως το βαρύ αγωνιστικό χώρο του «Αμπε Λένστρα», καθώς και χθες ψιλόβρεχε όλη τη μέρα, και λιγότερο τη Χέρενφεϊν, ενώ 
θα έχουν στο πλευρό τους και περίπου 1.000 οπαδούς του Ολυμπιακού. Τα εισιτήρια του αγώνα έχουν ήδη προπωληθεί (13.700), αλλά οι Ολλανδοί φίλαθλοι της Χέρενφεϊν δεν είναι ιδιαίτερα εκδηλωτικοί.
 Ο Ολυμπιακός εκτός σοβαρού απροόπτου θα αγωνιστεί με τους Ελευθερόπουλο, Πατσατζόγλου (δεξί μπακ), Γεωργάτο (αριστερό μπακ), Αμανατίδη, Κόντη, Ζε Ελίας, Τζόρτζεβιτς, Ζέτερμπεργκ, Λουτσιάνο (δεξί χαφ), Οφορίκουε (αριστερό χαφ), Τζιοβάνι (σέντερ φορ). 
 H αντίπαλος του Ολυμπιακού φαίνεται ότι θα βαδίσει στα χνάρια της Μόλντε, την οποία αντιμετώπισαν οι «ερυθρόλευκοι» στο περασμένο Champions League. Ο Φόπε ντε Χάαν ξεκαθάρισε χθες ότι η Χέρενφεϊν θα παίξει «δυνατά από το πρώτο λεπτό, 
με ασφυκτικό πρέσινγκ, πάνω από τη μεσαία γραμμή», ενώ δοκίμασε χθες στην προπόνηση διάφορα συστήματα με σέντρες. Ο Ολλανδός τεχνικός ζήτησε από τους παίκτες του να εκμεταλλευτούν το γεγονός ότι η άμυνα του Ολυμπιακού δεν έχει ψηλό παίκτη, μετά και την απουσία του Αντζα, και ζητάει να αιφνιδιάσουν τους «ερυθρόλευκους» με ένα γρήγορο γκολ. 
 Η Χέρενφεϊν αναμένεται να αγωνιστεί με σύστημα 4-3-3 και τους Φονκ, Φένεμα (δεξιά), Τζ. ντε Νόιερ (αριστερά), Κλόμπε, Νουάνκπα, Ραντόμσκι (αμυντικό χαφ), 
Ταλάν (δεξί χαφ), Γένσεν (αριστερό χαφ) και η τριάδα στην επίθεση Νούρμελα, Λούρλινγκ, Χάουζινγκ.
