 Μια άκρως ενδιαφέρουσα μάχη, με απρόβλεπτη κατάληξη, με στόχο τη ραδιοτηλεοπτική κάλυψη των Ολυμπιακών Αγώνων του 2004, αναμένεται να δώσουν οι δύο ενδιαφερόμενες εταιρείες, δηλαδή η ΙSB του Μανόλο Ρομέρο και η κοινοπραξία BBC-RAI-TVRS. Χθες άνοιξαν οι φάκελοι με τις οικονομικές προσφορές, παρουσία εκπροσώπων των δύο εταιρειών, χωρίς ωστόσο να αναγνωσθούν τα οικονομικά μεγέθη. Οι επόμενες κινήσεις, εκ μέρους του «Αθήνα 2004», αφορούν την πρόσκληση των δύο εταιρειών για διευκρινίσεις και διαπραγματεύσεις, ώστε στα τέλη Οκτωβρίου να έχει παρθεί απόφαση.
 Tα στοιχεία που θα κρίνουν το νικητή του διαγωνισμού, είναι η οικονομική προσφορά (σε ποσοστό 60%) και οι τεχνικές προδιαγραφές (40%). Οι επόμενες μέρες θεωρούνται κρίσιμες, διότι οι δύο διαγωνιζόμενοι, θα κληθούν να δώσουν λεπτομέρειες για το οικονομικό και το τεχνικό μέρος των προσφορών τους, ώστε η απόφαση της αρμοδίας επιτροπής να είναι απολύτως τεκμηριωμένη, να εξασφαλίσει τα έσοδα του «Αθήνα 2004» από τα τηλεοπτικά και κυρίως να μη δώσει τις όποιες λαβές για σχόλια, στο εσωτερικό και στο εξωτερικό.
 Δύο είναι τα μέχρι στιγμής δεδομένα. Η δελεαστική πρόταση της ευρωπαϊκής κοινοπραξίας, που είναι δύσκολο ν' αγνοηθεί. Κι από την άλλη πλευρά, το στοιχείο της εμπειρίας στην τεχνογνωσία, που προβάλλεται ως επιχείρημα από την εταιρεία του Μανόλο Ρομέρο.
 Πάντως, η εξαμελής επιτροπή της ΔΟΕ, που μελέτησε τις τεχνικές προδιαγραφές των δύο εταιρειών, ενέκρινε και τις δύο, γεγονός που υποδηλώνει ότι η ευρωπαϊκή κοινοπραξία δεν υστερεί έναντι της αντιπάλου της. Κι είναι απόλυτα λογικό. Θα ήταν αδιανόητο να αποκλεισθούν από τη διαδικασία του διαγωνισμού κανάλια κολοσσοί, όπως το BBC, το RAI και TVRS, πελάτες της Eurovision, με το αιτιολογικό ότι δεν πληρούν τις προϋποθέσεις για την τεχνική κάλυψη της ραδιοτηλεοπτικής παραγωγής. Η έγκριση της ΔΟΕ ίσως προσφέρει ένα ακόμη πλεονέκτημα (εκτός από την οικονομική προσφορά), για λογαριασμό των Ευρωπαίων.
 Είναι σαφές πως απαιτείται τεράστια προσοχή. Γι' αυτό το λόγο, ο πρόεδρος της Επιτροπής, Π. Συναδινός, κλήθηκε από τον πρωθυπουργό (την περασμένη Τετάρτη) να χειρισθεί με επαγγελματισμό το πολύπλοκο ζήτημα. Από την εισήγησή του προς το διοικητικό συμβούλιο της εταιρείας, θα κριθεί σε μεγάλο βαθμό ο ανάδοχος του έργου, ενώ η τελική επικύρωση ανήκει στη Διεθνή Ολυμπιακή Επιτροπή.
