«Σημίτης-Γιάννα, όλα μέλι-γάλα», έλεγε με διάθεση να κάνει χιούμορ, αρμόδια κυβερνητική πηγή μετά τη χθεσινή συνάντηση του πρωθυπουργού με την πρόεδρο του «Αθήνα 2004». Και η φράση του αυτή αποδίδει τα αισθήματα «ανακούφισης» που επικρατούν τώρα στην κυβέρνηση, μετά το κλίμα αντιπαράθεσης που είχε επικρατήσει το τελευταίο διάστημα.
 Τόσο η κυβέρνηση όσο και η πρόεδρος του «Αθήνα 2004» εξέφρασαν την ικανοποίησή τους για τη χθεσινή εξέλιξη. Είναι χαρακτηριστικό ότι η κ. Αγγελοπούλου είπε ότι «δεν υπάρχει καμία παρεξήγηση», και πρόσθεσε: «Οσο προχώρα η προετοιμασία των Ολυμπιακών Αγώνων θα είμαι πολύ ευχαριστημένη. Οχι μόνον εγώ, αλλά και οι άνθρωποι που δουλεύουν γι' αυτό».
 Η κ. Αγγελοπούλου απέφυγε εντέχνως την ερώτηση αν θέλει να γίνει υπουργός, λέγοντας: «Συνεχίζουμε τη δουλειά μας». Με τον ίδιο ακριβώς τρόπο παρέκαμψε την ερώτηση αν ενοχλείται από το γεγονός ότι στη σημερινή συνεδρίαση της διυπουργικής επιτροπής δεν θα είναι παρών ο κ. Πάγκαλος, ο οποίος βρίσκεται στη Γερμανία για θέματα του υπουργείου του.
 Σύμφωνα με καλά πληροφορημένες πήγες, το μόνο θέμα που μπορεί να δημιουργήσει πρόβλημα στις σχέσεις Πάγκαλου-Αγγελοπούλου είναι η διοργάνωση της Πολιτιστικής Ολυμπιάδας. Οι ίδιες πηγές, όμως, εξέφραζαν την πεποίθηση ότι «θα τα βρουν» και, σε κάθε περίπτωση, το πρόβλημα θα αντιμετωπιστεί και με παρέμβαση του πρωθυπουργού.
 Ούτε η κυβέρνηση ούτε η πλευρά της κ. Αγγελοπούλου επιβεβαίωναν τις φήμες ότι επίκεινται αλλαγές στη σύνθεση της πεντεμελούς οργανωτικής επιτροπής. Και αυτό μάλλον δεν πρόκειται να γίνει σήμερα στη συνεδρίαση της διυπουργικής επιτροπής, όπως εικαζόταν μέχρι χθες. H ίδια η κ. Αγγελοπούλου, που ρωτήθηκε γι' αυτό, απάντησε με τρόπο αόριστο, που μπορεί να οδηγήσει στο συμπέρασμα ότι αφήνει ανοιχτό το θέμα γι' αργότερα: «Ο, τι αλλαγές θα χρειαστεί να γίνουν μέχρι τους Aγώνες, πρέπει να γίνουν. Ετσι γίνεται σε κάθε χώρα», είπε.
 Οπως έγινε γνωστό, στη χθεσινή συνάντηση Σημίτη-Αγγελοπούλου εξετάστηκαν διεξοδικά όλα τα προβλήματα και έγινε ιδιαίτερη συζήτηση τόσο για την εμπειρία του Σίδνεϊ όσο και όσα έγιναν εκεί και προκάλεσαν «αναταράξεις» στην Αθήνα. Συνεργάτης του πρωθυπουργού, μεταφέροντας προφανώς, την άποψή του, έλεγε: «Κακώς κάποιοι προσπαθούν να διαχωρίσουν κυβέρνηση και "Αθήνα 2004". Και οι δύο εργάζονται για τον κοινό στόχο, που είναι η διοργάνωση των Αγώνων της Αθήνας».
 Καμιά πλευρά δεν επιβεβαίωσε την πληροφορία που μεταδόθηκε από ραδιοτηλεοπτικούς σταθμούς ότι ο γραμματέας του υπουργικού συμβουλίου Σ. Κοσμίδης θα παίζει το ρόλο συντονιστή μεταξύ υπουργών και της Οργανωτικής Επιτροπής. «Δεν υπάρχει τέτοιο θέμα» έλεγαν αρμόδιες κυβερνητικές πηγές, που επικοινώνησαν με τον κ. Κοσμίδη.
