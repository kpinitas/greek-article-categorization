Αλμα 90 μονάδων έκανε χθες η Σοφοκλέους, παρασυρόμενη από την αφορμή που έδωσαν οι θετικές επιδόσεις των διεθνών χρηματιστηρίων και οι προσδοκίες για πολιτική επίλυση της κρίσης στη Μέση Ανατολή. 
 Το επενδυτικό κοινό έκρινε -ίσως λίγο πρόωρα- πως οι εξελίξεις στα ανοιχτά θέματα του εξωτερικού και του εσωτερικού εξελίσσονται θετικά και αντέδρασε με μαζικές εντολές αγοράς, εκτοξεύοντας τη συντριπτική πλειονότητα των εισηγμένων 
τίτλων σε σημαντικά υψηλότερα επίπεδα και μαζί το γενικό δείκτη που επαναπροσέγγισε τις 3.800 μονάδες. 
 Περισσότερες από 343 μετοχές τινάχθηκαν σαν «πιεσμένα» ελατήρια καταγράφοντας ιδιαίτερα θετικές ημερήσιες αποδόσεις ύστερα από μία εβδομάδα συνεχούς πτώσης, 
 Ομως η βίαιη χθεσινή άνοδος ανέδειξε και μία ακόμη διάσταση: μέσα σε αυτό το «ευχάριστο» σκηνικό που στήθηκε από την έναρξη κιόλας της συνεδρίασης, η δραστηριότητα των λόμπι και των trader ήταν κάτι παραπάνω από εμφανής, ίσως μάλιστα ακόμη και καθοριστική για το τελικό αποτέλεσμα, αφού οι οργανωμένοι αυτοί επενδυτές βρήκαν μια πρώτης τάξης ευκαιρία να βγάλουν μεροκάματο και να αναδιαρθρώσουν παράλληλα μέρος των χαρτοφυλακίων τους. 
 Είναι χαρακτηριστικό ότι στις πρώτες θέσεις από πλευράς ημερήσιων κερδών (ήτοι 
στο 11%-12%) βρέθηκαν μια σειρά από μετοχές εταιρειών της «άκρας περιφέρειας» οι οποίες ακόμα και με τις σημερινές αποτιμήσεις τους, μόνο «ελκυστικές» δεν μπορούν να θεωρηθούν.
 Για παράδειγμα, όλως... τυχαίως -όπως προσπαθούσε να εξηγήσει αργότερα και ο ίδιος ο επιχειρηματίας- οι μετοχές με τις οποίες κατά καιρούς έχει εμπλακεί το 
όνομα του Β. Ζούλοβιτς, όπως η Αλυσίδα, η Τεξαπρέτ, η Εσκιμό και η ΓΕΒΚΑ «κλείδωσαν» ταυτόχρονα στο limit up, ενώ με εξίσου μεγάλα κέρδη ακολουθούσαν και άλλοι αγαπημένοι «συνήθεις ύποπτοι» των λόμπι όπως η Ιντερσατ, η Γκάλης, η 
Εσχα, η Σιγάλας, η Λεβεντέρης, ο Εμπορικός Δεσμός, η Βαλκάν, η Κεράνης, η Μπουτάρης, και η Κορφίλ. Συνολικά, τα κέρδη της Παράλληλης Αγοράς η οποία από τις αρχές τους έτους υποχωρεί, έφθασαν σε 5, 7%. 
 Σε θέση πρωταγωνιστή βρέθηκαν όλες ανεξαιρέτως οι μετοχές του κατασκευαστικού κλάδου με το σχετικό δείκτη να σημειώνει εντυπωσιακά κέρδη της τάξης του 6, 65%, παρασυρόμενος από «τζογαδόρικες» κυρίως τοποθετήσεις εν όψει της αυριανής δημοσιοποίησης του νομοσχεδίου για την ενδυνάμωση των τεχνικών εταιρειών. 
 «Κοινωνοί» της χθεσινής ανάκαμψης έγιναν όμως και οι μετοχές της υψηλής κεφαλαιοποίησης οι οποίες, παρά τις έντονες πιέσεις που ασκήθηκαν προς το μέσο 
της συνεδρίασης με στόχο την αποκόμιση των intrada yαποδόσεων στην περιφέρεια, 
κατάφεραν να διατηρήσουν ή και να ενισχύσουν τα κέρδη τους, συμβάλλοντας στη θετική εικόνα του δείκτη. Αγοραστικό ενδιαφέρον εκδηλώθηκε για τον ΟΤΕ και τις 
μεγάλες ελληνικές τράπεζες και βιομηχανίες, οι αποτιμήσεις των οποίων κατέστησαν ελκυστικότερες μετά την πρόσφατη διόρθωση. 
 Ακόμη, πάντως, κι αν ο γενικός δείκτης επαναπροσέγγισε χθες τα επίπεδα των 3.800 μονάδων, ο σκεπτικισμός δεν εξέλιπε καθόλου από τις εκτιμήσεις των παραγόντων της χρηματιστηριακής αγοράς. «Τόσο μεγάλη άνοδος σε τόσο ασταθές οικονομικοπολιτικό περιβάλλον και με τόσο μικρό τζίρο (57 δισ. δρχ.) εκ του οποίου σημαντικό κομμάτι είναι "αέρας", δεν μπορεί να θεωρείται σοβαρή και άρα 
να έχει ελπίδες να διατηρηθεί», εκτιμούσε χθες έγκυρος χρηματιστηριακός παράγοντας, στηλιτεύοντας στην ουσία τη χθεσινή αντίδραση της Σοφοκλέους ως «ανώριμη». 
 Οι ψύχραιμοι παρατηρητές των οικονομικών εξελίξεων δεν έχουν πάψει άλλωστε να θεωρούν ότι τα διεθνή ανοιχτά μέτωπα του πετρελαίου, της ισοτιμίας δολαρίου/ευρώ και της κρίσης στη Μέση Ανατολή ασκούν αρνητική επιρροή στην πορεία των διεθνών αγορών, και θα συνεχίσουν όσο δεν σημειώνεται βελτίωση σε πρακτικό πλέον επίπεδο. Επισημαίνουν δε, ότι κατά την παρούσα περίοδο η κατάσταση στην ελληνική χρηματιστηριακή αγορά -παρά τις ελκυστικές αποτιμήσεις 
που παρουσιάζει- είναι ακόμη σοβαρότερη καθώς οι εσωτερικές οικονομικές και πολιτικές εξελίξεις (καθυστέρηση διαρθρωτικών αλλαγών, φιλολογία περί διαπλοκής, προβλήματα στη διοργάνωση των Ολυμπιακών Aγώνων, αλλά και θέματα όπως οι νέες εισαγωγές εταιρειών κ.ά.), προκαλούν αλλεπάλληλα κύματα ανησυχίας 
στο επενδυτικό κοινό και έχουν άμεση επίπτωση στην επενδυτική πρωτοβουλία και τη ρευστότητα. 
