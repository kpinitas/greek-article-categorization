σύμφωνα με τα τελευταία στοιχεία έκθεσης του Οργανισμού Τροφίμων και Γεωργίας των Ηνωμένων Εθνών (FAΟ). Από χρόνιο υποσιτισμό υποφέρουν περισσότερα από 826 εκατομμύρια άνθρωποι παγκοσμίως, το 13% του πληθυσμού του πλανήτη.
 Η Σομαλία, το Αφγανιστάν και η Αϊτή κατέχουν μια τραγική πρωτιά ως οι χώρες που αντιμετωπίζουν τα μεγαλύτερα προβλήματα υποσιτισμού σε ολόκληρο τον κόσμο, 
σύμφωνα με τα τελευταία στοιχεία έκθεσης του Οργανισμού Τροφίμων και Γεωργίας των Ηνωμένων Εθνών (FAΟ). Από χρόνιο υποσιτισμό υποφέρουν περισσότερα από 826 εκατομμύρια άνθρωποι παγκοσμίως, το 13% του πληθυσμού του πλανήτη. Η έκθεση για την «Κατάσταση της διατροφικής ανασφάλειας στον κόσμο» δόθηκε χθες στη δημοσιότητα, ταυτοχρόνως σε πολλές πρωτεύουσες, με την ευκαιρία του εορτασμού της Παγκόσμιας Ημέρας Διατροφής.
 Εκτός και καταβληθούν «εξαιρετικές προσπάθειες», ο FAΟ εκτιμά ότι οι στόχοι που τέθηκαν στην Παγκόσμια Διάσκεψη Διατροφής -το Νοέμβριο του 1996 στη Ρώμη- για μείωση το 2015 κατά το ήμισυ του αριθμού των υποσιτιζομένων παγκοσμίως, δεν θα επιτευχθούν πριν από το 2030. «Οι υποσιτιζόμενοι δεν μπορούν να περιμένουν άλλα 15 χρόνια», προειδοποιεί ο FAΟ.
 Σχεδόν ο ένας στους έξι κατοίκους του πλανήτη υποσιτίζεται, με τον μεγαλύτερο αριθμό υποσιτιζομένων (792 εκατομμύρια) να απαντάται στις αναπτυσσόμενες χώρες. Στην ετήσια έκθεση του FAΟ παρουσιάζεται μέθοδος μέτρησης του μεγέθους του υποσιτισμού, σύμφωνα με την οποία συγκρίνεται η μέση ημερήσια πρόσληψη θερμίδων από τους ελλιπώς σιτιζόμενους, με την ελάχιστη ποσότητα θερμίδων που απαιτείται από κάποιον με ελαφρά δραστηριότητα για να διατηρήσει το σωματικό του βάρος.
 Σύμφωνα με τη μέθοδο αυτή, οι υποσιτιζόμενοι Σομαλοί υπολείπονται κατά 27% της 
ελάχιστης απαιτούμενης ποσότητας θερμίδων, οι υποσιτιζόμενοι Αφγανοί κατά 26%, 
ενώ οι υποσιτιζόμενοι Αϊτινοί κατά 24%. Οι τρεις αυτές χώρες καταλαμβάνουν τις 
τρεις πρώτες θέσεις της λίστας, όσον αφορά το ποσοστό των υποσιτιζομένων στο σύνολο του πληθυσμού τους: Σομαλία με 75%, Αφγανιστάν με 70% και Αϊτή με 62%.
 Ο μεγαλύτερος αριθμός όσων υποφέρουν από χρόνιο υποσιτισμό συναντάται στην Ασία, αλλά η διατροφική ανασφάλεια είναι μεγαλύτερη στην κάτω της Σαχάρας Αφρική, όπου 19 από τις 46 χώρες εμφανίζουν μεγάλο έλλειμμα διατροφής.
 Η έκθεση του FAΟ επισημαίνει επίσης ότι «οι γυναίκες είναι πλέον ευάλωτες και πλέον εκτεθειμένες στους κινδύνους ελλιπούς σιτισμού απ' ό,τι οι άνδρες». Αν και οι απαιτήσεις σε διατροφική ενέργεια ημερησίως τού, εν γένει μικρότερου και λιγότερου μυώδους σε σχέση με το ανδρικό, γυναικείου σώματος είναι πιο περιορισμένες, ο FAΟ διαπιστώνει ότι οι ανάγκες των γυναικών σε θρεπτικές ουσίες είναι ίδιες με αυτές του άλλου φύλου. Χιλιάδες γυναίκες από ολόκληρο τον κόσμο πραγματοποίησαν χθες πορεία, φωνάζοντας «Ντροπή», μπροστά από τα κτίρια της Παγκόσμιας Τράπεζας και του Διεθνούς Νομισματικού Ταμείου, στην Ουάσιγκτον, διαμαρτυρόμενες για τη φτώχεια στον κόσμο και την κακομεταχείριση των γυναικών.
 Για την εξάλειψη της απειλής της φτώχειας απαιτείται, κατά το FAΟ, πολιτική σταθερότητα και σταθερότητα των θεσμών, αυξημένες επενδύσεις για τη στήριξη της οικονομικής ανάπτυξης, δίκτυα κοινωνικής ασφάλισης για τα πλέον ευπαθή τμήματα της κοινωνίας και έρευνα στις αγροκαλλιέργειες προσανατολισμένη στη βελτίωση των προϊόντων βασικής διατροφής.
