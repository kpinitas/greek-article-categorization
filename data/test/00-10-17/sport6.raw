 «Ομάδα που κερδίζει, δεν αλλάζει» είναι μία από τις βασικές αρχές του Αγγελου Αναστασιάδη. Αν επιπροσθέτως ληφθεί υπόψη πόσο προληπτικός είναι ο συγκεκριμένος προπονητής με ορισμένα πράγματα, τότε εύκολα συνάγεται το συμπέρασμα πως ο Παναθηναϊκός στο πιο κρίσιμο ματς του Τσάμπιονς Λιγκ θα παραταχθεί με την ενδεκάδα νίκης του «Φολκπαρκστάντιον».
 Οπερ μεθερμηνευόμενον σημαίνει ότι δεν θα ανοιχτεί, ούτε θα κοιτάξει να σκοτώσει τη γερμανική «αρκούδα» με φουλ επίθεση από το πρώτο λεπτό. Τουναντίον, θα παίξει επιφυλακτικά, ενδεχομένως να δώσει και χώρο (αφού προέχει πάνω απ' όλα να μη χάσει) και βεβαίως θα επιδιώξει να χτυπήσει τα «πάντσερ» με αντεπιθέσεις.
 Οσον αφορά τα πρόσωπα, ο Αναστασιάδης θα στηριχθεί μεν στον κορμό που πέτυχε το εκπληκτικό 0-1 στο Αμβούργο, δεν αποκλείεται ωστόσο να κάνει μία ή δύο αλλαγές, σε σύγκριση με εκείνη την ομάδα.
 Ο Γκόραν Βλάοβιτς φερ' ειπείν, με βάση τα τελευταία δεδομένα (τις καλές του εμφανίσεις) έχει θέσει σοβαρή υποψηφιότητα για την ενδεκάδα, από την οποία δύσκολα πάντως θα βρεθεί εκτός ο σκόρερ του «Φολκπαρκστάντιον» Γιώργος Νασιόπουλος. Αλλο ένα ερώτημα είναι η διάταξη της αμυντικής γραμμής: θα χρησιμοποιήσει ο Αναστασιάδης τρεις σέντερ μπακ (Χένρικσεν, Βόκολος, Γκούμας) όπως στο Αμβούργο πριν από είκοσι ημέρες ή θα επιλέξει διαφορετικό σχήμα; 
 Με την ευκαιρία, θυμίζουμε την ενδεκάδα της νίκης, που ούτως ή άλλως θα αποτελέσει τη βάση για τις όποιες (τελικές) επιλογές του προπονητή: 
 Χαλκιάς, Ολιβάρες, Φύσσας, Χένρικσεν, Βόκολος, Γκούμας, Μπασινάς, Γκαλέτο, Καραγκούνης, Νασιόπουλος, Λυμπερόπουλος.
 Ξαφνικά χθες παρουσιάστηκε πρόβλημα με τον Κώστα Χαλκιά, που αισθάνθηκε ενοχλήσεις στους κοιλιακούς μυς (εκφράστηκαν φόβοι για τράβηγμα). Αν δεν μπορέσει να αγωνιστεί, θα επανέλθει κάτω από τα δοκάρια ο Αντώνης Νικοπολίδης. Ο Σόουζα ακολούθησε το πρόγραμμα της ομάδας χωρίς νιώσει τον παραμικρό πόνο.
 H «Πάντα επιδιώκω να παίζω καλά και να σκοράρω, το ίδιο θα κάνω και τώρα, εφόσον με χρησιμοποιήσει ο προπονητής. Θέλουμε τη νίκη για να εξασφαλίσουμε καταρχάς τη συμμετοχή μας στο UEFA και βέβαια να αυξήσουμε τις ελπίδες μας για πρόκριση στο δεύτερο γύρο του Τσάμπιονς Λιγκ», τόνισε χθες σε δηλώσεις σε τηλεοπτικά δίκτυα ο Γκόραν Βλάοβιτς. 
 Από την πλευρά του, ο Γιώργος Νασιόπουλος υπογράμμισε: 
 «Το παιχνίδι είναι πιο δύσκολο απ' αυτό στο Αμβούργο, όμως είμαστε πανέτοιμοι απ' όλες τις πλευρές. Κρίνεται η μετέπειτα πορεία μας στην Ευρώπη, γι' αυτό θα κάνουμε ό,τι καλύτερο μπορούμε».
 Στις 2.30 μ.μ. αναμένεται στην Αθήνα η αποστολή του Αμβούργου, χωρίς τον Ιρανό επιθετικό Μεχντί Μαχνταβίκια που θα παίξει με την Εθνική της χώρας του αύριο εναντίον του Ιράκ για το Ασιατικό Kύπελλο. Αμφίβολη είναι η συμμετοχή και του Αργεντίνου Ροντόλφο Καρντόζο, που είναι τραυματίας. Στις 6.30 μ.μ. ο προπονητής Φρανκ Πάγκελσντορφ θα δώσει συνέντευξη στο Ολυμπιακό Στάδιο πριν από την προπόνηση της ομάδας του. Οι Γερμανοί ζήτησαν να κάνουν προπόνηση και το πρωί της Τετάρτης (στο γήπεδο της Καλλιθέας). Στη 1 μ.μ. σήμερα, στο Ολυμπιακό Στάδιο επίσης, θα δώσει συνέντευξη ο Αγγελος Αναστασιάδης.
 H Ο 42χρονος δάσκαλος από τη Β. Ιρλανδία, Λέσλι Ιρβάιν, θα διαιτητεύσει τον αυριανό αγώνα. Εχει ύψος 1.85, βάρος 86 κιλά, στη διαιτησία μπήκε το 1976, προήχθη στην Α' Εθνική της πατρίδας του το '85 και έγινε διεθνής το '89. Οι μεγαλύτερες διοργανώσεις στις οποίες έχει σφυρίξει είναι το ευρωπαϊκό πρωτάθλημα κάτω των 16 χρόνων στη Γερμανία το '90 και το παγκόσμιο κάτω των 20 χρόνων στην Πορτογαλία το '91.
