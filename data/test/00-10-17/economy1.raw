Προβοκάτσια... Ντούιζενμπεργκ θα μπορούσαν να χαρακτηριστούν οι χθεσινές δηλώσεις του Ευρωπαίου αρχιτραπεζίτη, που έφεραν ξανά το ευρώ στο χείλος του γκρεμού.
 ε συνέντευξή του χθες στη βρετανική εφημερίδα «Τάιμς του Λονδίνου», ο πρόεδρος 
της ΕΚΤ υποστήριξε ότι δεν τίθεται θέμα νέας στήριξης του ευρώ από τη G7, υπό τις παρούσες συνθήκες κρίσης στη Μέση Ανατολή.
 Δήλωση που άναψε το πράσινο φως για να εκδηλωθεί νέα επίθεση κατά του ευρώ. Το 
ευρωπαϊκό νόμισμα υποχώρησε έως τα 84, 58 σεντς, σε απόσταση αναπνοής από το αρνητικό ρεκόρ του προηγούμενου μήνα των 84, 40 σεντς. Αργότερα ανέκαμψε στα 84, 89 σεντς.
 Ο κ. Ντούιζενμπεργκ δήλωσε ότι θα ήταν άστοχο για τη G7 να παρέμβει στις αγορές, όταν εξωτερικά γεγονότα, όπως ο πόλεμος στη Μέση Ανατολή, προκαλεί υπερβολικές διακυμάνσεις στις ισοτιμίες.
 Ο εκπρόσωπος Tύπου του κ. Ντούιζενμπεργκ έσπευσε μάλιστα να επιβεβαιώσεις τις επίμαχες δηλώσεις, ύστερα από παράκληση της εφημερίδας, για τυχόν παρερμηνεία, 
καθώς ήταν βέβαιο πως θα επηρέαζαν τις αγορές.
 Η ΕΚΤ, η FED και η Τράπεζα της Ιαπωνίας προέβησαν σε συντονισμένη παρέμβαση στις 22 Σεπτεμβρίου, δύο ημέρες πριν από τη σύνοδο της G7, στηρίζοντας το ευρώ, που παρέπαιε σε επίκινδυνα χαμηλά επίπεδα.
 Η στήριξη των τριών, και μάλιστα η συμμετοχή της αμερικανικής FED εν μέσω προεκλογικής περιόδου στις ΗΠΑ, θεωρήθηκε από την αγορά σημαντικό βήμα για την 
ανόρθωση του ευρώ. Το ευρωπαϊκό νόμισμα ωστόσο τις τελευταίες ημέρες, δεχόταν και πάλι πιέσεις με αφορμή την κρίση τη Μέση Ανατολή, μη καταφέρνοντας να επωφεληθεί από τη μεγάλη πτώση στη Γουόλ Στριτ.
 Η επίμαχη συνέντευξη ελήφθη την προηγούμενη Πέμπτη, ημέρα που κορυφώθηκε η πρόσφατη ισραηλινοπαλαιστινιακή κρίση, που έχει φέρει τη Μέση Ανατολή στα πρόθυρα μιας γενικευμένης αναταραχής.
 Οι δηλώσεις Ντούιζενμπεργκ επανέφεραν στο προσκήνιο την αντιφατική πολιτική της ΕΚΤ, αν και ορισμένοι αναλυτές δεν αποκλείουν οι δηλώσεις αυτές, να αποτελούν «μπλόφα», με σκοπό να αιφνιδιάσουν την αγορά. Για κάποια στιγμή μάλιστα χθες κυκλοφόρησαν φήμες, που δεν επαληθεύτηκαν, για παρέμβαση κεντρικών τραπεζών, που ανέβασε το ευρώ πάνω από τα 85 σεντς.
 Γεγονός πάντως είναι ότι το ευρώ βρέθηκε και πάλι στο στόχαστρο των αγορών. Χαρακτηριστικά ήταν άλλωστε και τα σχόλια, πολλών αναλυτών. «Είναι το μεγαλύτερο λάθος που μπορεί κανείς να κάνει. Δεν αποτελεί έκπληξη ότι το ευρώ βρίσκεται υπό πίεση», επισημαίνει ο Χανς-Γκέντερ Ρεντέκερ, οικονομολόγος στην Chase Manhattan, ο οποίος αναρωτιέται: «Η ΕΚΤ βρίσκεται σε δίλημμα τώρα που η φυγή κεφαλαίων συνεχίζεται και το όπλο της παρέμβασης έχει εξασθενήσει. Πώς θέλει να σταθεροποιήσει το ευρώ; ».
 Η ΕΚΤ και προσωπικά ο κ. Ντούιζενμπεργκ έχουν μια μακρά περίοδο αντιφατικών χειρισμών και δηλώσεων, που ζημίωσαν το ευρώ. Τον Απρίλιο του 2000, για παράδειγμα, και όταν το ευρώ ήταν ακόμη πάνω από το ένα δολάριο, προκάλεσε μεγάλη πτώση του, λέγοντας ότι η ΕΚΤ ακολουθεί πολιτική «ήπιας άρνησης», για να ανασκευάσει λίγο αργότερα, χωρίς επιτυχία, τις δηλώσεις του.
 Παρά τις «γκάφες» τού κατ' ευφημισμόν «Μίστερ Ευρώ», η ΕΚΤ είχε καταφέρει να βελτιώσει σοβαρά το έλλειμμα επικοινωνίας με τις αγορές τον τελευταίο καιρό.
 Οπως χαρακτηριστικά φέρεται να δηλώνει στο «Ρόιτερ» κορυφαίος τραπεζίτης, ο Ντούιζενμπεργκ δεν διέθετε πέρσι την πείρα για να ζυγίσει την πιθανή επίπτωση των δηλώσεών του στις αγορές. Αλλά, πρόσθεσε, μαθαίνει. Μόνο που έως ότου μάθει το πώς να επικοινωνεί με τις αγορές, ο κ. Ντούιζενμπεργκ, το ευρώ έχει χάσει πάνω από 27% έναντι του δολαρίου στα δύο χρόνια ζωής του, χωρίς να γνωρίζουν ούτε οι αγορές τι ευρώ θέλει η ΕΚΤ ούτε οι Ευρωπαίοι πολίτες για ποιο ευρώ καλούνται άραγε να θυσιαστούν και να σφίξουν το ζωνάρι.
