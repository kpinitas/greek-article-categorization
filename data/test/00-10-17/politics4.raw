 οβαρούς τριγμούς προκαλεί στη Νέα Δημοκρατία η αντιπαράθεση δίχως έλεος που έχει ξεσπάσει μεταξύ του Κωνσταντίνου Μητσοτάκη και του Αντώνη Σαμαρά.
 Ο δεύτερος προσέφυγε χθες στη Δικαιοσύνη, μήνυσε τον επίτιμο της Ν.Δ. για τους 
ισχυρισμούς του ότι «ο Α. Σαμαράς εξαγοράστηκε το 1993 για να ρίξει την κυβέρνηση» και τον απείλησε πως αν δεν ζητήσει ο ίδιος την άρση της βουλευτικής του ασυλίας, θα προσφύγει στη Δικαιοσύνη με αγωγή. Ο Κ. Μητσοτάκης, με το συνήθη φλεγματικό του τρόπο, απάντησε πώς «ο κ. Σαμαράς ευαισθητοποιήθηκε έπειτα από 7 χρόνια...».
 Εν μέσω αυτών των αντιπαραθέσεων, ο πρόεδρος της Ν.Δ. παρακολουθεί ανήσυχος τις εξελίξεις, οι οποίες ξαναβάζουν το κόμμα του στον κύκλο της εσωστρέφειας και ακυρώνουν την αντιπολιτευτική του προσπάθεια, η οποία έως τώρα βασιζόταν σ' ένα ευνοϊκό γι' αυτόν πολιτικό κλίμα.
 Ο Αντώνης Σαμαράς, ήταν συνεπής στο ραντεβού που έδωσε από προχθές με την Eισαγγελία Πρωτοδικών Aθήνας. Συνοδευόμενος από το δικηγόρο του M. Tζίφρα, την 
επισκέφθηκε χθες στις 12 το μεσημέρι και κατέθεσε εναντίον του Κ. Μητσοτάκη μήνυση για συκοφαντική δυσφήμηση. Αιτία, όσα είχε πει προχθές ο κ. Μητσοτάκης, 
ότι δηλαδή ο πρόεδρος της Πολιτικής Ανοιξης «εξαγοράστηκε κανονικά» για να ρίξει την κυβέρνηση της Ν.Δ. το 1993.
 Οι χθεσινοί χαρακτηρισμοί Σαμαρά για Μητσοτάκη ήταν επίσης σκληροί. 
 «Είναι πολιτική ανανδρία ο αρχιερέας της διαπλοκής Kων. Μητσοτάκης, με την ομπρέλα της βουλευτικής του ασυλίας, να ισχυρίζεται ότι τάχα εξαγοράστηκα από συμφέροντα για να ρίξω την κυβέρνησή του, ενώ γνωρίζει καλά ότι ο μόνιμος λόγος για τον οποίο κατ' επάγγελμα συστηματικά με κατασυκοφαντεί είναι ότι υπερασπίστηκα το 1993 τον πατριωτικό χαρακτήρα μιας ιστορικής παράταξης», είπε 
ο πρόεδρος της Πολιτικής Ανοιξης και μάλιστα στο κείμενο της μήνυσής του υποστηρίζει ότι: «Για πρώτη φορά ο Κων. Μητσοτάκης εν πλήρη γνώσει του διαδίδει αναληθώς ο ίδιος τα ψεύδη αυτά, γιατί μέχρι τώρα κατά την προσφιλή μέθοδό του κρυβόταν πάντα πίσω από τρίτους».
 Ο κ. Σαμαράς απάντησε και σε κάτι που αφορά την ουσία. Και είπε κυρίως δύο πράγματα: 
 α) Tα όσα υποστηρίζει ο Κ. Μητσοτάκης έχουν κριθεί ήδη από τα δικαστήρια ως ψέματα. Αυτό συνέβη, όταν ο Κ. Μητσοτάκης τα είχε ισχυριστεί σε συνέντευξη στο 
δημοσιογράφο Γ. Μασσαβέτα, ο οποίος και τα εξέδωσε σε βιβλίο. Ο τότε βουλευτής 
της Ν.Δ. και αργότερα της ΠΟΛ.ΑΝ., Γ. Συμπιλίδης, μήνυσε τον Γ. Μασσαβέτα, ο οποίος πρωτόδικα καταδικάστηκε σε 10 μήνες φυλακή και εν συνεχεία ανακάλεσε
 β) Ο ίδιος ο Κ. Μητσοτάκης είχε παραδεχτεί σε συνέντευξή του πέρυσι τον Μάιο, ότι ο ίδιος έριξε την κυβέρνησή του, ενώ έχοντας 150 βουλευτές μπορούσε από το 
Σύνταγμα να εξαντλήσει τη θητεία της. Ο κ. Σαμαράς απείλησε πως αν δεν αρθεί η 
ασυλία του Κ. Μητσοτάκη θα καταθέσει αγωγή εναντίον του «ώστε να μην μπορέσει να αποφύγει την κρίση της Δικαιοσύνης και της Iστορίας».
 Αναφερόμενος δε, στο σχόλιο Μητσοτάκη ότι καθυστέρησε εφτά χρόνια για να αντιδράσει, είπε πως «ουδέποτε στο παρελθόν τόλμησε κανείς να πει τη λέξη "εξαγοράστηκε". Και πρόσθεσε «Για να μη σας θυμίσω τις παραλλαγές του κ. Μητσοτάκη, ότι πότε τον έριξε ο Αλαφούζος, πότε ο Κόκκαλης, πότε ο Βούδας...».
 Μάρτυρες στη μήνυσή του, ο κ. Σαμαράς προτείνει τους: Ελένη Μπεσμπέα, νομάρχη Αθηνών. Ευάγγελο Γιαννόπουλο, πρώην υπουργό. Αντώνη Δούδο, επιχειρηματία της Θεσσαλονίκης. Δ. Σταμάτη, στέλεχος της Πολιτικής Ανοιξης. Αθανάσιο Κονταξή, πρώην βουλευτή και νυν πολιτευτή της Ν.Δ.
 Ο επίτιμος πρόεδρος της Ν.Δ., πάντως, δεν φαίνεται να πτοήθηκε από το γεγονός «Εγώ δεν είπα τίποτε το καινούργιο. Είπα αυτό που έλεγα πάντοτε», παρατήρησε ο 
 Στο θέμα παρενέβη και ο Γ. Συμπιλίδης, ο οποίος είπε πως κάθε φορά που η κυβέρνηση βρίσκεται στη γωνία, ο κ. Μητσοτάκης δίνει χέρι φιλίας, ενώ αναρωτήθηκε από πού δόθηκαν τα 6 δισ. δρχ. χρέος που είχε η Ν.Δ. όταν έφυγε από την ηγεσία της ο Κ. Μητσοτάκης. Αλλά και ο Δ. Σταμάτης, στέλεχος της ΠΟΛΑΝ, είπε για τον επίτιμο πρόεδρο της Ν.Δ.: «Ο κ. Κόκκαλης ευνοήθηκε κατ' επανάληψη από τον κ. Μητσοτάκη. Ποιο λόγο είχε να τον ρίξει; Σε τελική ανάλυση, τόσο μεγαλόψυχος είναι ο κ. Μητσοτάκης; Να ξέρει ότι τον έριξε ο Κόκκαλης και να τον επιβραβεύει με το "Ξυστό"»; 
 Ομως και αρκετοί νεοδημοκράτες βουλευτές, στις κατ' ιδίαν συζητήσεις τους, επέκριναν τον επίτιμο πρόεδρο της Ν.Δ., λέγοντας ότι ήρθε σε μια στιγμή κατά την οποία βρίσκεται η κυβέρνηση στριμωγμένη από τα γεγονότα, να της δώσει χείρα βοηθείας.
 Ο Κώστας Καραμανλής, προς το παρόν παρατηρητής των εξελίξεων, είναι ενοχλημένος από την τροπή που παίρνει το θέμα, για δύο λόγους: α) από τη μια βλέπει να μετατοπίζεται η συζήτηση περί διαπλοκής, στο εσωτερικό του κόμματός του, β) ακυρώνονται οι πρωτοβουλίες που είχε σκοπό να πάρει στο άμεσο μέλλον και ιδιαίτερα στο συνέδριο της Ν.Δ. για επάνοδο του Α. Σαμαρά στη Ν.Δ. 
