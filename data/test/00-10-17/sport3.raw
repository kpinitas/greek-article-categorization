Αναιμικός και αλλοπρόσαλλος απέναντι σε αντίπαλο αποδεκατισμένο, ο Ολυμπιακός της Μαδρίτης ήταν ασορτί με τη φανφαρόνικη πρεμιέρα της νέας Ευρωλίγκας: πραγματικό καρναβάλι. Η μικρή του ήττα από τη Ρεάλ (75-73) κολακεύει τους παίκτες του και ιδίως αυτόν που κρατούσε το τιμόνι στα χέρια του. Εκτός από τον Ρίβερς της Ρώμης, υπάρχει και ο Ρίβερς της κωλοτούμπας και του μπουρδουκλώματος. Των 0/8 σουτ και των 7 λαθών...
 Εστω κι έτσι, ο Ολυμπιακός κρατούσε την τύχη του στα χέρια του. Αλλά...σε ποια χέρια; Σ' αυτά του Αμερικανού, που έτρεμαν σαν να ανήκαν σε κάποιον «ρούκι» της σειράς. Στο 66-65, ο Ρίβερς έχασε τρεις συνεχόμενες ελεύθερες βολές και επέτρεψε στη Ρεάλ να χτίσει ένα πολύτιμο 
5, μόλις 45 δευτερόλεπτα πριν από το τέλος. Βρήκε σίδερο και το μακρινό σουτ του Βούκτσεβιτς αμέσως μετά, κάρφωσε στον αιφνιδιασμό ο Λούθιο Ανγκούλο, σχόλασε ο γάμος. Τα τρίποντα των Ριζασέ - Οικονόμου στα τελευταία δευτερόλεπτα χρησίμευσαν μόνο για να μειωθεί η τελική διαφορά.
 Μέσα στο όχι απόλυτα γεμάτο «Ραϊμούντο Σαπόρτα» (4.000 θεατές) η Ρεάλ έχασε νωρίς τον κουμανταδόρο Τζόρτζεβιτς, που παραπάτησε και έφυγε με διάστρεμμα στο 4ο λεπτό. Δεν είχε ετοιμοπόλεμο ούτε τον Ερέρος, που έπαιξε μόνο 3-4 λεπτά σε ρόλο «Ελ Σιντ». Κι όμως κέρδισε, αφού ο Ολυμπιακός ήταν ακυβέρνητος και περίμενε τα πάντα -ή σχεδόν τα πάντα- από τον Ράτζα. 
 Ο μέγας Ντίνο έβαλε το πρώτο καλάθι στην ιστορία της νέας Ευρωλίγκας, μοίρασε τάπες όπως ο Aϊ-Βασίλης μοιράζει δώρα, μάζεψε μπόλικο «σκουπίδι», αλλά νικήθηκε από την κούραση. Στα δύο τελευταία δεκάλεπτα πέτυχε μόνο 2 πόντους, ενώ ήταν απών στα κρίσιμα ριμπάουντ του τελευταίου διλέπτου (είχε καμιά 15αριά στο ενεργητικό του ώς τότε). Οι εξάρσεις του Βούκτσεβιτς, του Ριζασέ και του Οικονόμου δεν μπορούσαν να εξισορροπήσουν την αρνητική παρουσία των Ρίβερς, Τόμιτς.
 Δεν ήταν λοιπόν γραφτό να ξεκινήσει την καριέρα του με ένα λαμπερό «διπλό» ο Ηλίας Ζούρος. Ο νεαρός κόουτς δεν τόλμησε να τραβήξει στον πάγκο τον Ρίβερς και το πλήρωσε ακριβά, αφού τον κέρδισε μία ετερόκλητη παρέα από ρολίστες και νιάνιαρα. Μέχρι το τελευταίο πεντάλεπτο, ο Ολυμπιακός έσερνε το χορό, με διαφορά που έφτασε ώς τους 5 πόντους: 14-19, 19-23 στο δεκάλεπτο, 37-39 στο ημίχρονο, 47-51, 53-55 στο 30ό λεπτό, 61-62 με «βόμβα» του Ριζασέ στο 33ο. Κάπου εκεί στέρεψε η πηγή, γύρισε το ματσάκι ανάποδα. Η ήττα δεν είναι από εκείνες που θεωρούνται καταστροφικές, κανείς δεν μπορεί να θεωρείται φαβορί στην αφιλόξενη έδρα της Ρεάλ. Αλλά το «γαμώτο» της υπόθεσης θα στοιχειώνει τους «κόκκινους» για πολλές εβδομάδες. Να είχαν, λέει, έναν «Χόλιγουντ» στο τέλος...
 H Kαι πώς βρέθηκε να έχει τρεις κοινοτικούς β' ζώνης (Τζόρτζεβιτς, Ζίντεκ, Μίλιτς, χώρια ο Αμερικανός Μικ) η Ρεάλ; Μα, με το «έτσι θέλω» της καλής μας ULEB! Μόλις πέντε ώρες πριν από τον αγώνα, η γενική συνέλευση των 24 «πειρατών» αποφάσισε ότι η επιχείρησή τους είναι ιδιωτική, έχει αναγνωριστεί από το ανώτατο «όργανο» που λέγεται Ευρωπαϊκή Ενωση και συνεπώς δεν δεσμεύεται από τους περιορισμούς των κατά τόπους ομοσπονδιών μπάσκετ. 
 «Οι ομάδες μπορούν να χρησιμοποιήσουν όποιους αθλητές θέλουν στην Ευρωλίγκα», σήκωσε θρασύτατα το μπαϊράκι μέσα σε φανφάρες και σαμπάνιες ο γενικός διευθυντής της ULEB Τζόρντι Μπερτομέου. Πήγαν περίπατο και τα προσχήματα δηλαδή...
