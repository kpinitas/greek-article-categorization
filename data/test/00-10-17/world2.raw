 Σε συμφωνία για το σχηματισμό κυβέρνησης που θα οδηγήσει τη Σερβία σε εκλογές κατέληξαν οι μεταρρυθμιστές και οι σοσιαλιστές του Σλόμπονταν Μιλόσεβιτς, ο οποίος φέρεται αναμιγμένος σε μεγάλο κύκλωμα μαφίας, σύμφωνα με τις γερμανικές 
 «Στο όνομα της ειρήνης και της ασφάλειας, το Σοσιαλιστικό Κόμμα της Σερβίας συμφώνησε στο σχηματισμό νέας κυβέρνησης με όλους τους πολιτικούς παράγοντες της χώρας», δήλωσε στους δημοσιογράφους ο γενικός γραμματέας του κόμματος Ζόραν Αντγέλκοβιτς. Η συμφωνία προβλέπει ότι ο πρωθυπουργός της μεταβατικής κυβέρνησης θα προέρχεται από τους Σοσιαλιστές. Ωστόσο, όλες οι αποφάσεις του πρωθυπουργού θα λαμβάνονται με τη συγκατάθεση δύο αντιπροέδρων της κυβέρνησης «που θα προέρχονται από την Ενωμένη Αντιπολίτευση και το Κίνημα Σερβικής Ανανέωσης του Βουκ Ντράσκοβιτς. Το Ριζοσπαστικό Σερβικό Κόμμα του Βόισλαβ Σέσελι και η Γιουγκοσλαβική Αριστερά της συζύγου του Μιλόσεβιτς, τα οποία μετείχαν στην προηγούμεη κυβέρνηση, δεν έλαβαν μέρος στη συμφωνία. Τα υπουργεία Οικονομικών, Eσωτερικών, Δικαιοσύνης και Πληροφοριών θα διοικούν δύο 
άτομα διορισμένα από το Σοσιαλιστικό Κόμμα και την Ενωμένη Αντιπολίτευση.
 Εκτός από την πρωθυπουργία, το Σοσιαλιστικό Κόμμα θα αναλάβει επίσης 11 χαρτοφυλάκια. Από την DΟS θα προέρχονται εκτός του αντιπροέδρου της κυβέρνησης 
και 5 υπουργοί. Το Κίνημα Σερβικής Ανανέωσης (SPΟ) θα έχει επίσης έναν αντιπρόεδρο της κυβέρνησης και 5 υπουργούς. Ο Βουκ Ντράσκοβιτς δήλωσε ότι η νέα αυτή κυβέρνηση θα ασκήσει την εξουσία στη χώρα ώς τις προσεχείς βουλευτικές εκλογές, οι οποίες θα διεξαχθούν στις 23 Δεκεμβρίου. «Οι εγγυητές της συμφωνίας είναι ο Σέρβος πρόεδρος Μίλαν Μιλουτίνοβιτς και ο Γιουγκοσλάβος πρόεδρος Βόισλαβ Κοστούνιτσα», πρόσθεσε ο Ντράσκοβιτς. Πάντως, αρχικά είχε ανακοινωθεί ότι οι εκλογές θα διεξάγονταν στις 24 Δεκεμβρίου. 
 Ο Ζόραν Τζίντζιτς, στενός συνεργάτης του Κοστούνιτσα, εξέφρασε ικανοποίηση για 
τη συμφωνία: «Πιστεύουμε ότι θα μειωθούν οι εντάσεις στη χώρα... Πετύχαμε πρόωρες εκλογές και κοινή κυβέρνηση ώς τότε... Το σημαντικό είναι οι άνθρωποι να βγάλουν το χειμώνα», είπε. Η συμφωνία δεν προβλέπει τίποτα για τον πρόεδρο της Σερβίας, που σημαίνει ότι ο Μιλουτίνοβιτς, σύμμαχος του ανατραπέντος Μιλόσεβιτς, θα διατηρήσει το αξίωμά του ώς τη λήξη της θητείας του, το 2002.
 Στη Γερμανία, η εφημερίδα «Μπιλντ» έγραψε ότι ο πρώην πρόεδρος της Γιουγκοσλαβίας Σλόμπονταν Μιλόσεβιτς έχει βαθιές διασυνδέσεις με το οργανωμένο 
έγκλημα και έχει κρύψει εκατοντάδες εκατομμύρια δολάρια σε μυστικούς τραπεζικούς λογαριασμούς σε επτά χώρες, σύμφωνα με έκθεση των γερμανικών υπηρεσιών πληροφοριών. «Υπάρχουν πολυάριθμες ενδείξεις ότι ο Μιλόσεβιτς και το 
περιβάλλον του συνιστούν μια δομή οργανωμένου εγκλήματος, η οποία εμπλέκεται σε λαθρεμπόριο ναρκωτικών, ξέπλυμα χρημάτων και άλλες εγκληματικές πράξεις», αναφέρει η έκθεση της γερμανικής Ομοσπονδιακής Υπηρεσίας Πληροφοριών (BND), όπως τη δημοσιεύει η εφημερίδα «Μπιλντ».
 Η έκθεση αναφέρει πως ο Μιλόσεβιτς και ο γιος του Μάρκο έχουν εκατοντάδες εκατομμύρια δολάρια σε μυστικούς τραπεζικούς λογαριασμούς στην Κίνα, την Κύπρο, την Ελλάδα, το Λίβανο, τη Νότια Αφρική και τη Ρωσία. Περί τα 100 εκατομμύρια δολάρια έχουν παγώσει μόνο σε τραπεζικούς λογαριασμούς στην Ελβετία, προστίθεται στην έκθεση. 
