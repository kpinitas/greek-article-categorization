 Θετικό αντίκτυπο, επί του ψυχολογικού κυρίως πεδίου των επενδυτών, είχε η χθεσινή αντίδραση-άνοδος του γενικού δείκτη κατά 1, 87% στο κλείσιμο της χρηματιστηριακής εβδομάδας.
 Η ανάσχεση της έντονα πτωτικής πορείας των τιμών, έστω και χωρίς διάχυση του αγοραστικού ενδιαφέροντος (ο τζίρος περιορίστηκε και χθες στα 46 δισ. δρχ.), ήταν κάτι παραπάνω από αναγκαία στη δεδομένη στιγμή, σημειώνουν παράγοντες της χρηματιστηριακής αγοράς και προσθέτουν πως το γεγονός ότι ο δείκτης ανέκρουσε πρύμνα σε επίπεδα ελαφρώς ανώτερα των 3.250 μονάδων, τα οποία θεωρούνται στην παρούσα φάση το κατώτατο ισχυρό σημείο στήριξης (κάτι σαν τον «πάτο του βαρελιού» δηλαδή), συντηρεί τις προσδοκίες, ότι ενδεχομένως και μέσα στην ερχόμενη εβδομάδα να επιχειρηθεί, ίσως και να καρποφορήσει, μια ήπια ανοδική πορεία των τιμών μέχρι τις 3.700 μονάδες. Στα όρια αυτά, οψέποτε και αν οδηγηθεί η αγορά, εκτιμάται ότι θα σημειωθούν ρευστοποιήσεις από πλευράς εκείνων των χαρτοφυλακίων που αποτόλμησαν να τοποθετηθούν χθες ή προχθές.
 Σε ό,τι αφορά την ποιότητα και τα χαρακτηριστικά της χθεσινής ανόδου, οι γνώμες των ειδικών ποικίλλουν, δίχως ωστόσο να αφίστανται της κοινής εκτίμησης ότι στα παρόντα επίπεδα της αγοράς έχουν αδήριτα διαμορφωθεί ελκυστικές ευκαιρίες αγορών για όσους προσβλέπουν σε μακροχρόνιες τοποθετήσεις, είτε απλώς στοχεύουν στην αποκόμιση βραχυχρόνιων κερδών. Χθες, λοιπόν, και πριν καν ανοίξει το διάφραγμα των συναλλαγών, οι τιμές των ισχυρών μετοχικών αξιών από το χώρο της ισχυρής κατά βάση κεφαλαιοποίησης (Εθνική, Εμπορική, Alpha Bank, Εurobank, ΟΤΕ και άλλα βαριά χαρτιά) είχαν ήδη διαμορφωθεί σε αισθητά υψηλότερα επίπεδα, ενισχύοντας έτσι την εντύπωση ότι ορισμένα τραπεζικά και επενδυτικά κέντρα αποφάσισαν να προχωρήσουν σε αγορές τίτλων «εαυτών και αλλήλων», προσφέροντας έτσι στήριξη και στο γενικό δείκτη.
 Εδώ και μέρες, άλλωστε, περιφέρεται ανά τα χρηματιστηριακά γραφεία (και όχι μόνο) το σενάριο της παρασκηνιακής συνεννόησης ενίων εκ των ισχυρών τραπεζιτών για συντονισμένες αγορές τραπεζικών τίτλων, ώστε να απαλυνθούν οι έντονα αρνητικές συνέπειες στα αποτελέσματα θυγατρικών των τραπεζικών ομίλων (επενδυτικές εταιρείες, Αμοιβαία Κεφάλαια) εξαιτίας της καταβαράθρωσης των μετοχών, εν όψει μάλιστα κλεισίματος των ισολογισμών.
 Αλλωστε, μια τέτοια κίνηση από πλευράς τραπεζιτών κάθε άλλο παρά αθέμιτη ή άστοχη θα μπορούσε να χαρακτηριστεί στη σημερινή φάση της καθολικής απαξίωσης (πυκνώνουν αντίθετα οι φωνές από όλους τους χώρους που ζητούν στήριξη των τιμών από τις υγιείς θεσμικές δυνάμεις του χρηματιστηρίου), αν και αμφισβητείται από πολλούς η αποτελεσματικότητά της, στην περίπτωση που η όποιας μορφής στήριξη δεν συνεγείρει τα αγοραστικά ανακλαστικά της ευρείας μάζας των επενδυτών.
 Σημαίνον στέλεχος της χρηματιστηριακής αγοράς επισήμανε επ' αυτού στην «Ε» ότι «μια τεχνητής μορφής στήριξη τιμών από τα ισχυρά χαρτοφυλάκια της αγοράς θα μπορούσε να δημιουργήσει ανοδική αντίδραση για διάστημα 8-10 ημερών, αλλά δεν θα μπορούσε να αλλάξει ουσιαστικά το αρνητικό κλίμα. Για να συμβεί κάτι τέτοιο -προσθέτει- απαιτείται να βελτιωθούν μια σειρά παραγόντων που κρατούν υπό ομηρία το ελληνικό χρηματιστήριο, αλλά και τις διεθνείς αγορές χρήματος».
 Καθοριστική, πάντως, στη χθεσινή άνοδο ήταν η συμβολή των κάθε λογής κερδοσκοπικών λόμπι που εκτίμησαν ότι οι τιμές είχαν φτάσει στα πιο χαμηλά επίπεδα και ψώνισαν για να αποκομίσουν κέρδη.
