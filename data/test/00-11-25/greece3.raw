 Ενα πρωτοποριακό σύστημα, το οποίο αναμένεται να επιτρέψει σύντομα σε μικρά αυτοκίνητα-ρομπότ, αλλά και σε μικρά μη επανδρωμένα αεροσκάφη να αυτοκατευθύνονται, αναπτύσσεται στο Εργαστήριο Ευφυών Συστημάτων και Τεχνολογίας του Πολυτεχνείου Κρήτης. Οι πρώτες πειραματικές εφαρμογές του συστήματος στέφθηκαν με απόλυτη επιτυχία.
 Οι επιστήμονες εκτιμούν ότι σε ένα εξάμηνο το σύστημα αυτό θα έχει τελειοποιηθεί και τα εναέρια και επίγεια οχήματα, που σήμερα καθοδηγεί ο άνθρωπος με τηλεχειριστήριο, θα έχουν αυτόνομη πλοήγηση. 
 Χωρίς να καθοδηγούνται από ανθρώπινο χέρι, θα έχουν «ανθρώπινο εγκέφαλο». Θα μπορούν να προσπερνούν τα εμπόδια και να κατευθύνονται μόνα τους. 
 Η εφαρμογή αυτή γίνεται συγκεκριμένα στο αεροσκάφος «Νέαρχος», που κατασκευάστηκε από την εταιρεία STN ATLAS - 3 SIGMA, που εδρεύει στο Βιοτεχνικό Πάρκο Χανίων, και το οποίο μπορεί να χρησιμοποιηθεί για επιτήρηση περιοχών, εντοπισμό πυρκαγιών και φύλαξη συνόρων. Επίσης σε δύο μικρά αυτοκινητάκια-ρομπότ, το «Δάμων» και το «Φιντίας», τα οποία θα έχουν τη δυνατότητα επιτήρησης περιοχών αλλά και χαρτογράφησης χώρων. Θα μπορούν ακόμη να χρησιμοποιηθούν για τη μεταφορά υλικών αλλά και για την αποναρκοθέτηση ναρκοπεδίων. Ηδη, το ένα από τα δύο αυτά επίγεια οχήματα, ο «Δάμων» που σήμερα κατευθύνεται με ενσύρματη επικοινωνία, μπορεί να κινείται και μέσω του Ιντερνετ από ένα συγκεκριμένο υπολογιστή, με τεχνολογία που αναπτύχθηκε στο συγκεκριμένο Εργαστήριο, το οποίο στοχεύει στο μέλλον στην αυτόνομη πλοήγηση ακόμη και υποβρυχίων.
 Ο διευθυντής του Εργαστηρίου Ευφυών Συστημάτων και Τεχνολογίας του Τμήματος Μηχανικών Παραγωγής και Διοίκησης του Πολυτεχνείου Κρήτης είναι ο καθηγητής Κίμων Βαλαβάνης και την ερευνητική ομάδα αποτελούν ακόμη ο αναπληρωτής διευθυντής του Εργαστηρίου, καθηγητής Αναστάσιος Πουλιέζος, ο νεοεκλεγείς επίκουρος καθηγητής στο γνωστικό αντικείμενο της Τεχνολογίας Παραγωγής Νικόλαος Τσουρβελούδης, ο υποψήφιος διδάκτωρ Κωνσταντίνος Αγγελάκης, ο μεταπτυχιακός φοιτητής Λευτέρης Δοϊτσίδης, ο επιστημονικός συνεργάτης του Εργαστηρίου Ιωάννης Νικολός, ο συνεργάτης από το Εθνικό Μετσόβιο Πολυτεχνείο Κώστας Κυριακόπουλος, ο μεταπτυχιακός φοιτητής Ζαχαρίας Σαρρής, ο υποψήφιος διδάκτωρ Βαγγέλης Κανακάκης και οι προπτυχιακοί φοιτητές: Αθανάσιος Τσαλατσάνης, Δημοσθένης Καπίρης, Ειρήνη Κολάτου και Γιώργος Κουρουπής.
 Για τα εναέρια οχήματα ο διευθυντής του Εργαστηρίου Κίμων Βαλαβάνης μάς είπε: «Ο έλεγχος αυτών των αεροπλάνων επιτυγχάνεται από ένα επίγειο σταθμό με τηλεχειρισμό. Ο σκοπός του προγράμματος είναι να κοπεί ο τηλεχειρισμός. Να μπει μονάδα ευφυούς ελέγχου με κάποια δείγματα μηχανικής νοημοσύνης μέσα στο αεροπλάνο και από ένα σημείο και μετά από τον τηλεχειρισμό να πάμε σε αυτόματο έλεγχο με τη βοήθεια δορυφορικής σύνδεσης».
 Ο επίκουρος καθηγητής Νικόλαος Τσουρβελούδης πρόσθεσε ότι «το τμήμα που αφορά την αυτόνομη πλοήγηση των μη επανδρωμένων οχημάτων έχει ήδη ολοκληρωθεί στο εργαστήριο. Αυτή τη στιγμή ο σχεδιασμός δεν μπορεί να είναι γενικός, αλλά συσχετίζεται με τον τύπο τού αεροσκάφους που πρέπει να πλοηγηθεί. Ετσι, για ένα συγκεκριμένο τύπο αεροσκάφους υπάρχει ευφυής ελεγκτής, ο οποίος έχει την ικανότητα να φέρει εις πέρας πολύπλοκες αποστολές, περνώντας από συγκεκριμένα σημεία και αποφεύγοντας εναέρια εμπόδια από μόνο του. Το αεροσκάφος αυτό είναι το "Νέαρχος", που όπως και τα άλλα μη επανδρωμένα εναέρια οχήματα έχει κατασκευαστεί με στόχο ποικίλες εφαρμογές».
