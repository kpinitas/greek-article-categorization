 «Το κλειδί της επιτυχίας των Ολυμπιακών Αγώνων του 2004 βρίσκεται πλέον στα χέρια της ελληνικής κυβέρνησης. Πρέπει εγκαίρως να παραδώσει τα έργα. Μας έχουν εφησυχάσει οι δεσμεύσεις του πρωθυπουργού και τα ρεαλιστικά χρονοδιαγράμματα. Ομως, δεν υπάρχει ούτε μία μέρα για χάσιμο και ξεκούραση, γιατί στο παρελθόν χάθηκε πολύτιμος χρόνος».
 Στα λόγια του Ζακ Ρογκ αποτυπώθηκε το συμπέρασμα των τριήμερων εργασιών της συντονιστικής επιτροπής της ΔΟΕ με τα στελέχη του «Αθήνα 2004», για την πρόοδο της προετοιμασίας του τελευταίου εξαμήνου.
 Η στάση του Βέλγου είναι προφανής. Η ΔΟΕ θεωρεί πως από την πλευρά της η Οργανωτική Επιτροπή έκανε ό,τι ήταν δυνατόν για να βελτιώσει την εικόνα της Αθήνας διεθνώς κι επίσης για να κερδίσει το χαμένο χρόνο των προηγούμενων διοικήσεων. Τώρα, ήρθε η ώρα της πράξης, δηλαδή των έργων.
 Το επόμενο εξάμηνο (ώς την έκτη επίσκεψη της ΔΟΕ, τον προσεχή Ιούνιο) θεωρείται καθοριστικό καθώς θα πρέπει να ξεκινήσουν τα περισσότερα από τα έργα.
 Η Γιάννα Αγγελοπούλου πήρε την πάσα από τον Ζακ Ρογκ και φρόντισε να περάσει το δικό της μήνυμα. Και για τη δουλειά του τελευταίου εξαμήνου και για τις μεγάλες υποχρεώσεις της κυβέρνησης στα επόμενα χρόνια. Αναφερόμενη στην πρώτη (επί των ημερών της) επίσκεψη της ΔΟΕ, η πρόεδρος τόνισε: «Τους τελευταίους έξι μήνες η "Αθήνα 2004" και η ελληνική κυβέρνηση έχουν επισπεύσει τους ρυθμούς προετοιμασίας της διοργάνωσης των Ολυμπιακών Αγώνων του 2004. Ωστόσο, έχουμε μπροστά μας πολλή δουλειά. Τις τελευταίες δύο μέρες παρουσιάσαμε την πρόοδο της Ελλάδας σε 47 τομείς-κλειδιά της προετοιμασίας. Ωστόσο, έχουμε μπροστά μας πολλή δουλειά. Για τα επόμενα τέσσερα χρόνια θα έχουμε έναν μαραθώνιο προετοιμασίας». Και κατέληξε: «Δείξαμε στη συντονιστική επιτροπή ότι προοδεύουμε καθημερινά. Θα συνεχίσουμε, έτσι ώστε η Ελλάδα να φιλοξενήσει Αγώνες μοναδικούς, αντάξιους της Iστορίας και ενδεικτικούς του μέλλοντός της».
 Είναι χαρακτηριστικό ότι στη διάρκεια της συνέντευξης (έγινε κάτω από τραγικές για τους δημοσιογράφους, συνθήκες, καθώς οι περισσότεροι από αυτούς δεν είχαν πρόσβαση στις ερωτήσεις λόγω του μικρού χώρου), ο Ζακ Ρογκ στάθηκε κυρίως στα σημεία προόδου της Οργανωτικής Επιτροπής, δηλαδή στη συμφωνία με τα υπουργεία, στη διαχείριση των ραδιοτηλεοπτικών και στα χρονοδιαγράμματα των έργων.
 Το (μες στη χαρά) κλίμα έκλεισε με την καθιερωμένη δεξίωση ενώ αμέσως μετά ο Ζακ Ρογκ συναντήθηκε με τον Δημήτρη Αβραμόπουλο, τον Ευάγγελο Βενιζέλο και τον Γιώργο Φλωρίδη.
