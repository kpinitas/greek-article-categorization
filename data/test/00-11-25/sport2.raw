 Ο Ντέμης ήταν σίγουρος από το πρωί της Τρίτης, στην πτήση προς Ντίσελντορφ.
 Αν του έλεγε κάποιος ότι δεν βρίσκεται στην καλύτερη δυνατή κατάσταση, θα απαντούσε για το πόσο δυνατός νιώθει, αλλά και για το πόσο του έλειψαν οι πάσες (του Τσάρτα) στην Καλαμάτα. Και για την ΑΕΚ ήταν από τους λίγους που έβγαζαν μια νότα αισιοδοξίας. Πάντα πίστευε, και στις πρόσφατες κακές στιγμές, ότι η ΑΕΚ διαθέτει και ποιότητα ως ομάδα, αλλά και το καλύτερο έμψυχο υλικό.
 Τη Λεβερκούζεν την είχε...φακελώσει (μέσω βίντεο) και επεξεργάστηκε τα στοιχεία της γερμανικής ομάδας μέσα από ειδικό πρόγραμμα στον κομπιούτερ! 
 Τρεις μέρες αργότερα, επιστρέφοντας μ'αυτό το ασύλληπτο 4-4 από τη Γερμανία, ο Ντέμης έτρεξε στο σπίτι για να δει το βίντεο του αγώνα. Για να απολαύσει την ΑΕΚ. Στο αεροπλάνο της επιστροφής, δεν είχε συνειδητοποιήσει καλά καλά πόσο μεγάλο παιχνίδι έκανε στο «Μπάι Αρένα» η ΑΕΚ. «Από την Αθήνα μου είπαν ότι αυτό το ματς αξίζει να το δω στο βίντεο! » Εδειχνε πάντως ενθουσιασμένος για τον έξυπνο τρόπο παιχνιδιού της ομάδας του. Και σκεφτόταν τη ρεβάνς. «Και εκεί την ίδια εξυπνάδα χρειάζεται. Να τους περιμένουμε και μετά να βγαίνουμε στην κόντρα! »
 Τις μάχες που έδωσε (κυρίως) με τον Γιενς Νοβότνι δεν θα τις ξεχάσει ποτέ.
 Ο λίμπερο της Eθνικής Γερμανίας προφανώς δεν είχε πάρει χαμπάρι τι «λιοντάρι» (χαρακτηρισμός Στεπάνοβιτς για τον Νικολαΐδη) είχε απέναντί του.
 Από τα πρώτα λεπτά, βλέποντας την ΑΕΚ να μην πιάνεται στις αντεπιθέσεις, έκανε τσαμπουκά με τον Ντέμη! Σιγά μην κώλωνε ο «σούπερ επιθετικός της ΑΕΚ» (χτεσινή «Μπιλντ»), για τον οποίο έσταζε μέλι ο Στεπάνοβιτς μιλώντας σε Γερμανούς και Ελληνες δημοσιογράφους. «Ο Νικολαΐδης είναι απλά τοπ! Παίκτης για κάθε ομάδα της Μπουντεσλίγκα. Και με τον Τσάρτα βρήκε το ταίρι του.
 Αυτοί οι δύο κλείνουν τα μάτια τους και συνδυάζονται μεταξύ τους! »
 Ολη η Λεβερκούζεν αιφνιδιάστηκε, όσο και αν το αρνήθηκε ο Φογκτς. Φάνηκε καθαρά ότι την υποτίμησαν την ΑΕΚ. «Ξέρεις ποιο βίντεο τους έδειξε ο Φογκτς την παραμονή του αγώνα; Το ματς της Καλαμάτας! Οι Γερμανοί γελούσαν, και ο Φογκτς τους έλεγε μη γελάτε, πρόκειται για καλή ομάδα! », μας αποκάλυψε στο αεροπλάνο ο Μιχάλης Κασάπης.
 Για τον Μιχάλη Κασάπη, αλλά και τους υπόλοιπους, τούτο το ματς ήρθε την κατάλληλη στιγμή. Αλλωστε, ταξιδεύοντας προς Γερμανία, η αίσθηση που υπήρχε για το ματς της Πέμπτης ήταν ότι η ΑΕΚ ή θα αναστρέψει το κλίμα ή θα βάλει την υπογραφή για την οριστική (εφετινή) καταδίκη της. «Το γαμώτο είναι ότι μας πήραν την μπουκιά στις καθυστερήσεις. Ετσι και γινόταν το 3-5 στην φάση που έκανε ο Τόνι, θα είχαμε γλέντια. Μεγάλο πάρτι», έλεγε ο Κασάπης. Για τον οποίο ταξίδεψε στο Λεβερκούζεν ο μάνατζερ της Χέρτα Ντίτερ Χένες. Οι Βερολινέζοι ψάχνουν εναγωνίως για παίκτη στα αριστερά, τον Κασάπη τον έχουν στη λίστα τους εδώ και καιρό. Πόσο, και αν προχωρήσει το θέμα, θα φανεί την άλλη εβδομάδα. Ο Κασάπης πάντως δεν δείχνει να είναι αρνητικός σε μία σοβαρή πρόταση.
 Στον αγωνιστικό χώρο αυτού του παλατιού, του θερμαινόμενου (σ' όλες τις εξέδρες) «Μπάι Αρένα» (οι Γερμανοί παράγοντες είπαν στους διοικούντες της ΑΕΚ ότι με 12, 5 δισ. δρχ. φτιάχνουν σε χρόνο ρεκόρ πανομοιότυπο γήπεδο στην Αθήνα), ξεδιπλώθηκε από τη μια ο εγωισμός των ποδοσφαιριστών της ΑΕΚ, και από την άλλη η κλάση, το ταλέντο των τοπ σταρ της ομάδας. «Αυτός ο Νικολαΐδης είναι ασύλληπτος! » σχολίαζε από τα μικρόφωνα του πρώτου γερμανικού καναλιού (ARD) ο Χέρμπερτ Φασμπέντερ. Ο «Διακογιάννης της Γερμανίας», πάνω από 30 χρόνια μεταδόσεις σε Μουντιάλ, τρελάθηκε βλέποντας την ΑΕΚ. «Πριν κάνω τη μετάδοση, προετοιμάστηκα βλέποντας από βίντεο το ματς Χερφόλγκε - ΑΕΚ. Εκλεισα το βίντεο με την αίσθηση ότι πρόκειται για μια μέτρια ελληνική ομάδα. Απόψε όμως εδώ είδα μια άλλη ομάδα! »
 Η επόμενη μέρα βρίσκει την ΑΕΚ λαβωμένη εν όψει του δευτεριάτικου αγώνα με τον ΠΑΣ Γιάννινα. Αμφίβολη η συμμετοχή των Νικολαΐδη, Ρουίς, νοκ άουτ οι (τιμωρημένοι) Φερούζεμ, Καψής, Νάβας και οι απόντες του Λεβερκούζεν Ζαγοράκης, Πετκόφ! 
