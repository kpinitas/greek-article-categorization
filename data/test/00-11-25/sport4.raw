 Με την επιθυμία να επαυξήσει σε 7-0 το νικηφόρο σερί που «τρέχει» από το ξεκίνημα των Προκριματικών του Ευρωμπάσκετ του 2001, αλλά κυρίως να συνεχίσει τις ελπιδοφόρες εμφανίσεις της, η Εθνική ομάδα μπάσκετ αντιμετωπίζει απόψε (6.40 μ.μ., ΕΤ1) στην Οπάβα την Τσεχία. Θα ήταν κανείς υπερβολικός αν θα χαρακτήριζε κρίσιμη την αναμέτρηση σε ό,τι αφορά την υπόθεση πρόκριση ή ακόμη και καθοριστική για την κατάληψη της πρώτης θέσης του ομίλου. Aλλωστε η γαλανόλευκη έχει περιθώριο -στα τέσσερα ματς που απομένουν- να κάνει δυο ήττες περισσότερες από την Εσθονία που ακολουθεί, γεγονός που φαντάζει από απίθανο έως εξωπραγματικό.
 Ποιο είναι λοιπόν το ζητούμενο για τον Κώστα Πετρόπουλο και τους παίκτες του; 
 «Να συνεχίσουμε με το ίδιο πάθος και την ίδια ένταση, ώστε να τερματίσουμε αήττητοι τη σειρά των αγώνων. Η ομάδα και κυρίως οι νέοι παίκτες έχουν ανάγκη από καλά αποτελέσματα για να αποκτήσουν αυτοπεποίθηση», τόνισε ο ομοσπονδιακός τεχνικός που έχει μαζί του 12 παίκτες. Ο Φραγκίσκος Αλβέρτης, ο οποίος δεν έπαιξε στην Ξάνθη λόγω των ενοχλήσεων που ένιωθε στη μέση τον τελευταίο καιρό, ακολούθησε κανονικά την αποστολή κι αν δεν προκύψει κάποιο πρόβλημα της τελευταίας στιγμής θα χρησιμοποιηθεί όσο κριθεί απαραίτητο.
 «Κάθε αγώνας έχει ξεχωριστή σημασία», συμπλήρωσε ο αρχηγός Γιώργος Σιγάλας. «Επ' ουδενί δεν θέλουμε να χαλάσουμε τις καλές εντυπώσεις που έχουμε αφήσει ώς τώρα. Θέλουμε να καταλάβουν όλοι πως η Ντιζόν ήταν απλώς μια άσχημη παρένθεση».
 Φυσικά, το πρώτο μέλημα είναι να διασφαλιστεί η νίκη. Το δεύτερο είναι να πάρουν περισσότερο χρόνο οι νέοι παίκτες που δείχνουν και έτοιμοι και διψασμένοι. Το πιθανότερο είναι σε αυτό το ματς να δοθεί και η ευκαιρία στο Χρήστο Χαρίση (ο μόνος που δεν έπαιξε στην Ξάνθη), από τη στιγμή που η Εθνική θα θελήσει να επιβάλει ένα γρήγορο ρυθμό, που άλλωστε της ταιριάζει. «Υπάρχει βάθος και ο καθένας που παίζει θέλει να δώσει τον καλύτερο εαυτό του. Το σημαντικότερο είναι να κερδίζει η ομάδα και να παίζει με τον τρόπο που θέλει ο προπονητής», εκτίμησε ο Γιάννης Γιαννούλης. Ο Πετρόπουλος έχει την άνεση να δοκιμάσει πολλά σχήματα αλλά και πρόσωπα, με δεδομένο ότι όσοι έχουν τεθεί στη διάθεσή του είναι σε καλή αγωνιστική κατάσταση. Μεγαλύτερη έμφαση δίνει στην αντίδραση της περιφερειακής άμυνας, η οποία έκανε... νερά την Τετάρτη, ώσπου να προσαρμοστεί στο περιφερειακό παιχνίδι των Εσθονών.
 «Δεν παύει να είναι ένας εκτός έδρας αγώνας που πρέπει να τον αντιμετωπίσουμε με σοβαρότητα. Καμιά ομάδα στην Ευρώπη, ειδικά στο σπίτι της, δεν είναι εύκολη, ούτε μπορείς να τη νικήσεις αν δεν παίξεις σύμφωνα με τις δυνατότητές σου. Το σίγουρο είναι ότι όλα εξαρτώνται από μας», ήταν η άποψη του Νίκου Οικονόμου. 
 Η Εθνική, που νίκησε το ματς του πρώτου γύρου 74-54, είναι μακράν το φαβορί της αναμέτρησης, από τη στιγμή μάλιστα που η Τσεχία δείχνει να μην έχει ούτε δυνάμεις ούτε και ηθικό να κυνηγήσει, τουλάχιστον, τη δεύτερη θέση του ομίλου που οδηγεί στην Τουρκία. Από τη μία η βαριά ήττα από τη Λευκορωσία (78-60) την Τετάρτη (ήταν η πρώτη νίκη των Λευκορώσων στα προκριματικά) κι από την άλλη η απουσία του Γίρι Ζίντεκ, αφαιρούν σημαντικό μέρος από το ψυχικό σθένος μιας ομάδας που στο παρελθόν είχε εξελιχθεί σε εφιάλτη μας. Η Ρεάλ δεν έδωσε παρά μόνο τρεις μέρες άδεια στον Τσέχο άσο, καθώς σήμερα και αύριο συνεχίζεται κανονικά το ισπανικό πρωτάθλημα και η παρουσία του κρίνεται απαραίτητη.
