 Στο χείλος του πολέμου έχουν φτάσει πάλι Σέρβοι και Αλβανοί στα διοικητικά σύνορα της Σερβίας με το Κοσσυφοπέδιο, όπου ένοπλοι αστυνομικοί περιμένουν το σύνθημα για να εισβάλουν στη ζώνη ασφαλείας γύρω από τη σερβική επαρχία, όπου δρουν Αλβανοί αντάρτες, χωρίς οι άνδρες της KFΟR (Δύναμη Κοσσυφοπεδίου) να μπορούν να τους ελέγξουν.
 Αξιωματούχος της σερβικής αστυνομίας δήλωσε ότι οι άνδρες της έχουν αναπτυχθεί ακριβώς στα όρια της ζώνης ασφαλείας «και περιμένουνε το πράσινο φως από το Βελιγράδι ή από τη διεθνή κοινότητα, για να εμπλακούνε σε αντίποινα στο εσωτερικό της ζώνης». Τμήματα μονάδων από τις ειδικές δυνάμεις της σερβικής αστυνομίας εθεάθησαν στην περιοχή του χωριού Λούκανι, 6 χιλιόμετρα δυτικά του Μπουγιάνοβατς, όπου έχουν οριστεί τα όρια παρουσίας για τη σερβική αστυνομία. Ανταποκριτής του Γαλλικού Πρακτορείου στην περιοχή διαπίστωσε ότι αντάρτες της οργάνωσης Απελευθερωτικός Στρατός Πρέζεβο Μπουγιάνοβατς Μεντβέντια έχουν αναπτυχθεί σε όλους τους λόφους απέναντι από το Λούκανι και το απειλούν. Πυροβολισμοί ακούστηκαν χθες το πρωί στην περιοχή, όπως και την Πέμπτη το βράδυ.
 Το απόγευμα της Πέμπτης ραντάρ αντιπυροβολικού της Δύναμης Κοσσυφοπεδίου ανίχνευσαν οβίδα όλμου που εκτοξεύτηκε από το Κοσσυφοπέδιο προς τη Νότια Σερβία. Στόχος της ήταν η κοιλάδα του Πρέζεβο, η οποία έχει οριστεί ως αποστρατιωτικοποιημένη ζώνη. Λοχίας της Δύναμης Κοσσυφοπεδίου ανέφερε ότι στην περιοχή εστάλη ελικόπτερο το οποίο εντόπισε αντάρτες να ξεφορτώνουν φορτηγό κοντά σε εγκαταλειμμένα σπίτια. Τότε εστάλησαν Ρώσοι και Αμερικανοί στρατιώτες, αλλά δεν βρήκαν κανέναν. Ανακάλυψαν όμως κρύπτη, που είχε έναν όλμο των 62 χιλιοστών, βλήματα όλμου, 2.332 σφαίρες, ένα μυδράλιο και χειροβομβίδες.
 Και ενώ αυτά συμβαίνουν στο Κοσσυφοπέδιο, εκατοντάδες Σέρβοι απέκλεισαν κοντά στο Μπουγιάνοβατς, στα σύνορα της νότιας Σερβίας με το Κοσσυφοπέδιο, το δρόμο που οδηγεί προς την ΠΓΔ της Μακεδονίας. Οι ίδιοι δήλωσαν ότι η ενέργειά τους είναι αντίδραση στην κατάληψη του δρόμου που οδηγεί από τη Σερβία στο Κοσσυφοπέδιο, εκ μέρους των Αλβανών. Με την κατάληψη των Αλβανών θεωρούν ότι έχουν αποκοπεί από τα χωριά Γκνίλανε και Μπρεζοβίτσα. Ο ένας εκ των τριών υπουργών Eσωτερικών της Σερβίας, Στέβαν Νίκεβιτς, δήλωσε ότι οι δυνάμεις της σερβικής αστυνομίας και του ΝΑΤΟ πρέπει να συνεργαστούν στενότερα για να μειωθούν οι αλβανικές επιθέσεις στη συνοριακή περιοχή.
