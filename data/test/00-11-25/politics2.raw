 Η ελληνική κυβέρνηση προειδοποίησε χθες τους 14 εταίρους της ότι στην εταιρική σχέση της E.E. με την Τουρκία θα αποδεχθεί κείμενο στο οποίο θα ενσωματώνονται απαραιτήτως τα συμπεράσματα του Ελσίνκι. 
 Ο υπουργός Εξωτερικών Γιώργος Παπανδρέου έστειλε χθες επιστολή στους ομολόγους του, με την οποία τους καλεί να μη δείχνουν επιλεκτική ευαισθησία έναντι υποψήφιων χωρών (εννοεί την Τουρκία), γιατί έτσι πλήττεται η αξιοπιστία της Ενωσης. Οι «15» -τονίζει ο Ελληνας υπουργός Εξωτερικών- πρέπει να αποφύγουν παράταση της εκκρεμότητας και υπογραμμίζει ότι η Ελλάδα θα αποδεχτεί και το κείμενο στο οποίο συμφώνησαν πρόσφατα οι 15 μόνιμοι αντιπρόσωποι. 
 Μετά τη λήξη της διάσκεψης κορυφής της Ευρωπαϊκής Ενωσης και πέντε χωρών των δυτικών Bαλκανίων (Αλβανία, Βοσνία, Γιουγκοσλαβία, Σκόπια, Κροατία), ο πρωθυπουργός Κ. Σημίτης είπε «ότι από την εποχή των πολέμων, των εθνικιστικών εξάρσεων και της υπανάπτυξης, η περιοχή αυτή περνάει σε νέα φάση με την υποστήριξη της Ε.Ε.».
 Η Ελλάδα -είπε ο πρωθυπουργός- δίνει ιδιαίτερη έμφαση στην ενίσχυση των δημοκρατικών θεσμών και το σεβασμό των ανθρωπίνων δικαιωμάτων και των δικαιωμάτων των μειονοτήτων. Η αναφορά αυτή έχει ιδιαίτερη σημασία στην περίπτωση της Αλβανίας και ο K. Σημίτης είπε ότι ο Αλβανός πρωθυπουργός Μέτα του υποσχέθηκε ότι θα αλλάξει τη νομοθεσία στη χώρα του προς την κατεύθυνση της προστασίας των δικαιωμάτων της ελληνικής μειονότητας. 
 Μιλώντας στη διάσκεψη ο K. Σημίτης είπε ότι η Ελλάδα θεωρεί πως για την ασφάλεια και σταθερότητα στην περιοχή απαιτείται η προσήλωση στο διεθνές δίκαιο. Τα σύνορα, πρόσθεσε, είναι απαραβίαστα και όποιος προσανατολίζεται σε αλλαγές βρίσκεται σε λάθος δρόμο. 
 Η Ευρωπαϊκή Ενωση θα δώσει στις πέντε αυτές χώρες βοήθεια ύψους 1, 5 τρισεκατομμυρίου δραχμών. Ο K. Σημίτης υπενθύμισε ότι η Ελλάδα θα συμβάλει με 180 δισεκατομμύρια δρχ. στο σχέδιο ανασυγκρότησης της Bαλκανικής. 
 Ο προεδρεύων της Ε.Ε., Γάλλος πρόεδρος Σιράκ, είπε ότι πρέπει να τιμωρηθούν από το Διεθνές Ποινικό Δικαστήριο της Χάγης εγκλήματα που διεπράχθησαν από προηγούμενα καθεστώτα των χωρών της Bαλκανικής. 
 Ο K. Σημίτης είπε ότι η διερεύνηση μπορεί να γίνει όχι απαραιτήτως από το Δικαστήριο της Χάγης, αλλά από ανεξάρτητη αρχή. 
 Στη διάσκεψη είχε προσκληθεί και ο πρόεδρος του Μαυροβουνίου Τζουγκάνοβιτς, ο οποίος ουσιαστικά έθεσε θέμα ανεξαρτητοποίησης της χώρας του από τη Γιουγκοσλαβία.
 Iδιαίτερες συνομιλίες για τα θέματα της συνόδου κορυφής στη Nίκαια επρόκειτο να έχουν χθες τη νύχτα στην Aθήνα ο πρωθυπουργός K. Σημίτης και ο πρόεδρος της Γαλλίας Zακ Σιράκ.
 Kαι οι δύο άνδρες αναμένονταν χθες το βράδυ από το Zάγκρεμπ, όπου είχαν πάρει μέρος στη Διάσκεψη για το μέλλον των Δυτικών Bαλκανίων.
 Ο K. Σημίτης, στα θέματα της διακυβερνητικής διάσκεψης επρόκειτο να επαναλάβει τις θέσεις των μικρών χωρών για την ισοτιμία τους και το θέμα της έκθεσης της E. Eπιτροπής και το θέμα της στάθμισης ψήφου.
 Οι ελληνικές θέσεις για την εταιρική σχέση της Tουρκίας με την E. Eνωση θα αποτελούσαν θέμα συζήτησης, καθώς είναι στη διακριτική ευχέρεια της γαλλικής προεδρίας να συμπεριλάβει το θέμα στο επόμενο Συμβούλιο Γενικών Yποθέσεων, στις 4 Δεκεμβρίου.
 Xθες ο K. Σημίτης είχε σύντομες συναντήσεις, στο περιθώριο της διάσκεψης, με τους ομολόγους του της Bρετανίας, Tόνι Mπλερ, των Σκοπίων, Λιούπτσκο Γκεοργκίεφσκι, και της Kροατίας, Iβιτσα Pάτσαν.
 Μονοήμερη επίσημη επίσκεψη στο Βελιγράδι πραγματοποιεί τη Δευτέρα ο υπουργός Eθνικής Aμυνας Ακης Τσοχατζόπουλος, με την πρόθεση υπογραφής διμερούς συμφωνίας αμυντικής συνεργασίας. Για το σκοπό αυτό θα συναντηθεί με το Γιουγκοσλαύο ομόλογό του Σλόμπονταν Γκράμποβιτς, ενώ θα γίνει επίσης δεκτός από τον πρόεδρο της χώρας Βόιτσλαβ Κοστούνιτσα.
