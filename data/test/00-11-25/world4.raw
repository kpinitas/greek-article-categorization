 Με τον πρώην πρόεδρο της χώρας, Ιον Ιλιέσκου, να προηγείται στις τελευταίες δημοσκοπήσεις, αλλά και την απειλή της ακροδεξιάς, που διεκδικεί τη δεύτερη θέση, διεξάγονται αύριο στη Ρουμανία οι προεδρικές και οι βουλευτικές εκλογές. Στις προεδρικές εκλογές κατέρχονται συνολικά 12 υποψήφιοι.
 Η πιο πρόσφατη δημοσκόπηση, που αφορά την εκλογική κούρσα για την προεδρία της Ρουμανίας, διενεργήθηκε από το ανεξάρτητο ινστιτούτο «Ireskon»· το δείγμα ήταν 2.500 άτομα και από τα αποτελέσματά της προκύπτει ότι ο Ιλιέσκου συγκεντρώνει το 39, 4% των ερωτηθέντων, έναντι 16, 3% του σημερινού πρωθυπουργού Μουγκούρ Ισαρέσκου και 14, 9% του ακροδεξιού εθνικιστή Κορνέλιου Βαντίμ Τουντόρ, ηγέτη του κόμματος της Μεγάλης Ρουμανίας, ο οποίος χρησιμοποιεί τα έντυπά του (είναι εκδότης) για να προπαγανδίσει τις αντισημιτικές θέσεις του, χρησιμοποιώντας παράλληλα κορόνες υπέρ του κράτους-δικαίου. 
 Οι ακραίες θέσεις του Τουντόρ εκτιμάται ότι θα οδηγήσουν πολλούς ψηφοφόρους ουγγρικής καταγωγής να υπερψηφίσουν τον Ισαρέσκου, ο οποίος κατέρχεται ως ανεξάρτητος, με αποτέλεσμα ο σημερινός πρωθυπουργός να είναι ο επικρατέστερος αντίπαλος του Ιον Ιλιέσκου στις επαναληπτικές εκλογές της 10ης Δεκεμβρίου, αφού θεωρείται βέβαιο ότι στην αυριανή αναμέτρηση κανείς από τους υποψηφίους δεν θα καταφέρει να συγκεντρώσει την αναγκαία πλειοψηφία του 51%. 
 Η δημοσκόπηση έδειξε ότι ο Ισαρέσκου είναι πολύ πιθανό να επικρατήσει του Ιλιέσκου με ποσοστό 50, 8% έναντι 49, 2% του πρώην προέδρου της Ρουμανίας. Αν, όμως, ο Ιλιέσκου έχει στις 10 Δεκεμβρίου απέναντί του οποιονδήποτε άλλον αντίπαλο, αναμένεται να επικρατήσει άνετα. 
 Στις βουλευτικές εκλογές της Ρουμανίας παίρνουν μέρος 64 κόμματα, που μάχονται για μία από τις 482 έδρες του ρουμανικού Kοινοβουλίου, που αποτελείται από δυο νομοθετικά σώματα. Ενα κόμμα χρειάζεται τουλάχιστον το 5% των ψήφων για να εκπροσωπηθεί κοινοβουλευτικά. Τα πολιτικά προγράμματα των κυριοτέρων κομμάτων συγκλίνουν στην καταπολέμηση της γραφειοκρατίας, την εξάλειψη της διαφθοράς και τη μείωση της ήδη πολύ υψηλής φορολογίας, ένα μίγμα που κατά γενική παραδοχή εμποδίζει την εισροή ξένων κεφαλαίων στη Ρουμανία. 
 Η οικονομική κατάσταση της χώρας είναι εξαιρετικά ανησυχητική, καθώς η Ρουμανία είναι η μόνη χώρα από τις υποψήφιες προς ένταξη στην Ευρωπαϊκή Ενωση που δεν συγκλίνει με τις οικονομίες των «15». Ο πληθωρισμός αναμένεται φέτος να αγγίξει το 40% και η ανεργία περίπου το 11%. 
 Ωστόσο, η Ευρωπαϊκή Ενωση και η Παγκόσμια Τράπεζα εκφράζουν τις ανησυχίες τους για το ενδεχόμενο σχηματισμού μιας αριστερής κυβέρνησης στο Βουκουρέστι, η οποία εκτιμάται ότι δεν θα ενθαρρύνει τις απαραίτητες οικονομικές μεταρρυθμίσεις με τους γρήγορους ρυθμούς που οι Βρυξέλλες απαιτούν για τη μελλοντική ένταξη της χώρας στην Ενωμένη Ευρώπη. Για να καθησυχάσει αυτές τις φωνές, ο Ιλιέσκου δημοσιοποίησε την πρόθεσή του να συνεργαστεί με άλλα κόμματα μετά τις εκλογές, κυρίως δε με τους Φιλελεύθερους και με το κόμμα της ουγγρικής μειονότητας, που εκπροσωπεί περίπου 1, 7 εκατομμύριο πολίτες. 
