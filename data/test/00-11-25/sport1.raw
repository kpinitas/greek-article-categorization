 Με τη διάδοχη κατάσταση στην τεχνική ηγεσία του Ολυμπιακού ασχολήθηκαν χθες ο πρόεδρος της πειραϊκής ΠΑΕ Σωκράτης Κόκκαλης και οι συνεργάτες του, Γιώργος Λούβαρης και Πέτρος Κόκκαλης, καθώς ο Γιάννης Μαντζουράκης αποτελεί ουσιαστικά παρελθόν από τους «ερυθρόλευκους». Ο 52χρονος τεχνικός μπορεί να μην παραιτήθηκε, καθώς θεωρεί ότι μπορεί να προσφέρει ακόμη στον Ολυμπιακό, αλλά ο Κόκκαλης το πήρε απόφαση να τον αντικαταστήσει και είναι σε επαφές με σπουδαίους ξένους τεχνικούς.
 Το αφεντικό της πειραϊκής εταιρείας αναμενόταν χθες αργά το βράδυ να έχει επαφή με τον Λουίς Φερναντές, ο οποίος σύμφωνα με χθεσινό δημοσίευμα του περιοδικού «Φρανς Φούτμπολ» είπε: «Eχω συνάντηση με τον πρόεδρο του Ολυμπιακού που μου έχει κάνει μία εντυπωσιακή προσφορά». Ο Γάλλος τεχνικός, που αρνήθηκε την πρόταση της Μαρσέιγ την περασμένη εβδομάδα, εξετάζει σοβαρά την περίπτωση του Ολυμπιακού, αλλά προς το παρόν διστάζει να συνεχίσει την καριέρα του στην Ελλάδα. Το ίδιο συμβαίνει με τους περισσότερους ξένους προπονητές που έχουν καλό όνομα στον ευρωπαϊκό χώρο.
 Ο Ολυμπιακός, σύμφωνα με πληροφορίες που διέρευσαν χθες, πλησίασε και τον Κριστόφ Ντάουμ, ο οποίος αποχώρησε πρόσφατα από την Μπάγερ Λεβερκούζεν για τον πάγκο της Εθνικής Γερμανίας, ενώ επανήλθε στο προσκήνιο το όνομα του Μαρσέλο Λίπι. Η περίπτωση, πάντως, του Ιταλού παρουσιάζεται εξαιρετικά δύσκολη, καθώς δεν θέλει να αναλαμβάνει ομάδες στη μέση της περιόδου και φυσικά να έρθει σε ένα πρωτάθλημα, όπως το ελληνικό.
 Ολα δείχνουν ότι ο Ολυμπιακός θα αναχωρήσει αύριο για την Τούμπα με προπονητικό δίδυμο τους Λεμονή-Μητρόπουλο, έως ότου έλθει η διοίκηση σε συμφωνία με ξένο τεχνικό. Στην πειραϊκή ΠΑΕ, πάντως, τα έχουν και με αρκετούς ποδοσφαιριστές «οι οποίοι δεν δικαιολογούν τα χρήματα που παίρνουν και θα έπρεπε να παρουσιάζουν διαφορετική εικόνα στο γήπεδο».
 Φανερά επηρεασμένος από τις αποδοκιμασίες του κόσμου προς τους συμπαίκτες του ήταν χθες ο Αλέξης Αλεξανδρής, ο οποίος παραδέχτηκε ότι δεν ευχαριστήθηκε όσο θα ήθελε τα δύο γκολ που πέτυχε κόντρα στη Λίβερπουλ. «Ο κόσμος είναι πικραμένος, διότι δεν κάναμε την πορεία που θα θέλαμε στην Ευρώπη, αντίθετα με τον Παναθηναϊκό που τα πάει καλύτερα και αυτό έχει πειράξει τους οπαδούς μας», υποστήριξε ο 32χρονος επιθετικός του Ολυμπιακού, και κατέληξε: «Καλύτερα να μην είχα πετύχει εγώ τα γκολ, αλλά κάποιος άλλος συμπαίκτης μου και να είχαμε κερδίσει τη Λίβερπουλ. Τότε πράγματι θα ήμουν ευχαριστημένος».
 Ο Αλεξανδρής σε δηλώσεις χθες το μεσημέρι στον ΣΠΟΡ FM τόνισε: «Εχω περάσει πολλά τα τελευταία χρόνια και μπορώ να πω ότι η χθεσινή βραδιά ήταν μια δικαίωση για μένα. Αυτά τα γκολ, όπως με τη Λίβερπουλ, τον Αγιαξ και τη Γιουβέντους είναι που σου μένουν αργότερα για να θυμάσαι. Σίγουρα το πρώτο γκολ που πέτυχα χθες ήταν πολύ πιο δύσκολο απ' ότι αυτό με τον Αγιαξ πριν από δύο χρόνια στο Champions League. Εχω περάσει πάρα πολλά και μόνο στην Ελλάδα συμβαίνει να σε τελειώνουν από τα 32 και να λένε ότι πρέπει να βγεις στη σύνταξη».
 Οι ποδοσφαιριστές του Ολυμπιακού είχαν χθες ρεπό και επιστρέφουν σήμερα το μεσημέρι (15.30) στις προπονήσεις στο Ρέντη, εν όψει της προετοιμασίας τους για το ντέρμπι με τον ΠΑΟΚ. Στη σύνθεση της πειραϊκής ομάδας θα επιστρέψει ο Ζε Ελίας, ενώ στην αποστολή είναι πολύ πιθανό να συμπεριληφθεί και ο Νινιάδης.
 * Στο γήπεδο της Παναχαϊκής θα διεξαχθεί ο αγώνας Kυπέλλου του Ολυμπιακού με τον Εθνικό Αστέρα την Πέμπτη, με ώρα έναρξης τις 7.30 μ.μ.
