 Σε πυρετό προετοιμασίας βρίσκονται τα πιστωτικά ιδρύματα και η Τράπεζα της Ελλάδος, καθώς έχει αρχίσει η αντίστροφη μέτρηση για την είσοδο του ευρώ στην ελληνική αγορά.
 Οι αναγκαίες προσαρμογές έχουν ήδη ξεκινήσει και αρκετές τράπεζες έχουν πραγματοποιήσει ήδη δοκιμές στο νέο περιβάλλον που θα ισχύει από την 1.1.2001. Το κρίσιμο τριήμερο για τη μετατροπή ξεκινάει από τις 30 Δεκεμβρίου και ολοκληρώνεται την 1η Ιανουαρίου του 2001, όμως η γενική δοκιμή θα πραγματοποιηθεί την Τρίτη 2 Ιανουαρίου, και για το λόγο αυτό η ημέρα έχει οριστεί αργία για τις τράπεζες και το Χρηματιστήριο. 
 Η Τράπεζα της Ελλάδος με πράξη του Συμβουλίου Νομισματικής Πολιτικής αποφάσισε χθες ότι στις 31 Δεκεμβρίου λήγει η περίοδος τήρησης των υποχρεωτικών καταθέσεων στην Τράπεζα της Ελλάδος, η οποία άρχισε στις 24 Νοεμβρίου 2000. Σημειώνεται ότι από τις 10 Ιουλίου το πλαίσιο τήρησης των υποχρεωτικών δεσμεύσεων στην ΤτΕ είχε τροποποιηθεί και το ποσοστό τους είχε μειωθεί στο 2% από 12% που ήταν μέχρι τότε. Βέβαια προκειμένου να ελέγξει την υπερβάλλουσα ρευστότητα που θα προέκυπτε από την αποδέσμευση όλων αυτών των κεφαλαίων, η Τράπεζα της Ελλάδος μετέτρεψε τα ποσά που έπρεπε να αποδεσμευτούν, σε προσθεσμιακές καταθέσεις, οι οποίες το αργότερο θα λήξουν στις 3 Ιανουαρίου του 2001. 
 Οι Τράπεζες από την πλευρά τους προχωρούν σε εκστρατεία ενημέρωσης της πελατείας τους για τα νέα δεδομένα που δημιουργούνται με την έλευση του ευρώ. Η Αlpha Bank, εξέδωσε ένα κατατοπιστικό έντυπο με τίτλο «Ευρώ: παρόν στη ζωή μας ενημερωθείτε τώρα», το οποίο θα υπάρχει από τον επόμενο μήνα σε όλα τα καταστήματα της τράπεζας. 
 Αλλωστε όπως επισημαίνεται στο σχετικό έντυπο, από τις 2.1.2001 όλα τα δραχμικά προϊόντα που προσφέρουν η τράπεζα και οι εταιρείες του ομίλου (καταθέσεις, χορηγήσεις, αμοιβαία κεφάλαια, leasing) θα προσφέρονται και σε ευρώ. Ειδικά μάλιστα οι μακροχρόνιες συμβάσεις των οποίων η διάρκεια λήγει μετά την 1.1.2001 όπως οι προσθεσμιακές καταθέσεις που υπερβαίνουν το ένα έτος ή τα στεγαστικά δάνεια, δεν θα έχουν κανένα λόγο να εκφράζονται σε δραχμές ακόμη και στη μεταβατική περίοδο. 
 Ετσι, όλοι οι δραχμικοί λογαριασμοί γίνονται ταυτόχρονα και λογαριασμοί ευρώ. Αυτό σημαίνει ότι οι τόκοι και οι αναλήψεις πιστώνονται και χρεώνονται αντίστοιχα και σε ευρώ. Ολοι οι λογαριασμοί αυτοί θα μετατραπούν υποχρεωτικά σε ευρώ στο τέλος του 2001. Στη διάρκεια όμως του 2001 οι καταθέτες θα έχουν τη δυνατότητα να μετατρέψουν στους λογαριασμούς τους σε ευρώ χωρίς μάλιστα να αλλάζει ο αριθμός του λογαριασμού. Η Αlpha σχεδιάζει να αρχίσει σταδιακά τη μετατροπή όλων των λογαριασμών - με τη σύμφωνη γνώμη του πελάτη, από τον Ιούλιο του επομένου έτους. 
 Οι σημερινοί λογαριασμοί συναλλάγματος σε ευρώ και σε άλλα νομίσματα που βρίσκονται ήδη στη ζώνη του, όπως το μάρκο ή το φράγκο, θα δίνουν από την αρχή του νέου έτους το ίδιο επιτόκιο με τους δραχμικούς καταθετικούς λογαριασμούς. Κατά συνέπεια οι λογαριασμοί αυτοί δεν έχουν λόγο ύπαρξης. Τα αντίστοιχα θα ισχύουν και για τα δάνεια, καθώς όλες οι κατηγορίες νέων χορηγήσεων της τράπεζας σχεδιάζονται και θα προσφέρονται σε ευρώ. 
  Δημοπρασία ομολόγου δεκαετούς διάρκειας με άνοιγμα της έκδοσης 19.5.2010 σταθερού επιτοκίου 6% ετησίως ποσού 250 δισ. δρχ., θα πραγματοποιηθεί την Tρίτη από τον Οργανισμό Διαχείρισης Δημοσίου Xρέους του υπουργείου Οικονομικών. H ημερομηνία διακανονισμού ορίστηκε για την Παρασκευή 1η Δεκεμβρίου 2000.
