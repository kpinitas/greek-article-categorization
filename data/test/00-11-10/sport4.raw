 Νέα έκρηξη του Τζιοβάνι Σίλβε ντε Ολιβέρια χθες το απόγευμα στον Ρέντη, που είχε σαν συνέπεια να τον θέσει ο Γιάννης Μαντζουράκης σε καραντίνα εν όψει του ντέρμπι με τον Παναθηναϊκό. Ολα ξεκίνησαν μετά την ομιλία του 52χρονου τεχνικού, ο οποίος θέλησε να κάνει επίδειξη ισχύος στα αποδυτήρια και όλα δείχνουν ότι η διοίκηση θα καλέσει σε απολογία τον Τζιοβάνι.
 «Η ομάδα είναι πάνω από όλους και απ' όλα. Οσο θα είμαι εγώ προπονητής στον Ολυμπιακό, δεν θα ανεχθώ παρόμοιες συμπεριφορές από ποδοσφαιριστές», είπε ο Μαντζουράκης, χωρίς όμως να αναφέρει το όνομα του Τζιοβάνι. Ηταν σαφές όμως ότι φωτογράφιζε τον Βραζιλιάνο, ο οποίος εκείνη τη στιγμή κατόρθωσε και συγκράτησε τον εμφανή εκνευρισμό του. Δεν συνέβη το ίδιο όμως, μόλις η ομάδα βγήκε στο γήπεδο για προπόνηση.
 Ο «Ρουμάνος» τεχνικός έδωσε εντολή στον Τζιοβάνι, μέσω του Τάκη Λεμονή, να προπονηθεί μόνος του με το γυμναστή Θανάση Μουρτζιάπη και εκεί ήρθε η έκρηξη του Βραζιλιάνου ποδοσφαιριστή. Αρχισε να μιλάει σε έντονο ύφος στα βραζιλιάνικα, ο Μαντζουράκης τον κοιτούσε χωρίς να λέει το παραμικρό και λίγο αργότερα απομακρύνθηκε. Σύμφωνα με πληροφορίες, ο Τζιοβάνι είπε στον προπονητή του Ολυμπιακού μεταξύ άλλων ότι «από εδώ και πέρα θα μιλάω μόνο με τον πρόεδρο και όχι μαζί σου».
 Στη διοίκηση σκέφτονται να καλέσουν σήμερα σε απολογία τον Τζιοβάνι, αν επικρατεί και η άποψη ότι θα ήταν καλό να περάσει το ντέρμπι με τον Παναθηναϊκό και έπειτα να παρθούν οι όποιες αποφάσεις. Ετσι όμως που έχουν εξελιχθεί τα πράγματα δεν μπορούν να συνυπάρξουν οι Τζιοβάνι, Μαντζουράκης στου Ρέντη. Η απόφαση πλέον ανήκει στον Σωκράτη Κόκκαλη.
 Ο τεχνικός του Ολυμπιακού στην ομιλία του χθες στους παίκτες είπε ακόμα: «Ενας ποδοσφαιριστής που είναι μεγάλος πρέπει να το αποδεικνύει μέσα και έξω από το γήπεδο. Κανένας όμως ποδοσφαιριστής δεν είναι πάνω από τον Ολυμπιακό. Στη Γαλλία είχατε τη θέληση για την πρόκριση, αλλά ήσασταν άτυχοι. Πρέπει να κοιτάξουμε την επόμενη μέρα, γιατί ο Ολυμπιακός έχει πολλές υποχρεώσεις και ο δρόμος είναι μακρύς. Πρέπει να βελτιώσετε το αγωνιστικό σας προφίλ».
 Ο Μαντζουράκης δεν άνοιξε χθες τα χαρτιά του για την ενδεκάδα, κάτι που αναμένεται να συμβεί σήμερα. Ο Γεωργάτος ένιωσε ενοχλήσεις στο δικέφαλο και αποχώρησε πριν από το τέλος της προπόνησης, ενώ ο Νινιάδης συνέχισε τη θεραπευτική αγωγή.
 Με αγωνία περιμένουν σήμερα το μεσημέρι στον Ολυμπιακό το αποτέλεσμα της κληρωτίδας στη Γενεύη. Οι «ερυθρόλευκοι» πάντως θα στερηθούν στον πρώτο αγώνα των υπηρεσιών του Ζε Ελίας ο οποίος είναι τιμωρημένος. Τον Ολυμπιακό θα εκπροσωπήσει στην κλήρωση ο Πέτρος Κόκκαλης.
 * «Εξαφανίστηκαν» χθες τα εισιτήρια του αγώνα με τον Παναθηναϊκό στο γήπεδο της Λεωφόρου Αλεξάνδρας. Η πειραϊκή ΠΑΕ προπώλησε και τα 3.300 εισιτήρια που είχε στη διάθεσή της.
