 Τα ξημερώματα τους υποδέχτηκαν με μπουνιές, κλοτσιές και σπρωξιές, ενώ το απόγευμα με υβριστικά συνθήματα, απειλές και φτυσίματα. Ακόμη και σε βάρος του Αλεσάντρο Ντελ Πιέρο που, παρά την κακή, έως τραγική, περίοδο φόρμας που διανύει εδώ και 2, 5 χρόνια, ουδέποτε είχε γίνει στόχος των μαινόμενων ultras των Μπιανκονέρι.
 Η Γιουβέντους επέστρεψε στο Τορίνο, αλλά με το που η αποστολή πάτησε το πόδι της στο αεροδρόμιο του Καζέλε, 100 με 200 οπαδοί (ευτυχώς λίγοι, αφού η ώρα ήταν 3 το πρωί...) έκαναν αμέσως σαφείς τις προθέσεις τους, λούζοντας με κοσμητικά επίθετα πρώτα τον Ολλανδό τερματοφύλακα, Εντουϊν Φαν Ντερ Σαρ, ύστερα τον Ντελ Πιέρο. 
 Ενας ένας οι παίκτες κατέβαιναν τη σκάλα του αεροπλάνου, όσο όμως η παρέλαση πήγαινε προς το τέλος της τόσο ο κόσμος αγωνιούσε να τα ψάλει και στους Εντγκαρντ Ντάβιντς, Ζινεντίν Ζιντάν: τους πραγματικούς τους στόχους, αφού με τις αποβολές τους στο παιχνίδι με το Αμβούργο απέφεραν στην ομάδα δύο πολύ σημαντικές απουσίες εν όψει του big- match της Αθήνας.
 Κι ενώ οι Ολλανδοί Ντάβιντς και Φαν Ντερ Σαρ περνούσαν απαθείς μπροστά από τους οργισμένους οπαδούς, ο Ζιντάν «τσίμπησε» και τους ανταπέδωσε τις φιλοφρονήσεις. Το κακό δεν άργησε να γίνει: τρεις οπαδοί τον έσπρωξαν και τον έφτυσαν, ο Γάλλος έχασε την ισορροπία του κι έπεσε στο έδαφος, και οι Ουρουγουανοί συμπαίκτες του Μοντέρο και Φονσέκα έτρεξαν αμέσως να τον βοηθήσουν. Χωρίς να το σκεφτούν δεύτερη φορά, οι Μοντέρο και Φονσέκα απάντησαν με γροθιές στο πρόσωπο των τριών οπαδών, οι οποίοι απευθυνόμενοι στον Μοντέρο του 'δωσαν ραντεβού έξω από το γήπεδο. «Γιατί στο γήπεδο; Εάν είστε άντρες, ελάτε να με βρείτε στο σπίτι μου», απάντησε ο Ουρουγουανός.
 Το επεισόδιο τελείωσε εκεί, χάρη κυρίως στην παρέμβαση της αστυνομίας και των καραμπινιέρι που, χθες το απόγευμα, αυτή τη φορά μέσα και έξω από το «Comunale», χρειάστηκε να ιδρώσουν ακόμη περισσότερο, για να συγκρατήσουν τους 300 με 400 οπαδούς που παρακολούθησαν την προπόνηση της Γιουβέντους και που δεν σταμάτησαν, ούτε λεπτό, να βρίζουν τους παίκτες: είτε μέσω των πανό που είχαν αναρτήσει είτε βρίζοντας το γενικό διευθυντή Λουτσάνο Μότζι.
 Aτμόσφαιρα βαριά, που θύμιζε τις ημέρες του Οκτωβρίου του 1987, όταν η Γιουβέντους είχε αποκλειστεί πάλι από τον Παναθηναϊκό, τότε όμως με συνέπειες ακόμη πιο δραματικές, αφού είχε απολυθεί και ο προπονητής, Ρίνο Μαρκέζι.
 Σε αντίθεση με τότε, αυτή τη φορά η διοίκηση ανακοίνωσε ότι στηρίζει απόλυτα το έργο του Κάρλο Αντσελότι, εκτός εάν τα πράγματα πάρουν διαφορετική τροπή και στο ιταλικό πρωτάθλημα, τη μοναδική εναπομείνασα διοργάνωση για μία από τις μεγάλες ομάδες του παγκοσμίου ποδοσφαίρου.
 Μια Γιουβέντους που θα πρέπει να ξαναχτιστεί από την αρχή, αρχής γενομένης από το κρίσιμο παιχνίδι της Κυριακής με τη Λάτσιο στο «Ντέλε Αλπι»...
